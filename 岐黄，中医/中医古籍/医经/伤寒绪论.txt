
序  ***************************
穆叔有云：太上有立德，其次有立功，其次有立言，此之谓不朽。信哉是言也。吾闻古之贤达，不居仕朝，即在医卜之中，屈指往古，名医如秦和之论六气，越人、仓公设为问难，历历垂之左史，未始无功德于后世也。若路玉张子者，可以希踪往哲，配德前人。但素抱夷旷，若不屑于应酬。曾有客长揖而谒先生曰：「吾观今世之延医治病者，皆耳食，皆目皮相。余为先生效曹丘生可乎？张子拒之。客又曰：「今之习医者，数招权，顾金钱，事贵人，是其长技，临时验证，则先备一二语以探之，制剂时，则以杂揉汤液投之，若先生者，能悟医中最上源头，复有馀为曹丘生，何虑名之不扬宇内哉？」张子抚手而啸，遂谢客。后知龌龊者流。穷困则辱身下志，富厚则快意骄人，不足与谈道，于是，锐意精研《灵》《素》《金匮》诸篇，取赵以德、喻嘉言之注，而复斧正之。正其误，去其繁，明其晦，补其缺，铨仲景伤寒六经之次，至于结胸痞鞭温热诸篇，凿然不混载。取往哲遗言，隶诸类证细证，所以辅仲景之未逮，列为缵绪二论，三复读之，知天下未有之奇蕴于此矣，是书也，使智者目之，天颖迅发，愚者瞿然而悟，罔者危坐正襟，洗心涤虑，好自用者，目眩然而不瞬，舌挢然而不下，洵为伤寒之大成。其德被天下后世也，溥矣，岂特有功于仲景而已哉！嘻！张子真不愧乎立言矣。


卷上  ——————————————————————————————————————————————————————————————————————————————————————————

总论  ***************************
余尝考晋王叔和集仲景伤寒书，未尝不废书而三叹也。嗟夫，犹赖叔和为仲景之功臣，使无叔和之集，则伤寒书同于卒病论之不传矣，何能知有六经证治乎？即条辩尚论，亦无从而下手也。究二子所编，各有未当，余窃不揣，复取仲景原文，重分其例，取尚论及各家之注，参以已见，成缵论矣。第残逸已多，证治不备，拟蒐集诸家之论以补之。虽其间互有发明，然未免多歧之惑，是不得不博採往哲之言以缀辑之。惜乎历代名贤，递相祖述，未能一一标明，姑从证类次第，读者毋以辞害义可也。谨叙六经传变，合病并病，标本治法，及正伤寒、两感、三阴中寒、冬温、寒疫、伤风、温病、风温、时行、大头、温疫、温疟、温毒、阳毒、阴毒、热病、中暑、湿温、中湿、风湿、湿热、痉病、内伤、虚烦、脚气、霍乱、内痈、赤膈、黄耳、夹食夹痰、夹水、夹血、夹气、夹阴、冒雨、溺水、重身、产后等四十证既以审证死证、逐一辨论如下。
如六经证，人悉知为足经，不知有手经证间出也。伤寒初受病时，头项痛，腰脊强，恶寒，足太阳也；发热面赤，恶风，手太阳也；目疼鼻乾，不得卧，足阳明也；蒸热而渴，手阳明也；胸胁满痛，口苦，足少阳也，耳聋及痛，寒热往来，手少阳也；腹满自利而吐，足太阴也；口乾津不到咽，手太阴也；脉沉细，口燥渴，足少阴也；舌乾不得卧，手少阴也；耳聋囊缩不知人，足厥阴也；烦满厥逆，手厥阴也。伤寒以冬月寒水主令，故受病必先巨阳，若夫非时暴寒，亦必随时伤犯，与夫时行疫疠，随其岁气而犯虚经。治疫虽以六气为主，总不离阳明湿土，至于伏气发温，必先少阳证见，热病多兼包络三焦，皆热邪自内达外，其治法可领悟矣。
按《灵枢》十二经脉，转注如环，岂有六经传变，只传足经，不传手经之理！如太阳传阳明，谓循经传，太阳传少阳，谓越经传，太阳传太阴，谓误下传，太阳传少阴，谓表里传，太阳传厥阴，谓首尾传。因此经本虚，邪即传之，本无定例也，故伤寒有六经之传变，无脏腑之传次也。所以在太阳经有犯本者，有即入阳明之腑者，有传至阳明之经而自经入腑者，有传至少阳之经而入阳明之腑者。是以仲景有太阳阳明，正阳阳明，少阳阳明之别也。入腑则邪有定著，不复传次也，非但入腑不传，即太阳之犯本，少阳之入腑，俱不复传矣。是知三阳有传变、有併合，三阴有传经直入而无併合也。即有三阴经转出三阳或传入腑，皆是邪气向衰，正气得复之候。并无厥阴复传太阳之理。此昔人所未明言也。而传足不传手之说，尤属非理。王安道曰：伤寒不传手经，此开卷之首疑，而诸家纷纷竟无定论。窃意只传足经者，盖以邪气在经，未入脏腑而言。若入脏腑，则不可谓之独在足经矣。何以言之？夫手太阳者小肠也，手阳明者大肠也，邪气入胃，致有燥屎，大承气汤下之。小肠上接胃，下接大肠，燥屎由大肠而出，二经得无与乎？手少阳者三焦也，邪在一身，三焦独能安乎？手太阴者肺也，肺为清肃之脏，主气升降，假如咳嗽气逆，肺能保其清肃乎？手少阴者心也，手厥阴者心包也，表里热极，神狂志乱，岂有君相二火，反泰然清静者哉？东垣《此事难知》曰：伤寒传至五六日间，渐变神昏不语，或睡中独语一二句，目赤唇焦，舌乾不饮水，稀粥与之则咽，不与则不思。六脉细数而不洪大，心下不痞，腹中不满，大小便如常，或传至十日以来，形貌如醉人状，虚见神昏，不得已用承气下之，误矣。不知此热邪传手少阴心经也，导赤泻心汤主之。与食则咽者，邪不在胃也，不与则不思，以其神昏也，既不在胃，误与承气下之必死。今伤寒温热传变，多有此证，不可不察也。
至于合病并病，亦须明辨。昔赵嗣真极意洗发不过曰合病者，二阳经或三阳经，同受病，病之不传者也。并病者，一阳经先受病，又过一经，病之传者也，以病之不传者概合病，虽为定论，但未明言合病多由尽时过温，少阴不藏，温气乘虚先入于里，然后更感寒气，闭郁于外，寒热错杂，遂至合病，其邪内攻，必自下利，不下利即上呕，邪势之充斥奔迫，从可识矣。其黄芩汤虽主太阳少阳合病，白虎汤虽主三阳合病，而实温病热病主方，慎不可以此误治伤寒合病，设误用之，必难救药也。其伤寒合病，仲景自有桂枝加葛根汤，葛根加半夏汤，葛根汤，麻黄汤等治法，观仲景诸例，自可见矣。
并病者，先一阳经病未罢，又加一经证见，两经联贯为一也。嗣真云：太阳阳明并病，若并而未尽，是传未过，尚有表证，若并之已尽，是为传过，当下之。按此虽曰并病，而实传经也。或言本二经病，一经证先尽，归併于一经者，为并病，此说似是而尤误也。按仲景二阳并病，太阳初得病时发其汗，汗先出不彻，因转属阳明一条，此则太阳阳明并病也。至于二阳并病，太阳证罢，但发潮热一条，虽曰二阳并病，又云太阳证罢，独见阳明腑证，所以用大承气汤，专治腑实，而不复用并病例药也。考仲景书合疠并病证，或止言太阳，或止言阳明少阳者甚多，如太阳病桂枝证，医反下之，利遂不止，脉促者表未解也，喘而汗出者，葛根黄芩黄连汤主之，此非太阳阳明并病例药乎？
又如标本治例，全要活法，所谓一病之标本者，如太阳中风桂枝证，先恶寒为本，后发热为标，其阳明热病白虎证，口燥心烦为本，背微恶寒为标，此治本不治标也。又两病之标本，如伏气发温，复感客邪证，伏气为本，客邪为标，治以凉膈必加葱豉。其内伤发热，兼冒虚风证，内伤为本，虚风为标，治宜补中入羌防，此治本兼治标也。又传经之标本，本太阳病，初得病时发其汗，汗先出不彻，因转属阳明，此太阳为本，阳明为标，治以葛根仍用麻黄，此治标必从本也。又一经之标本，如太阳病头痛发热自汗，桂枝证为本病，后六七日不解，而烦渴饮水，邪入膀胱之本，五苓证为标病，此随证治本治标也。又一身之标本，如病人身大热，反欲得近衣，以其人阳气素虚，寒邪外郁于表，热在皮肤为标，寒在骨髓为本，宜小建中加黄耆，病人身大寒，反不欲近衣，以其人蓄热素盛，寒郁热邪于内，寒在皮肤为标，热在骨髓为本，宜桂枝汤加黄芩，此寒热互见。标本合治，不必如活人书先后治例也。又寒热之标本者，如病人脉微而涩，夏月盛热，欲著覆衣，冬月盛寒欲裸其身，盛热欲著覆衣者，阳微则恶寒也，宜附子理中加黄连；盛寒欲裸其身者，阴弱则发热也，宜竹叶石膏加附子，此不从标本，从乎中治。仲景所谓医病是也。又先后之标本者，伤寒医下之，续得下利清穀不止，身疼痛，急当救里，后身疼痛，清便自调，急当救表。先受寒身疼痛为本病，后误下之，续得下利清穀为标病，先四逆救里治标，后桂枝救表治本也。标本之法，略举数条为例，详仲景证治诸法，余可类推。
夫仲景治法不同，非极力精研，不能悟其间奥也。原夫伤寒之邪，其始也，必先太阳寒水之经，所以恶寒发热，此为表之外证，故宜发汗开腠理而通其热则愈。或有汗之而不愈者，必有所夹而致。或夹痰，或夹食，或挟水气，或夹内伤，须辨脉证用药。然必先撤外邪，稍兼清理痰气，而后专理他证。若内外并治，邪必内入，所谓汗之不得其宜，而入三阳之本也，古云：发表未除，不可攻里，上盛未除，不可攻下，真不易之定例也。
伤寒三阳证宜汗，失汗必致传经，汗之不得其宜，或入三阳之本，或传三阴之经，若入三阳之本，此为表之里证，当随证分利和解，若入阳明之腑，必大便燥结潮热，手足濈然自汗，腹满烦渴，当俟结定，方可攻里，所谓下不厌迟也。若里实燥渴，饮水过多，或下旁流之水者急下之。若传三阴之经，必自下利，腹满嗌乾，燥渴厥逆，舌卷囊缩，详缓急下之，此虽曰三阴，实阳证也。
大抵伤寒身热者为热在表，引饮小便黄赤为热在里，身热引饮小便黄赤为表里俱有热，身凉不渴，小便清白，为表里俱无热。又曰身拘急，表热恶寒脉浮紧，为邪热在表；引饮谵妄，腹满实痛，发热便秘脉沉紧，为邪热在里；胸胁痞满，或呕吐，往来寒热，脉在肌肉，为邪热在半表半里，自利脉沉细，但热而无头痛，或燥渴多喜温饮，自觉足寒，为少阴本虚而挟阳邪，虽是阳证而实夹阴，与阳虚自中阴寒不同。亦有阳证误用寒药而变为虚寒者，又有汗下太过，致阳虚而恶寒者，皆始本阳邪，末传寒中之证，并宜加温经药，不可拘于伤寒皆为热邪，禁用温补之说。然究其根源，从阳经来者，温经药中，又不得不兼制阳药，若峻用辛热，则真阴立藁也。观真武汤中用芍药茯苓，其义可见。
王安道云：伤寒传变不常，或有循经而传者，或有越经而传者，或有传二三经而止者，或有只在一经者，或有传至三阳而止者，或有传尽六经不罢者，有从阳经传变而为热证者，有直中阴经而成寒证者。有初入太阳不作郁热而成真阴证者，有始寒终热者，有始热终寒者，全在脉与证别之。详三阳之邪，则一于热耳。至三阴经证之或寒或热者何也？夫仲景书本非全文，既遭叔和播乱之厄，成无己止随文注释，竟不明言何由为热，何由为寒之故，此非不欲言也，盖止知伤寒皆是传经，故疑于六经所传俱为热证，而热无变寒之理，遂不敢别白耳。以寒为本脏之寒欤，安得当热邪传里之时，反独见寒而不见热者？且所用之药，能不助传经之热乎？以寒为外寒欤！则在三阳已成热矣。岂有传至三阴而反为寒哉？成氏能潜心乎此，则必悟其所以然矣！
夫三阳之病，其寒邪之在太阳也，寒郁其阳，阳不畅而成热，阳虽人身之正气，既郁则为邪矣，用麻黄发表以逐其寒，则腠理通而郁热泄，故汗出而愈。苟或不汗不解，其热不得外泄，则必入里，故传阳明，传少阳，而或入腑也。夫三阴之病，或寒或热者何哉？盖寒邪之伤人也，或有太阳经郁热，然后以次而传至阴经者，或有太阳不传阳明少阳，而便传三阴经者，或有寒邪不从阳经而始，直伤阴经者，或有虽从太阳而始，不作郁热即入少阴，而独见少阴证者，或有始自太阳，即入少阴而太阳不能无伤者，或有直伤阴经，而寒变为热，及始寒终热者，其郁热传阴则为热证，其直伤阴经，及从太阳即入少阴，则为寒证，其太阳不能无伤，则为脉沉而发热证，其始寒而终热者，则阴邪传出阳分，为先寒后发热证，此三阴之病所以或寒或热也。邪气暴卒，本无定情，而传变不常耳。若夫里寒外热之证，乃是寒邪入客于内，迫阳于外，或是虚阳之气假作外热之状耳，非真热邪所为也。观仲景里寒外热之证，但以温药治里，而不治外热，则知所治之意矣。所以仲景治太阳经虚，汗之不愈，即用四逆汤温之，如太阳病发热头痛，脉反沉，若不差，身体疼痛，当救其里，宜四逆汤是也。更有少阴表证宜汗者，如少阴病，始得之，反发热脉沉者，麻黄附子细辛汤主之。少阴病得之二三日，麻黄附子甘草汤微发汗，以二三日无里证，故微发汗也。赵嗣真云：太阳证之温经，少阴证之发汗，皆证类之变，故长沙各言反者，以太阳发热头痛，脉当浮，今反沉；少阴脉沉，法当无热，今反发热也，以其无头痛，故为少阴，以其有头痛，故为太阳，太阳脉当浮，今不能浮者，以里虚久寒，正气衰微所致。又身疼痛，故宜救里，使正气内强，迫邪出外，而乾姜生附亦能出汗也。少阴脉沉无头痛，当不发热，今反发热，知寒邪在表，郁闭而为热，故用麻黄、细辛以发表邪之热，附子以温少阴之经，熟附配麻黄，发中有补，生附配乾姜，补中有发也。至第二证，言得之二三日，病气尚浅，比之前证稍轻，又无里证变见，故宜微发汗，所以去细辛加甘草，是汗剂之轻者也，活人书却去「无证」二字，改作「常见少阴热阳证」者，如经云：心中烦不得卧，或咽疮不出者，或咳而呕渴，或口燥咽乾，或腹胀，不大便是也，夫岂麻黄附子甘草汤所可治耶！
复有三阴转属胃腑宜下者，如伤寒脉浮而缓，手足自温是为系在太阴，太阴者身当发黄，若小便自利者，不能发黄，至七八日大便硬者，为阳明也。又少阴病六七日，腹胀不大便者，急下之，宜大承气汤，厥阴下利谵语有燥屎者，小承气汤下之是也。更有三阴转出肌表宜汗者，如太阴病脉浮者可发汗，宜桂枝汤，少阴中风，阳微阴浮者，为欲愈厥阴病，下利后身疼痛，清便自调者，急当救表，宜桂枝汤，厥阴病，呕而发热者，小柴胡汤，又有少阴变郁热回阳者，如少阴病，恶寒而踡，时时自烦，欲去衣被者可治，凡此皆阴尽复阳也。至于汗下误施，变害不测，东垣云：太阳始病，当以汗解，若当汗不汗，则湿热著表而发黄，发汗太过，经虚风袭而成痉，不当汗而汗，迫血妄行而成衄，大便不可妄动，动早为犯禁；当汗误下，则引邪入里，而为痞结懊憹协热利；当下误汗，则为亡阳厥竭谵语；小便不可轻利，利之为犯本。若渴而自汗多，虽小便不利，为阳明经热，不可误用五苓，盖五苓为太阳里证下药，其功在于驱胃中湿热，而救津液，故仲景又有小便数，大便硬，不更衣十日无所苦，渴者宜五苓散之例。一以自汗多而渴，为津液耗散，故禁利水伤津药，一以小便数而渴，为湿热内盛，故宜驱热利水药，此当利不当利之别也。
又按活人书云：伤寒阳明证宜下，少阴证宜温。夫阳明之经证，身热，目疼，鼻乾，头痛，可宜下乎？少阴之传经热邪，可宜温乎？况温病热病之少阴，尤不可温也，自奉议此说行，后世蒙害者不少矣。
又两感证，先救里以四逆汤，后救表以桂枝汤，长沙本云先后发表攻里，未尝言救里也，今以攻为救，岂不相背？若用四逆汤，是以火济火，而腹满，谵语，囊缩等证，何由而除？两感虽为死证，亦不当如是处治也。
至于直中三阴寒证，仲景在太阴则曰脏寒，以太阴居中，邪不能入，必因冷物受伤也，在少阴不曰中寒，即曰少阴病者，以少阴本寒水脏，若阴寒中脏必死，今受病者少阴经耳，故处方皆用温经。在厥阴乃曰中风，以风喜伤肝也。
凡六经中俱有中风伤寒之辨，如太阳脉浮有汗为中风，浮紧无汗为伤寒，阳明善饥为中风，不能食为伤寒，少阳耳聋胁满为中风，口苦咽乾为伤寒，若三阴风寒无变异形证，但以四肢烦疼为中风，手足寒厥为中寒耳。
凡传经少阴热证，在本经失治，或治之未当，则复传厥阴，热深厥亦深，而咽痛者为喉痹，呕者转为吐痈脓，下利者转为便脓血，甚者发热厥逆躁不得卧，仍是肾气先绝而死矣。
凡虚寒坏证，多少阴、厥阴，然少阴最忌发热，发热则恐肾中真阳飞越，厥阴最喜发热，发热则阴尽复阳，但少阴发热必大发躁闷乱不安，诚为危候。若利止厥回，脉见阳微阴浮，又为欲愈之征也。厥阴发热，则厥逆止而渐温，腹胀少缓而囊纵，吐利止而思食，方为阴尽复阳，若见烦热，消渴，脉数，又为真阴灼烁之象矣。
又有少阴中风证，按盛起东云：凡初起但觉畏寒，饥不能食，欲吐不吐，腹濡满，大便秘，小便频数及多，脉来弦细浮弱，按之无根，此为少阴本虚自中之风，慎不可以其腹满不大便而误下之，下之必不可救也。盖寒则自利腹痛，风则腹满不大便而按之不坚，寒则小便清利，风则小便频数，寒则身冷厥逆，风则自觉烦热而手足烦疼，寒则呕逆不食，风则欲吐不吐，饥不能食，稍食则胀满不禁，寒则脉来沉细，风则脉来浮弱，以风本阳邪上逆，与寒证阴邪下泄不同，即如中风之合病则呕，伤寒之合病则利是也。
《伤寒外编》云：病在三阴皆有下利腹痛厥逆躁渴，但属于阳者，必先发热头痛，渐至唇乾舌燥，烦渴喜冷饮，面色光彩，语言清亮，手足温暖，爪甲红润，身轻易于转侧，呼吸出于自然，小便或赤或涩，脉来浮洪数大，此阳证也。至四五日后，传进三阴血分，变出四肢厥冷乍温，或燥结或下利，躁渴潮热，自汗谵妄，扬手掷足，气息喘急，小腹痛不可按，舌上苔厚而黄黑，甚则芒刺燥裂，脉沉而滑，皆三阳传变之热证，其或身寒逆冷，神气昏昏，脉来沉实附骨，乃火极似水，缘阳邪失于汗下所致。虽身冷而不欲近衣，虽神昏而气色光润，虽腹痛必胀满而喘急不可按揉，下利旁流清水，小便黄赤，大便或秘或黑，厥逆亦不过肘膝，厥过即发热，厥深热亦深也。此为阳极似阴，不可误认为寒而温之。
若发于阳者，始病不发热，无头痛，便自利，厥逆腹痛，口不渴，身体沉重，难以转侧，呕吐泻利，恶寒踡卧，战慄吐沫，手足指冷厥逆，爪甲青黑，面如刀刮，颜色黯惨而不光，舌上虽黑而无苔，脉来沉迟细小，皆三阴自中之寒证，其或面赤戴阳，身有微热，咽乾烦躁，脉来数疾无伦，乃水极似火，因虚冷内盛，逼其浮阳发外也。又如始本阳证，误服凉药，攻热太速，其人肾气本虚，胃气素弱，遂变阴寒，虽发热面赤，欲引衣自覆，而手足必寒，或燥渴欲饮水而不能咽，或呕哕而咳逆，或咽痛而郑声，时躁闷乱，欲坐卧泥水中，稍袒露即畏寒莫禁，腹痛可按可揉而不硬满，下利清穀白沫及淡黄水，小便清白，厥逆过肘膝而不复热，舌上略有黑苔，与灰色苔，苔虽老必极薄无津，而不燥裂，无芒刺，脉多沉细，或浮大数疾，按之必虚软无力，不鼓击于指下者，此为阴极似阳，不可误认热证而下之，此证急温，尚且十难救一，下之百不一生矣。
喻嘉言云：凡伤寒初起发热，煎熬津液，鼻乾口渴便秘，渐至发厥，不问知其为热也。若阳证忽变阴厥，从古至今无一也，盖阴厥得之一起便直中阴经，唇青面白，遍身冷汗，便利不渴，身踡多睡，醒则人事了了，与伤寒传经之热邪，转入转深，人事昏惑者，万万不同。如先犯房劳，而后伤寒，世医无不为阴证，往往投以四逆等汤，促其暴亡，而诿之于阴极莫救，总由传派不清耳。盖房劳而病外感者，其势不过比常较重，以阴虚阳往乘之，非阴盛无阳之比。汗下药中，不过稍加甘温，照顾元气耳。且仲景明言厥多热少则病进，热多厥少则病退，厥愈而热过久者，必便脓血发痈，厥应下而反汗之，必口伤烂赤，先厥后热，利必自复止，见厥得利，利止反汗出咽痛者，其喉为痹。厥而能食，恐为除中，厥止思食，邪退欲愈。凡此之类，皆热深厥深之，原旨未论及于厥阴也。至于阳分之病而妄汗吐下，致汗多亡阳，吐利烦躁，四肢逆冷，皆因用药差误所致，非以四逆真武等汤挽之，则阳不能回，亦原不为阴证立方也。盖伤寒发热发渴，定然阴分先亏，以其误治，阳分比阴分更亏，不得已从权用辛热先救其阳，与纯阴无阳阴盛隔阳之证，相去天渊。不知治阴证以救阳为主，治伤寒以救阴为主，伤寒纵有阳虚当治，必看其人血肉充盛，阴分可受阳药者，方可回阳，若面色黧黑，身如枯柴，一团邪火内燔者，则阴已先尽，何阳可回，而敢助阳劫阴乎？证治方云若证未辨阴阳，且与四顺丸试之（即理中倍甘草），可见从前未透此关，纵有深心，无可奈何耳。至于元气大亏，阴盛格阳之证，庸医往往反认阳证，遽施下药，杀人多矣。今精工治伤寒，漫不辨其名证，一见发热，其初概用表药，不论虚实，不分经络，杂用三阳经药，表之不愈，五六日间，稍见胸腹满闷，便以承气下之，汗下不效，别无措手，委之天命，总由未得伤寒真诀耳。
伤寒者，冬时严寒，感冒杀厉之气而病也。交霜降节后，春分节前，病发热头痛者，皆谓之正伤寒，始风寒之在太阳经，必恶寒发热，头项痛，腰脊强，脉浮而紧，无汗不能食为伤寒，麻黄汤；若尺中迟弱者，为卫气不充，当用黄耆建中为主；若阳虚不能作汗，或面色戴阳，足冷夹阴者，再造散；脉浮而缓自汗能食者，为中风，桂枝汤；脉浮紧而数，身疼不汗出，发热烦躁为风寒两伤，大青龙汤；若脉浮缓自汗，身不疼，但重，乍有轻时，无少阴证，或乾呕，或咳，或渴，或利，或噎，或小便利，少腹满，或喘，为心下有水气，小青龙汤；太阳经表邪不已，或犯膀胱之本，或入阳明之腑，或传阳明之经，所谓犯本者，如太阳经发汗不解，误用利水药，热结膀胱，小便难，烦渴引饮者，五苓散；若自汗多者，属阳明，则又禁用五苓，恐重竭其津液也。如狂喜忘为畜血，桃核承气、代抵当先选用。火迫劫汗，亡阳惊狂，起卧不安者，此火逆犯本也，救逆汤；如脉浮数而呕吐者，必传阳明经，其证身热目疼鼻乾不得卧，头痛自汗而脉长，桂枝加葛根汤；有食必作胀闷，更加橘半枳朴，若自利者葛根汤，呕加半夏，稍迟必入阳明之腑，其证日晡潮热，手足漐漐自汗而脉滑，此属胃实，俟其结定，用承气辈攻之，如阳明不入腑，邪气在经未罢，必传少阳，其证头疼目眩，耳聋口苦，脉弦胁痛，寒热往来，小柴胡汤，盖少阳居表里之半，外有太阳之恶寒，内有胃腑之恶热，故往来寒热，少阳与厥阴为表里，少阳主邪欲入，而寒热交争，厥阴主邪欲出，故厥逆反复也，少阳寒热往来，六七日至十馀日大便不行，腋下汗出，方可用大柴胡微利之，缘胆无出入，泻土所以泻木也，如八九日腋下无汗，为胆未实，误用承气下之，必犯少阳之本，则胸满惊烦，小便不利，谵语，一身尽重不可转侧者，柴胡龙骨牡蛎汤，至传三阴，太阴则腹满嗌乾，下利而脉沉细者，小建中和之。因误下阳邪内陷得而腹痛者，桂枝加芍药。痛甚加大黄，此关乎平昔元气盛衰，及有无宿滞之分也。热传少阴，必口燥舌乾而渴，脉沉下利，邪热奔迫故也。若手足微逆者，四逆散，若下利清水，心下硬痛而谵语者，大承气汤。又有元气素虚，或汗下过剧阳气伤而成虚寒证者，不可执认传经而禁绝温补也。热传厥阴，则有下夺外解之分，若手足厥寒，脉细欲绝，或下利脉大而肠呜者，并用当归四逆汤，若误下而脉沉厥逆自利，烦满囊缩，小承气汤，若脉浮缓而囊不缩，虽厥逆，下利必自愈。乃阴尽复阳，风从木化也。可与小剂桂枝汤，助其作汗而解，此六经证治大略耳。其他误治变证，详缵论六经诸篇，及细证例中。此不复赘。
伤寒汗后热不退，仍头项强痛而势稍减者，更宜汗之，若反剧，烦扰者，必有夹食夹痰，或有宿病之故，当推其源而治之，大凡汗后热不退，作危证断之，若汗后热愈甚脉躁疾，名阴阳交者，死。伤寒五六日，里证具而下之，下后热不退，胸中坚满不消，或腹中疼痛不止，脉尚数实者，此为下未尽，或下后一二日，更烦热喘满者，并可用小承气汤复下之。若大下后身热不退，心中结痛，懊憹头汗，栀子豉汤涌吐之。凡伤寒六日，传六经为一候，七日当解，若不解再传，至十三日，谓之过经不解，二十馀日不解，谓之再过经不解，宜详虚实轻重，或和解，或下夺之，若脉尺寸陷者大危，若过经不解，脉虚数，人弱发热，口乾舌燥者，此为虚证，不可下，以参胡三白，或小柴胡增损主之。至于愈后馀热，伏留脏腑经脉之间，致变他病不一，如邪火伏于脾，则变中满不食，伏于胃，移热于脾，则变休息痢，伏于心，移热于小肠，则变淋血溺痛，痛甚则小便不通，多不可治，伏于肝，则变囊痈阴肿，伏于肺，则变肺痈吐腥，伏于肾，则变羸瘦怯弱，伏于脾肾之间，则变瘫卧不起，久而成痿，伏于肝脾之分，邪正交攻，则变痎疟。至若太阳少阳失汗，则毒结腮颊之间，谓之发颐，阳明少阳失下，则邪结于脏腑之内，多成痈肿，凡此皆伤寒大病后馀邪为患也。
若两感于寒者，一日太阳与少阴俱病，则头痛口乾，烦满而渴，易老用大羌活汤主之，此专在表也。二日阳明与太阴俱病，则腹满身热，不欲食，谵语，黄连解毒汤主之，此意在和也。三日少阳与厥阴俱病，则耳聋囊缩而厥，双解散主之，此重在里也。至水浆不下，不知人事者，六日死，若三阴三阳五脏六腑皆受病，则荣卫不行，脏腑不通而死矣，则知一脏一腑受病，尤可治也。按两感皆是热邪亢极之证，朱氏妄言前三日真为病寒，以四逆汤急温里，后以桂枝汤急解表，而方书又有用麻黄附子细辛汤之说，殊不知传经者皆属阳证，阴证本无热邪，安得有传变之理。即伤寒之病，两感者亦少，惟温病热病居多，以温热咸从少阴发出太阳，即是两感之证，所以守真特立凉膈、双解、白虎、承气等汤，以两解温热病表里之热毒也。非特温热病之有两感也。凡下元虚人染患疫疠，多有三日毙者，盖疫疠之势，较伤寒更剧，所以死在三日也，伤寒例所言六日死者，是言伤寒之两感。《素问》所言三日死者，是言热病疫病之两感也，非特温热疫疠之有两感也。即如冬温之发于太阳少阴，故始咽痛而后自利，岂非两感之证乎？
若阳气素虚之人，始病无发热头痛，便恶寒踡卧，腹与少腹痛，自利厥逆脉沉者，为直中阴经寒证，太阴但有内寒而无外寒。病则胸膈满，手足寒，脐上痛，下利清穀而不渴，必因内伤冷物所致，宜理中汤，甚则加附子，下利不止，宜四逆汤。少阴有寒有风，寒则四肢厥冷吐利而渴，渴不能饮，恶寒踡卧，身体疼，当脐下少腹痛，此肾脏真阳不足所致，宜四逆汤，口中和背恶寒者，附子汤，发热脉沉，麻黄附子细辛汤。风则但觉胃寒而不厥冷，自言腹满而按之则濡，大便秘，小便频，欲吐不吐，卧而欲起，恍惚多惊，心悬若饥，稍食则痞胀不宁，舌上灰黑，或淡紫带青，脉来弦细浮弱，以风性上行，故其证颇似太阴，而实少阴中风之证，最难辨别，宜桂枝汤加乾姜。下虚甚者，面赤戴阳，急用桂枝人参汤加葱白生附，阴结不大便，胀满不能食者，四逆汤下金液丹，误用宽胀药必转剧，若攻下必死。厥阴但有中风而无中寒。若其人胃气素常虚寒者，则乾呕吐涎沫头痛，吴茱萸汤加桂枝，若肾气素虚者，则厥冷自利少腹痛，四逆汤加肉桂。凡阴证多有阴极似阳，烦躁面赤，脉数疾无伦，躁过必畏寒，渴不能饮，此不独真阳下虚，而阴气亦虚，不能内守，致虚阳扰乱而上泛外亡也。急宜通脉四逆、白通加猪胆汁及益元汤治之。盖阴盛于里则躁烦，下虚则虚阳上泛，故面戴阳而烦渴，内无热，故渴不能饮；阳虚阴亢，故身热脉大而疾，但无力耳。阴证恶寒厥逆，为阴经受寒，虽阳气微，不至于剧，故止宜温经，若阴极似阳者，为阳气衰微，不能制其浮火，宜兼温补，冬则白通通脉四逆辈，夏则大顺浆水冷香等。然总不离辛热也。
若交一阳后，天令大寒，有卒然倒仆，昏不知人，手足逆冷，或口吐白沫，呕逆清水，唇青面黑，口鼻气息微冷者为中寒。按丹溪曰中寒者仓卒受寒，其病即发而暴。盖中寒之人，乘其腠理疏豁，一身受邪，难分经络，无热可散，温补自解，此胃气大虚，不急治，去生甚远。
戴元礼曰：中寒是身受肃杀之气，口食瓜果冰水冷物，病者脉必沉细手足冷，息微身踡，虽身热，亦不渴，倦言语。此言夏月中寒，大顺冷香或附子理中浸冷服。若脉数，饮水，烦躁动摇者，皆是热证，寒热之异，若水火也，不可得而同治，误则杀人。若在冬月中寒，法当温散，轻则附子理中，甚则白通通脉，剧则霹雳火焰，庶可挽回，缓则不救。
中寒之色必青，唇口青，身冷脉脱，为入脏，即死，身和汗自出，为入腑，即愈。经曰：血气并走于上，则为大厥暴死，中寒脉散者死，尺脉迟滞沉细，寒在下焦。
经云：阴盛生内寒，因厥气上逆，寒气积于胸中而不泻，不泻则温气去，寒独留，留则血凝，血凝则脉不通，其脉盛大以涩，故中寒。夫经既言阴盛生内寒矣，又言故中寒者，岂非内寒先生，外寒后中之耶，经既言血凝则脉不通矣。又言其脉盛大以涩者，岂非以外寒中，故脉盛大，血脉闭，故脉涩耶？此中并有大疑。请先明之：一者人身卫外之阳最固，今不由三阳而直中少阴，盖厥气上逆，积于胸中则胃寒，胃寒则口食寒物，鼻吸寒气，皆得入胃，肾者胃之关也，外寒斩关直入少阴肾脏，故曰中寒也。此内经所隐而未言者也；一者其脉盛大以涩，虽曰中寒，尚非卒病，卒病中寒，其脉必微，在伤寒证惟少阴有微脉，他经则无。其太阳膀胱为少阴之腑。才见脉微恶寒，仲景早从少阴施治，而用附子乾姜矣。盖脉微恶寒，正阳微所致。肾中既已阴盛阳微，寒从内生。复加外寒斩关直入，或没其阳于内，或逼其阳于外，其人顷刻云亡。故仲景以为卒病也。
寒中少阴，行其严令，埋没微阳，肌肤冻裂，无汗如丧神守，急用白通汤为主治。盖姜附追复元阳，加葱白以散寒。加猪胆汁引入阴分。然恐药力不胜，更以葱熨脐中，并灸气海关元数十壮，取脉渐来，手足温为效。必外内协攻乃足破其坚凝。少缓须臾，必无及矣。
若其人真阳素扰，腠理素疏，阴盛于内，必逼其阳亡于外，魄汗淋漓，脊项强硬。用姜附猪胆汁，即不可用葱及熨灼，恐助其散，令气随汗脱，而阳无由内返也。
用姜附以胜阴复阳，使既散之阳急复，不知此义者，加增药味，反牵制其雄入之势。必致迂缓无功也。其次前药中，即首加当归肉桂，兼理其荣，以寒邪中入，先伤荣血故也。
其次前药中更加人参甘草，兼调其气，不尔，恐姜附之猛，直将犯上无等矣。
用前药二三剂后，觉其清阳在躬，运动颇轻更加黄耆、白术、五味、白芍，阴阳平补，不可歇手。
用群队之药，以培阴护阳，其人即素有热痰，阳出早已从阴而变寒，至此无形之阴寒虽散，而有形之寒痰阻塞窍隧者，无由遽转为热，姜附固可四施，其牛黄、竹沥一切寒凉，断不可用，若因其素有痰热，妄投寒剂，则阴复用事，阳即扰乱，必堕前功也。
用平补后，嗣后总有顽痰留积经络，但宜甘寒助气开通，不宜辛辣助热壅塞，盖辛辣始先不得已而用其毒，阳既安堵，即宜休养其阴，切勿喜功生事，转生他患也。
至于冬时反有非节之暖，此属春时阳气发于冬时，未至而至，即为冬时不正之气，人感之而病者，名曰冬温。冬温虽发于冬时，治法与伤寒大异。盖温则气泄，寒则会收，二气本相反也。其证必心烦呕逆，咽痛，身热头疼，或咳嗽自汗，或头重面肿，但始先咽痛后必下利，阳脉浮滑，阴脉濡弱，与风温不异但时令不同，治之不得不为少异也。按罗谦甫云：冬温一证，虽关不正之气，而实正气虚，故邪得以入于少阴，其经上循喉，下入腹，故咽必痛，或下利也。治之宜用阳旦汤加桔梗、葳蕤，或问冬温何以竟入少阴，而前所治方，亦非少阴之药，其故何也？石顽曰：大凡四时各有正令，冬月当寒而反不寒，则少阴之气不藏，而不正之气得以入伤其经，原非肾脏受病，故但以桂枝汤中加黄芩一味，专主驱散风热，不须更用他药，此仲景阳旦汤所由立也。若有寒食停结，或误用寒凉药，食则寒邪外郁，温邪中结，冷食内伏，更加入乾姜一味，以温散其中，兼黄芩以凉解其外，此仲景之阴旦又所必需。若咽痛甚者，则合甘草汤，咳者合桔梗汤，下利合茯苓甘草汤，或阳旦加葛根茯苓，不应则温热之气并于阳明而蕴热也，葛根黄芩黄连汤。若先受冬温，更加严寒外遏，则外证虽恶热烦躁，而仍畏寒欲近衣者，阳旦汤加麻黄石膏以发之，有冬温误认伤寒，而与辛温表药，热邪益甚。而胸腹满闷，医者不察，见其胀闷而屡用下药，大下后仍发热无休止时，脉反数者，此阴血伤故也，朝用独参汤暮进六味丸，此阴阳俱虚，气血俱弱。故热不得止息，所以用六味必兼独参汤，以资阳生阴长之功。若服后热势渐解，饮食渐进。神气渐清，脉息渐和者，方可收功，今世遇冬温之证，鲜能辨识，概以伤寒法，混治，致变斑黄喉痹唾利脓血等证者，皆由误治所致也。若误用辛温发汗，而发斑成温毒者，当用犀角升麻甘草等分煎服，或升麻葛根汤加犀角黑参，甚则犀角黑参汤之类选用。然冬温为病，亦自不一，当随所见证治之，凡冬温温毒，大便泄泻而谵语，脉虚小手足冷者，皆不治也。
若春夏秋三时，感冒非时暴寒，谓之寒疫，亦曰感冒。夹食则曰停食感冒，虽非时行疫气，以非其时而有其气，故谓之寒疫，而实非疫也。其证发热恶寒，头疼骨节痛，无汗，或呕逆恶心，其脉人迎多浮紧，亦有弦数者，夹食则气口紧盛，亦有滑数者。若夹寒食则涩滞，夹风痰则浮滑而疾也。然又有人迎沉小，绝不似外感者，见停食感冒之脉。有人迎极短小，气口极弦细，其人自言伤食受寒，服发散兼消导之药一二剂，脉反浮大，则知未服药时脉沉小，皆为寒食郁滞故也。大抵治非时感冒，止宜辛平解散，如参苏饮，芎苏散，香苏散，神术汤，皆可选用。有食正气散按证加减，如见太阳羌活、防风，阳明葛根、葱白，少阳柴胡、半夏。若天气未热，病势颇盛，不妨从权稍加桂枝佐羌活辈汗之。盖冬温之与寒疫，俱是非时邪气，用药亦不可拘于常候，犹冬温之用辛凉，寒疫之用辛温也，宜矣。即如温病热病而见脉紧暴寒，黄芩白虎汤中未尝不稍加桂枝五七分也。此证不必拘伤寒六经例治，大率春分已后则少阳风木主令，况春时之寒，必兼之以料峭之风，风伤少阳，少阳在内，则太阳、阳明在外，病则三经俱受，所以古人治寒疫之方，咸不分三阳而治，但见某经证多，则加用某经之药为权衡耳。若治之不得其宜，后变坏病，则与伤寒无异也。盖非时暴寒，虽从时令伤犯，然寒则大都不越太阳，以寒气而犯寒水之经从其类也。即如夏月暑寒之证，多有头痛骨节疼恶寒者，此非太阳之证欤！
若夫天时寒暖，偶因脱露，谓之伤风，其证必咳嗽，自汗，清涕，甚者亦发热头痛，但治有时月之殊。春月风喜伤肝，人迎脉多缓而带弦，必自汗恶风，宜芎苏散加减。夏月肌肉本疏，多伤阳明，病则肌肉因闭，气口多见弦长而反无汗，宜葛根葱白汤加减，兼暑，消暑十全散。秋月微凉，先郁皮毛，手太阴受邪，人迎脉多平，而气口脉多细涩，不可拘人迎以候外邪也，宜金沸草散加减。冬月则伤太阳，必自汗脉浮缓，宜桂枝汤。咳甚而喘有水气，宜小青龙汤，盖阳邪多从背受，由背俞而入于肺，故必咳嗽生痰也，然伤风与伤热证类相似，伤风则人迎浮大，咳嗽自汗，鼻流清涕，痰必从喉中嗽出，发散则愈。伤热则气口软大，咳嗽自汗，但鼻乾痰结，咽齶肿痛，痰从上齶咯出为异，不可发散，宜辛凉清肺为主，葳蕤汤去麻黄、川芎加前胡、薄荷。伤风而复伤热，必加躁烦，宜葳蕤汤倍羌活、石膏。有酒客湿热素盛，痰饮结聚中外，最易伤风，素问谓之漏风，其证身热解惰，汗出如浴，恶风少气，治以泽术麋御汤，以三指撮为后饭。今治此证，以泽泻、生术各五钱，黄耆三钱，葛根、防己、羌活、麻黄根各一钱，热服取汗最效。又方以桂枝汤加黄耆、麻黄根、防风、半夏、厚朴，每遇发时煎服一二剂，后用黄耆、白术、防风、泽泻、茯苓之属调理，肥盛多湿热者，导痰汤加羌防最当。又有接内时偶感微风，藏于肾经，则内风与外风相召，极易伤风，素问谓之内风，其证面肤庞肿，不能正偃，正偃则咳，宜小青龙去麻黄加杏仁，甚则加附子先去客邪，次用真武汤治本，然后更以肾气丸调理，又有素虚劳人更感风寒，里急腹痛，悸衄失精，烦热口燥者，桂枝汤加龙骨牡蛎主之。
至春分节后，天令温暖，有人壮热为病者，乃温病也。经云：冬伤于寒，发为温病。又云：太阳病发热而渴，不恶寒者为温病。言冬时伏气随时温热发出，但所发之因不同，有感非时暴寒而发者，有饥饱劳役而发者，有房室作力而发者，所感之客邪既殊，发出之经络亦异。所谓温病之脉，行在诸经，不知何经之动也，当随其经证而治之。凡温病之发，必大渴，烦扰，胁满口苦，不恶寒反恶热，脉气口反盛于人迎，明系伏邪自内达表，必先少阳经始。若因客寒而发者，宜小柴胡随所见经证加减，无客邪者，黄芩汤主之。然温病亦多传变併合，未有不及少阳者，如太阳少阳合病黄芩汤，少阳阳明合病承气汤，三阳合病大柴胡汤，或双解散加减，凡三阳表证，烦热口渴，俱宜黄芩汤之类，据此合病证治，则传变并病可例推矣。大抵治温病、热病，无正发汗之理，盖其邪自内达外，无表证明矣。若果证显非时暴寒，恶寒头痛而脉浮紧者，亦不可纯用表药，宜栀子豉汤，或益元散加薄荷、葱豉，重则凉膈散去硝黄加葱豉，探吐取汗最妙。盖此怫郁之热，乘春温之气而发，虽有非时暴寒，止宜辛平之剂发散。若头痛如破者，为暴感风寒势盛，先宜葛根葱白汤撤其暴邪，然后用治温病本药。若额与眉稜俱痛，选奇汤。脉弦而两额角旁痛，寒热口苦，小柴胡去参半加栝蒌根。若表证不解，邪复入腑者，双解散。若汗下不解，脉转洪大数盛，表里皆实，谵妄狂越，此热在三焦也，三黄石膏汤。凡温病下后，热不退，下证尚在，再三下之，以热退为度。若热不止而脉涩咽痛，胸满多汗者，此热伤血分也，葶苈苦酒汤探吐之。虽热退，尚未全愈者，随证调之。凡下之前后，或大汗将出，或大汗已出，或下后馀热不止，而反大汗淋漓，此实热虽去，而馀邪未尽，再与小剂黄芩汤或解毒汤调之。若下后渴虽减，而饥欲得食者，此伏邪初散，阴火乘虚扰乱也。凡温热下后多此，慎勿便与粥饮，得食必复。若汗下后一切烦渴引饮，须以水细细饮之，渴未止者频频时与，不可过多，以成留饮不散也。设若不与饮之，则燥热转甚，危而死矣。
世所谓交阳者，非阴寒交热以为阳热也，乃怫热畜之于里，而郁极乃发，则交传出于表之阳分，是谓交阳而后作汗也。或怫郁过极，而不能交出于表者，是郁极不发，否极不泰，即正气衰残，阴气先绝，阳气后竭而死矣。大欲汗而脉忽沉伏者，阳气併入于坐故也。交阳而躁乱昏冒者，里热郁极，故气乱则神昏而躁扰也。凡欲作汗，无问病之微甚，或已经新下者，或下证未全者，咸以凉膈散调之，甚者宜黄连解毒汤。或下后二三日，或未经下，腹满烦渴，脉沉实而有下证者，三一承气汤下之，势剧者，合黄连解毒汤。或已战不快，或战后汗出不快，或微战数次，经大战而汗不出者，乃并之不甚，战而病不去也，通宜三一承气汤，或更合黄连解毒汤下之，以散怫热而开郁结也。所以战汗时，频与热姜汤助其开发最佳，免致战不快而无汗之患，大法曰：脉浮不可下，温热病已有里证脉沉，后二三日脉反渐浮，汗不能出者，三一承气汤微下之。凡此诸可下证，或得利而汗便出者，或服药而怫郁顿开，先汗出而后利者，或利性但随汗泄，则气和而愈。竟不利者，亦有战不快交不过而死者，或不战而汗出者，或但战无汗而愈者，或不战无汗而愈者，世俗未知，直以恶寒战慄为阳虚阴胜，因而误治者多矣。凡温病发于三阴，脉微足冷者多难治。《内经》所谓「病温虚甚」是也。凡温病大热脉反细小，手足逆者死证也。凡温热病初起大热目昏，谵语热甚，脉小足冷，五六日而脉反躁急，呕吐昏沉，舌本焦黑，或失血躁热脉大，或痉搐昏乱，或脉促结代沉小者，皆死。温病热病，大热不得汗者死，得汗后而反热，其脉躁盛者，亦死也。凡温病、热病，不当汗而误汗之，狂言不能食，其脉躁盛者，皆不可治也。
凡温病之热，咸从内而发于表，所以最忌辛温发汗，发汗多致不救也。故仲景云：太阳病发热而渴者为温病，若发汗已，身灼热者，名曰风温，风温为病，脉阴阳俱浮，自汗出，身重多眠睡，鼻息必鼾，语言难出，若被下者，小便不利，直视失溲，若被火者，微发黄色，剧则如惊痫，时瘛瘲，若以火熏之，一逆尚引日，再逆促命期，此温病误汗，而为风温也。又伤寒例云：阳脉浮滑，阴脉濡弱，更遇于风变为风温。此温病更遇于风之风温也。以少阴伏邪方将发出，太阳客邪又从外袭，表邪新入，里邪初出，故其脉轻则浮滑，重则濡弱，即上文阴阳俱浮之互辞。言伏于少阴之邪热，悉从风木之令而发出于肌表，故其证一一尽显太阳、少阴二经。又尝见冬温一证，每多误汗而成温毒发斑者，亦有误施汗下而变咽喉不利唾脓血者，盖冬温亦属太阳少阴证，缘误治而并伤厥阴之经也。按风温一证，仲景但言误治之失，并不论及治法者，以其既经误治，即欲挽回，末由也已。喻嘉言尝谓「风温多死于三日」者，谓其即是两感而更加变重耳。不但温病之不可以伤寒寒疫法治也，即冬温亦不可以伤寒例施也。因其发在冬时，故误治尤多。所以仲景厥阴例中有麻黄升麻汤一条，正以治冬温之误治而变咽喉不利，唾脓血者，即此而推，可用麻黄升麻汤去麻黄、升麻、乾姜、白术，而借治温病误发其汗之风温也。并可悟黄芩汤加桂枝、石膏治温病更遇于风之风温也。
再按风温一证，仲景绝无方药，而活人书治法颇多，其所主之主，皆是治先伤热而复感风，或已伤风而更受热之证，近世亦曰风温。较伏气所发者，虽死生轻重悬殊，而究治之理则一。以风痰结聚于肺，故汗下两难，汗之则谵语，烦热不得卧，善惊，目乱无精，多汗身重，下之则小便难，大便利不止。尤不可用温针，温针则耳聋难言。止宜辛凉解热兼疏风利痰，然虽禁发汗，又不得不兼用表药，但禁温覆迫汗耳。若发热头眩，咽喉干痛，舌强痞满者，用葳蕤汤，无大热而渴，用栝蒌根汤，热不解，用败毒散，寒热而渴，小柴胡加葳蕤、桔梗，恶寒发热，本方去参加栝蒌、石膏，渴者去半夏加栝蒌根。举世皆以风热咽痛唾痰声嗢者为风温，虽治法不远，殊失风温本旨矣。《尚论》以春月时令本温，且值风木用事，风温二字，不得分之为两，凡病温者，悉为风温，是又矫揉太过矣。
夫春夏温热之邪，能传染者，即时行疫疠也。吴又可曰：瘟疫之邪，皆从口鼻而入，不在经络，舍于伏脊之内，去表不远，附近于胃，乃表里之分界，是即《《内经》疟论》所谓「横连募原」是也。凡人体气充满，邪不易入，适逢亏欠，因而乘之，感之浅者，待有所触而发；感之深者，中而即病也。其始先阳气郁伏，凛凛恶寒，甚则四肢厥逆，既而阳气郁发，中外皆热，发即昏昏不爽，壮热自汗，此邪伏于募原，即使汗之，热不能解，必俟伏邪外发，表气潜行于内，精气自内达表，此时表里相通，大汗淋漓，邪从外解，此名战汗，当即脉静身凉而愈。若伏邪未尽必复发热，至伏邪已发，方有变证，其证或从外解，或从内陷，更有表里先后不同：有先表而后里者，有先里而后表者，有但表而不里者，有但里而不表者，有表而再表者，有里而再里者，有表胜于里者，有里胜于表者，有表里分传者，此为九传。从外解者，或发斑，或战汗狂汗自汗盗汗，从内陷者，胸膈痞闷，腹痛燥结，热结旁流，协热下利，或呕吐恶心，谵语舌苔，当因证用治。疫脉不浮不沉而数，昼夜发热日晡益甚，头疼身痛，宜用达原饮以透达募原之邪气，若见少阳、阳明、太阳，随经加柴胡、葛根、羌活为引，以提其邪出阳分也。然证有轻重不等，药之多寡随宜。务在活法，感之轻者，舌上白苔亦薄，热亦不甚，脉亦不数，其不传里，一二剂自解。稍重者必从汗解。如不能汗，邪气盘错于募原也，只以本方主之。感之重者，舌上苔如积粉，服药后不从外解而从内陷，舌根先黄，渐至中央，此邪渐入胃也，前方加大黄下之，若脉长而洪数，大汗多渴，此邪气适离募原，欲表未表，白虎汤证也。如舌上纯黄色，兼见里证，此邪已入胃，乃承气汤证也，有二三日即离募原者，有半月十日不传者，有初得之四五日而淹淹慑慑，五六日后陡然势张者，元气胜者，毒易传化，元气薄者，邪不易化，即不易传，如他病久亏，适逢时疫，能感不能化，安望其传？不传则邪不去，淹缠日久，愈沉愈伏，设误认虚证而进参耆，愈壅愈固，不死不休也。
疫邪为病，有从汗解者，有无汗竟传入胃者，有自汗淋漓，热渴反甚，终得战汗方解者，有胃气壅郁，必从下乃得战汗而解者，有汗解里未和，越三五日复发者，有发黄因下而斑出者，有竟从发斑而愈者，有里证急虽有斑，非下不愈者，此虽传变不常亦为常也，又有局外之变，男子适逢接内，或向来下元空虚，邪热乘虚陷于下焦，气遂不舒，以致小便秘塞，小腹胀满，至夜发热，与导赤五苓不效，得大承气一服，小便如注而愈。女子经水适来适断，失血崩带，及心痛疝气痰火喘急，凡此皆非常变，盖因疫而发旧病，但治其疫而旧病自已。然大劳、大欲、大病、久病后，此为四损，以正气先亏，邪气自陷，多不可救也。
瘟疫发热一二日，舌上白苔如积粉，早服达原饮一剂，午后舌变黄色，随现胸膈满痛，大渴烦躁，此邪毒传里也。前方加大黄下之，烦渴少减，热去六七，午后复加烦躁发热，通舌变黑生刺，鼻如烟煤，此邪毒混合三焦，复瘀到胃，急投大承气。傍晚大下，至夜半热退，次早苔刺如失，此一日之间而有三变，数日之法，一日行之。因其毒盛，传变亦速，用药不得不紧，设用缓剂，必死无救，尝见瘟疫二三日即死者，皆此类也。
瘟疫初起，脉虽数未至洪大，其邪尚盘结于募原，宜达原饮，误用白虎，既无破结之能，但求清热，是扬汤止沸耳。若邪已入胃，非承气不愈误用白虎，既无逐邪之能，徒伐胃气，反抑邪毒，致脉不行，因而细小，又认阳证阴脉，益不敢下，汤药杂进，愈投愈危，当此急投承气庶可救也。
邪伏于募原表里之间，至其传变或出表，或入里，或表里双传，医见有表复有里，乃引经论「先解其表，乃攻其里」，此大谬也，尝见大剂麻黄一毫无汗，转加烦躁者何耶？盖发汗之理，自内以达表，今里气结滞，阳气不得敷布于外，即四肢未免厥逆，又安能气液蒸蒸以达表？譬之水注闭其后窍，则前窍不得涓滴，与发汗之义同。凡见表里分传之证，宜承气汤先通其里，里气一通，不待发散，多有自汗而解。里证下后，脉浮而微数，身微热，神思不爽，此邪热浮于肌表，里无壅滞也。虽无汗宜白虎汤，邪从汗解。若大下后，或数下后，脉空浮而数，按之豁然如无，宜白虎加人参汤，覆盖即汗解，下后脉数而浮，原当汗解，迁延五六日脉证不改，仍不得汗者，以其反覆数下，致周身血液枯涸，故不得汗，白虎加人参汤，以助周身之血液，鼓舞元气，开发腠理，即得汗解也。里证脉沉而数当下之，下后脉浮当得汗解，今不得汗，后二三日脉复沉者，募原馀邪复瘀到胃也。更宜下之。更下后而脉再浮者，仍当汗解，宜白虎汤。里证下后，热退身凉，越四五日，复发热者，此非关饮食劳复，乃募原尚有馀邪隐匿，因而发热。此必然之理，不知者每每归咎于病人，误也，宜再下之则愈。但当少与，慎勿过剂，以邪气微也。应下失下，口燥舌乾而渴，身反热减，四肢微厥欲得近火拥被，此阳气伏也。既下厥回去火减被，脉大而数，舌上生津，不思水饮，此里邪去而郁阳暴伸也。瘟疫下后二三日或一二日，舌上覆生苔刺，邪未尽也，再下之。苔虽未去，已无芒刺而软，然渴热未除，更下之，热渴减芒刺脱，日后更复热，又生苔刺，更宜下之。凡下不以数计，有是证即投是药，医人见理不透，经历未到，中道生疑，往往遇此证，反致耽搁。但其中有间一日一下者，有应连下二三日或三四日者，有下二日间一日者，其缓急之间，有应用小柴胡汤去参、半加栝蒌根、知母者，有应用犀角地黄汤者，至投承气，某日应多与，某日应少与，此非可以言传也。但数下之证，百人中之一二人而已。瘟疫愈后，脉证俱平，大便二三旬不行，时时作呕，此为下格之证，盖下不通，必返于上，宜调胃承气热服，宿垢顿下，呕吐立止，慎勿骤补。少与参耆，下焦复闭，呕吐仍作也。
凡客邪贵乎早治，勿拘于下不厌迟之说，若应下之证，见其无结粪，以为下之早，而引初硬后溏为例，此误也。不知承气本为逐邪，非专为结粪而设，必俟结定，血液为热所搏，变证迭起，是犹养虎遗患也。况有平素多湿热人，溏粪失下，但蒸作极臭如败酱藕泥，临死不结者。假如经枯血燥之人，或老人血液衰少，多生燥结，在经所谓不更衣十日无所苦，有何妨害，是知燥结不致损人，毒邪之为殒命也。假令滞下初起，质实而频数窘急者，与大黄下之，此岂谓结粪而然哉？
疫邪传里，遗热下焦，小便不利，邪无输泄，经气郁滞，其传为疸，身目如金，宜茵陈蒿汤。若用茵陈五苓，不惟不能退黄，小便亦难得利，此乃胃家移热，是以大黄为专功也。
瘟疫邪在胸膈，满闷心烦喜呕，腹不满，欲吐不吐，欲饮不饮，欲食不食，此邪热与痰饮结聚胸中也，宜瓜蒂散吐之。
邪留血分，里气壅闭，非下之则斑不出，斑出为毒邪外解，下后斑渐发，更不可大下。设有下证，宜少与承气缓缓下之，若大下则中气不振，斑毒内陷则危，宜用白芍、当归以和血，升麻、柴胡、白芷以托邪，大剂穿山甲末以透毒，名托里举斑汤。如下后斑出，复大下，斑毒隐伏，反见循衣撮空，脉微者，前方加人参一钱，得补发不出者死。凡发斑有汗出不彻而热不退者，宜白虎汤。斑出不透而热不退者，宜举斑汤，有斑汗并行而并不透者，二汤合用。
凡时疫日久失下，自利纯臭水，昼夜十数行，口燥唇乾舌裂，此热结旁流也，急与大承气一服，去其宿垢顿止。
凡失下以致循衣撮空，肉惕振战，目不了了，邪热愈盛，元神将脱，补之则邪毒愈甚，攻之则几微欲绝，不得已用陶氏黄龙汤治之。此证不下必死，故用此法，庶几回生于万一也。得下后用生脉散加地黄、当归、白芍、知母、陈皮、甘草调之。
如方食肉而适病，致停积在胃，用大承气汤连下，惟是臭水稀粪，其病不退，必加人参一钱在内，虽月馀所积之物，一服便下。
凡疫病有首尾能食者，此邪不传胃，切勿绝其饮食，但不宜过食耳。有愈后十数日，微渴微热，不思饮食，此微邪在胃，正气衰竭，若强与之，即为食复。
凡舌苔自白而渐变黄，邪在募原故白，在胃则黄，苔老变沉香色。白者不可下，黄者宜下，黑者急下。下后苔不脱，舌刺舌裂，舌短、舌硬、舌卷，皆当下。白砂苔、黑硬苔俱下，惟白润滑泽者，邪尚在募原也。如别有下证，宜达原饮加大黄。若大汗脉洪长而渴，未可下，宜白虎汤。汗更出，目赤咽乾，气喷如火，小便赤黄，涓涓作痛，扬手掷足，脉沉而数，皆为里热之极，下之无疑。潮热谵语，善太息，此胃实也。心下满，心下高起如块，心下胀痛，腹胀满痛，按之愈甚，皆下。头胀痛下之立止。若初起未可下，小便秘，大便不通，气结不舒，大便行，小便立解。有血液枯竭者，无表里证，为虚燥，宜导法。
凡阳证似阴者，瘟疫与温病、热病、伤寒通有，其阴证似阳者，惟伤寒有之，在瘟疫必无此证也。阳证似阴为外寒内热，故小便赤涩，阴证似阳为上热下寒，故小便清白。但以小便赤白为据，万不一失。
夫疫病四时皆有，但盛与不盛耳。盛行之际，沿门阖户，病皆一般者，谓之时行大疫，人皆知之。不盛之时，人偶感之，不过发热头痛，与寻常感冒相似，即有传染，不过左右服役之人，又乌能知其为疫也。病人无处追求，每每妄诉病原，医家不善审察，未免随情错认，误引东垣劳倦伤脾为例。壅邪转热，多致危殆。
喻嘉言曰：四时不正之气，感之因而致病，初不为疫也，因病致死，病气尸气，混合不正之气，以故鸡瘟死鸡，猪瘟死猪，牛马瘟死牛马，推之于人，何独不然？所以饥馑兵凶之际，疫病盛行，大率春夏之交为甚。盖温暑湿热之气，交互结蒸，人在其中，无隙可避，病者当之，魄汗淋漓，一人病气，足充一室，况于连床并榻，沿门阖境，共酿之气，盖以出户尸虫，载道腐墐，燔柴掩席，委巷投涯，种种恶秽，上混苍天清净之气，下败水土物产之气，人受之者，亲上亲下，各从其类，有必然之势。如世俗所称大头瘟者，头面腮颐肿如瓜瓠者是也；所称捻颈瘟者，喉痹失音，颈大腹胀如蛤蟆者是也；所称瓜瓤瘟者，胸高胁起，呕汁如血者是也；所称杨梅瘟者，遍身紫块，忽然发如微疮者是也；所称疙瘩瘟者，发块如瘤，遍身流走，旦发夕死者是也；所称绞肠瘟者，肠鸣乾呕，水泄不通者是也；所称软脚瘟者，便清泄白，足肿难移，即湿温遍行者是也。小儿痧痘尤多。已上疫证，不明证治，咸委劫运，良可伤悼。然而盛夏湿温之证，即藏疫疠在内。一人受之，则为湿温，一方传遍，则为疫疠，所以疫疠之发，每每盛于春夏者，以其热暑湿三气交蒸故也。盖春主厥阴肝木，秋主阳明燥金，冬主太阳寒水，各行其政，惟春分以后至秋分以前，少阳相火，少阴君火，太阴湿土，三气合行其事，天本热也，而益以日之暑，日本烈也，而载以地之湿，三气交动，时分时合，其分也，以风动于中，胜湿解蒸，不觉其苦，其合也。天之热气下，地之湿气上，人在是气之中，无隙可避，故病之繁而且苛者，莫如夏月为最。以无形之热蒸动有形之湿即无病之人感之，尚未免于为患，况素有湿热，或下元虚人，安得不患湿温之证乎？是以湿温之证，最忌发汗，发汗则湿热混合为一，而中气尽伤，多成死证。惟宜分解先扶中气，使中气徐领其表其里，而上下尽消，故多愈也。至于疫证，则邪正混合，邪极胜，正极衰，转眼立毙。苦寒伤胃，温补助邪，如人中黄丸之类，始为合法也。夫伤寒之邪，先行身之背，次行身之前，后行身之侧，由外廓而入，瘟疫之邪，则直行中道，流布三焦，上焦为清阳，故清邪从之上入，下焦为浊阴，故浊邪从之下入，中焦为阴阳交界，凡清浊之邪必从此区分。甚者三焦相混，上行极而下，下行极而上，伤寒邪中外廓，故一表即散。疫邪行在中道，故表之不散，伤寒邪入胃腑，则腹满便坚，故可攻下，疫邪布在中焦，散漫不收，下之复合，此与治伤寒表里诸法有何涉哉？或问春夏蒸气成疫，岂冬温独非疫耶？盖冬月过温，肾气不藏，感而成病，正与不藏精之春温无异。计此时有春无冬，三气即得交蒸成疫，然遇朔风骤发，则蒸气化为乌有矣。是以东南冬月患正伤寒者少，患冬温及痘疮者最多。西北则秋、冬、春皆患伤寒，殊无瘟疫痘疮之患。此何以故？西北土地高燥，即春夏气难上升，何况秋冬之凝固？东南土地卑湿，为雾露之区，蛇龙之窟，其湿热之气，得风播之，尚有可耐，旦暮无风，水中之鱼，衣中之蝨，且为飞扬，况于人乎？蒸气中原杂诸秽，益以病气尸气，无分老少，触之即同一病状矣。此时朔风，了不可得，故其气转积转暴，虽有薰风，但能送热，不能解凉。盛世所谓解愠阜财者。在兵荒反有注邪布秽之事矣。
按吴又可所论，皆是寻常所有疫疠，喻嘉言所言，乃天地不正之大疫，不可彼此胶执也。夫瘟疫证类多端，岂可一律而论，若伤于气则头项肿胀，伤于血则肢体疙瘩，伤于胃则呕汁如血，伤于肠则水泄不通，至入脏则不知人，不待救药则毙矣。大法以证为则，无以脉诊，其伤之轻者，二三日尚能行动，至四五日后忽然大热，慎勿误认伤寒，而与表药发汗，不惟不解，其热转甚而危殆矣。其初病恶寒发热头痛，宜败毒散。躁热不得汗，通解散。头痛如破，十神汤。兼瘴疠脚膝疼软，独活散。此皆为表证多者立方也。若一病便壮热无寒，多汗神昏，呕逆痞满等证，又当从凉膈、双解、三黄石膏、黄连解毒两解表里法治之。古人以普济消毒饮治大头瘟，荆防败毒散治捻头瘟，生犀饮治瓜瓤瘟，清热解毒汤下人中黄丸，并刺块出血治杨梅瘟，三稜针刺入委中三分出血，及服人中黄散，治疙瘩瘟，苍术白虎汤，治软脚瘟，双解散探吐，治绞肠瘟，此皆昔人已验之方，足补仲景之未逮也。
凡时疫流行之际，小儿亦多传染，伤寒例所谓小儿女子益以滋甚，以小儿筋骨柔脆，一染时疫，即惊搐发痉，误作惊治必死，治稍迟延亦死。其治与大人彷彿，但幼科专于痘疹惊疳，而伤寒甚略，但知其不思饮食，不知其疫邪传胃，但知其呕渴泻泄，不知其协热下利，凡此何暇致思其为疫证乎？
疫疠中一种大头天行病，虽略见前，然不细陈，难于治疗。此证乃湿热在高巅之上，所以必多汗气蒸，初觉憎寒壮热，体重头面肿甚，目不能开，上喘，咽喉不利，舌乾口燥，宜普济消毒饮，不速治十死八九。东垣云：身半已上天之气也，邪热客于三阳之间，上攻头面为肿，切不可用降药。阳明之邪首大肿。少阳之邪出于耳前后，甚至两目不开，面部赤肿，以普济消毒饮少少不住服，治法不宜太速，速则过其病所，上热未除，中寒复生，必伤人命，宜用缓药，徐徐少与为妙。额上面部，HF焮赤而肿，或壮热气喘，口乾舌燥，或咽喉肿痛不利，其脉数大者，此属阳明。本方加石膏，若内实热甚者，加酒大黄下之。若发于耳之上下前后，并额角旁红肿者，此属少阳也。或寒热往来，口苦咽乾，胸胁满闷，本方加柴胡栝蒌根，脉实便秘者，加酒大黄利之。若发于头脑项下，并耳后赤肿者，此属太阳也，荆防败毒散，热甚去参加芩连。若三阳经俱受邪，併发于头面耳鼻者，亦宜普济消毒饮。大抵此证，以辛凉轻清之剂，散其上盛之湿热则愈。节庵以普济消毒饮除去人参、升麻、白芷、黑参、马勃、殭蚕、蓝根，而加入川芎，羌活、防风、荆芥、射干、姜汁、竹沥，名芩连消毒饮。药虽稍异，而功效不殊。其用大黄，必须酒洗，如鸟在高巅，惟射以取之也。
又四时疫疠，天行大头，并宜用人中黄散，轻者只用芩连甘草煎成频服，不效加鼠黏子芒硝微利之，不必大剂攻毒也。
蛤蟆瘟则两颐颊下肿，小柴胡去参半加羌、防、荆、薄、桔梗、马勃煎服。荆防败毒散亦可。夏暑湿热气蒸，亦多发此，宜消暑十全散加荆防马勃，一二剂可愈。
至于温疫一证，乃温病将发之时，或既发之后，更感时行疫气。其证浑身壮热，昏昏不爽，遍相传染，盛于春夏之间，以春时天令不正，则地之浊气郁蒸，发动冬时伏气，其气最毒。人在是气之中，莫之知也。正气虚者，感而受之，以正气本虚，故阳脉濡弱，而邪伤血脉，则阴脉弦紧也。以其伏邪内动，相召外疫，正被邪侵，怫郁烦扰，行运失常，壮热作矣，表证见焉。及热郁腠理，不得外泄，侵入于里，里证见焉。设使正气内充，邪气何由而入？其感受之因，异于伤寒，异于温热，异于非时感受寒疫，其治大约以驱热为主，表药间用，下药必用，人中黄是君药。昔人概用清热解毒汤下人中黄丸，统治诸疫皆效。其所用人参者，知其本气不足，防邪入里，所谓补泻兼施也。温疫证多作渴，宜用小柴胡去半夏加石膏、知母。若躁热不识人，轻则凉膈，重则双解。如大便泄泻者，黄连解毒汤。若表里俱热，亦凉膈双解。呕血者，生犀饮，便实加大黄，便滑用黄土。虚加盐水炒参，内外热极毒盛，三黄石膏。外热甚用麻黄，内热加大黄，余如时行治法。大率温疫脉来盛而有力者，发于阳也，尚可施治，脉来沉细少力者，阳病见阴脉也。皆不可救。
若温病七八日，或十馀日，前热未除，重感于寒，忽然寒热交作，变为温疟，后世方书，以为坏证，过经不解，寒热不除，而变温疟，殊不知此本春时温病之变证，非冬月伤寒之变证也。按伤寒例云，脉阴阳俱盛，重感于寒，变为温疟，其证胸胁满，烦渴而呕。微恶寒者，治以小柴胡去参半加栝蒌根石膏，无寒但热，其脉如平，骨节烦疼时呕者，用白虎汤加桂枝，慎不可用辛温发散，以助其虐也。至于《内经》所言先热后寒之温疟，乃得之冬中于风，寒气藏于骨髓之中，至春阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗共出。此病藏于肾，其气先从内出之于外也。如是者阴虚而阳盛，阳盛则热矣。衰则气复反入，入则阳虚，阳虚则寒矣。故先热而后寒，名曰温疟。夫先热后寒者，以先前伏邪，乘春时阳气，而发出于阳明，故热，已后因本身之真阴内烁，则邪复反于少阴，故寒。治宜人参白虎汤。或有客邪，则加桂枝，更以金匮肾气丸去附子倍桂枝作汤，渴则饮之。盖从肾出外而大热，则其内先已如焚，水中火发，虽非阴火，亦可畏也。故先用白虎退热，俟其疟势外衰，复返于肾，而阴精与之相持，乃为寒。设不知壮水之主以急救其阴，数十发后，则阴精竭矣。此则伏邪自发之温疟，与温病后重感于寒所变之温疟，似异而实同。然皆不越少阴，并详辨此，以破二经异同之惑。
若冬时温暖，人感乖戾之气，至春始发，更遇天道过于骤热，遂变温毒。伤寒例云：阳脉洪数，阴脉实大，更感温热，变为温毒，温毒为病最重也。伏毒与时热交併，表里俱热，故其脉浮沉俱盛，亦有冬温误用辛热，或热毒不得外解而陷入于里，里有是证也，其证心下烦闷，呕逆咳嗽，甚则面赤，身体俱赤，狂乱躁渴，咽喉肿痛，狂言下利而发斑，最为危候。治宜大解热毒为主，若斑如锦纹，身热烦躁，而无燥结者，黄连解毒汤，若躁闷狂妄而无汗者，三黄石膏汤。自汗烦渴而发斑为胃热，人参化斑汤（即人参白虎汤）。烦热错语不得眠，白虎合黄连解毒汤。斑不透，犀角大青汤，斑透热不止，本方去升麻、黄芩加人参、生地、柴胡，发斑热毒势甚，咽痛心烦狂言闷乱，犀角黑参汤。虽大便不通，勿用下药，惟宜犀角地黄汤，凡斑色紫者为危候，黄连解毒合犀角地黄，若斑色紫黑而平下坑烂，脉虚小自利者不治。其失于汗下，及温热时行夹食阴斑，详后发斑本例。
有阳热亢极而成阳毒者，金匮云：阳毒之为病，面赤斑如锦纹，咽喉痛，唾脓血，五日可治，七日不可治，升麻鳖甲汤主之。虚热势盛，毒不能化者，活人阳毒升麻汤。有一二日间便成阳毒者，有误用辛热发汗，或吐下未当，邪热内陷变成阳毒者，其证壮热头项痛，躁闷不安，或狂言骂詈，妄言妄见，或口唾脓血，面生锦纹，或舌卷焦黑，鼻如烟煤，或咽喉肿痛，下利黄赤，六脉洪大而数，人参白虎汤。咽喉痛者，犀角、黑参、升麻、甘草等分煎服。若热毒大盛，时狂时昏，口噤咬牙，药不得下者，先用水一盆，用绢裹指，蘸水渍牙关，候牙关放宽，狂乱稍定，方与服药，三黄石膏汤加减。脉洪大，黄连解毒汤。慎不可以其热盛而误下之。盖此证之热，散漫于外，故以攻下为首禁也。夏月热甚，狂躁闷乱不安，脉洪数者，用新汲水，或黄连水渍青布四五尺，作数折略绞，搭病人胸前，热即易之，须臾得睡效，睡即去之。
有阴热亢极而成阴毒者，金匮云：阴毒之为病，面目青，身痛如被杖，咽喉痛，五日可治，七日不可治，升麻鳖甲汤去雄黄蜀椒主之。活人用原方加桂枝，名阴毒甘草汤。复有阴寒极甚而成阴毒者，自是两种，不可混也。夫阴寒极甚，反大热躁渴，四肢厥逆，脉沉细而疾，或尺部短而寸口大，额上手背冷汗不止，或先因房事而后著寒，或内伤生冷，而犯房室，内既伏阴，复加外寒，积寒伏于下，微阳消于上，遂成阴盛格阳，阳气上脱之候。五六日后，胸前手足发出淡红小斑为阴毒，虽盛夏禁用凉药。宜附子理中汤，甚则身重眼睛疼，额上冷汗，呕哕呃逆，或爪甲青，或腹绞痛，或面赤足冷，厥逆躁渴，身发青黑斑，口鼻灰色，舌黑而卷，茎与囊皆缩，六脉沉细而迟，或伏而不出，或疾至七八至已上不可数者，急用葱饼于脐上熨之，随用附子散，或人参三白汤合四逆汤主之。熨之手足不和暖者不治。
刘守真云：世欲所言阴毒，皆阳热亢极，蓄热深于内，身表有似阴寒，此特指仲景升麻鳖甲汤去雄黄蜀椒阴热亢极之证。若后世所谓阴寒极甚之阴毒，必用回阳退阴之药，内温正气，逼邪出外，庶或可愈若服凉药，则渴转甚，躁转急，必致虚阳暴脱而死也。
王安道曰：阴阳二毒，与阴阳二证迥异，考仲景书，虽有阴毒之名，然其所叙之证，不过面目青，身痛如被杖，咽喉痛而已，并不言阴寒极甚之证，况其所治之方，不过升麻、甘草、当归、鳖甲而已，并不用大温大热之药。是仲景所谓阴毒，非阴寒之病，乃是感天地之恶毒异气，入于阴经，故曰阴毒，后人遂以阴寒极甚之证，参入仲景证中，却用附子散等温药以治，窍谓阴寒极甚之证。或内伤冷物，或暴中阴寒，或过服寒药所变，内外俱冷，固可名为阴毒，然终非仲景所言恶毒异气所中之谓也。
赵以德曰：按古方书谓阳毒者，阳气独盛，阴气暴衰，内外皆阳，故成阳毒；谓阴毒者，阴气独盛，阳气暴衰，内外皆阴，帮成阴毒。二者或伤寒初得，便为是证，或服药后变而成之，阳毒尽治以寒凉，阴毒尽治以温药，药剂如冰炭之异，何乃仲景以一方治之乎。其曰阴毒去雄黄蜀椒，则反去其温热者矣。岂非热皆热毒伤于阴阳二经乎。在阳经络，则面赤斑如锦纹，唾脓血，在阴经络，则面青身如被杖，此皆阴阳水火动静之本象也。其曰七日不可治者，阴阳之津气血液皆消灭矣。伤寒七日犹得再经，而此加之以毒，至七日不惟消灭其阴，且火极亦自灭矣。
然春夏之交，多有伤风寒疫时行，与温病、风温、温疫、温疟、温毒、阳毒、阴毒，交错难辨。盖伤风则发热头痛，鼻塞声重，咳嚏恶风自汗。寒疫则憎寒壮热，头痛骨节烦疼，虽发热渴，时行则里巷之中，病俱相类，温病则烦热口燥而渴，气口脉盛。若稍见人迎浮紧，即有重感风寒矣。病温复感风邪，而见自汗灼热，咳嚏声嘶者，风温也。先前温热未除，复感时行瘟气，即昏昏壮热，遍相传染者，温疫也。温病日久，更感于寒，寒热如疟者，温疟也。温病更感温热，热毒炽盛，而发斑者，温毒也。发斑热越狂走者，阳毒也。发斑而身如被杖厥冷者，阴毒也。已上数证，多发于二三气中，一一按证定名，庶无误治之失。若交夏至后，炎暑司令，相火用事，人有发热身疼，不恶寒，但恶热而大渴者，为热病。伤寒例云：凡伤寒而成温热者先夏至日为温病，后夏至日为热病。盖久伏之邪，随时气之暑热而郁发也。以邪非外来，故但恶热而不恶寒，热自内发，故口燥渴而引饮多。其邪既郁为热，不宜辛温发汗，不得复言为寒。仲景仍以伤寒目之者，谓其初受病时，皆寒气郁伏所致耳。世言仲景无温热治法，详太阳、阳明篇中，多治温热，不然黄芩汤、白虎汤方，何由而立也？惜乎残缺未备，且混入伤寒六经例中，设若不审，误以白虎治伤寒，立见其害，白虎为金神，夏热见之而退，非盛暑热病内外热极者不可用。气虚人用之，往往成结胸，甚至不救。其性大寒伤肺，非伤寒药也。故有立夏以前，处暑以后，不可妄用白虎之戒。夫伤寒之不可用黄芩、白虎，犹温热之不可用桂枝、麻黄、大小青龙也。即治温热，亦须无非时暴寒者力可，但温热病，亦有先见表证而后见里证者，盖怫郁自内达外，热郁腠理之时，若不用辛凉解散，则邪不得外泄，遂还里而成可攻之证。非如伤寒从表而始也。或有不悟此理，乃于春夏温病热病，而求浮紧之脉，不亦疏乎？夫温病热病之脉，或见浮紧者，乃重感不正之暴寒，寒邪束于外，热邪结于内，故其脉外则绷急，内则洪盛也。又或不识脉形，但见弦脉，便呼为紧而妄治之。盖脉之盛而有力者，每每兼弦，岂可错认为紧，而断以为寒乎？夫温病热病之脉，多在肌肉之分，而不甚浮，且右手反盛于左手者，诚由怫郁在内故也。其左手盛或浮者，必有重感风寒，否则非温病、热病，自是非时暴寒耳。然温病之发，因暴寒者居多，热病之发，兼暑暍者为甚。以伏邪乘大暑汗泄，从包络三焦一齐发出三阳也。经云：三阳合病腹满身重，难以转侧，口不仁而面垢，谵语遗尿，发汗则谵语，下之则额上生汗，手足逆冷。若自汗出，白虎汤主之，此虽言三阳合病，而实热病兼见暍证。如面垢遗尿，非中暍乎？以伏邪既乘暑热发出在表，汗下俱禁。若始发之时，背微恶寒者，为肌表之真阳，不能胜邪，故加人参以固真气也。按长沙所主白虎及白虎加人参凡八证，皆主热病烦渴而里大热。盖伏气之邪，自内出外，本非暴感风寒，故不宜发汗。又热发于外，内邪不实，复不可下之，故宜此汤及竹叶、石膏、黄连解毒选用。若大渴烦躁，背恶寒脉洪，用白虎汤合黄连解毒，衄血加生地、丹皮，喘加栝蒌根、厚朴，恶热烦闷腹满，舌苔黄黑五六日不大便者，凉膈双解、三承气汤选用。如或脉兼弦紧，必有重感客邪表证，宜于大水散中加葛根、石膏、葱白、香豉之类，其性虽寒，不碍发散也。若邪在半表半里，古法用小柴胡，今用双解散去麻黄加柴胡，其功尤捷。脉弱者加人参，远胜小柴胡也。每见世人治温热病，误下之未为大害，误汗之，变不可言。此足征其热之自内达外矣。其间有误用攻里而致变者，乃春夏暴寒所感之寒疫，邪纯在表未入于里故也。
凡治伏气发温复感客邪，轻者只宜小柴胡去参半加橘皮、栝蒌根、葱白、香豉，热病更加石膏、知母。
一法温病、热病，凡有客邪，不问兼风兼寒，脉浮脉紧，恶风恶寒，可汗不可下者，通用双解散去硝黄加葱豉最妙。凡表证依法汗下不解，别无异证者，通用凉膈散以退其热，无使热盛危剧也。汗后馀热未尽，用天水散或小柴胡加减。汗不解，下证未全者，白虎汤。汗后躁不得眠，微热而渴者，五苓散去桂合天水。汗后不解，中外有热，口乾烦渴，解毒凉膈天水，能调顺阴阳，洗涤脏腑，若纯是里证，脉盛而实，不恶寒但恶热。烦渴引饮，自汗谵语，不大便，咽乾腹满，可下不可汗者，三一承气汤下之。
一法不问风寒湿暑，或表里证俱见，或内外诸邪所伤，有汗无汗，心腹满痛，谵语烦躁，咽乾口燥，畜热内盛，俱用调胃承气合解毒下之，能泻内外大热。或热结极深，而数下不利，不救成死证矣。急用大承气汤加甘遂末一钱匙下之。凡里证依法下之而不解，或大下后，或二三下后，热势尚盛而不退者，寒凉诸药不能退其热，脉弱气虚，不可更下。或诸湿热内盛，小便赤涩，大便溏泄频迸，少腹急痛者，欲作利也，黄连解毒汤主之。下之太过，其热不退，再三下之热愈甚，脉微气虚，法无可生之理，至此下之亦死，不下亦死。但用凉膈合解毒调之，庶几阳热退除，阴脉渐生，亦有得生者。若表里证俱见，欲汗之而里证已形，欲下之而表病未解，只宜小柴胡汤和之。
一法不问风寒暑湿，用凉膈散、天水散合煎解之，或表热多里热少，天水一凉膈半，或里热多表热少，凉膈一天水半。表热极盛，里有微热，身疼头痛，或眩或呕，不可汗下者，天水凉膈合煎，甚者用大柴胡合大承气汤主之。若更不解，不可复用苦寒峻攻，但宜和平之药，宜散其表，和解其里，用小柴胡、凉膈散、天水散和解之，或小柴胡合解毒汤。如服后热未退者，大柴胡合解毒汤微下之。诸小柴胡证，日久不解，表里热势更甚，而心下急，郁郁微烦者，或发热汗出不解，心下痞硬，呕吐不利，或阳明病多汗，或少阴病下利清水，心下痛，咽乾燥渴，或太阴病腹满而痛，俱宜调胃承气合黄连解毒下之。外热势盛者，双解散为当。守真制双解散，以攻热病内外之热邪，使表里齐解，甚为得法。然间有不解者，犹未尽善也。子和演为吐法，即用前药煎一大碗，令饮其半，以探引出风痰，次服一半，使衣被覆盖，必大汗出而解。世人只知桂枝麻黄发汗，不知凉药亦能发汗也。热病用热药，汗不出者，反益病，凉药发之百无一损，益元散加薄荷，便能发汗。更加葱豉尤捷。承气用姜枣煎，借辛甘发散之意。守真双解散，子和演为吐法，岂非凉药亦能发汗乎？若误用伤寒药，致发斑黄者，当从下后斑黄例治之。夏月误用辛温，及重复发汗，变证百出，往往发斑，谵语衄血喘满，昏迷闷乱，诸证并见，皆热极所致。则用药不离黄连解毒汤加减。如汗下太过，脉微恶寒者，坏证也，又当从芍药甘草汤调补其阴，中间稍加姜枣和之，慎不可轻用温补也。倘不经汗下，而脉虚小手足厥者，必死也。
大抵温病、热病，皆是热郁之气，故多发于三阳，若发于三阴者必难治。其脉若沉细，或微弱，或虚大无力，为脉不应病必死。然发于三阴者，必有所因，或因冷食伤脾，或因欲事伤肾，皆正气先伤，热毒乘虚而发。设用甘温调补，宁不助邪转炽，若行苦寒峻攻，真元立致消亡。虽长沙河间复起，恐难为力矣。凡温病热病，营未交者可治，阴阳交者必死。
凡温病热病，营未交者可治，阴阳交者必死。夫所谓营未交者，言营分热毒之色，未交遍于卫分也。而《类经》误释为邪犹在卫，未交于营，其气不深，意谓热病之邪，亦如伤寒自表传里也。按《内经·刺热篇》云：太阳之脉色营颧骨，营未交。曰：今且得汗，待时而已，与厥阴脉争见者，死期不过三日，其热病内连肾，少阳之脉色营颊前热病也，营未交。曰：今且得汗，待时而已。与少阴脉争见者死。旧释殊悖，今特明之。夫太阳之脉，浮脉也，色赤色也，其证初起，如以採饰，止颧骨一处，不交他处，为营未交，热势尚浅，脉色相符，是犹可治。大凡温病热自内出，经气先虚，虽发汗，多未得汗，故云：今且得汗，待时而已。虽有馀证未退，少需听其自解，此真诀也。至于与厥阴脉争见者，死期不过三日。言热病大热烦渴，反见阴脉阴色，色脉皆阴，故为争见。争见赤紫滞晦，传经势重，已为主死，争见青黑克贼，十死不救矣。三日死者，以其热毒复入于里，三日传尽三阴，阴精内竭，故恶毒之色，发见于外也。太阳厥阴争见者死。少阳少阴争见亦死。牵连肾水在内，以少阴为厥阴母，水势垂危，源流并竭故也。所谓阴阳交者，言阴阳交互，邪胜正负，毒邪亢盛，反逼正气为汗也。按「评热病论」云：黄帝问曰：有病温者，汗出彻复热，而脉躁疾，不为汗衰，狂言不能食。病名为何？岐伯对曰：病名阴阳交，交者死也。帝曰：愿闻其说。岐伯曰：人所以汗出者，皆生于穀，穀生于精，今邪气交争于骨肉而得汗者，是邪却而精胜也。精胜则当能食，而不复和热者，邪气也。汗者精气也，今汗出彻，复热者，是邪胜也，不能食者，精无俾也。病而留者，其寿可立而倾也。且夫热病曰：汗出而脉尚躁盛者死。今脉不与汗相应，此不胜其病也，其死明矣。狂言者是失志，失志者死。今见三死，不见一生，虽愈必死也。此假论温。独创穀气之旨，穀气为精，精气胜乃为汗，身中之至宝也。故藏于精者，春不病温，病温皆冬不藏精之故。所以热毒亢极，肾水伤竭，乃至狂言失志，精脱而死，以此故也。有云二阳搏，其病温，死不治，不过十日死。二阳者，手足阳明也。虽未入阴，病温至极，必至不治，稍延不过十日死。较三日死阴之属，稍饶其期耳。
再按《灵枢·热病》云：热病七日八日，脉微小病者，溲血，口中乾，一日半而死，脉代者一日死。热病已得汗出，而脉尚躁喘且复热，喘甚者死。热病七日八日，脉不躁，躁不散数，后三日中有汗，三日不汗，四日死。热病不知所痛，耳聋不能自收，口乾，阳热甚，阴颇有寒者，热在髓，死不可治，热病已得汗，而脉尚躁盛，此阴脉之极也，死。其得汗而脉静者生。热病脉尚盛躁，而不得汗者，此阳脉之极也，死。脉盛躁，得汗静者生。汗不出，大颧发赤，哕者死。泄而腹满甚者死。目不明，热不已者死。老人婴儿，热而腹满者死。汗不出，呕下血者死。舌本烂，热不已者死。咳而衄，汗不出，出不至足者死。髓热者死。热而痉者死。腰折瘛瘲齿噤齘也。
夏月暑湿交蒸，人多中暑，证与热病相似。首宜以脉法辨之。夫热病之脉必盛，中暑之脉必虚，盖寒伤形而不伤气，所以脉盛，暑伤气而不伤形，所以脉虚。然又有弦细芤迟之脉者何也？夫人暑月必多汗，多汗则脉虚，此其常也。守真曰：热为阳中之至阳，以热伤气，则汗自出，病虽为热，脉不能实，而反虚或弱也。若汗出当风闭其汗孔，即风与汗湿留泊肌腠，脉故弦细，或虚风不作郁热，表虚仍自汗出者，脉必芤迟也。统而言之曰虚，分而言之曰弦细芤迟，其不以浮大之脉混入虚脉之中，称为暑病之脉也。洁古以静而得之为中暑，为阳中之阴，为暑伤阴证。动而得之为中热，即谓之中暍，为热伤阴证。
仲景云：太阳中热者是也。然亦多阳明证，其大汗出，微恶寒发热，小便淋沥黄赤者，为太阳，其面赤，大汗烦渴，喘急气粗，前板齿燥，或呕或泄者，为阳明，乃当炎暑之令，而受烈日之蒸，即无宿病之人恒得之，脉必洪大，发热烦渴，重者昏愦不省人事，有似热病，但忽轻忽重为异耳。伤在太阳，五苓散减桂加香薷，阳明消暑丸。凡平人偶然中暍，身热背恶寒，面垢自汗，大渴引饮，烦躁闷乱，痰逆恶心，胸膈不快，或吐泻转筋，小便秘涩者，此内外皆热，即有昏愦困倦，指头微寒，并宜五苓合益元。若手足搐搦者，暑风也。香薷饮加羌、防。呕吐加藿香、陈皮。小便不利，加茯苓、猪苓、泽泻、滑石。有痰加半夏、生姜，口渴不用半夏加栝蒌根，泻利不止，加白术。转筋加木瓜。若腹满身重，难以转侧，口不仁而面垢，谵语遗尿者，此热病兼暍也，白虎汤。若农夫田野，习惯力役之人，过受燔灼，头角额痛，发热大渴引饮，脉洪汗大泄者，急作地浆水煎苍术白虎汤（即白虎汤加苍术）。老人不宜用寒者，竹叶石膏汤稍加熟附温顺之。又老年平昔阴虚多火，不可用温者，白虎加人参竹叶为当。凡中暍虽势甚，但一解即愈，不似中暑之必需补益也。
《内经》云：因于暑汗，烦则喘喝，静则多言。此心包证也。然亦多兼入脾及他藏者，入脾则昏愦，入肝则眩晕，入肺则喘满，入肾则消渴，乃郁蒸之气伤人元气，惟精神亏乏之人始中之，脉来虚细，重者伏匿，若喘促逆冷，卒然昏晕，脉虽虚细，慎不可用温补，此热伤阴气，故禁温剂，凡温热药，皆助阳耗阴也。如避暑深堂起居不时，而汗出烦躁，面垢背微恶寒，手足微厥，甚则洒然毛耸，以腠理开则洒然寒，若腠理闭则热而闷矣。乃包络之火不能胜时火，故反微恶寒也。或于阴凉处坐卧，表虚不任风寒，往往自认外感，求医解表，若误与表药，重绝元气，祸如反掌。惟宜清暑益气汤。若果脉紧畏寒，有表邪者，消暑十全散，脾气虚弱，汗出多而恶寒者，十味香薷饮。若暑热之时过伤饮食，泄泻呕吐霍乱者，六和汤。伏暑霍乱，腹痛泄泻身热手足冷者，五苓散下来复丹。如脾胃虚损之人，上焦之气不足，暑湿之气郁蒸，则四肢困倦，精神短少，两脚痿软，懒于动作言语，昏昏嗜卧，头痛而重，心胸痞闷，骨节无力，气促似喘非喘，其形濛濛如烟雾中，早晚之际，则发寒厥，日高之后，复发热如火，乃阴阳气血俱不足也。若四肢灼热，为阴虚发热，或四肢冰冷，为阳虚寒厥，以脾主四肢故也。清暑益气汤、清燥汤选用。若自汗过多，风犯汗孔，则身体重痛，肢节麻瞀烦疼。或渴或不渴，或小便黄涩，此风郁汗湿与暑相搏也。宜六一散加葱豉。兼惊加神砂末，小便数合五苓或去桂，并煎服探吐，令汗出则愈。若远行劳役，大热而渴，则阳气内伐，热舍于肾，为水不胜火，发为骨痿，若黾勉触热劳形，发热烦渴，口鼻气促而喘，至日晡之际，病必稍减，若认作阳明中暍，误用白虎，旬日必死。此脾胃大虚，元气不足也。总之脾胃一虚，病证百出，惟补中益气去升麻加麦冬、五味、茯苓、泽泻、黄连、黄柏之类，补益中兼清解而渐愈。不似中暍之即能平复也。
按：暑暍二者，名虽不同，其为天热外伤则一，在素虚者自难御之，即平人受伤者，亦必因劳役饥馁，而劳役饥馁则虚，虚则邪入而病，不虚则天令虽热，亦无由以伤之。则知中暑中暍固有阴阳虚实之殊，彼以动静所得分之，何哉？即其所谓静而得之者，避暑深堂，患头疼恶寒，肢体拘急等证，是亦感寒之类耳。盖冬月脉浮紧为伤寒，浮缓为中风，夏月脉弦紧为伤风，弦缓为中暑，以表疏自汗则脉缓，表臻无汗则脉紧耳。然中暑亦有无汗而脉弦细，此虽中暑，必缘微凉所遏而然。其所以心烦肌肤火热无汗，非暑邪也。身中阳气受阴寒所遏而作也。其有凉亭水阁过受凉快。为寒所袭而病，脉必弦紧，宜消暑十全散，不可全用表药。盖暑月腠理易开，即香薷热饮，便能出汗也，倘人迎脉弦，气口脉大，而咳嗽，鼻流清涕，目疼，额与眉稜骨痛，选奇汤最效。有天暑用冷水淋浴而病者，金匮云：太阳中暍，身热疼重，而脉微弱者，此以夏月伤冷水，水行皮中所致也。一物瓜蒂汤主之。以瓜蒂二七枚水煎频服，少顷于无风处大吐，汗出而愈。虚人五苓散加葱豉探吐之。若冒暑伏热，引饮过多，及恣啖瓜果生冷，致脾胃受湿，而腹痛呕泻，水穀不分，脉来沉紧者，为内伤寒而病，宜大顺散。若阳气虚人，膏梁与水果杂进，兼恣意房帏，致周身阳气不得伸越，而脉沉细或弦迟，面垢如尘，无汗恶寒，四肢厥逆拘急，或霍乱呕吐者，冷香饮子。若多汗喘促，吐利兼作，脉见微细欲绝，或虚浮欲散，此为紧病，非浆水散不救。若汗出浴卧当风，或冷水浸澡，或坐卧湿地而病，虽当暑月，非暑伤人，皆因暑而自致之病，当用温散药治之。若暑热为病，不过清心利小便，解暑毒补真气而已。即有脉虚昏愦，手足厥冷，亦不得用热药也。世俗往往不明，概曰夏月阴气在内，大顺散为必用之药。夫阴气非寒气也。盖夏月阳气发散在外，而阴气在内耳，岂可视阴气为寒，而用温热药乎？阴果为寒，何以夏日则饮水乎？丹溪云：伏阴于内，阴字有虚之义。若作阴冷看，误矣。火令之时，烁石流金，有何阴冷，孙真人令人夏月常服生脉散，非气虚而何？古人大顺散非谓伏阴而用之，本治嚼冰饮冷所伤，若庸工概用温药，治避暑深堂，寒郁其阳之证，恐不能解表，反增内烦也。其苍术白虎汤、黄连香薷饮，虽宜暑病，亦岂可视为通行之药乎？
又酷暑道途中，卒然晕仆，为暑风卒倒，此热毒涌痰，壅塞心包也。切不可用冷，得冷则死，急以热土熨脐中，仍使更溺于脐腹，并捣姜蒜绞汁灌之立苏。若热病因暑而发，治从热病例，盖伏邪必从少阴发出心包而入阳明，与阳明中暍不殊，总属白虎证治，不必辨其是热是暍也。
若其人素有湿痹，复伤于暑，暑湿相搏，深入太阴，则发湿温，以太阴主湿，召暑而入其中也。证若两胫逆冷腹满，湿得暑而彰其寒也。支胸头目痛苦，妄言壮热多汗，暑得湿而彰其热也。其脉阳濡而弱，阴小而急，盖湿伤于血，则必小急。暑伤于气，则必濡弱也。罗谦甫云：濡弱见于阳部，湿气搏暑也。小急见于阴部，暑气蒸湿也。病在太阴阳明，不可发汗，汗之则不能言，耳聋不知痛处，身青面色变，名曰重暍，死。宜白虎汤加苍术，分解两经混合之邪。如有寒热，加桂枝，若湿气胜，一身尽痛，发热身黄，小便不利，大便反快，五苓散加茵陈，此乃热入阴分，故见足冷脉弱，不可因其足冷脉弱，而误用温药也。若内夹冷食，五苓散去猪苓、泽泻加甘草、乾姜（即茯苓白术汤）或五苓合甘草、乾姜亦得。然夏月亦有中寒厥冷宜温者，必小便清白，知里无热，方可用温，若是湿温，小便必赤涩而少，即如厥阴热厥，亦有唇青脉伏，当用竹叶石膏汤者，与此不异。此正《内经》亢则害，承乃制，火极反兼胜已之化也。王肯堂云：昔人治湿温，遍身皆润，而足冷至膝下，腹满不省人事，六脉皆小弱而急，问其所服之药，皆阴疠药也，此非受病重，药能重病耳。遂以五苓散合白虎汤，十馀剂稍苏。更与清燥汤调理而愈。凡阴病厥冷，两臂皆冷。今胫冷臂不冷则非下厥上行，故知非阳微寒厥，而令用祛湿药也。
春夏湿令大行，人感其气，则一身尽重而痛，脉来沉缓，小便不利，大便反快，此名中湿。以其人素有蕴湿，因复感湿令，故有是证，宜五苓散加减，淡渗为主。治湿之法，不利小便，非其治也。凡夏月之湿，皆为热湿，非如冬月之湿为寒湿也。
湿家身烦疼，可与麻黄加术汤微汗之（即麻黄汤加白术四两），慎不可以火攻之，攻之必喘满烦惊，小便不利也。
湿热内遏，则头汗身黄，宜茵陈蒿汤合五苓散，然湿家非内实热极发黄，不可议用下药，即茵陈蒿汤中用大黄，不过藉以导热利湿，非用下也，湿家但头汗出，项背强，欲得被覆向火，胸满小便不利，舌上如苔者，此丹田有热，胸中有寒也，宜黄连汤和解之。若误下寒湿则哕，额上汗出微喘，小便利者死。阴阳上下俱脱也。又下之额上汗出而喘，小便反秘者亦死。经云：关格不通，不得尿，头无汗者可治，有汗者死。若额汗而小便如常，手足自温者，阳气虽逆，阴气犹不至于暴脱，白术附子汤救之。若下之利不止，虽无额汗喘逆，此阴气下脱亦死也。
湿家虽身疼痛，不可发汗，汗之则痉，此为阳虚脉沉细者而言也。前云：湿家身烦疼，可与麻黄加术汤，是治暴感寒湿，阳气未伤，脉见浮紧，故宜微汗以开泄之。若夫阳虚之人，卫气先亏，不能固密肌腠，复加汗剂伤荣，势必内扰肝木，而生虚风，所以垂戒不可发汗也。又有湿家身烦疼，发热面黄，脉大自能饮食者，内药鼻中则愈。以浊湿干犯清道，而见头痛鼻塞，是不当以汤药治其肠胃也。更有上盛之湿，下先受之之湿，濡泻之湿，大筋软短小筋弛长之湿，因气为肿之湿，五痹诸湿，种种不同详述《医归》。
若先伤湿身疼，而后伤风者，谓之风湿，经言风湿相搏，一身尽痛，发热而肿，不能转侧，恶风不欲去衣，额上微汗，大便难，小便利，日晡热剧者，名风湿。此病伤于汗出当风，或久伤取冷所致，可与麻黄杏仁薏苡甘草汤温服。法当微汗而解，不可大发汗，大汗则风去湿不去也。自汗去麻黄加桂枝、羌活，脉浮身重，汗出恶风，防己黄耆汤，其脉浮虚而涩，不呕不渴者，桂枝附子汤，若内不渴，外不热，小便自利者，为津液不足，白术附子汤一服。觉身痹半日许再服，三服都尽，其人如冒状，勿怪，即是术附并走皮中逐水气，不得除故耳。若小便不利，恶风不欲去衣，而身微肿者，甘草附子汤，风湿相搏，一身尽痛，而脉浮自汗，或头重鼻塞者，羌活胜湿汤，小便不利，而微热者，五苓散，或黄耆建中、五苓散各半帖和服。又中水湿之蒸气，及汗出当风，或中雾露，或中山岚瘴湿，与风寒合者，皆中于湿而合异气也。宜除风湿羌活汤微汗之。太阳病失汗，或汗后不解，身黄发热者先服麻黄连轺赤小豆汤，后与栀子柏皮汤，或问中湿风湿，何以别之？曰：山泽阴雨薰蒸之气，冒袭之者，名为中湿，此脾与肾受湿也。其证一身尽痛如薰黄，脉来沉缓，治之以燥胜湿，兼利小便，若夫汗出当风，湿气郁闭于腠理，此膀胱与胃受湿也。其证恶风不欲去衣，肢节疼痛，脉来浮涩，治之以风胜湿，兼取微似汗。此大法也。罗谦甫云：春夏之交，人病如伤寒，汗出体重，肢节痛，难以转侧，小便不利，此名风湿。但多服五苓散，小便通利即愈。
喻嘉言曰：风湿虽同伤太阳，而有亲上亲下之不同，《内经》谓「风者，百病之长，其变无常者」是也。其中人也，风则上先受之，湿则下先受之，俱从太阳膀胱经而入，风伤其卫，湿流关节，风邪从阳而亲上，湿邪从阴而亲下，风邪无形而居外，湿邪有形而居内。上下内外之间，邪相搏击，故显汗出恶风，短气，发热头痛，骨节烦疼，身重微肿等证，此固宜从汗解，第汗法与常法不同，用麻黄汤必加白术，或薏苡以去其湿，用桂枝汤必去芍药加白术，甚者加附子，以温其经。其取汗，又贵徐不贵骤，骤则风去湿存，徐则风湿俱去也。其有不可发汗者，缘风湿相搏，多夹阳虚，阳虚即不可汗，但可用辛热气壮之药，扶阳逐湿而已。凡见短气，虽为邪阻其正，当虑胸中阳虚，凡见汗出微喘，虽为肺气感邪，当虑真阳欲脱，明眼辨之必早也。其湿流关节之痛，脉见沉细者，则非有外风与之相搏，只名湿痹。湿痹者，湿邪痹其身中之阳气也。利其小便，则阳气通行无碍，而关节之痹并解矣。设小便利己，而关节之痹不解，必其人阳气为湿所持，而不得外泄，或但头间有汗，而身中无汗，反欲得被盖向火者，又当微汗以通其阳也。
经曰：伤于湿者，下先受之，曰湿流关节。言地之湿中人，流入四肢百节也。又曰：湿上甚为热，此则下受之湿，袭入三阳胸背头面之间，从上焦之阳，而变为湿热也。湿上甚为热，其小便必不利，以既上之湿难于下趋，故云：治湿不利小便，非其治也。然治上甚之湿热，不能发汗而利小便，即为第二义矣。若阳虚者，小便色白，不时淋滴而多汗，正泉竭而阳欲出亡之象，一切利水之药，不可误施以犯虚虚之戒。复有一种燥证，反似湿痹，以其证遍身烦疼，手足痿弱无力，脉来细涩而微，此阴血为火热所伤，不能荣养百脉所致。慎勿误认湿痹而与风药，则火益炽而燥热转甚矣。宜甘寒滋润之剂，补养阴血，兼连柏以坚之，然须视其人之形瘦色赤，方为燥热，若肥盛者，则为湿热无疑也。
伤寒之兼湿热者甚多，惜乎古所未详，近亦罕讲。丹溪虽大阐湿热法门，然其所论，皆外淫之湿，而未及本身之湿热也。尝读仲景书，有论寒湿者，有论风湿者，以其兼外感之邪，故列之太阳例中，其但言湿者，则与痉暍同列，当知痉暍亦不离乎湿热也。及观痞论中，则治本身中湿热之方具在，只恨无人道破。以致矇昧千秋也。盖伤寒误下，则有痞满之变，然亦有不经攻下而痞者，皆由其人素多痰湿，因外邪触动，所以逆上而满，故仲景特立泻心汤诸法，正以祛逆上之湿热也。罗廉甫云：泻心汤诸方，取治湿热最当，惟乾姜宜加斟酌。以热则生火于中，恐反助湿热为患，炮时须预熬黄连汁乘火淬之，此标本兼得之制也。又有脾湿肺燥之人，则阴中之火易于上升，上升则咽喉作痛而乾咳，须用贝母之润，以代半夏之燥，煨姜之柔，以易乾姜之潜，更加姜汁竹沥，以行其滞，此在临证之权宜耳。又有胸中寒丹田热者，黄连汤或小陷胸合理中，其在感邪之初，未见痞满之时，可用辛凉解表，然必兼理痰气为要，至若停食感冒，更兼痰湿内盛，则当胸逆满，气道阻碍，津液固结，三四日间，便见舌苔芒刺，喘胀闷乱者，不急治，胀闷而死。速与凉膈散加葶苈、甘遂、白芥子、姜汁、竹沥下夺之，庶可十全二三，但须明确用药，不可轻投，反招其谤也。在伤寒则下不厌迟，独此证切勿延缓，稍迟则胸腹坚如铁石，下无及矣。况湿热内盛之人，即延至十日半月，内终不结，但蒸作极黏腻臭秽之物，纵使得下，百不一生也。盖此证外因感冒，内有痰食，故尔不得不下，以图侥倖。设无外内合邪，万不可下也，下后热退气平，脉减小者，为易治，下后痞满稍减，而热不止者，频与小陷胸加竹沥、姜汁，下后热势弥盛，气愈上逆，脉仍实强，反加躁乱者，为湿热内溃，终难克效。所以此证之脉，最忌滑实坚强，坚强则胃气已竭，滑实则邪气方张，在老人尤为不宜，若得软大柔和，差堪调理，然虽合剂，为效甚艰。矧复粗工不察，每以宽膈理气消克之剂治之，则正气愈耗，湿邪愈逆，有如阴霾四塞，六合皆昏矣。消克不已，继以硝黄下之，盖湿热痰饮，随气升降，或时肠胃胸胁，或时经络肌腠，岂攻下所能除去者乎？与外感传经热结，内伤饮食之邪，绝然不同也。尝见屡服硝黄，胀满愈甚，喘急不通而死者，有攻之骤脱，热去寒起，遂至呃哕而死者，更有见其肢体重痛，不能转侧，而用羌防星半风药者，盖纯是外感六淫之邪，可以汗解，此兼湿热痰饮，其根本在胃，不惟汗之无益，且风药性升，湿邪得之，则乘风上涌，平地尚为波澜，况元气素有坎陷者乎？所以愈增逆满，在所必至也。大抵苍黑肥盛之人，及酒客辈，素与湿热相依为命，其在气血强盛之年，非惟不能为患，反能辅助作为，逮至中年以后，正气向衰，渐难驾驭其湿，有时搏聚于肠胃之间，则胸中尝觉痞满不快，或不知饥饿，或腹满肠鸣，或行动喘促，有时溢出乎躯壳之外，则遍身胀痛，或胸胁腿胫烦疼，或手足重著挛痹，当此之时，虽无客邪，尚难调理，稍加外感，引动其氾滥之势，则胸高喘满，腹胀身疼，恶热烦闷，呕逆自利，无所不至矣。此非外邪势重而然也，乃本身中气与元气浑合之邪，一旦乘机窃发，同舟皆敌国矣。复有素禀湿热而挟阴虚者，在膏粱辈少壮时，每多患此，较之中年已后触发者更剧。又与寻常湿热迥异。当推河间东垣类中风例治，庶或近之，其方药详《医归》湿热本门，兹不琐述。盖湿热已是痼疾难除，兼之下虚，攻击将何所恃，若更加外感，即仓扁复生，难于图治矣。
夏月多有感冒非时寒气，伤风，中湿，风湿，湿热，湿温，与暍暑热病，最要辨析。其伤风感寒，已辨如上，但热病则脉盛身热，不恶寒但恶热，而烦渴，中暍则脉洪大汗出，喘渴引饮，中暑则脉虚，背微恶寒，身拘急，湿温则脉濡小急，汗多足冷，湿热则形盛喘胀，中湿则一身疼重而或发黄，风湿则关节肿痛，自汗恶风，不欲去衣，为异耳。
湿家大发其汗则致痉，中风头痛，常自汗出而呕者，汗之必发痉。新产血虚，汗出伤风亦作痉，故仲景有疮家虽身疼痛，不可发汗之戒。皆发汗太过，经虚生风所致。其证颈项强急，头热面赤，目脉赤，足冷胫寒，头摇背反张，口噤咬牙，手足挛搐，通用小续命汤，刚痉为阳去附子，柔痉为阴去麻黄。凡太阳病，发热恶寒无汗，小便反少，气上冲胸，口噤不语，其脉浮紧，目开者名刚痉，此为中风重感于寒葛根汤主之。太阳证备，发热不恶寒，身体强[几][几]然，脉反沉迟，有汗目闭者名柔痉，此为风重感于湿，桂枝汤加栝蒌根二两。节庵通用如圣饮加减主治。若汗多亡阳，下多亡阴，致筋脉失养不柔和，而成痉，无外邪可解者，惟宜补养气血，十全大补、人参养荣、大建中汤选用。至于新产血虚，金疮出血过多，皆能成痉，惟脉虚小可治，若实大者难愈也。仲景言刚柔二痉，并属太阳，以太阳经行身之后，故头项强急而反张也。痉病胸满口噤，卧不著席，脚挛急必齘齿。若不大便者，可与大承气汤，此论属阳明矣。若往来寒热，或左右一目牵斜，或左右一手搐搦，脉弦数者少阳痉也。宜小柴胡加防风。其曰头低视下，手足牵引，肘膝相构，海藏指为阳明，此实三阴痉也。阴邪固宜攻下，然欲行大承气，亦须察其内实。脉沉有力，乃可下之。又有结胸证如柔痉状者，此热在胸中，心下必痛，宜大陷胸汤大下之，仲景如字最妙，如痉而非痉，不可以风药误治也。凡阴证脉沉细者，附子散白术附子汤选用。服药后，汗出身和者吉，若脉来沉迟，或紧细，而大便自利者，皆死证也。热病发痉，腰折瘛瘲，齿噤齘者死。按痉为发汗太过，血不荣筋之候，故亡血、新产、疮家、虚家，易犯此证，无论阴阳刚柔脉类，总之正衰邪盛，卒难救疗，大率痉证之属三阴者，及阳证阴脉者，皆不可救。其证目正圆及戴眼者不治。所以仲景但论三阳治法，而不及三阴也。
春深长夏之时，多有劳力感寒内伤之证，与外感证类相似，内伤亦发热头痛畏寒，惟门隙中贼风最恶之。若在大风处，反不恶也。畏寒得暖则解，虽寒热间作而不齐，出言懒怯，口淡无味，腹中不和，手心大热而手背不热。两胁俱热，盖内伤自内达表，先少阳也，若外感风寒之证，头疼发热，无休止时，寒热齐作，而骤发不止，寒虽近火不除，出言重浊，鼻中气粗，一身尽热。盖外感自表入里，先太阳也。然温热亦自内达表，先见少阳证，腋下热而胁满，骤然发热如火，大渴烦躁引饮，头面目舌俱赤，喘粗气盛，绝不似内伤面目萎黄，唇舌淡白，短气力怯等证也。内伤气口脉虚大，外感人迎脉紧盛，温热则气口脉洪盛为异耳。若内伤夹外感，则人迎紧盛，而气口虚大，其证发热恶寒，头痛自汗，五心烦热，遍身骨节俱疼，宜补中益气加桂枝，无汗加羌活。若阳气不得下通而足冷者，去升麻易葛根，少加熟附子羌活。外感多于内伤者，黄耆建中汤加羌防。若颅胀目疼，眉稜骨痛，加葱豉微汗之。若兼停滞饮食，则人迎气口俱紧盛而滑实，呕逆膈上痛，治宜先撤外感，兼温气豁痰，然后消导，慎不可便用峻利之剂。又负重作劳之人，内伤饮食，外感风寒，且素多蓄血者，其证浑身壮热，头疼骨节痛，胸胁痞满或痛，六脉洪盛，重按却无力，或弦紧急强，呕逆不食或泄利或便秘，以外感药解表，则正气愈衰，以温补药理脾，则助邪转盛，并宜五积散加减。但此辈多有食积瘀伤，胃脘结滞者，慎不可用白术，宜加桃仁、当归等药。六七日大便不行者，大柴胡微利之，若少腹痛而小便利者，为血蓄下焦，桃核承气、代抵当丸选用。下尽黑物，然后调理。
江应宿云：大江以南，温暖之方，正伤寒病者，十无一二，所以伤寒属内伤者，十居八九。故丹溪主乎温散，有卒中天地之寒气，有口伤生冷之寒物，皆以温养兼发散之法，实本《内经》成败倚伏生于动，动而不息则变作，及风雨寒暑，不得虚，邪不能独伤人之旨也。盖凡外感寒者，必先因动作烦劳不已，内伤于气，然后外邪得入，故伤寒为病，兼内伤者，十常八九也。
今人外感兼内伤者甚多，用药全要分别，如外感重内伤轻，则治外感药，宜用缓剂小剂，及姜枣和中，频频与服，庶无大动正气。如外感轻内伤重，则用药全以内伤为主，加入透表药一二味，而热服以助药势，则外感自散，盖内伤之人，总有些微外感，即时发病，非若壮盛之人，必所感重而病乃发也。设以头晕发热，认为太阳证，误发其汗，则内伤必转增，而危殆在所必至矣。又或误认伤寒，而绝其食，已虚益虚，往往至于不救。然外感之邪，与正气交争，必然神志昏乱，内伤因正气本虚，必然神识清明，至死不乱也。
又诸虚烦热，与伤寒相似，一虚一实，不可不察，其虚烦发热，亦恶风自汗，心中愠愠欲吐，愦愦无奈，但脉不浮紧，头不疼身不痛，为异耳。然虚火上炎，亦微微头痛，时时烘热，但时发时止，与外感不同。盖虚烦脉虽大而数，按之必虚微无力。当以甘温补其中，补中益气少加炒黑黄柏，以滋肾水，兼进地黄丸可也。大抵阴虚必生烦躁，故叔和有云：虚烦有热不可攻，恐令热去则寒起。此诚格言也。发汗吐下后，虚烦不得卧。若剧者必反覆颠倒，心中懊憹者，栀子豉汤涌吐之。又心中悸而烦者，小建中汤，先烦而悸者为热，先悸而烦者为虚也。伤寒病后虚烦，竹叶石膏汤为圣药，但不可施于严冬，若大寒之时，可用十味温胆汤代之。误用凉药，虚烦愈甚而躁渴，脉愈大而虚者，切不可与水，急用五苓散加人参（名春泽汤）。若上盛下虚，烦躁自利，手足冷者，竹叶石膏汤去石膏加熟附（名既济汤），过经后热不解，或屡下热不解，脉虚数而烦者，参胡三白汤，或小柴胡加减。虚烦不得眠，或发热痞闷，脉虚而呕者，参胡温胆汤，汗吐下后，表解无热，但虚烦不得眠者，酸枣仁汤。凡内伤虚烦，脚气、痰饮、食积等证，虽有身热头痛，俱不可发汗也。
至于脚气为病，亦令人头痛发热，肢节疼痛，甚则呕逆便秘，有似伤寒。但初起于脚膝热肿，或屈弱不能动移为异耳。然有寒湿湿热之不同。其两胫焮赤而肿热者，为湿热也。黄白而肿冷者，为寒湿也。又有风寒湿热之辨，如脉浮为风，紧为寒，濡为湿，数为热，总之风寒为标，湿热为本，《灵枢》云：身半已上者，风中之也，身半以下者，湿中之也。盖由肾水虚惫，风湿之气，乘虚而袭，因有斯疾。然妇人亦有病脚气者，必因胞络血海虚，邪乘七情所致。以胞络属肾，故与男子肾虚同类。治法虽略有气血之分，而大意不殊，但兼用开郁药，无不效也。昔人概以小续命加减主治。左关脉浮起于风，去麻黄、附子、人参加羌、独活；沉迟或紧起于寒，去麻黄、人参加姜汁；脉数有力起于热，去麻黄、附子、人参加黄芩、黄柏、羌、独活；脉沉濡弱起于湿，去麻黄、人参加草龙胆、木瓜；脚肿加木瓜、槟榔；大便实加大黄；或东垣羌活导滞汤最妙。然其证始则受湿，复挟风寒暑热而成。初起不觉，因他病乃发。不专主在一气，亦不专主一经。然此等必属肾虚，若用小续命，须随证加减，慎勿以麻黄轻试。即使风能胜湿，亦须以羌防辈代之，断不可以中风伤寒法混治。此证最忌温补，尤不可用药汤薰洗，俟病热稍去，然后改用滋补肾肝之药，更参《医归》脚气门治之。
至霍乱证，仲景与伤寒并类，观其所言，伤寒四五日，至阴经上，转入阴必利，本呕下利者不治。则知霍乱不可轻治也。盖伤寒吐利与霍乱不同，伤寒吐利为邪气所伤，虽吐利而不撩乱，霍乱吐利，是饮食所伤，必暴烦躁扰而撩乱也。又有内外不和，加之头痛发热吐利，是霍乱兼伤寒也，此证虽属脾胃，亦主肾肝，有阴阳寒热之不同。凡冬月外感寒气，内伤冷物，郁遏停滞不化，呕逆泄泻霍乱，脉沉细或伏者，属太阴，理中汤。脐上有筑筑动气者，去术加桂苓，厥逆恶寒，加熟附子；脉虽沉而转筋烦躁发热者，当作热治，不可以其脉沉而误认为寒也。大抵霍乱有一毫口渴转筋者，即系热证，惟四肢逆冷，下利清穀，恶寒不渴者，方为寒证也。热多而渴者，五苓散；寒多不渴者，理中汤；渴不能饮，小便不利者，二汤合用。若吐逆下利，心腹卒痛者，为寒食内结，金匮大建中汤；呕逆腹痛下利，而头痛发热者，为风气内搏，小建中汤；转筋反戾，为风木行痹，宜平胃散加木瓜；憎寒壮热，头痛眩晕，为风痰夹攻，藿香正气散；呕逆头疼，发热背恶寒，烦躁面垢而齿燥者，为风暑内搏，消暑十全散；呕逆腹痛泄泻，或寒热如疟，为暑食相兼，宜十味香薷饮加减，或六和汤之类；吐逆下利，烦渴引饮，为郁热留滞，五苓合益元散。夏秋之间，因伏暑而致霍乱，吐利烦躁，或腹痛自汗，六脉虽沉，手足虽冷，不可用热药，如果脉弱阳虚，腹痛喜得温按，泄泻不臭秽者，来复丹。又有吐泻后热伏于内，外则冰冷，六脉沉细欲绝，汤药不下，或发呃逆，此火气奔上而然也。医不能察，认作阴证，投以温药，愈服愈吐，当验其口渴，以凉水与之则不吐矣。后用香薷饮加黄连麦冬通草等药服之，其脉渐出者生。凡冒暑之霍乱吐泻，以治暑利水为主，避暑之霍乱吐泻，以和中温胃为主，不可不辨也。又如欲吐不吐，欲利不利，上下不通，腹满痛而头疼发热者，桂枝大黄汤。此乾霍乱多死。因邪气壅塞，上下痞膈也。宜用法先探吐之。盖邪在上焦则吐，下焦则利，中焦既吐且利，邪气得以泄去也。若干呕霍乱，兼大小便不利，即是关格证也。至于舌卷阳缩入腹者不治。然霍乱为胃气反逆，误犯穀气必死，非伤寒温热之比也。
伤寒邪热不散，游溢经络，出入脏腑，热气所过，则为痈脓。又厥逆脉数，其热不罢者，此为热气有馀，必发痈脓，若邪热游于经络，则发外毒，出入脏腑，则为内痈，急当消散为主，稍迟则脓成难愈矣。经曰：火克西方金，法当痈脓，其证咳而喘满，咽燥不渴，多唾浊沫，时时振寒，热之所过，血为凝滞，蓄结痈脓，吐如米粥，始萌可救，脓成则死。又咳逆上气，时时唾浊，坐不得眠，皂荚丸主之。咳而胸满，振寒脉数，咽不渴，时时浊唾腥臭，久久吐脓如米粥者，桔梗汤主之。肺痈不得卧，葶苈大枣泻肺汤主之。又肺痈胸胀满，一身面目浮肿，鼻塞清涕出，不闻香臭酸辛，咳逆遗尿，喘鸣迫塞，先服小青龙汤一剂，乃进葶苈大枣泻肺汤，三日一服，可服至三四剂，大抵初起，慎不可用保肺药，得补则助邪成脓也。所以宋人十六味桔梗汤，葶苈薏苡泻肺汤，皆为合剂。溃后脓尽，方可用异功生脉加归、耆敛之。排脓用金鲤汤，妊妇尤宜。以活鲤鱼一尾，重四五两者，去肠入贝母末一钱在腹，白色童便一碗，隔水炖熟，去鳞骨，作二三次，并汁食之，七日当效。又肺痈初起，陈芥齑汁吐之屡效。其脉初起不宜大数，溃后最忌短涩，脉来缓滑，面白者生，急疾面赤者死。又脉急大忽小者死。痿软如平人者死。忽然屈伸者死。真气败也。面白，或黑或赤者死。声哑哑者死。性急躁求速愈者不治。若胃脘隐痛，而手不可近，右关沉细，人迎逆而盛者，胃脘痈也。马仲化云：胃为水穀之海，其经多气多血，脉见右关，本宜洪盛，而反沉细，则是胃气已逆，故沉细如此。人迎者，胃经穴名（在结喉两傍动脉应手），其脉见于左寸，今右关沉细，人迎甚盛，则是热聚胃口而不行耳。经曰：热聚于胃口而不行，胃脘为痈，胃脘属阳明经，阳明气逆则呕，故脓不自咳出，而从呕出。呕是脓之瘀浊，黛蒸穀气故呕。若脓出则呕自愈。夫痈之在胃脘上口者则然，若过乎中，在膈之下者，脓则不从呕出，而从大便出矣。所以今世概用凉膈散治之。若脓血自上而吐，当用射干汤，深得其旨也。
孙真人云：肠痈为病，小腹重，强按之则痛，小便如淋，时时汗出恶寒，身皮甲错，腹皮急肿胀大，转侧有水声，此脓已成，或绕脐生疮，或脓从脐出，或从大便而下，皆因饮食不节所致。无论已成未成，俱用大黄牡丹汤加犀角急服之。小腹痛而肿满不食，小便不利，脓壅滞也。用薏苡、牡皮、桃仁、蒌仁煎服，以排之。若脓从大便出者，为直肠痈，易治；若从脐中出者，为盘肠痈，难治。经云：肠痈为病，不可惊，惊则肠断而死。故患是证者，其坐卧转侧，理宜徐缓，时少饮薄粥，及保元汤，固其元气为主。《准绳》云：凡肠痈初起，发热恶寒，腹中㽲痛，人鲜能辨，因循不识，误作胀治，致毒攻内脏，烦躁口乾，时时惊悸，阴器腐烂，臭败无脓，每流污水，不可治也。昔有患肠痈发热者，庸医作伤寒治之，绝其饮食，旬余而毙。垂毙之日，下脓血数升，方知是痈，欲救之已无及矣。
赤膈者，胸膈赤而疼痛，发热，头疼体痛，或胸胁赤肿发疱者，属少阳风热，非正伤寒也，宜荆防败毒去参，加芩、连、犀角、紫荆皮主之。若表证已退，大便燥结，凉膈散。若半表半里，合小柴胡，去参加枳桔，又宜稜针刺肿处，出血以泻其热毒，则易愈矣。
黄耳者，耳中策策痛，而耳轮黄，风入于肾也。卒然变恶寒发热，疹强背直如痉状，此属太阳，类伤寒也。宜荆防败毒去参，甚则小续命去附子加白附、蔓荆、殭蚕、天麻，更以苦参，或骨碎补，磨水滴耳中良。
凡伤寒，寒疫，温病，热病，多有夹食、夹痰等证，若宿食伤脾，则气口涩滞不调，伤胃则滑实流利，亦有迟滑及止促者。若宿食在上脘，并人迎亦滑盛。若宿滞已归大腑，则气口虽浮大，而按之必涩也。若脉来滑盛，胸满痞闷，呕逆气粗者，冬宜五积散调中汤选用，余时芎苏正气为主。中有二陈，使痰食无留滞之患。喘满加厚朴杏仁，若解表药中，混用消导里药，必引邪内入，而成结胸下利等证也。然又不可纯用升散表药，若专一升散，则宿食上逆，而成䐜胀不通矣。故于解表药中兼理气豁痰，使之流动，俟表邪解散，然后专力治内，庶无引贼破家之虞。所以芎苏正气，为停食感冒之的方。若四五日脉来滑数，胸前热甚者，宿食发热也。调中饮加减。若脉来沉滑，虽寒食内结，其人胃气不虚，尚可温中消散，若夹食而气口反涩滞伏结，或始虽浮大而按之渐虚小，其证身热足冷，或腹痛或头痛，但胸膈满闷，时或躁烦者，必其人元气素虚，坚韧之物固结中宫，胃中阳气不得下通，故但足冷而手不冷也。可用五积散去取，头痛者阳邪上郁也，甘草乾姜汤加葱豉，以通其阳。腹痛者阴气下结也，枳实理中汤加熟附，以通其阴，若曾服过峻利药，消导太过，致自利厥逆，痞满不除者，桂枝人参汤。若曾误下而热邪内陷，愈加胀满，壮热不止者，小陷胸合枳实理中，若过汗伤血，小便秘涩，枳实理中加归、芍，或真武汤中加当归。
《秘旨》云：阴虚之人，伤寒与伤食皆虽用药，若阴虚伤寒更兼伤食者，为不治之候。所以昔人从无治法。余尝以小建中汤，用肉桂酒制生芍药内以温其中，厚朴汁制甘草内以散其滞，更加枳桔砂仁以行其气，热除后，以八味丸除去桂附减地黄，加沉香砂仁调理自安。复有中气虚者，更兼感冒停食，则以补中益气，用桂枝酒制黄耆，内以调其荣，砂仁汁制甘草，内以行其滞，枳实汁制生白术，内以消其满，热服微汗为效。惟气口脉大，而按之涩滞，或浮取小涩，而久按愈觉有力，大便五六日不行，脐下按之痛者，此为大肠气郁而脉涩，当用大承气下之。
凡伤寒挟食既久，痰饮固结，有屡用承气汤不效者，黄龙汤主之。内有人参助胃，以祛宿垢也。温病，热病，时疫，夹食，无论表里证见，日数多少，并宜凉膈散加消导药最当。伤寒挟食，十常四五，或先伤食而后感寒，或先受寒而后伤食，或病势少间，而强与饮食，重复发热，甚至谵语躁狂，舌短目瞪，变证百出，况复医者不察病之表里先后，标本虚实，或当先解表，而反兼治其里，或当急治本，而反先治其标，横行逆施，往往多致不救，可不慎欤！至于食积不化，证类伤寒，外证亦发热恶寒，但头不疼痛为异。且气口脉必不和，而恶食吞酸，嗳气腹满，欲吐不吐，呕逆痞闷，见此证者，即当以调中饮治之。外感势盛者，调中汤主之。
又挟痰积，与挟食证类相似，更宜审谛。盖痰者津液所化，由风伤于肺，湿伤于脾，肺气不清，脾气凝浊而成，无论风寒，温热，内伤等证，必增呕逆，眩晕。风寒挟痰，则令人咳嗽气逆；温热挟痰，则令人昏眩痞闷；内伤挟痰，则令人吐逆妨食。但外感风痰，则寸口浮滑，发热头痛，咳嗽自汗，宜金沸草散及芎苏散；温病热病挟痰，则关脉滑盛，痞闷声鼾，宜凉膈双解；内伤气虚挟痰，则气口脉滑而濡，咳吐涎饮，宜二陈汤加生术（于潜者良）。虚人六君子加香砂。盖白术熟则补脾腻膈，生则豁痰散血，燥湿利水。人多不知也。凡人中脘有停痰留饮，亦令憎寒发热，恶风自汗，喘咳，胸膈满闷，气上冲咽喉不得息，有似伤寒，但身不疼项不强为异。若涎多者，亦隐隐头痛，清痰亦隐隐腹痛，然止发不以其时，目睛微定，眼胞上下如煤炭色是也。其脉左手和平，右关濡滑，或寸口伏匿，俱宜小柴胡去参加茯苓橘皮，或二陈汤随证上下加引经药，要以分寻出路为主，至于痰迷心窍如祟者，与伤寒阳明发狂相似，但口中时吐涎沫，胸腹按之不痛辨之，宜加味导痰汤加减。气上冲胸，脉滑而迟者，为痰伏膈上，宜瓜蒂散。虚人只用稀涎散探吐之，尝见外感挟痰证，脉不甚浮，不宜大发其汗，激动其痰，则呕不能食，宜于理气药中合解散之剂，如香苏散、正气散之类。气顺则痰化矣。痰饮证类实繁，姑就挟证数条，与伤寒有关涉者辨论，余不赘及。
夫挟食挟痰，长沙既无治法，前人亦未辨论，无怪后世治之不得其当。至如夹水，长沙方论具备，何今世无一人能用之者，盖此水即肺之液也，风寒伤人皮毛，肺先受之，肺为金，主生水，肺既受伤，不能行其水液至肾，遂停留心下，为咳为喘，及乾呕发热等证，故以小青龙发散风寒，并涤肺经停留之液，必令作汗以泄之，故方中用麻黄细辛，以开发皮腠也。始失其治，乘所不胜，则传少阳之分，而变心下痞硬，引胁下痛，乾呕短气等证，又处十枣汤以攻逐之。若更失治，木复传土，则渍入胃而成协热利也。若水在少阳部分，不传入胃，游溢经络，则脏腑不受其邪，大热得以差可，惟腰以下重，足胫浮肿，小便不利者，重则牡蛎泽泻散，轻则五苓散加防已主之，又少阴病，腹痛小便不利，四肢沉重疼痛，自下利者，此为有水气，或咳或呕者，真武汤主之。此又肾虚不能制邪水也，则知治水之法，不独今世无人，在昔知者亦鲜矣。
伤寒之夹水既多，而夹血证复不少，然夹血与蓄血不同，其人素有内伤跌扑，停经血瘕，及暴怒伤肝，皆有瘀积。因伤寒，温疫等证，发动痼疾，谓之夹血，必有痛处定而不移，治宜察其部分，消息微甚用药。又有跌扑打伤，一时不觉，过数日寒热乃作，有似伤寒，脉当坚强，最忌细涩，胁痛少腹痛，手不可按，甚至昏迷不省，少顷复甦，乃瘀血上冲所致也。其人大便或秘或黑，轻则香壳散，重则代抵当丸，或桃核承气汤加炮川山甲一钱，最破瘀积。寒热更加柴胡、当归，在经络，当归活血汤，在胃口，犀角地黄汤加酒大黄。若更兼寒食停滞中脘，或腹中作痛者，枳实理中汤，重则加乾漆灰二三分，轻则加姜汁炒黑山楂肉，又或脱衣斗殴，兼感风寒，有表证者，必先解表邪，然后治血，如欲发汗，宜桂枝汤、芎苏散等。并加归、附、桂心，甚则加延胡索、蓬术，不得行麻黄、青龙等汤，亦不得用寒凉止血之剂。盖血得热则行，得寒则凝，瘀结不散，必发热如狂，咳喘呕逆，若发汗太过，误触瘀血，则或呕或泄，或发呃逆，但活血则呕泄呃逆自止。然既发热，则攻血药中，必加乾漆炒黄连，非此化热，则血不得散也。若呕泄之血，其色红紫而散者可治，色如败衃，而凝结成块，多兼血水，此正气已脱，邪不能留也，又或如污泥，而黏腻不断，臭秽异常者，此津气已败，与浊腐同下也，至于当汗不汗，太阳之邪内结，则为蓄血与夫邪气在经而为衄血，热邪在胃而为吐血，及诸失血家淋家，与妇人经水适来适断，俱不可发汗，发汗则动血。又三阴无热，不可强责其汗，经曰：少阴病，但厥无汗，而强发之，必动其血，名下厥上竭，为难治。言血脱则阳气竭于上，阴气厥于下也。即用当归四逆汤，多不可救。
又有奋力斗殴之人，脱衣露体，触犯风寒，谓之夹气伤寒，今人但知用理气药，不知兼有夹血夹食者，其证恶寒发热，肌骨疼痛，胸膈胀闭，气逆喘呼，若其脉浮紧，则宜轻剂发散，兼理气宽胸，如局方香苏散最宜。有食则加枳壳、厚朴，痰加半夏、茯苓，感寒嗽则加羌活、桔梗，伤热咳则加葳蕤、薄荷，头痛加川芎、白芷。四时不正之气，加霍香，甚则芎苏散主之。若脉弦紧，或有伏结，为积血在内，当用破血利气药，如香壳散之类。有食不妨用温中消导，如调中散、正气散皆可，若但恚怒伤气，只用小柴胡去参、苓加橘皮、枳壳，若胁下痛为郁怒伤肝，当归活血汤，少腹急痛，为有瘀血结聚，桃核承气或代抵当汤，又有暴怒郁抑不得发泄，形厥如尸，不语如喑者，宜用沉香降气散。若但郁闷不得发泄之人，偶感风寒，或发伏气，或伤暑热，或兼内伤，俱随证用药，但略兼开郁理气，不可行破血消导也。
复有房室不谨之后，感冒风寒，及恣意乘凉，触犯风露，劳役伤精而病者，谓之夹阴。其证亦发热头痛，胸膈痞闷，若阴火上乘，则面赤而足胫逆冷。盖阳病必头痛，阴病必足冷，《内经》所谓阳病者，上行极而下，阴病者，下行极而上也。以其虚阳发外，故发热烦渴，而躁乱不宁，真阳不能下通于阴分，故足不能热，而阳道痿缩也。按盛起东云：治热须辨真假，夫真热则发热恶寒，脉数有力，按之更实，躁烦口渴，大便燥，小便赤涩，或利臭积，发言壮厉，不欲近衣者是也。亲乎表者，宜发散，亲乎里者，宜通泄，假热亦发热恶寒，而足必不热，脉大而虚，按之微弱，身虽炽热，而不躁不渴，或见虚狂而顷之即止，终不及声高詈骂者也。经曰：寒热有真假，治法有逆从，此之谓也。
《外编》云：夹阴伤寒，乃太阳少阴二经同时受病，较之纯阴证倍危。在伤寒，寒疫，犹或可治。若温病，热病，时行疫疠，百不一生。谚云：伤寒偏死下虚人，以其外极亢热，内极虚寒，温经之药，万不可施，以故必死。即伤寒夹阴，治之不得其宜，终亦必亡而已。每见庸工治夹阴伤寒，用小柴胡和之，多致厥呕哕呃而死者，以不胜黄芩之阴寒也。亦有见其足冷阳缩，用四逆汤温之，多致烦躁血溢而死者，以不胜附子之雄悍也。宜小建中、黄耆建中加减。
《秘旨》云：若脉来尺中迟弱无力，而足冷阳缩者，于黄耆建中汤内，用生附汁制入黄耆以温卫气，肉桂酒制入芍药以调荣血，不应改用参制黄耆，麻附细辛汁制甘草以汗之，若尺中弦数，而多虚火，面赤戴阳者，于小建中汤内，用人参汁制入甘草以助胃气，丹皮酒制入芍药以降阴火，不应加连附汁制黄耆，及葱白香豉以摄之。若春夏感冒夹阴，通用黄耆建中汤加减，盖阴虚之人，虽患表邪发热，其中必夹阴象，所以尺脉必不能实，足胫必不能温，用药最为扼腕，较阳虚之可用温补，迥乎不侔也。至于温病热病之夹阴，虽长沙复生，难于措指。惟暴感风寒夹阴，可用上法治之。《内经》云：脉实满，手足寒头热，春秋则生，冬夏则死。可见夹阴伤寒，病于严冬，热病失阴，发于盛夏者，皆真阳惫极，邪气亢甚，多死也。若夫感冒夹阴，其人阳气虽虚，春秋本无大寒伤犯，邪气原轻，犹可治之，非热病大热手足寒之比也。其中暑夹阴治法详本例中。
至如远行遇雨，则寒湿之气，先从汗孔袭入背俞，况雨气通于肾虽有发热头痛咳逆等证，解表药中，必先通少阴之经，而兼开发肺气。故细辛羌活在所必用。所以首推神术汤为主，又须随时令寒暄，元气盛衰加减，始为合剂。若冒雨而更加之以风，则风湿相搏，一身尽痛，当与除风湿羌活汤，或小建中去芍药加耆术羌防。湿袭阳明而发热者，茶苓桂枝白术甘草汤，大抵此证虽当盛暑，亦忌寒凉。若遇严冬，稍加麻附，饥后则加白术，饱后则加橘半，劳役伤气，而冒雨涉水，发热喘咳，则宜补中益气加细辛炮姜，若水寒之气伤肺，而喘咳不止者，又以小青龙加减。阳虚者去麻黄加附子白术为主治也。
若夫遭风溺水，最忌热酒火烘，惟宜温暖覆盖，原其溺水之时，必多惊恐，心肾受伤，虽有发热头痛，骨节疼痛等证，解表药中，必兼通心肾，在冬月麻黄附子细辛汤，或小青龙加生附子三五分，盖麻黄发汗通心，附子温经通肾，细辛通彻表里之邪，更宜稍加苓半以开豁惊痰。若在夏月，则麻附皆所禁用，当以五苓散加朱砂，热服一半，探吐取汗，更服一半，盖惊则气乱，故宜去湿利水药中加朱砂，或脉浮而见表证多者，五苓散合小柴胡，各半贴和解之，或五苓散合羌活胜湿汤，各半贴微汗之。至于暴怒悲号，投河跃井，虽有表证当解，须香苏散加抚芎、木香、乌药理气为要。跌伤加当归、桃仁、桂枝，安有溺水而不惊、不气、不受伤者，但当取其所胜治之。其有天时寒冷，兼挟冷食伤脾，与夫曾犯房室，而遭风覆溺，及冒雨涉水伤肾，而病身热足冷者，皆当参夹阴例治。
夫伤寒证类多端，且多挟见诸证，非刻意精别，用药必致差误，即如妇人伤寒，多兼经候胎产，调治更难，经行之时，虽有外感风寒，必和解中兼调血为主，如小柴胡合芎归丹皮之类，否则邪伤冲任，而为热入血室矣。
又辨脉法云：寸口脉弦而大，弦则为减，大则为芤，减则为寒，芤则为虚，寒虚相搏，此名为革，妇人则半产漏下，男子则亡血失精，此条伤寒论中不出方，而金匮半产漏下，主以旋覆花汤，方用旋覆、葱白、新绛三味，则知其意多从表邪起见，与男子虚劳失精之用小建中、黄耆建中、桂枝加龙骨牡蛎等方同义。大抵虚劳失血，而见弦大之脉，皆是外感误治而成，此云脉弦而大，按之减小者，谓之芤，明是表邪不解，里血受伤之候，若更指下坚强，如按鼓皮，则谓之革，又为邪胜正衰，胃气革除之候，而仲景毫不以虚为虑，仍用旋覆之解结，葱白之散邪，新染绛帛之入膀胱而和血，即如后世用一味防风丸，治风入胞门之崩，与此方药虽异，而理不殊也。
妊娠伤寒，首宜固胎顺气，虽见脉紧无汗，切不可用麻黄、青龙及一切解表猛剂。以风药性升，皆犯胎气也。其脉以缓滑流利为顺，虚涩及躁急不调为逆，其解肌药，惟桂枝汤无碍，金匮云：妇人得平脉，阴脉小弱，其人渴不能食，无寒热，名妊娠，桂枝汤主之。则知妊娠虽无表证，亦宜用此以和荣卫也。郑虚庵曰：妊娠伤风，无论时月及月分多少，俱宜严氏紫苏饮多加葱白安胎为要，咳嗽多者，金沸草散加减。妊娠伤寒，轻者淅淅恶寒，翕翕发热，重则头痛身疼，久而伤胎，亦宜紫苏饮，或香苏散，并加葱白香豉。倘至半产胎伤，多致不救也。妊娠而犯冬温，温热，疫疠，多致伤胎，若冬温则阳旦汤，春温则黄芩汤，热病则白虎汤，时行疫疠则达原饮，不惟善解热毒，兼能护持胎气，更无藉于井泥涂脐之法也。若实热便秘，急宜凉膈散承气汤下之，庶免邪热伤胎之患，惟大小便如常，知里无热，慎不可下之，妄下引邪内入，必致伤胎无疑。若下后热不退，白虎与承气并用，或前后而用，若误用参、耆，壅遏毒邪，则胎愈不安也。倘见腰腹痛，必堕无疑。须预言之，药无及矣。若其脉数疾无伦，喘胀呕逆，腹中重堕不能转侧，当脐久按觉冷，或有瘀垢下行，但看舌色及爪甲青黑，其胎已死也。急宜平胃散煎成调芒硝半两许下之，虚极不胜药力者，加人参两许驾驭之，若并唇面青黑，而呕哕不止，口中有秽气者，子母俱死，切勿用药。
新产感冒发热，大为危候，然有产时伤力，或去血过多，或恶露不行，或早起劳动，或饮食停滞，及蒸乳一切发热，不可误认外感，妄施汗剂，以其气血大亏，百病乘虚而入，即使更受风，亦宜调理气血为主，其脉以小弱滑利为吉，紧实坚大为逆，数大散漫亦危，更须问恶露行与不行，小腹痛与不痛，若痛者以行气导血为先，新产小腹结痛，炒黑山楂肉三五钱，炒黑砂糖两许煎服，瘀血即行，其痛立止。虚人加人参、炙甘草、炮姜、茯苓、泽兰之类，风寒则加桂枝二三服自效。若小腹不疼，头痛身热恶寒无汗，或喘或咳，宜香苏散，有食小剂芎苏参苏，随气血取用。有瘀血兼行血药，值时行不正之气，遍身疼痛无汗，败毒散或香苏散加葱白香豉。金匮云：产后中风，数日不解，头痛恶寒有热，心下闷乾呕，汗出虽久，阳旦证续在者，可与阳旦汤。又曰：产后中风发热，而面正赤，喘而头痛，竹叶汤主之。又云妇人在草蓐中，自发露得风，四肢苦，烦热头痛者，与小柴胡汤，郑虚庵云：凡产后伤寒，切不可遽用小柴胡，以有黄芩在内，易停恶血伤人也。产后虽犯时疫，宜柴胡四物汤加减（即小柴胡合四物汤）。《素问》云：乳子而病热，脉悬小，手足温则生，寒则死，此言伤寒也；乳子中风热，喘鸣肩息者，脉实大而缓则生，急则死，此言伤风也。通宜小建中加葱豉。乳子者，言产后以乳哺子也。张介宾类入小儿门大缪。产后伤风，寒热如疟，兼腹内拘急，不能食，宜小柴胡去黄芩加当归、红花、丹皮，甚则加炮姜、茯苓去瘀为主。虽有大热，不得用苦寒，产后虚羸寒热，有似外感，食少腹胀，方书俱用增损柴胡汤，然不若柴胡桂枝汤去黄芩加川芎，和其营卫，庶免褥劳之患。
妇人血风，因大脱血，而虚热燥结，热甚则风生，其证烦躁身热，循衣摸床，撮空闭目，不省人事，扬手掷足，摇动不安，错语神昏，脉浮而虚，或弦革者难治，宜生地黄黄连汤。脉实稍加酒大黄。
产后伤寒，切不可过用表药，多汗经虚，每致发痉也。
凡胎前发热，理中合四物，白术地黄加柴胡、茯苓。产后发热，四君子入桂枝、芎、归。临产发热，逍遥散加减。产妇血虚，最易发热，不可一概认为外感也。
今之医者治病，一见发热，便认外感，不论风寒营卫，及里实，便硬概用发散，鲜不误人。如里发热认作表发热者，其脉浮紧无汗，为伤寒，浮缓有汗为中风，皆风寒外袭，表发热也。其脉实而蒸蒸发热，六七日不大便者，为里实发热。邪气内传而热也。
有里恶寒认作表恶寒者，初起不热，但恶寒而体倦息微，脉沉迟无力，此寒中三阴。里恶寒也。若初起恶寒，而体重气促，脉阴阳俱紧，为表恶寒。始虽恶寒，后必发热也。
有冬温认作伤寒者，冬温因肾气不藏，不正之气入伤太阳少阴二经，始病多不恶寒，便心烦大发热而渴，必咽痛或下利，脉来左手弦软，伤寒则风外来，始病必先恶寒，而后发热。始先不渴，至三四日后，热耗津液，方渴，脉必人迎紧盛也。
有伏气发温认作感冒者，伏气乃冬时伏藏之邪，自内达表，必不恶寒而发热，一热即口燥咽乾而渴，气口脉洪大倍于人迎。感冒是暴感非时寒气，始病虽发热，一二日内必不作烦渴，人迎之脉必弦盛倍于气口也。
有劳力感寒认作伤寒者，辛苦劳役之人，头疼恶寒，身体倦怠而痛，微渴自汗，此因内伤血气，兼外感风寒，人迎脉必弦紧，气口脉必虚弱，两尺必弦数，所谓形作伤寒，其脉不弦紧而弱是也。
有夹阴认作阴证者。夹阴则有头疼发热，但足不热，或阳缩入腹。阴证则无头痛发热也。
有感冒非时暴寒认作正伤寒者。冬月寒水主令，故正伤寒中风必先太阳，若感非时风寒，春多兼足少阳而寒热，秋多兼手太阴而咳嗽，若暴寒势甚，亦必伤足太阳为多。盖肾本寒水之经，同气相感也。
有动阴血认作鼻衄者，少阴无汗而强发之，血随药动，或从口鼻耳目出，名下厥上竭，言阳随血则上竭，阴在下而发厥也。若衄则太阳表邪失于汗下，或汗下不解邪郁经中而致也。
有直中阴经真寒证认作传经证者，阴证则先不发热，四五日或六七日后反发热者，阴极生热也。传经阴证，则先发热，五六日后而变四逆厥冷，热极反兼寒化也。亦有始本阳证，汗下太过而变虚寒，反发热烦躁者，阴阳俱虚竭也。
有独语认作郑声者，伤寒邪热未解，睡中自语名独语，精神昏愦也。若汗下太过，声出咽中，无力接续名郑声，正气虚夺也。
有少阴发热认作太阳发热者，少阴则脉沉无头痛，太阳则脉浮紧而头痛也。
有太阳无脉便认死证者，伤寒六七日或十馀日，脉伏而不起者，此欲作战汗而解也。如大下后，厥冷下利无脉，是骤虚脉随气脱也。与三阴厥冷无脉，炙之不温，及服姜附脉不出，皆死证也。
有血证发黄认作湿热发黄者，血证则小便自利，伤血而不伤气也，湿热则小便不利，气病而血不病也。
有痞满认作结胸者，痞为虚邪，必居胸胁，不在中也，虽满而不痛，结胸为实邪正在胸中，痛不可近者，为大结胸，若按之方痛者，为小结胸。
有心下硬痛下利清水而认为漏底者，因热邪传里，燥屎内结，小腹硬痛，谵语恶热，渴饮水浆而利，乃下旁流纯清臭水，为热结利。若下利清穀，腹痛喜按者为内寒，又夹食伤寒，因本虚不化，不结而自利。或因误用消导及攻下，遂利不止者，欲名漏底也。
有如狂认作发狂者，伤寒初起无热，狂言烦躁不安，精来不与人相当，此因势结膀胱也。又有当汗不汗，五六日后小便利大便黑，此蓄血如狂也。若阳明内实发狂，必妄言谵语，欲登高弃衣，此为燥结失下而致也。
有谵语认作狂言者，谵语有虚有实，热入胃腑，水涸燥结者，阳邪内实也，可下之。若火劫取汗谵语者，神明扰乱也，宜清之。多汗亡阳谵语者，阳神躁扰也，宜和之。下利纯清水而谵语者，阳邪暴虐，有似阴寒也，急下之。若狂言不能食者，是失志，失志为肾绝，必死勿治。
有女劳复认作阴阳易者，差后御女为女劳复，此虚邪为患，复犯虚虚之戒，必死。若不病人与病新差者，交而得病者，为阴阳易，此热毒虽乘虚入犯少阴，犹可用祛热药治之。
有合病认作并病者，合病则一得病便见两经之证，并病则先见一经证，一两日又加一经证见。前证不罢，两经俱病也。若先见一经证，更变他经者，又为传经矣。
有暑证认作感寒者，暑证则热伤心包，微凉外郁，表之阳虚，必背微恶寒而脉虚，或弦细芤迟，暑伤气而不伤形也。若暑证而脉反弦紧恶寒者，此更感非时寒气也。若阳明中暍，则烦躁口乾多汗，前板齿燥而脉洪大，当昼热盛，则脉大证剧，至夜稍凉，则脉与证俱减可，此热伤阳而不伤阴也。若壮热烦渴引饮，脉来洪盛，气口倍于人迎，昼夜诊之无异者，此冬时伏藏之邪，至夏发为热病也。
有哕而认作乾呕者，哕为胃虚，误攻其热，或饮冷水所致。其声浊恶而长，乾呕则似吐而无物出，胃中热与穀气相併，及水逆痰气所致，非恶候也。
有短气认作发喘者，呼吸短促而反盛者为短气，此失于汗下所致，宜分表里汗下之。若气息虚微不续为少气，此汗下太过所致，宜生津兼和营卫。若里气逆上，张口抬肩者为发喘，此因水饮伤肺所致，宜疏表邪散水饮为首务。若夫真阳不归，而卫气逆上者，又当从事桂附，然多不能救也。
有蚊迹认作发斑者，发斑多见于胸腹，先红后赤，蚊迹多见于手足，先红后黄也。
有正阳阳明腑证认作阳明经病者，腑病是胃腑受病，则六七日不大便，谵语发渴而脉实，经病是经络受病，则身热目疼鼻乾，不得卧而脉长，温热发于阳明，则自腑达经，烦渴，自汗，壮热，目脉赤而脉洪大。
有温疟认作风疟者，温疟则温病热邪未尽，重感于寒而成，发于春夏之交，其证多热少寒，风疟则多发于夏秋也。
有疫痢认作漏底者，盖疫痢是冬时伏气，因春夏多雨，火邪复为湿伏，延至秋时，真阳内入其邪内不能容，外不得泄，变为下痢，其证大发热而下痢烦渴，其脉必气口洪盛，古人以败毒散加陈仓米治之，误与攻积利水必死。若漏底是因肾气素亏，或夹冷食而见外热里寒之证，其脉必尺中微弱，当从夹阴例治，亦有热邪传里而下利秽积者，又当从传经热证治之。
有中湿认作风湿者，中湿则一身尺痛而重，脉来沉缓，或面黄头痛鼻塞，风湿则一身尽痛而肿，关节不利，不能转侧，恶风不欲去衣。其脉浮虚而涩。有燥证认作湿证者，燥证则肌肤枯藁，血少不能营养百脉，而痿弱无力，湿痹则肢体浮肿，经隧中为湿所袭，而痹著不举也。
有标本全不晓者，即如厥逆，若先发热，至五六日传进阴经血分，而厥则为阳厥，若始先不发热，即恶寒蜷卧而厥则为阴厥。及诸病皆有假寒假热，要以邪实壮热为本病，本虚假热为标病也。有杂证类伤寒者，诸凡杂证发热，皆发于里，夜甚于昼，惟伤寒为表邪郁发于外，而昼夜俱热也。已上诸证，必须详审明确，方得用药无误。如未病素脾约，才病忽便利，未病先有痼疾，已病重添新病之类，若不审谛，宁无误治之失耶。
至于不治诸证，亦须胸次瞭然，临证始能决断。如伤寒病热不退，脉反沉细者死。
咳逆上气脉散者死。
三部紧盛，汗出不解者死。阴阳尺寸俱虚，热不止者死。
身热喘粗，脉躁疾者死。
汗后而热不解，未可言死，脉如转索者其日死。
谵语微热，脉浮大，手足温者生，厥逆脉沉细者死。
阳病见阴脉者死。
发少阴汗，连厥阴血者，厥竭而死。
发左右动气，汗者死。
大发风湿汗者死。
发阴阳毒，过六七日死。
误汗言乱目眩者死。
湿家额上汗出微喘，小便利而下利不止者死。
关格不得尿，头汗者死。
不尿腹满加哕者死。
大发湿家汗成痉者死。
发少阳汗谵语者死。
亡阳谵语脉短者死。
直视谵语喘满者死。
下利者亦死。
吐下不解，循衣摸床，微喘直视，脉涩者死。
内伤瘀积，蓄血如狂，下如污泥者死。
少阳证误下，身黄胸胁石硬者死。
阳明病心下硬满，攻之利遂不止者死。
发湿温汗，为重暍者死。
两感伤寒得死。
汗出热不解而脉躁疾，为阴阳交者死。
阴阳易热极躁乱，脉急疾无伦者死。
夹阴伤寒，身热足冷，下虚邪盛不可温者死。
温热时行大发热，手足下体寒阳缩，脉沉小虚散者死。
温病遍身紫赤者死。
结胸证悉具，烦躁者死。结胸脉浮大者，下之死。
狂言不能食者死。
发厥肌冷而躁，无时得安者死。
如结胸状，舌上苔滑为脏结者死。
胁下素有痞，连在脐旁，痛引少腹，入阴筋者死。
黑斑如果实黶者死。
舌卷囊缩者死。
少阴病下利脉弦长，名曰负者死。
目乱无神气者死。
少阴病，吐利，烦躁四逆者死。
恶寒身蜷而利，手足厥冷者死。
脉不至，不烦而躁者死。
下利止而头眩，时时自冒者死。
下利厥逆无脉，服汤脉暴出者死。
脉不出者亦死。
发热下利厥逆，躁不得卧，厥不止者死。
汗出不止者亦死。
下利厥冷，烦躁无脉，灸之不温，反微喘厥不还者死。
下利脉反实者死。
厥利本不能食，今反能食，为除中者死。
伤寒七八日大发热，汗出如贯珠，为气衰者死。
爪甲青为阳衰者死。
循衣摸床，为神乱者死。
四肢振动，唇吻反青，为肝绝者死。
体如烟薰，直视摇头，为心绝者死。
环口黧黑，冷汗发黄，为脾绝者死。
汗出如油，声如鼻鼾，为肺绝者死。
卵缩遗尿，狂言目瞑，为肾绝者死。
喘而不休，为邪胜者死。
水浆不下，为胃绝者死。
形体不仁，为营卫不行者死。
乍静乍乱，为命绝者死。
已上死证，不可轻投汤剂。若邪热甚者，静候气衰，或有可生之理，正气衰者惟与浆饮，庶几元神将复。经曰：浆粥入胃，泄注止，则虚者活；身汗得利后，则实者活。此其候也。要知伤寒证类百出，贵在治法先后不误，则长沙复起，不过如是。余于暇日，集诸家之要，添以所历辨论颇晰，临证庶无歧谬，非敢云补长沙未逮，聊以抒刍荛之一得耳。

脉法  ***************************
世言伤寒脉类，莫不宗节庵浮中沉三法，而长沙一脉，寝置久矣。夫浮中沉之说，固为捷诀，然不能偏废经论之纲领也。伤寒脉法，首言大浮数动滑为阳，沉涩弱弦微为阴。六经例又言尺寸俱弦者，少阳受病也。夫弦脉既曰属阴，而又为少阳者何也？仲景意以弦脉为阴者，兼见众脉而言也。沉涩者阴也，兼以弱弦微之类，安得不为阴乎？六经例以尺寸俱弦者，指单见一脉而言，岂得不为阳乎？以弦脉分阴阳二用之理，其义微矣。按脉诀以弦脉为阳，动脉为阴，仲景乃以动为阳脉，盖浮大者阳也，兼之以动数滑之类，安得不为阳乎？又曰：阳动则汗出，阴动则发热。言浮而动者为阳，沉而动者为阴，故仲景之脉，不可与杂证同语也。且夫沉者阴也，而又有属阳者。若沉而涩，沉而迟，沉而细小之类，皆为阴也。如沉而滑，沉而数，沉而实大之类，皆为阳也。浮者阳也，而又有虚寒者。浮而滑，浮而数，浮而紧盛之类，皆为阳也。若浮而迟，浮而虚浮而微弱之类，皆虚寒阴证也。夫浮而阳者，宜发汗，浮而虚者，宜温补。沉而实者，宜攻下。沉而阴者，宜温经。惟弦脉则随浮沉以定阴阳。以少阳主半表半里，故宜和解，是以节庵主浮中沉三法，即是此意。盖伤寒之邪，自表达里，始虽太阳，必先皮肤肌肉，次入筋骨肠胃，若温病热病之邪，久伏少阴经中，从少阳发出肌表，在表之时，不以凉解，则邪复入里，而归肠胃，为实热也。此伤寒温热脉法之迥异，说见总论中，不暇更述，姑以浮中沉三法论之。
如尺寸俱浮为太阳，浮紧而涩为寒邪在表，浮紧不涩为表邪方盛，浮紧而数为热欲传里，若浮而长为传并阳明，或合病，浮而弦为传并少阳，要以脉中有力为有神，可用汗解。浮而缓者为中风，宜解肌，浮而无力为阳虚，便当温补，不可发汗。若浮而尺中弱涩迟细，足胫逆冷，皆内虚夹阴，岂可汗乎？若三阴经证，始先脉沉，后变微浮者，为阴尽复阳，欲愈之兆。若春夏病发热头痛，而见浮紧浮缓之脉，不大作渴者，谓之寒疫，若脉虽浮紧，而始病便见大渴，腹中胀满不和者，此即伏气内发，而加客邪外袭也。亦有时气不正，邪伤气分脉浮者，此即时行之类也。
中脉者阳明少阳二经脉也。尺寸俱长为阳明，长而有力为实热，当解肌；长而浮者尚兼太阳，宜发汗；长而数者为热盛，虽系表证，不可用辛温发汗，止宜辛凉轻剂以解肌；若长而实大有力，大便秘结为胃实，可下之。温病热病及时行疫疠，始发多有此脉，切不可发汗，乃黄芩白虎之证也。尺寸俱弦者少阳也。弦数为热邪传里之候，弦而有力为邪实，如大便秘结不行，宜大柴胡微利之；弦而浮兼太阳证，尚宜发汗；若弦而迟，弦而小，弦而微弱，皆内虚有寒，宜温之。温病热病及时行，脉弦胁痛，俱宜小柴胡去参半加枳橘，弦盛有力，加石膏知母，弦小无力，仍用人参，有呕方可用半夏，即生姜亦当慎用也。然弦脉近乎紧脉，冬得之为伤寒，夏得之为伤风，以夏月风闭汗孔，当汗出而反无汗，是以脉弦有似乎紧也。又伤寒寸口紧盛，而尺脉弦细浮数，此为肾气素虚，慎不可用麻黄发汗，宜小建中和之。大抵弦脉虽居表里之半，然表多于里，只宜和解，不可攻下利小便也。
凡沉脉俱属三阴，而有阴阳寒热之别。尺寸俱沉细者为太阴，俱沉为少阴，俱沉弦为厥阴，若沉而滑，沉而疾，沉而实，皆以有力为实热，为传经热邪，为阳证，分缓急攻下之。若沉而微，沉而细，沉而弱，但以无力为虚寒，为直中阴经，或为坏证，洋微甚温理之，或始本太阳病，发热头痛，而脉反沉者，此虽曰太阳，而实见少阴之脉，故用四逆汤温之。若夫春夏温病热病，而见脉沉小，微弱，短涩者，此伏热之毒，滞于少阴，不能发出阳分，所以身大热而足不热者皆不救也。惟脉沉实而见阳明腑实证者，急用承气下之，不可拘于阳病阴脉例也。若时行疫疠而见沉脉，为毒邪内伏，设无下证，必无生理，大抵沉脉最为关要，以决阴阳寒热用药，生死在于纤毫，得不仔细谨察乎？
夫脉沉细微缓，初起无头痛，不发热，便四肢厥冷，腹痛呕吐，泄泻蜷卧沉默不渴，人皆识为阴证矣。至于脉浮而大，但按之无力，发热而戴阳，渴欲漱水而不能咽，烦躁时欲坐卧泥水中，此为阴盛格阳，虚阳上膈之候，人皆不识，认作阳证，误投寒药即死。殊不知阴证，不分发热不发热，脉之浮沉大小，但指下无力，重按全无者，便是伏阴，急与姜附温经回阳之药，虽有发热头痛，表证杂出，只宜五积散一服，通解表里之寒，切忌发泄。误与发汗，则脉必紧数而发热，误用凉药，则脉转紧盛而躁渴，愈急也。又有内外有热，其脉沉伏，不数不洪，但指下沉涩而小急，此为伏热，不可误认虚寒，以温热治之，是益其热也。大法迟涩微弱可温，浮盛洪紧可汗，沉细滑实可下，虚细勿吐，迟弱勿下，滑实勿汗，沉实勿温，贵在辨脉施治，可谓上工矣。
至于结促代伏，皆为伤寒死生关捩，併为详识。夫脉来缓，时一止复来，谓之结，此阴盛脉，必有寒伏于中，故伤寒脉结，足冷腹中痛，宜大建中汤。又脉来数，时一止复来谓之促，此阳盛脉，必有热结于里，伤寒温热发斑发喘，皆有是脉。大抵皆宜内夺，清理之后，其促渐退则生，转加则死。又脉来无力，动而中止，不能自还曰代，杂病见之必死。伤寒有寒邪水饮停蓄，而正气内虚，邪伏不解，故有脉结代心动悸者，主以灸甘草汤，至于伏脉，则有汗下温解之殊，但初起头痛发热，或一手无脉，或两手俱伏者，庸工便谓阳证见阴脉之死候。殊不知此因寒邪不得发越，急用麻黄汤汗之。若初起发热头痛方除，已后厥逆无脉者，阳厥也，小承气汤主之。若初起不发热无头痛，便厥冷吐利无脉者，直中阴寒也，四逆汤温之。若初起阳证，至六七日或十馀日，但服表汗药而未曾攻下，别无刑剋证候，昏冒不知人事，六脉俱伏，此欲作战汗而解也。当与热姜汤助其作汗，慎勿用药，若误与汤剂，反致变害也。

察色  ***************************
望而知之谓之神，见其色而知其病也。故伤寒家尤以察色为首务，察其色泽，问其困苦，辨其声音，更合之以脉类，无遁情矣。夫肝青象木，脾土色黄，赤属心火，肺白肾黑，皆见于面，青主肝脏风寒，青而黑者多寒痛，青而白者多虚风也。阴寒极甚，面与唇口青黑，甚则舌卷阳缩，及夹阴伤寒，少腹痛而面青，俱宜急温者也。若夫厥阴热厥，亦有唇面爪甲青紫而脉伏者，然细察之，其脉必附骨有力也。面赤多热而有表里虚害之殊，然亦有阴极似阳者，太阳证头痛发热，喘而面赤者，为表证，若面色缘缘正赤，为阳气怫郁在表，汗出不彻故也。又热病烦渴，面赤，脉洪大，表里俱热也，阳明腑实潮热汗多，面赤不大便者，里证也。少阴病下利清穀，里寒外热，为阴盛格阳，夹阴伤寒，发热头痛，面赤足冷，脉沉细或浮数无力，按之欲散，为虚阳上浮，坏病汗下过多，元气耗散，微阳失守，皆面赤戴阳，并宜温补下元，不可误用寒药。若午后面赤为阴火，不可作伤寒治，两颧赤色如妆，为阴火亢极，虽愈必死也。面黄主湿，黄而明者为湿热，黄而暗者为寒湿，黄而带赤白者为欲愈，黄白不荣，而多蟹爪纺者为虫积，黄而泽者，为内伤蓄血，黄黑而藁者，为食积，黄而青黑者，脾胃衰极，为木胜土而水无制也。白主气虚，白而无神者，伤寒大病后，发汗过多，或脱血所致。黑主肾衰，伤寒颜带黑青，为阴寒之色。若久病焦黑者，又为肾热也。凡耳目口鼻黑气枯夭者难愈。神庭黑气如指者，阴晦之色见于阳之正位，卒死兆也。面惨不光伤寒也，面光不惨伤风也，面如锦纹阳毒也，面垢如油，喘促多汗，足阳明中暍也，面垢生尘，洒然毛耸，手少阴中暑也。大率面带黄者，为脾土正色，病虽剧而可治，若青黑赤白异常，而无黄色相参者，皆非吉兆也。
凡察病者目，以开目欲嚮明者为阳，闭目不欲嚮明者为阴。目疼属阳明表证，目赤为经络热盛，目瞑漱水鼻燥，为阳邪上盛，欲解必衄，目黄而头汗，将欲发黄，目不了了，为阳明腑实。若睛不和者，少阴热也，目眩为痰因火运，眼胞微肿为有水，目下灰色为寒饮，目白睛黄欲发疸也。目直视不能眴，或白睛黄，此误发汗将欲衄也。目无精光者，为肾气素虚，目正圆者痉不治，凡目暗，目瞪，目陷，目反直视，戴眼反折，皆不治。下后目闭为阴血受伤，目反上瞪为阴气上逆。
凡察病者鼻，若鼻头色青，腹中冷痛者死，盖厥阴肝木之青色，挟肾水之寒威，上征于鼻，下征于腹，是为暴病，顷之亡阳而卒死也。其谓鼻头色微黑者有水气，黑虽为肾阴之色，微黑且无腹痛，但主水气而非暴病也。若黄黑光亮而少腹胁痛，或善忘如狂，又为蓄血也，谓色黄者，胸上有寒穀气不化而有痰积也。谓色白者亡血，设微赤非时者死。白者肺之色，肺主上焦以行营卫，营不充则鼻色白，故知亡血也。微赤为火色，若非火令之时，加于白色之上，是火来剋金，故死。黑为劳，为房劳，以火发于肾水之中，故不赤而反黑，其黑必枯燥，不似水气之黑而光泽，瘀血之黑黄光亮也。赤为风者，由热生风，风为阳邪故也。黄者便难，以中焦热燥，肠胃不润，是以便难。然必枯而不泽，若黄而鲜明者，有留饮，留饮以津液不行，滞其穀气，化热而致黄也。又鼻孔乾燥而脉浮数者，将欲衄，鼻鼾语言难出者，为风温，鼻鸣乾呕者，为伤风，鼻痛为肺脾二经有风火，鼻柱散阔为肺气虚而有湿。鼻瘦枯黑为脾劳火旺无津，鼻上汗出如珠，为心脾痛极，鼻孔煽张为肺风，鼻如烟煤为阳毒。
凡察病者唇，以焦赤为脾燥热，赤肿为胃湿热，青黑为阴寒。唇寒面青，头痛发热，为少阳阳明之邪热传太阴厥阴。唇口上下有疮为狐惑。唇上燥裂为热在肌肉。鲜红为阴虚火旺。淡白为气虚。淡而四绕起白晕为骤亡血。唇齿焦黑为燥屎冲膈，虽急下之，多不可救。若唇吻反青，环口黧黑，张口如鱼，出气不复，唇口动颤不止，及人中反者，皆死证也。
凡察病者口，以口苦为少阳胆热，木从火化也。口甘为脾土湿热，而津液上乘，稼穑作甘也。口淡为胃中虚热，胃为一身之主，淡为五味之本也。口作酸为肝热乘脾，曲直作酸也。口作咸为肾衰虚热上乘。口中常觉血腥为肺气伤，口不和者不知味，为内伤津液。口不仁者不和泽，为外感客邪。口燥咽乾为热传少阴证。烦渴欲饮水，小便不利，为太阳犯本，水入即吐为水逆，渴欲饮水，壮热自汗，为阳明腑热。漱水不欲咽，而目瞑鼻燥为蓄血。漱水不欲咽，而目赤厥寒为阴躁。口伤烂赤为阳厥，口难言为血少。口噤咬牙瘛瘲，为发痉也。
凡察病者耳，以耳聋胸胁痛，寒热口苦，为足少阳证，耳鸣及痛，手少阳厥阴火也。若耳轮乾枯而黑者，为肾败也。若耳中策策痛，而耳轮黄者，为黄耳类伤寒也。又重发汗，又手冒心而耳聋者，阳虚也。与少阳经之耳聋迥别。
凡察舌上苔色，另具辨舌论中，其有舌本强硬为痰，舌短囊不缩为宿食。舌胀大满口为龙火燔灼。此最为急候，即宜砭之。舌深赤带紫者为里热，舌色淡白为里寒，舌枯萎者为心气耗绝也。
凡察病者身，以轻易转侧而热者为阳，若肢体骨节疼痛为表证。以沉重难移动而寒者为阴。若腹痛自利厥逆，宜温经。然中湿亦主身重痛，湿痹则身痛关节不利。风湿则身痛而肿，骨节烦疼掣痛，不得屈伸，汗出恶风而不欲去衣。若少腹硬痛，小便不利为溺涩，小便利者为蓄血。腹痛自下冲上者，火也。从上转下趋少腹者，寒也。气从少腹上冲者，阴火也。从左胁上冲者，肝火也。大抵足寒而厥者，阳虚也。厥而发热者，热厥也。臂多青脉者，脱血也。背热，手背热者，外感也。腹热，手心热者，内伤也。背微恶寒者，阳微不能胜阴也。浑身恶寒，伤寒也。自汗身重，鼻鼾多睡，风温也。肉瞤筋惕，汗下虚也。手足瘛瘲，虚而有风也。额上及手足冷汗，阴毒也。身目俱黄，疸病也。身如虫行，表虚也。若头倾视深，循衣撮空，冷汗发黄，形体不仁，乍静乍乱，皆不治也。
凡察病者足，以初起手足俱冷者为阴寒，宜四逆姜附温之。初起但足冷而手不冷，身体发热，头或痛或不痛，便是夹阴，须用五积再造选用，不可用发汗攻下之剂，亦不可用小柴胡，以中有黄芩苦寒故也。若是内伤阳气虚人，须从东垣补中益气去升麻柴胡，加炮姜、半夏、桂枝，温中为务。又夏暑病湿温人，必足冷手温，多汗妄言，宜苍术白虎合五苓散，不可误认夹阴，而用五积四逆，反助热益病也。亦有两手逆冷，而两足热厥如火者，此阴气衰于下，阳气衰于上，阴阳否隔之兆也。若初起于脚膝软弱，或足胫赤热肿痛，当从脚气治之。
凡察病者声，以清朗如平日者吉。声重鼻塞者，伤风也。声如瓮中出者，中湿也。言迟者，风也。言骤者，火也。声喑不出而咳者，水寒伤肺也。声哑如破而咳者，客寒里热也。骤然声谙，而咽痛如刺，不肿不赤，不发热，二便清利者，阴寒也。骤然声谙，而赤肿胀闭，或发热便秘者，龙火也。喘逆烦乱谵语者，邪气实也。郑声者，精气夺也。少气不足以息者，气虚也。语言迟缓而懒怯者，内伤也。病人语声寂然喜惊呼者，骨节间病，此病在厥阴，阴主静故也。语言喑喑然不彻者，心膈间病，此病在太阴，肺主气故也。其声啾啾然细而长者，头中此病在巨阳，巨阳与少阴为表里。肾在声为呻，其声起自下焦故也。已上诸证，虽非尽属外感，然伤寒家悉宜辨晰，庶无谬治之失，诊病首宜识之。

辨舌  ***************************
舌苔之名，始于长沙，以其邪气结里，若有所怀，故谓之苔。伤寒之邪在表，则苔不生，邪热传里，则苔渐生，自白而黄，黄而黑，黑甚则燥裂矣。要以滑润而白者为表邪，灰黑湿润无苔为阴寒，灰黑薄滑为夹冷食，皆不可用寒凉攻下之剂。然中暑夹血，多有中心黑润者，又不可拘于上说也。若黄黑灰色而乾燥纹裂者，为热极，万无虚寒夹血之理。惟屡经汗下，舌虽干而有微薄苔，却无燥裂芒刺，此为津液耗亡，不可误认实热而攻之，攻之必致不救也。金镜三十六治法，举世宗之，又观舌心法一百三十七图，条分缕析，辨证最详。其间论红为瘟热，紫为酒毒，微酱色为夹食，蓝为肝脏纯色，迥出前人未备，所嫌舍本逐末，未免繁紊，使人无提纲挈领处，故余括其捷要，分条辨论于下。
如白苔者，邪伤气分，肺主气而色白，又主皮毛。故凡白苔，犹带表证，仲景以为胸中有寒，只宜和解，禁用攻下，攻下必致结痞，变证不测。若温病热病，一发便壮热昏愦躁渴，舌正赤而有白滑苔，即当用白虎汤汗之。时疫初起，舌上白苔如积粉者，达原饮解之。若伤寒邪入胃腑，则白苔中黄，邪传少阴，则白中变黑。若纯色为一经证，边与中间两色，俱传经证。若从根至尖直分两足者，是合病与夹阴舌也。合病则白中兼两路黄，夹阴则白中兼两路黑润及灰色也。从根至尖，横分两三截苔色者，是并病舌也。故尖白根黄，尖白根黑，及半边苔滑者，虽证类不同，皆属半表半里，白苔多而滑，黄黑苔少者，表证多也。尚宜和解，黄黑苔多而白苔少，或生芒刺黑点乾燥者，里证多也。必下无疑。虽中心黄黑而滑润，边白者，此为表证未尽，伤寒则大柴胡两解之，温热时疫则凉膈散或白虎合承气攻下之。又伤寒坏病，虽白而厚，甚燥裂者，此为邪耗津液，宜小柴胡稍加芒硝微利之。纯白滑苔，为胃虚寒饮结聚膈上之候，每于十三四日，过经致变，不可泛视也。一种白厚苔，如煮熟色，到底不变者，必里挟寒物，留滞不散，致脉伏不出，乃心脾气绝，肺气受伤也，慎不可下，宜枳实理中汤。热甚合小陷胸主之。至于能食自利，而白苔滑者，为脏结，难治也。黄连汤连理汤备急丸选用，间有得生者。
黄苔者阳明腑实也。黄湿而滑者，为热未盛，结尚未定，不可便攻。攻之必初硬后溏也。冬时宜确守此例，俟结定乃攻，不得已，大柴胡微利之。若在夏月，一见黄苔，便宜攻下，以夏月伏阴在内，多有下证最急而苔不燥者，不可泥也。若黄而燥者，为热已盛，峻下无疑。黄而生芒刺黑点者，为热势极。黄而瓣裂者，为胃液干，下证尤急也。诸黄苔皆属胃热，分缓急轻重下之，有种根黄而硬，尖白而中不甚干，亦不滑，短缩不能伸出，谵妄烦乱者，此痰挟宿食佔据中宫也，大承气加生姜半夏主之。有舌色青紫，而苔却黄厚，甚则纹裂，但觉口燥，舌仍不干者，此阴证夹食也。脉或沉细而伏，或虚大而涩，按其心下或脐旁，硬痛而时失气者。急宜大承气，另煎生附子佐大黄下之。若脉虚大者，黄龙汤下之，热极烦躁者，更加生地麦冬。夏月尤宜。若冬时阴证夹食，而舌上苔黄不燥者，宜用附子理中合小承气下之。大抵舌有积苔，虽见阴象，亦是虚中有实，急当攻下无疑。但下法与寻常不同耳。又中宫有痰饮水血者，舌多不燥，不可因其不燥而延缓时日致误也。凡温病热病，稍见黄白苔，无论燥润，即宜凉膈双解，时行疫疠，稍见白苔，即宜白虎达原。若见黄黑，无论乾湿，大承、调胃，急夺无疑。
黑苔者少阴肾色也。若五六日后，热传少阴，水乘火位，亢极之火，不为水衰，反兼水化，如火过炭黑是也。始因表证失汗，致邪入里而传少阴，下之则愈。然有屡下热不减苔不退者，此必宿食留滞于中宫也。宜黄龙汤加炮姜川连。有误用汗下太过，津液枯竭而苔燥黑者，此为坏病，须量人虚实为治。虚者其苔必薄而润，生脉散合附子理中，实者其苔必厚而干，生脉散合黄连解毒。一则阴虚阳亢，一则阳虚阴亢，不可不审。热势盛剧，则黑苔上生芒刺，及燥裂分隔瓣者，须用青布蘸薄荷汤拭润，更以姜片刮去芒刺，撅起隔瓣，看刺下瓣底，色红者可治，急下之，若俱黑者不治。又黑苔腐烂者，为心肾俱绝。舌黑而捲缩者，肝绝，皆不可治。舌黑及灰或黄，而发疱生虫腐烂，虽为湿热，亦属肝伤，俱为危候。又中间一路润黑燥苔，两边或黄或白者，两感舌也。边黄则调胃承气，边白则大柴胡下之。若中间一路黑滑薄苔，两边白滑，此表里俱虚，胃中虽有留结，急宜附子汤温之。凡黑苔多凶，黑而乾燥，或芒刺瓣裂，皆为实热，急宜下夺。黑薄湿润，或兼白滑者，皆为阴寒，急当温经也。一种中黑而枯，或略有微刺，色虽黑而无积苔，舌形枯瘦而不甚赤，其证烦渴耳聋，身热不止，大便五六日或十馀日不行，腹不硬满，按之不痛，神识不昏，昼夜不得睡，稍睡或呢喃一二句，或带笑或叹息，此为津枯血燥之候，急宜灸甘草汤或生料六味丸换生地，合生脉散加桂滋其化源，庶或可生，误与承气必死，误与四逆亦死。凡舌苔或半黄半黑，或半黄半白，或中燥边滑，或尖干根润，皆为传并之邪，寒热不和之候。大抵尖黑稍轻，根黑至重，黄黑宜大承气，兼白者宜凉膈散，分缓急下之。若全黑为死现舌，不治。夏月热病，时火邪火，内外燔灼，苔黑易生，犹可攻治，冬月伤寒，舌苔全黑，决难救也。然中暑误认外感而加温覆，多致中黑边极红而润，脉必虚大，急用白虎汤清之。虚者加人参竹叶，如更误认阴寒，而与热药，必致烦躁不救也。夏月中暑，多有黑舌。黑而中乾者，白虎汤无疑。黑而滑润，或边白者，必夹寒食，古法用大顺散，然不若理中合小陷胸最当。若直中少阴真寒，始病不发热，舌心便黑色，非由白黄变化，其舌虽黑而滑，舌亦瘦小，此真脏寒，必厥冷自利，呕吐脉沉迟，四逆附子辈急温之，稍缓则不可救。
灰黑舌者，足三阴互病，如以青黄和入黑中，则为灰色也。然有传经直中之殊，盖传经热邪，始自白苔而黄，黄而灰黑，或生芒刺黑点，纹裂乾燥，不拘在根在尖，俱宜攻下泄热。有淡灰色中起深黑重晕者，乃温病热毒，急用凉膈双解治之。热毒内传一次，见晕一重，传二三次，见二三重也。若见三重者，不治。若直中三阴，始病无躁热，便见灰色，舌润无苔，更不变别色者，此必内夹寒食，及冷痰水饮。或蓄血如狂等证，当随证治之。又有感冒夹食，屡经汗下消导，二便已通，而舌上灰黑未退，或湿润，或虽不湿，亦不干燥者，不可因其湿而误认为寒，妄投姜附，亦不可因其不润，而误与硝黄，此因汗下过伤津液，虚火上炎所致，其脉必虚微少力，治宜救阴为急。虽无心悸脉代，当用炙甘草汤主之。内有生地、阿胶、麻仁、麦冬之甘润，可以滋阴润燥。盖阳邪亢盛，则用硝黄以救阴，阴血枯涸，则宜生地以滋阴，可不辨乎？
红色者，心之正色也。若红极为温热之毒，蕴于心胃，及瘟疫热毒内盛也。若湿者，不可便下，解毒汤或白虎汤。红中有白苔者，更感非时之寒也，桂枝白虎汤。红中夹两路灰色苔者，温热而夹寒食也，凉膈散加消导药一二味。红中有黑苔者，热毒入少阴也，大承气合白虎汤。红极有黄黑芒刺者，热毒入腑也，调胃承气汤。红极有紫黑斑，及遍身发斑者，阳毒入心也，人参白虎汤加犀角、黄连。红极而纹裂者，燥热入肝也，大承气加柴胡、白芍，甚则加芩、连。坑烂者湿热入脾也，小承气加芩、连、半夏。白疱者，火气燔灼也，三黄石膏去麻黄。紫疮者，火气郁伏也，解毒汤。红星者，心包火炎也，凉膈散。一种柔嫩如新生，望之似润，而燥涸殆甚者，为亡行汗下津液竭也，多不治，急宜生脉散合人参三白汤主之。舌痿不能动者，肝绝，舌忽瘦而长，心绝，并不治。
紫色者酒后伤寒也。世俗庸愚，往往受寒，不服汤药，用姜葱酒发汗，汗未当而酒毒藏于心包，多有此证。若纯紫，或中间略带白苔而润者，宜葛根汤加石膏。若紫中有红斑，或紫而干黄，紫而短缩，俱宜凉膈散下之。若全紫而干，如煮熟肝者，死肝色也，其证必厥冷，脉必沉滑，此阳极似阴也。急用当归四逆汤加酒大黄下之。然多不救。大抵深紫而赤者，是阳热酒毒，宜用苦寒解毒。若淡紫而带青滑者，是直中肾肝阴证，急宜吴茱萸汤、四逆汤温之。然亦有中心生薄青紫苔，或略带灰黑而不燥不湿，下证复急者，此热邪伤于血分也，犀角地黄汤加酒大黄微利之。
霉酱色苔舌者，乃夹食伤寒也。食填太阴，郁遏不得发越，久之盦而成酱色也。其证腹满时痛者，桂枝汤加枳朴橘半，痛甚加大黄。因冷食不消，加炮姜厚朴，甚则调胃承气加炮姜下之，如胃气绝脉结代，唇吊齿燥下利者死。
蓝苔舌者，肝赃纯色也。伤寒日久，屡经汗下，失于调理，致胃气伤极，心火无气，脾土无依，则肺金不生，肝木无制，侮于脾土，故苔色如靛，或兼身生蓝斑，乃心脾肺三脏气绝于内也，必死。如微蓝色而不甚深，或略见蓝纹者，为木受金伤，脏气未绝，脉不沉涩而微弦者可治。小柴胡汤加炮姜、肉桂主之。舌之证类虽繁，不外八种苔色，撮其大要，亦辨证之一助也。

宜禁  ***************************
伤寒表证宜汗，里证宜下，半里宜和，膈热宜涌，阴寒宜温，此大法也。然其人真气素虚，或有宿食者，更宜斟酌。陶尚文云：阳病宜汗宜下，真气衰，汗之亡阳，下之多脱；阴病宜温宜补，真气衰，则客热便生。苟非宿谙，不无妄治之失，因录宜禁诸法如下。
宜汗太阳脉浮紧盛。
人迎盛于气口。
诸脉浮紧而数。
头疼体痛。
腰痛背强。
项背强骨节痛。
身体拘急。
啬啬恶寒，翕翕发热。
烦热不止。
烦躁喘嗽。
伤寒无汗。
中风自汗。
服发汗药，解半日许复烦。
衄血点滴不成流，热不解，并宜发汗。又有脉沉可汗者，为身有热也。设身不热，岂敢汗乎？
禁汗脉虚无阳。
尺中脉迟。
诸脉沉细微弱。
吐血下血，及衄血如流。
口燥舌乾。
口苦咽乾，闭塞及痛。
风湿。
风温。
湿温。
中暑及暍。
当脐上下左右动气。
心下悸动。
疮家。
淋家。
小便淋沥。
大便泻利。
温毒发斑。
内伤劳倦。
亡阳漏风。
少阳寒热往来。
经水断续崩漏。
热入血室。
新产血虚。
房劳阴虚。
阳事痿缩。
夹阴阴虚。
足胫逆冷。
太阳犯本，渴而小便不利。
膀胱虚寒，咳而小便利。俱在禁汗例。
诸禁汗者，非直禁绝表药也，但禁麻黄青龙等峻剂耳。如小建中黄耆建中，在所必用，以意加减可也。
汗后热不止，必有所因。或因冷食不化，或因汗后强饮粥汤，或汗后更冒虚风，或动起不宁，或劳心恼怒，皆足以致热也。
凡服麻黄重剂不得汗，后必呕血或衄，亦有下如豚肝而死者，以营血受伤故也。宜吐病在膈上。
胸中懊憹痞闷。
喉中有痰声。
三四日邪在胸中，脉大胸满多痰。
气上冲咽喉。
手足厥冷，脉乍结，痰气在胸中，心烦满而欲食不能食。
胸中郁郁微烦而痛，欲使人按之，反有痰涎。
下利日十馀行，脉反迟而微滑。或乍紧，或乍结，或寸口沉伏，或浮滑，为宿痰，并宜瓜蒂散。
伤寒头痛久不愈，令人丧明，胸膈有宿痰也，瓜蒂散吐之。
寒实结胸宜白散。
类中风痰涎壅盛，宜稀涎散。
食厥脉滑，或上部有脉，下部无脉而厥逆，胸中兀兀欲吐，而按之痛，及乾霍乱心腹刺痛欲死，并宜姜盐汤探吐之。
发汗吐下后，虚烦不得眠，并宜栀于豉汤。
病在膈上，为里之表证，故用吐法取汗。寒月宜置火于暖室，不透风处吐之。
禁吐脉微无阳。
寸口细弱。
旧有微溏。
病在少阳，耳聋目赤胸胁痛。
少阴厥阴病乾呕。
元气虚羸。
气血两虚。
房劳阴虚。
劳倦内伤。
吐血衄血。
胎产崩漏。
经水断续，俱在禁吐例。
南人不可轻用涌吐，一吐尚可胜之，二吐便致昏困而厥，北方质实之人，三吐不昏也。
吐后有顿快者，有徐快者，或反閟闷者，吐未尽也，或反热者，不可下也。大抵三日后，无不快矣。
宜和寒热往来脉弦数。
未下胸中胀满。
心烦喜呕。
耳聋胁痛。
舌白苔滑。
头两角痛。
口苦咽乾。
头目眩晕。
头汗盗汗。
默默不欲饮食。
热入血室。少阳半表半里诸证，并宜和之。
禁和太阳表证未除。
阳明里证已具。热传三阴腹满。
寒中三阴自利。
夹食夹阴，面戴阳足胫冷。过汗经虚耳聋，尺中虚迟紧细，俱在禁和例。
宜下伤寒五六日，发热头痛方除，蒸蒸发热，脉沉实，滑数有力，大便不通。
六七日热蒸阳明，头痛发热不大便。
口噤咬牙。
日晡潮热腹痛，喘急硬满。
能食不大便。
潮热谵语发狂。
烦躁时闷乱。
服小承气转矢气。
燥屎逆攻，胸下硬痛。
下利脉数或迟滑，有宿食。
下利三部脉皆平，心下硬痛。
潮热自汗，谵语燥渴，不大便。
潮热手足腋下汗出。
汗下后微烦，小便数大便难。
大便燥结，则气口脉洪大，按之反涩。
小腹硬满，而痛不可按。
小便自利，大便黑有瘀血。
小便不利，大便乍难乍易，微喘满而不得卧。
扬手掷足，揭去衣被。
内实燥满而发黄。
少阴病，口燥舌乾而渴，邪热内消肾水者，急下之。自利纯清水，心下硬满，不大便者，急下之。
腹胀硬满，绕脐硬痛，不大便者，急下之。
阳明病，汗多热甚，恐胃汁干，急下之。
腹满硬痛，为土实，急下之。
大抵一切下证，要以舌乾口燥，大便不通，再以手按脐腹，胸胁硬满而痛，手不可近者，急下之。
然又有脉浮可下者，大便难也。设大便不难，岂敢下乎？
禁下脉浮表证未解。
尺中迟弱而足冷。
六脉大而无力，或虚细，或乍大乍小。
发热头痛未除。
恶寒恶风。
头背项强，腰痛拘急。
手足腋下无汗。
呕吐未除。
咽中闭塞。
腹中时满时减。
腹胀可按可揉。
当脐上下左右动气。
少阳寒热呕吐。
阳明面合赤色。
不转矢气。
矢气不臭。
内伤劳力。
阴虚劳倦。
经水断续。
胎前崩漏。
大便硬而小便清。
小便频数而少。
挟阴面赤戴阳。
挟食胸中烦满，屡服消克，而脉沉，手足微厥。
心下痞满。
虚烦欲吐不吐。
畏寒不能食，俱在禁下例。
凡禁下者，慎不可用承气等药，即有下证，惟宜导法选用。
若阴结，宜四逆汤入人乳胆汁下金液丹。
下后不解，一日半日复热，或下未尽，或下后热邪不除，或下后复结，或因饮食起居，或更冒虚风，当详审以治。
服下药不行者，药力不当病势也，更宜大剂下之。若误用承气不得下，后必愈胀，以里无热结，徒伤胃气，湿热痰饮愈逆也。以湿热例治之。
有屡用承气不行，改用温理脾胃药即行者。
有下出稀粪，色淡不黄不臭者，急温之。下出纯清水者死。下出溏粪者防变。温热时疫，不在此例。下如污泥者死。下出衃血及血水者死。下出鲜血者危，下瘀血如胶黏漆黑，臭恶难近者死。下之不尺，骤用补截，复发热谵语妄乱，脉躁不宁，或忽大忽小者，皆不治。
宜温初起不发热，无头痛，便恶寒，脉沉嗜卧。
少阴病，膈上有寒饮，乾呕不吐。
呕吐不止。
乾呕吐涎沫。
腹痛泄泻呕逆。
战慄蜷卧。
面如刀刮。
四肢逆冷。
夹阴中寒，唇面爪甲青。
胃虚咳逆。
下利清穀不止。
阳缩入腹。
囊缩舌润。
厥冷过肘膝。
小便清利。
自利不渴。
口中和，背恶寒。
畏寒身疼骨节痛，皆直中阴经寒证。
又里寒外热，身反不恶寒，而面戴阳，脉虚大无力，或数疾无伦，为阴盛格阳。
烦躁欲坐卧泥水中。
自利咽乾欲饮水而不能咽，皆假热之证也。
又初起本阳证，汗下太过，亡阳脱泄，或误服寒药，后变恶寒厥逆，虚汗泄泻，脉或沉细，或伏绝，或虚大，为坏病。
小便或利或不利，而色不黄赤。
筋惕肉瞤。
亡阳汗不止而恶寒，并宜从温补例治。
禁温本伤寒阳证，六七日传变入里，后变脉沉数，烦躁不得卧寐。
自利腹痛，而时痛时止，按之结硬。
咽痛心烦。
小便短数赤涩。
大便实。
泄利下重。
下利谵语，厥逆不过肘膝，厥过即复热。喜冷饮。
面深赤烦躁，便秘谵语，欲揭衣被，扬手掷足，皆属传经热证，俱在禁温例。
凡服温经回阳药后，其人微烦而渴，脉来微数而不实坚，身体安和静卧者，少与生脉散，或清粥饮，其渴自止。慎勿误与凉药，复助阴寒也。若假寒证，误投姜附而大烦躁，热渴不宁者，急与苦寒泻热无疑。
足太阳膀胱经禁下。若下之太早，则变证百出。足阳明胃腑禁发汗，禁利小便，犯之重损津液，脉必代结。足少阳胆经禁汗，禁下，禁利小便。汗则犯太阳，下则犯阳明，利小便则使生发之气陷入阴中。太阳一禁，阳明二禁，少阳三禁，此定禁也。至三阴经，则无定禁，但非胃实，乃禁下耳。
药禁者，津液内亡作渴，禁用五苓淡渗。汗多禁利小便。小便多禁发汗。咽痛禁发汗。利小便大便反利，禁栀子。大便秘涩，禁用燥药，吐多不得复吐。吐而上气壅滞，大便不通，只可宣散上气，禁例大便。脉弦禁服平胃而虚虚；脉缓禁服建中而实实。

劫法  ***************************
凡看伤寒，先观两目赤，为阳毒，黄为疸，次看口舌有无苔状，再以三指平按心胸胁下小腹。盖心胸以候结胸痞满，宿食胃伤，先曾误下致痛而硬满，正中者，为结胸。濡大稍偏者，为痞，未经下，满痛为宿食，攻后深按隐痛为胃伤。胁下以候热邪寒水蓄血。热而痛者，为少阳之邪，寒多而嗽，为水饮停蓄，按之痛而不硬，其人善忘者，为蓄血。小腹以候燥结瘀血，按之绕脐硬痛为燥结，虽痛而软，小便利者，为蓄血也。
凡始病微恶寒发热，坐卧不安，胸烦欲呕，善饥脉弱，阴阳未明者，慎勿轻用表药。先与甘草乾姜汤加葱豉一剂，后显阳证用表药，显阴证用温药。若阴证或夹阴，误用升散解表，必致阳缩入腹而死。
凡结胸痞满，及心胁鞭痛，用生姜捣烂去汁，炒微干，乘热包熨患处。
凡结胸手不可按，大小便秘，屡下不通，急用灸法。以巴豆仁十粒研烂，入黄连末白面研匀，作饼填实脐中，用艾炷灸七壮，觉腹不鸣转大便利为效。
凡结胸手足厥逆者，用葱白十茎生姜一两，同捣作饼，烘热置脐中，帛掩熨之。待气入觉响，即与枳实理中汤加附子。
凡结胸证，不拘早晚，用黄毛雏鸡一只，同生姜四两捣烂，帛包烘热熨结硬处，半日许，觉胸中热乃止，更以热手向下揉之。
凡痞满不拘寒热虚实迟早，便用熨法，以橘叶生姜葱头，共捣烂，加麸皮半升，用纱绢包，烘热熨痞满处，至半日许，觉胸膈躁热即止，更以热手顺下揉之。
凡伤寒发狂难制，以醋沃火炭，令气冲其鼻中即定，不定者，此神乱无主，虽下必死。若狂定，然后察其阳狂阴躁用药。
凡伤寒衄血不止，用生藕汁，或茅根汁盏许服之，童便亦可。服后微觉寒颤，即止，慎勿用冷水裛额，及湿纸搭天庭鼻柱，使瘀积经络不散，致成痼疾也。
凡直中阴寒无脉，或吐泻脱元无脉，先将姜汁酒酿半盏热服，其脉渐来者可治。服后一时许，仍无脉，或暴出数疾无伦者，不治，若痛甚脉伏者，不在此例。
凡阴寒阴毒，四肢厥冷，爪甲唇青，六脉欲绝，不知人事，药不得入者，将葱白捣饼，用麝香、半夏、皂荚末一字，填入脐中，熨之，或用生姜切片贴上，艾火灸之，并灸关元气海数十壮，脉渐出，微汗可治，否则死。
凡中寒卒倒，不得以火烘之，中暑卒倒不得冷水灌渍。若痰厥昏迷卒倒者，用牙皂末捻纸烧烟冲鼻中，有嚏可治，并用稀涎散水调探吐，俟醒用药。
凡温热病，燥渴不得汗，欲饮冷水者，下咽即得大汗而解。若伤寒感冒，强与之水，必变咳呕哕悸自利等证也。
凡乾霍乱，不得吐者，用盐两许，置刀头，炭火烧红，淬水一升搅服，探吐之，若误与粥饮即死。
凡腹痛，未辨阴阳痰食臭毒，先用姜盐汤调生香附末三钱温服，俟势稍定，然后凭脉证用药，慎勿误与盐水、椒水，致变呕哕下利水肿等证，甚至不救。
凡伤寒服药转吐出不纳者，先将生姜汁少许，徐徐呷下，然后缓缓进药，即不吐也。
凡胸腹绞痛，呕吐涎沫，而时缓时甚，面乍赤乍白，脉忽大忽小，甚则厥逆脉乱，此食滞中宫，蛔上入膈也。急用椒红乌梅肉为散，以安其蛔，后随蛔厥治之。
凡破伤风及伤湿伤火，皆发热头痛，证类伤寒，甚则牙关紧急不开，药不得入者，用蜈蚣一条，焙乾为末，擦牙吐涎立苏。然后验证用药。
凡大便不通，尺脉无力，胃弱津枯者宜用导法。详辨《缵论·阳明下篇》导法下。老人枯燥闭结，不在此例。
凡小便不通，先以麝香半夏填脐中，以葱白田螺合捣成饼，封脐上，布缚，良久即通。
又法用食盐一字入脐，加葱饼于上，熨之即通。凡虚人津枯，及胞疸小便不通者，禁用上法，误用之，后必愈闭也。
凡呃逆不解，用硫黄、乳香酒煎嗅法，及捣生姜查拌艾炒熨期门，及灸期门左穴，皆取温散肝气也。若二便不通者，禁用此法。
凡妊娠温热病及时疫，用青黛伏龙肝为末，和井底泥调涂脐至关元，干再易之、然不若用大承气急下，夺其里热，庶免伤胎之患。
凡伤寒服承气等下药，以热姜汤催令速行，外用盐炒麸皮升许，乘热包熨，则大便易通。若服之下咽即行而不结者，为元气衰弱，防有下脱之虞。服之经日不行，为湿热痰饮固结，急用姜汤催之。若服久不行，则胃中津液败坏，下之不止，必发呃逆而死。不下则胀满而死也。若阴证腹痛自利，用吴茱萸炒熨良。
凡伤寒下后热退，不可用参耆骤补，以馀邪得补，必复炽盛，即使虚人，亦须俟正奋再复行，然后补之。
凡内伤误服外感药，脉转紧盛者，补中益气调之，误服寒凉药，脉紧疾者，理中汤温之。
凡用附子热药，必须冷服。盖阴极于下，阳浮于上，以冷折其上之虚阳，以热治其下之沉寒也。
凡中附子毒，一身面目俱赤狂热失血者，犀角黄连甘草煎汤，入生莱菔汁服之则解。
服麻黄汗出不止者，温粉扑之。方用龙骨牡蛎煅过。同防风藁本为末，和炒糯米粉，绢包扑之，其汗即止。温热病误汗不止，将病人发披水盆中，用熟石膏、黄连末、生粳米粉扑之。
服瓜蒂吐不止者，一味麝香汤解之。
服大黄利不止者，虚人用人参、乾姜、陈皮、甘草、乌梅、陈仓米煎服，或但用陈米、乌梅、黄土亦效。若过服承气，吐利不止，如结胸状，诸药投下未安者，按法加益智仁末一钱匙，用前汤半剂调服，则吐利同效。
服桃核承气代抵当汤，瘀血未尽，腹痛不止，炒黑山楂、炒焦黑糖，同伏龙肝煎服，久蓄之瘀，一时不能即尽，桃核承气加桂附，温以散之。虚人以桃核承气加人参补而逐之，外用芒硝炒热熨之。若所下血如凝衃，多兼血水，或如污泥，神昏语乱者不治。色红紫者属热，色晦暗者属寒，色鲜淡者属虚。当临证治之。


卷下  ——————————————————————————————————————————————————————————————————————————————————————————

发热  ***************************
发热多属表证。伤寒寒郁肌表，则腠理闭密，故翕翕发热，扪之烙手，当以脉之浮紧浮缓，证之无汗有汗，分风寒营卫施治。若汗不得出而烦躁者，营卫俱伤，阳邪内扰也。大青龙汤。若尺中无力者，此为本虚，小建中汤加减。
凡服表药三剂，汗不出，热不止者，死。然有阳微不能作汗者，可用再造散或黄耆建中加附子，血虚加芎归，始能作汗。此皆冬月发表药也。若汗下后恶寒脉弱，大便不结者，属虚，宜温补助阳为主。
寒邪传里而变热，则蒸蒸发热，此即本身中元气，为寒所郁，不得泄而化为火也。若里证具而表证未已者，大柴胡汤。表证既罢而里证已急者，三承气汤选用。
三阴经寒证，太阴，厥阴俱不发热，惟少阴病有反发热脉沉者，此非传经，乃直中少阴，而仍兼太阳，故能发热也。
春分以后，虽感寒邪，皆为非时暴寒，不必拘于伤寒例治。古人治感冒诸方，如芎苏神术等皆不分三阳经药，以时属少阳风木，不独太阳寒水也。夏月汗府疏豁，偶感微寒发热，必心包先受，消暑十全证也。
秋凉发热咳嗽，宜金沸草散，甚则小青龙汤。若交霜降节后，即属正伤寒矣。
其或冬时过暖，而病发热心烦咽痛，或自利者，为冬温，阳旦汤证也。
凡春时发热头疼，烦渴饮水，为伏气发温。
春夏发热，而脉大无力，为夹内伤。
发热而脉细小或虚，足胫逆冷，而阳缩入腹者，为夹阴。
发热脉沉小或短涩，而足冷阳缩，兼腹满或痛，为食郁。虽夏月不妨用姜桂，使温暖之气助其阳和，并食亦得消散。虽有表证，慎不可纯用表剂升其虚阳，亦不可过用消导引邪内犯。有食积发热，则胸胁烦热，热则颅胀，复有瘀血发热，则胁下或少腹痛不可拊。又有阴虚发热，必夜热晨凉。若疮疡初起发热，必有痛处，并不可误施汗剂。
其脉阴阳俱虚，热不止，大汗后身愈热，下利烦躁，热不止，汗下后，大热，脉躁乱者，皆不可治也。
孙兆治一道士，发热汗出惊眩，身战掉欲擗地，有欲发汗者，有欲作中风治者，有欲以凉药解之者。孙曰：此太阳经欲解，肾气虚不能作汗，所以心悸目眩身战，与真武汤三服，微汗而解。

头痛  ***************************
昔人以头痛专主太阳，殊不知三阳经各有部分。如太阳头痛，自脑后上至巅顶，下有项强腰脊痛之异。以太阳经脉行身之后也。当辨中风、伤寒汗之。
汗后头痛如破，此转属阳明也。
风火相煽，头痛如破，诸药不效，愈表愈痛，痛连眉稜者，选奇汤证也。
阳明头痛，上连目珠，痛在额前，兼鼻孔干，下有身热不眠之分，以阳明经脉行身之前也。
少阳头痛，上至两角，下有耳聋胁痛之殊，以少阳经脉行身之侧也。
三时感冒，皆有头痛，当从芎苏、香苏辈选用。
三阴经至颈而还，惟厥阴之脉上巅与督脉会，故有头痛，上则巅顶收引头角，下有脉沉弦细，手足厥冷。此为在经，当归四逆汤。若在里则乾呕吐涎沫，头痛，吴茱萸汤。太阳中湿，则上有鼻塞吐痰，下有腹满自利。
少阴中寒，上则入连脑齿，下则烦躁，爪甲青。此真头痛，不治。阳明热蒸头痛，必小便黄赤而短数，调胃承气汤。
太阳脉沉，身热头痛，为夹阴，黄耆建中汤。若误汗不差者，四逆汤温之。
太阳证，下之，头痛未除，唇寒面青，指头微厥，复发热者，为表邪内陷于阴分，虽头痛发热，不可用表药，宜竹叶石膏汤。
冬温发热头痛，心烦咽痛自利，阳旦汤。温病、热病、时行疫疠，初起头痛，皆不可用表药，宜黄芩白虎加葱豉，或葛根葱白汤以治外，凉膈双解达原承气加葱、豉、姜、枣，合内外而治之。里气一通，头痛自愈。
内伤火炎，新产血虚，皆有头痛，但时痛时止，而无脑后痛者，盖火炎则痛自两角，血虚则痛连鱼尾，以其自内达外，故必行少阳部分，是以头痛见两角者，则有少阳风热与虚火之别。若见额前者，亦有阳明与食积之殊。其见脑后者，必太阳外感无疑也。

头重  ***************************
浊阴寒湿之邪，上干清阳之位，故使头重。
头重恶寒，项强不能举者，属太阳，汗之则愈。
若阴阳易，头重眼中生花者，逍遥汤下烧裩散。
若眩晕而头重不能举者，此虽夹痰，亦属气虚，导痰六君选用。

头胀  ***************************
头胀者，气虚火炎也。冬温、风温、温病、热病、时行、中暍、中暑，多有头重胀痛，皆是湿热火气内燔，慎不可用发散药。如冬温，阳旦汤，风温，葳蕤汤，温病，黄芩汤，热病、时行、中暍，白虎汤，中暑，清暑益气汤。此皆伤寒家切务。其他湿热、痰饮、食积、疰夏等，俱有头重胀痛，乃属杂证，此不复赘。

项强  ***************************
太阳之脉，从头下项连风府，故项强为太阳表证。然项强几几，如冻鸟缩颈，欲伸而不能自如者，此胃气不得上升，乃邪将犯阳明之候。若汗出恶风者，桂枝加葛根汤。无汗恶风者，葛根汤。
项强连胁下满，身热恶风，手足温而渴者，为邪干少阳，小柴胡汤。乃知项强多兼阳明、少阳，不可执认太阳也。
又结胸证，项强如柔痉状，此里实证，以背为胸之府，背强项亦强也，急下之。
天行时气发热，至晚则腰脊痛，头项强，身重，轻则凉膈，重则双解，并加葱白香豉。
寒湿项强发痉，及过汗经虚生风发痉，与阴毒项强，治法详总论中。

恶风  ***************************
伤风恶风，见风则怯，密室之中则不恶也。盖风为阳邪，必伤卫气，卫虚则腠理疏而自汗，汗去则脉浮缓也。是以桂枝汤，专主自汗发热恶风之证。然寒伤营，亦有恶风无汗而喘者，盖恶寒则有阴阳之异。恶风悉属于阳，故恶风未罢者，必当先解其外也。
若发汗太过，卫虚亡阳，遂漏不止，恶风，桂枝加附子汤。风湿、热病、寒疫、内伤恶风，详总论中。

恶寒  ***************************
伤寒恶寒，虽身居密室，犹自憎寒拘急，甚则寒慄鼓颔，向火不能遏其寒，非若寒热之恶寒，热至则不恶也。如已发热，则身热不欲去衣，由阴气上入阳中，或阳微，或风虚相搏所致。恶寒一切属表，虽里证悉具，而微恶寒者，犹当解表，俟恶寒已，乃可攻里。故先恶寒而发热者，为外恶寒，为阳病。在阳宜发汗，然尺中迟弱者，慎不可汗，当用黄耆建中汤。
若太阳证犯本，恶寒发热未除，渴而小便不利者，五苓散，先服一半探吐之，发汗后，恶寒为虚，芍药甘草附子汤温之。若下利恶寒手足温者，阳邪内陷于太阴之经也，小建中汤。
下证悉具而微恶寒，及下利恶寒，时时自烦者，为阳邪内伏，并宜大柴胡汤。
结胸证微恶寒者，必先用桂枝汤解表，然后用陷胸汤下之。若表不解而便攻之，表邪复结，其证必危，故结胸有一毫恶寒，不可下也。
若初起恶寒蜷卧，脉沉者，为内恶寒，为阴病。在阴则宜温，虽夏月亦须姜附。轻则理中，重则四逆。若当盛暑，须参大顺冷香浆水等治之。少阴病，恶寒，身蜷而利，手足厥冷，烦躁，脉不至，及四逆恶寒，不烦而躁，皆死证也。经曰：发热恶寒发于阳，无热恶寒发于阴。尚何疑哉。温热时行恶寒，详总论本例中。
石顽治玉峰陆去非继室，嘉平患恶寒，周身骨节皆疼，饮食不入者已三日，而恶寒未止，全不发热。诊其六脉悉紧而细，询之平日起居，饮食绝少，虽暑月不离复衣，知其素禀虚寒而不能发热。洵为太阳寒伤营证无疑。但从来极虚感寒，无正发汗之理，乃以黄耆建中制生附汁于耆内，以助卫气。一服肢体即温，但背犹畏寒不止，更与补中益气、十全大补，并加熟、附而安。

背恶寒  ***************************
人身背为阳，背恶寒者，阳虚之验也。然阳气内陷，亦有此证，是以背恶寒有阴阳之异。若风寒在表，则一身尽寒矣。但背恶寒者，阴寒气盛可知。以阴气不能消耗津液，故少阴病二三日，口中和背恶寒者，宜附子汤及灸气海。
热病初起，口燥心烦，而背微恶寒者，此阳气内伏于阴中，肌表之阳不胜邪，及阳明中暍，俱有是证，以阳邪内消津液，故烦渴引饮，并宜白虎加人参汤。若误认阳虚而用温药，必致斑烂不救也。故曰口中渴，知其内有热，口中和，知其内有寒，此理皎然矣。
劳役内伤背恶寒者，必寒一阵，止一阵，为阳虚内热，东垣升阳散火汤。又湿痰证亦背恶寒，必肢体重痛，导痰汤加减。
若寒热屡作而背恶寒，脉来弦数，身有痛处者，为发痈疽之候。

寒热  ***************************
伤寒寒热往来者，邪正分争也。表邪欲入，而正气拒格，阴阳相胜而作也。然寒热往来与寒热如疟不同。如疟则作止有时，往来则作止无时，有日二三发者，伤寒寒热往来，虽专属少阳经，亦有兼太阳、阳明者。邪居表多则多寒，邪居里多则多热。然治法专用小柴胡汤随证加减。寒多增桂枝，热多倍柴胡加芍药。寒多而脉虚，去苓加熟附，热多而脉实，去参用大黄。
凡少阳证，必先与小柴胡汤和之，服后不解，若其脉反浮者，当与柴胡桂枝汤，使其邪从表而散，若脉加数者，当与大柴胡汤，使其邪从里而去也。
有元气寡弱之人，素挟痰郁，略有动作劳伤，则憎寒发热，有似伤寒，其脉弦数无力，腋下及臂或腿缝中有核肿痛者，谓之劳发，切勿汗下，宜补中益气加降火清痰药，轻者周时微汗自解。

如疟  ***************************
如疟者，作止有时，非若寒热往来之无定也。病二三日，寒热往来有时而作，脉浮洪者，此太阳似疟也。若热多寒少，尺脉迟为血少也。若日晡时作，汗出而烦，脉实者，此阳明似疟也。
阳明少阳合病，日晡寒热如疟者，大柴胡汤。
若六七日发热恶寒，舌不短，囊不缩，脉浮缓者，此厥阴似疟也，为欲愈，小柴胡汤加桂枝。
大率往来寒热不离少阳，不拘日数多少，邪气浅深，及妇人热入血室，并宜小柴胡汤加减。太阳病八九日如疟状，一日二三度发，为欲愈。

潮热  ***************************
阳明旺于未申，故日晡潮热，一日一发，如潮信然。伤寒邪入阳明胃府，为邪热内结，故可用承气攻里。凡欲攻里，须病人脉实有力，再当审脐下有硬满结痛处，及问平昔有无动气，量轻重施治。
发于寅卯者，属少阳，发于巳午者，属太阳，皆不可下，俟表证已，方可攻之。
潮热而呕，胸胁满，盗汗出者，不可下，柴胡桂枝汤。
潮热而胁下汗出为胆实，大柴胡汤。手足心汗出者，为胃实，大承气汤。二处无汗，为结未实，尚宜小柴胡和解。俟结定攻之。

无汗  ***************************
风暑湿三者干人，皆卫气受病，惟寒则营血受伤，腠理致密，津液内渗，阳邪有馀，故身热无汗而喘也。盖邪气在表，熏蒸腠理则汗出，今邪不外蒸，必传入里，急用麻黄汤汗之。若恶风项强者，葛根汤，缘邪渐次入阳明经也。
阳明病无汗，小便不利懊憹者，必发黄。若渴欲饮水，小便不利无汗者，为犯本，俱宜五苓散，有饮水内蓄而无汗，桂枝去桂加茯苓白术汤。有脉迟无阳，不能作汗者，桂枝麻黄各半汤。
若温热病无汗，黄芩白虎三黄石膏选用。热病发狂，有汗者生，无汗者死。
成无己言：三阴为病，不得有汗。朱奉议亦云：三阴与阴阳易皆无汗。而仲景厥阴例中，大汗出，热不去，内拘急，四肢疼，下利厥逆而恶寒者，四逆汤主之。又阴毒则额上及手背冷汗不止，为亡阳将脱之兆。素问云：阴气有馀，为多汗身寒。由是言之，则三阴不宜有汗，非三阴皆无汗也。

自汗  ***************************
太阳中风，不由发表而汗泄，谓之自汗，以风伤卫则表虚不能自固而汗，故用桂枝汤，散邪以实卫也。然湿气伤于脾，暑气伤于心，皆令自汗，惟冬月寒伤营，则发热无汗。若始本无汗，四五日后忽然自汗出，此寒邪传里而变热，知邪已入腑矣。凡伤风则恶风自汗，头痛发热，若里证自汗，必烦躁恶热，不恶风寒，迥乎不侔也。
又太阳经邪犯本，则汗出而渴，小便难。
阳明经证，则头目痛，眉稜骨疼，而自汗。
阳明腑证，则腹满自汗，当详审治之。有汗后恶寒汗不止为表虚，黄耆建中汤，并用温粉扑之。有汗多亡阳不止者，桂枝附子汤。小便少者加茯苓。
若阴证自汗，必身冷厥逆。经云：阴气有馀，则多汗身寒，四逆汤，甚则加人参。
温病误服表药，大汗出烦渴不解，脉洪大者，白虎汤。
若伤湿则身重自汗，中暑则脉虚自汗，中暍则烦渴自汗，湿温则妄言足冷自汗，风温则鼻鼾自汗，霍乱则吐利自汗，内伤劳倦则气口虚大，身热自汗，柔痉则搐搦自汗，治法各详总论中。
若发热而利，大汗出，热反盛，狂言不食，及汗出如油，喘而不休，汗出如珠，著身不流，柔汗发黄，环口黛黑者，皆不可治。
石顽治郭君升子，素孱弱，有失血证，五月间，患时行疫疠，壮热昏愦，烦渴引饮，自汗如蒸，其脉时洪大，时减小，或用发散和解之剂，躁热转剧，不得已，恳治于余。用人参白虎调胃承气，随其脉之浮沉，邪之出入，相间而施，凡两汗三下，所下皆黄水，至第四次，用黄龙汤，始得结粪五六枚，周身大汗，热除而痊。若碍其体虚，而怯于攻击，则邪热弥炽，元气日烁，乌能保有今日乎？！

盗汗  ***************************
盗汗者，睡即濈濈然汗出，觉则止而不复出矣。盖邪居于卫而欲入，睡即卫气行于里，乘表中阳气不致，津液得泄，故但睡而汗出，觉则气散于表而汗止矣。故杂病盗汗，责于阴虚血热，伤寒盗汗，责在半表半里，为胆有热，故专用小柴胡汤。若脉浮紧，潮热盗汗，柴胡桂枝汤。经云：微盗汗出，反恶寒者，表未解也。
又阳明病，当作里实，而脉微弦者，必盗汗出。
又三阳合病，目合则汗，热病白虎汤，伤寒小柴胡汤。
温病、热病得汗后，大热除而盗汗出，及时疫下后，盗汗不止，身有微热，俱宜小柴胡去参半加橘皮。

头汗  ***************************
三阴之经，皆至颈胸中，独三阳经上循于头，故头汗出身无汗，齐颈而还。乃阴阳不和，邪居表里之间，故有是证。当以小柴胡汤和之。然瘀血、发黄、水气三证，亦有头汗，当以证辨之。盖瘀血头汗，则小便自利，大便色黑；发黄头汗，则小便不利，发热而渴；水气头汗，则胸满喘咳；若半表半里，则往来寒热，亦有微恶寒，手足冷，脉沉者。
大抵头汗虽主少阳，然属阳明湿热不得发越者最多。至若额上汗出而脑后无汗者、定属阳明无疑。头汗多有里实证，故头汗而胁下满，大便坚者，大柴胡汤。头汗谵语者，调胃承气汤。
若头汗而心下懊憹者，为虚烦，栀子豉汤。
下血而谵语，头上汗出，为热入血室，小柴胡去参加当归、桃仁、丹皮。
凡头汗出，不得小便者，不治。经云：关格不通，不得尿，头无汗者，可治，有汗者死。
湿家误汗，额上汗出而喘，小便难，大便利者，为阳脱。经云：湿家汗之，额上汗出，小便利者死。下利不止者亦死。以阴阳上下俱脱也。
孙兆治一人，头汗手足冷，心下痞闷，大便秘，脉沉紧，或者见其四肢冷。又汗出烦闷，以为阴结。孙曰：大便结，非虚结也，安得为阴，按少阴多有自利者，今脉虽沉紧，不得为少阴证。此在半表半里，投以小柴胡汤而愈。此一假正是仲景议论处，意谓四肢逆冷，脉沉紧，腹满，全似少阴，然大便硬，头汗出，不得为少阴。盖头者，三阳同聚，若三阴经则至胸而还。今有头汗出，是似阳虚，故曰汗出为阳微。若少阴额上冷汗，则为阴毒矣。

手足腋股汗  ***************************
手足汗出者，为热聚于胃。胃为津液之府，以热蕴于内，故津液旁达也。凡伤寒日晡潮热，手足濈濈汗出者，为胃实。若手足心腋下，濈濈然汗出者，为兼少阳实热也。大柴胡三承气选用。然亦有属胃中寒者。经云：阳明病，不能食，小便不利，手足濈濈然汗出者，此欲作固瘕，大便必初硬，后溏，此胃中虚冷欲溏泄也。当知此汗必冷，宜用理中温之，不可概以为胃热也。
东垣治一人，脚膝痿弱，下尻臀皆冷，阴汗臊臭，精滑不固，脉沉数有力，为火郁于内逼阴于外也。精气不固者，髓中混以湿热也。以小柴胡去参加茯苓、胆草、黄柏苦寒，泻之而愈。

烦热  ***************************
烦热为郁闷不安，火热不得发越之象。不经汗吐下而烦热者，为太阳表证。经曰：病人烦热，汗出则解，如未作膈实，当和解而已。若心下满而烦，则有吐下之殊。烦热自汗而渴，属阳明，烦热脉弦喜呕，或烦而不呕，属少阳，不可不辨。汗下后，六七日不大便，小腹满而烦，或胸中痛而烦热喘逆者，为有燥屎，大承气汤急下之。
若四五日，鼻乾目瞑，脉数而烦者，为欲衄，黄芩汤加柴、葛、枳、桔、生地、山栀清解之。
凡伤寒六七日，手足三部脉皆至，大烦而口噤不能言，其人躁扰者，为欲作汗解。
差后虚烦不得眠，竹叶石膏汤。
差后得食而烦，损谷则愈。
有内伤劳役，阴火动而时烦时静，不可误认外感而施汗下也。
凡服药后，烦闷不安，头面发际遍身发痒者，谓之药烦，此胃虚不能胜药力也。与热姜汤徐徐呷之，药中宜加用生姜以行胃气自安。

烦躁  ***************************
烦热悉属三阳，烦躁则有阴阳之异。盖心热则烦，肾热则躁。烦者心胸温怒，如有所触，外不形现，为热尚轻，躁乃手足动掉，若无所措，内外不宁，为热最剧。
有太阳表证，发热头痛恶寒，不汗出而烦躁者，大青龙汤。
有太阳里证，渴欲饮水而烦躁，及无热，但狂言烦躁者，并宜五苓散。
有表证罢，而不大便烦躁者，此阳明腑实，三承气选用。
有汗下不解，而烦躁恶寒者，此为虚寒，茯苓四逆汤。
有脉数，心烦而躁，至夜不宁者，为血虚，芍药甘草汤。
有昼日烦躁，至夜安静者，为阳虚，乾姜附子汤。
有误用姜附而烦躁，虚则升阳散火，实则黄连解毒。若躁极脉乱者，勿治也。
有少阴病，吐利手足厥冷，烦躁欲死者，吴茱萸汤。
有阴盛格阳，脉沉细而疾，渴欲饮水，躁极闷乱者，此水极似火也，用霹雳散，并以火熨之。进热药而躁反甚，此药力未到，不可遽用寒凉，使阳气益消则死。宜再与热药协济之。
有温病、热病、时疫、温疫，表里俱邪，三焦大热，烦躁大渴者，白虎解毒凉膈双解承气三黄石膏选用。
有少阴病，六七日无大热，或厥逆自利不得汗，脉沉数而烦躁者，黄连阿胶汤。
凡不经汗下而烦躁者，为实，汗下后烦躁，为虚。结胸证悉具，而烦躁发热，下利厥逆，而躁不得眠，少阴吐利躁烦，四肢恶寒，身踡脉不至，不烦而躁者，皆死证也。
节庵治一壮年，夏间劳役后食冷物，夜卧遗精，遂发热痞闷，至晚头额时痛，两足不温。医不知头痛为火热上乘，足冷为脾气不下，误认外感夹阴，而与五积汗之，则烦躁口乾，目赤便秘，明日便与承气下之，但有黄水，身强如痉，烦躁转剧，腹胀喘急，舌苔黄黑，已六七日矣。诊其脉六七至而弦劲，急以黄龙汤下黑物甚多，下后腹胀顿宽，躁热顿减，但夜间仍热，舌苔未尽，更与解毒汤合生脉散加地黄二剂热除，平调月馀而安。
戈存橘治一人，大热八九日，已经汗下而热不退，烦躁目赤，拘急沉重，六脉洪盛。曰此热在三焦，闭塞经络，津液营卫不通也。以三黄石膏加辰砂末，连进三服而愈。
喻嘉言治一人，伤寒六七日，身热目赤，索水至前而不能饮，异常大躁。门牖洞启，身卧地上，辗转不安，更欲入井。医欲以承气与之。诊其脉洪大无伦，重按无力，此阳欲外脱，外显假热，内有真寒，敢以纯阴之药，重劫其阳乎？观其得水不欲咽，情已大露，而反可咽大黄、芒硝乎？天地燠蒸，必有大雨，此证倾刻一身大汗，不可救？矣。于是以大剂人参姜附甘草，煎成冷服，服后寒战戛齿有声，阳微之状始著，以重绵和头覆之，更与一剂，微汗热退而安。

懊憹  ***************************
伤寒表证误下，正气内虚，阳邪内陷，结于心胸之间，郁闷不舒，轻则虚烦懊憹，重则痞满结胸矣。邪在膈上则宜吐，热结胃腑即宜下，不可拘也。
发汗吐下后，虚烦不得眠，剧者必反覆颠倒，心中懊憹，与阳明病下之，其外有热，手足温而不结胸，心中懊憹，及舌上苔滑，饥不能食，头汗出而懊憹，三者皆邪热郁于胸中，并宜栀子豉汤吐之。
下之后，心中懊憹而烦，为有燥屎。
下后短气烦躁，膈中拒痛，心中懊憹者，为结胸。
阳明病，身热无汗，口燥渴，大小便不利，心中懊憹，此为湿热，必发黄。
温热病懊憹，为热毒蕴于膈上，凉膈解毒选用。口燥呻吟错语不得眠，五苓散合黄连解毒汤。
江应宿治伤寒十馀日，身热无汗，怫郁不得卧，非躁非烦，非寒非痛，时发一声，如叹息之状，乃懊憹怫郁证也。投以栀子豉汤吐之，治其懊憹，再以大柴胡汤下之，治其怫郁而安。

身体痛  ***************************
伤寒身疼脉浮，则为太阳表证。以寒气袭于经络之间，故恶寒无汗，而骨节烦疼也。必用麻黄汤辛热发表，令气血流通而愈。若自汗脉浮缓者，则腠理开泄，虽发热而身体骨节不疼矣。若伤寒身疼，而见尺脉迟弱者，此为气血本虚，不可骤表，当先用黄耆建中温之，然后发表可也。
有汗后身疼脉迟者，此阳气虚也，新加汤。
有发汗吐下后，身疼不休，表证不解者，仲景必与桂枝汤，以汗吐下后，津液内耗，虽有表邪，止宜桂枝调和营卫，不可复用麻黄也。
有太阳表证具，而身疼头痛，脉不浮而沉迟无力者，此真阳内虚，不能胜任麻黄，当与四逆汤温之。有里证身疼者，乃直中里证，非传经里证也。若传经里证则属热，热主血行，又何有身痛哉？然直中身疼者，寒气直入于里，阳已内衰，不能外通，而气血凝滞，故令体痛。宜急温之。凡有头痛发热，而身疼如缚者，表证也。无头痛发热，而身疼如杖者，直中也。
有少阴病，脉沉手足寒，身体痛，骨节疼，口中和，背恶寒者，附子汤。有少阴下利清穀，而身疼痛，急当救里，然后治表。有阴毒身痛如被杖者，有瘀血一身尽痛，而发热面黄者，有中湿声重鼻塞，一身尽重而痛者，有风湿一身尽痛，恶风不欲去衣，汗出小便难者，有内伤劳倦脉虚倦怠，而肢体烦疼者，各详总论本例中。
石顽治梁溪吴公益，患伤寒发热头痛，先曾服过发散之剂，而致面赤戴阳，四肢逆冷，周身骨节大痛，脐腰与小腹相引急痛，茎缩入腹，囊冷如冰，饮食不入，时时烦躁而渴，热已濒危，诸医令具后事矣。余诊之，脉虽洪大鼓指，而按之渐小无力，曰：此真元内亏，阴火不归，而游散在上、在外也。遂与四逆加参耆下黑锡丹，二剂上热顿除，下体渐温，惟周身痛楚不减，继与大建中人参养荣，调理而痊。

拘急  ***************************
四肢为诸阳之本，寒邪客于经络之中，故使拘急不和也。有因发汗亡阳，津血内竭，不能荣养筋脉，而屈伸不便者，有阳气内衰，不能行于四末，而拘急疼痛者，大抵有发热头痛，骨节疼，而四肢拘急为表证，无身热头疼，而蜷卧不伸，四肢拘急者，为阴证。若汗下后，筋惕肉瞤而见拘急不仁者，则为气血虚弱也。
脉浮自汗出，小便数，心烦微恶寒，脚挛急，不可与桂枝汤，当与黄耆建中汤。
发汗后，恶风小便难，四肢拘急者，桂枝加附子汤。
吐利后，汗出发热恶风，拘急厥逆，及直中阴经，厥逆拘急，并宜四逆汤。

心下满  ***************************
心下满者，谓正当心下硬满，乃病在气分，邪将入里而未入也。若下早，表邪入里而满者，则为痞也。
凡心下满，以手按之，散而濡者，此虚气也；若按之汨汨有声而软者，有停饮也；若按之硬痛者，有宿食也；若按之痛而其人善忘者，有蓄血也，治法各具本条。阳明证，心下硬满者，不可下，以邪在气分也，下之利不止者死，利止者愈。又曰：脉浮而大，心下反硬，有热属脏者攻之，此燥屎逆上攻脾也，调胃承气汤。

胸胁满痛  ***************************
胸胁满者，为胸胁下气塞满闷，非心下满也。邪气自表传里，必先胸膈，次传胁下而入胃腑。是以胸满多带表证，胁满当半里也。太阳阳明合病，喘而胸满者，麻黄汤。则知胸满属表，而鬚发汗也。
又太阳病下后，脉促胸满者，桂枝去芍药汤，以病在卫气，芍药入营，故去之。
太阳病不解，传入少阳，胁下硬满，呕不能食，往来寒热，脉虽沉紧，只宜小柴胡和解之。若舌上有白苔，虽不大便，不可下，本方去参加橘皮。
伤寒七八日，下之胸满惊烦，此邪气乘虚，而入少阳之本也。柴胡加龙骨牡蛎汤。大抵胸胁满，为邪初入里，气郁不行之候，只宜柴胡枳桔和之。若邪气留于胸中为实，则宜吐也。经曰：病在胸中当吐之。若发热咳嗽胸满，而两胁痛如挫者，此邪热挟湿痰攻注也。小柴胡去参半加枳壳、桔梗、栝蒌、杏仁、白芥子、竹沥、姜汁。
若心下满，其人曾闪挫，大便黑而胁下刺痛者，此有瘀血也，桃核承气加枳桔柴胡，不应加生附子。胁下偏痛发热，其脉紧弦，此寒也，以温药下之，大黄附子汤。

痞  ***************************
痞者，痞窒不通之谓。以下之太早，虚邪内入而为痞，故胸中但满，而按之不痛也。有表证未解者，又当柴胡桂枝等解散，然后用泻心等剂。
有汗解后心下痞硬，腹中雷鸣下利者，此胃中不和也，生姜泻心汤。有太阳病误下而痞者，此胃虚客邪上逆也，甘草泻心汤。
有少阳病误下，心下但满而不痛者，此痰湿上逆也，半夏泻心汤。有心下痞，按之濡，关上脉浮者，热邪上盛也，大黄黄连泻心汤。
有心下痞而复恶寒者，此上有湿热，下有陈寒，冷热偏胜也，附子泻心汤。
大下后复发汗，心下痞，恶寒者，表未解也，先用桂枝汤解表，后用大黄黄连泻心汤攻痞。
本以下之故心下痞，与泻心汤痞不解，其人渴而躁烦，小便不利者，五苓散。
有心下痞满，引胁下痛，乾呕短气，汗出不恶寒者，此胁下有水气也，十枣汤。
有外证未除，而数下之，利不止，心下痞硬，表里不解者，此协热利痞也，桂枝人参汤。
伤寒吐下不解，心下痞硬，噫气不除者，旋覆代赭石汤。
伤寒发热，汗出不解，心下痞闷。呕吐而下利者，大柴胡汤。大抵胸胁痞结，未经攻下而成者，此或痰或食或气凝滞而然，只须小柴胡加枳桔以开豁之，曾经下后，此为外邪陷入而为痞结，方可用陷胸泻心等剂以疏导之。今医不分曾下未下，见有心下胀满，便呼结胸，辄与攻下之药，乃成真痞结也。

结胸  ***************************
伤寒表证误下，实邪内陷，则为结胸，故当胸硬满而痛也。
凡结胸证，心下硬满短气，烦躁喘满，心中懊憹，或项强如柔痉状，或胸中高起，或腹内拒痛，或舌上燥渴，或日晡小有潮热，或从心下至小腹硬满，脉寸浮，关沉为大结胸，大陷胸证也。凡用陷胸汤宜加陈仓米一撮，以曾经误下，胃先受伤，用以护持中气最妙。若气弱脉沉迟，不可攻者，理中圆频与之，甚则少加附子。
心下满而按之方痛，脉浮滑者，为小结胸，小陷胸汤。
若心下结痛而无热证，不渴不烦，此寒实结胸也，甘草乾姜汤。未效枳实理中汤，实人三物白散。心下怔忡，头汗出无大热者，为水结胸，轻则半夏茯苓汤，重则大陷胸加乾姜。心下满而微硬不可按，其人善忘，小便反利而不渴者，此血结也，桃核承气汤。
心下石硬，胸前大热，而胀满结痛，饱闷气急者，此食结也，或已下或未下，并宜调中饮。虚者可用枳实理中。
胸中满结，脉浮大者不可下，下之则死。此邪犹在表也。先与桂枝汤解表，俟表证已，然后攻之。
若未经下者，非结胸也，虽有胸胁痞满，只宜小柴胡加枳桔，或加桂枝和解之。
误下之，初觉结胸证见，急宜理中汤，服此汤便可解散，如未解，候日足再下之。
凡结胸有兼发黄、发斑、发狂、发呃、发哕者最剧。结胸证具而烦躁者死。结胸二三下之不退者死。喘急直视，昏愦厥逆，手足冷，或下出稀水粪者，皆不可治。大抵结胸之脉沉紧滑实者，乃可攻之，若沉微细小者，决难救矣。

脏结  ***************************
病如结胸状，饮食如故，时时下利，寸脉浮，关上小细沉紧，而无阳证，不往来寒热，其人反静，舌白苔滑者，脏结也。卢子繇言：脏结舌上苔白滑，滑者纯阴之极，不可攻也。盖舌乃心之苗，红赤是正色，苔白而滑，如物入水中，色剥而白也。按脏结一证，昔人以仲景言舌上白苔滑者难治，又谓不可攻，复云此名脏结，死，遂至置而不讲，殊不知仲景所谓舌白苔滑者，以其仍有热邪内结，所以生苔。若无邪结，则苔不生矣。只因里气素虚，不能蒸热，故无阳证发见，舌苔亦不得乾燥，以其本虚邪结，故为难治，非真不治也。谓不可攻者，以其饮食如故，知邪不在胃也。时时自利，其肠中亦无留结也。邪既不结于肠胃，攻之无益，徒伐元气耳。至于素有痞积，又加邪结，新旧两邪相搏不解故死。虽然未可概为死证，而委之不救也。喻嘉言曾举黄连汤，余尝用连理汤治之，亦有能食自利腹胀急者，用备急丸，有腹痛引胁下不可按者，用附子泻心汤，有素有痞积，痛引阴筋者，用四逆汤加萸、桂等，往往获效，贵在临证活法耳。

腹满  ***************************
阳邪传入太阴则腹满。凡人胃气调和，则营气从中焦上蒸于肺，脾气不运，则营气不能上蒸，或从郁火而滞于左胁，或协痰湿而凝于右胁，或随糟粕而滞于小腹，故脾气衰惫之人，腹胁常硬满也。凡腹胀满而漫肿虚大者，属气滞，肿硬光亮者，为水结，少腹濡肿而痛，有青紫筋膜绊于腹皮者，为瘀积也。腹满不减，按之痛者为实，承气汤下之。腹满时减，按之不痛为虚，理中汤温之。病人自言腹满，他人按之不满，此属阴证，切不可攻，攻之必死，四逆汤温之。气口脉微弦，当腹满，不满必便难，两胠疼痛，此为虚寒从下上也，当温之，金匮大建中汤。
阳明病，发热腹满微喘，口燥不大便，或谵语者，大柴胡汤。
少阴病咽乾腹满，六七日不大便，或下利纯清水，为阳热亢极，急下之，大承气汤。
病腹满，发热十馀日，脉浮数，饮食如故，此风热内陷也，厚朴七物汤。
腹中寒气，雷鸣切痛，胸胁逆满呕吐，附子粳米汤。
汗后腹满当温之，厚朴生姜半夏甘草人参汤。
吐后腹满宜下之，调胃承气汤。
下后腹满宜吐之，栀子厚朴汤。
腹满身重，面垢遗尿，白虎汤。
大抵阳热为邪，则腹满而咽乾，阴寒为邪，则腹满而吐利食不下，若曾经汗吐下后腹满者，治各不同也。

腹痛  ***************************
胸痛属表邪内陷，胁痛属半表半里证。若腹痛则纯属于里，但有传经直中之殊。盖阳邪传里，与正气相搏而痛，其痛不常而满腹攻搅，此犹带表邪，当以小建中和之。因误下阳邪陷入太阴而痛，虚则桂枝加芍药，实则桂枝加大黄。
阴寒在内而痛者，则痛从脐下注少腹，绵绵无休止时，欲作利也，当以四逆辈温之。
有燥屎宿食而痛者，则烦躁不大便，腹满硬痛是也，当以三承气攻之。
下之太过而痛者，则时剧时轻，却喜温按，当用理中、金匮大建中温补之。
少阴病腹痛四逆，或咳或悸，或小便不利，或泄利下重，四逆散清解之。
胃中寒热不和，腹中痛欲呕吐者，黄连汤和之。
中脘痛者，属太阴，当脐痛者，属少阴，少腹痛者，属厥阴。经曰：诸痛为实，下之则痛随利减。此言阳邪传里而痛也。又腹为阴，寒邪入内，必先腹痛下利。此言阴寒内结而痛也。凡腹痛喜得温按，而痛无休息者，为直中阴寒，若时痛时止而喜按揉者，为传经坏证，皆宜温之。痛不可近而硬满者，为实结，痛不可近而濡软者，为蓄血，皆当下之。此阴阳虚实血气之大端也。

小腹满痛  ***************************
小腹满痛，皆为里证，与胸胁满之属气不同。太阳风伤卫不解，渴而小便不利，邪热犯本，五苓散。太阳寒伤营失汗，热结膀胱如狂，小便自利，小腹急满结痛，桃核承气汤。
尺中迟弦，少腹濡满，痛不可按，小便反利，亦有艰涩者，为蓄血，代抵当汤。
太阴身黄脉沉，小腹满，小便不利，茵陈蒿汤。
阳明腑实，小便短赤，大便秘结，小腹硬满，大承气汤。
阴证初起，自觉小腹满，腰腹痛，手足厥冷者，真武汤。
若冷结膀胱关元，而阳气不化，小便不通者，不可误认溺闭而与利水药，宜先灸本穴，然后温补。若灸后手足不温者，不治。又有阴阳易病，小腹痛引腰胯，小便不利者，逍遥汤下烧裩散。病人素有痞气，连在脐旁，痛引入阴筋者，名脏结，难治，四逆汤加吴茱萸、肉桂。

谵语  ***************************
经曰：邪气盛则实，精气夺则虚。故实则谵语，虚则郑声。伤寒胃中热甚，上乘于心，心为热冒，则神识昏迷，妄有所见而言。轻者睡中呢喃，重者不睡亦语。
有谵语者，合目自言日用常行之事，是热未至于甚也，独语者，如见鬼状，若剧者，发则不识人，语言不休者，又其甚也。言乱者，谓妄言骂詈，不避亲疏，神明已乱也。狂言者，大开目与人言所未尝见之事，此邪热之最剧者。凡此见其热之轻重也。
脉来沉实，或数盛有力，二便秘涩，燥渴谵语狂妄，腹胀满，潮热自汗，或下利纯清水，或心腹硬痛，或过经不解皆当下，若下后热不止，或喘满气逆而上奔，或泄利气脱而下夺，皆逆也。
大抵热入于胃，水涸燥结，必发谵语，皆为实，有被火劫取汗而谵语者，有亡阳谵语者，此为虚也。
发汗多，亡阳谵语，身自和，不可下，柴胡桂枝汤和之。火迫谵语者，津液内竭，火热侵耗所致也，桂枝甘草龙骨牡蛎汤。得病无热，但狂言烦躁不安，精采不与人相当，此热结在膀胱，五苓散水调探吐之，或加知母、甘草，名桂苓饮。
得病无头痛，不恶寒，但身热发渴，小便利，大便黑，口出无伦语，此热在心脾，当归活血汤。
当汗失汗谵语，善忘善饥，漱水身黄，腹满如狂者，属瘀血也，桃核承气汤。
妇人热入血室，夜则谵语，如见鬼状，小柴胡加当归丹皮。
三阳合病，谵语面垢遗尿，白虎汤。
大热乾呕，呻吟错语不得眠，黄连解毒汤。
温热病及时疫，误用表药，热传三焦，谵语闷乱者，三黄石膏加大黄下之。
凡谵语无实热燥结可攻者，皆不可治，下后谵妄虽稍缓，仍不止，若未见溏粪者，为下未尽，更下之。诸如此者，脉短则死，脉自和则愈。又身微热脉浮大者生，逆冷直视，脉沉细者死。
石顽治陈仲吾劳力感寒，其人年齿虽高，而形体丰盛，饮啖兼人，湿热素盛。初冬患发热胸腹胀满，甫四日而舌苔焦黑芒刺，痰喘声嘶，谵语喃喃不休，手足动掷不宁，时发呃一二声，二便秘涩，脉洪滑搏指，右倍于左。此湿热挟邪郁发，下证之最急者，遂疏大承气入铁浆、竹沥、姜汁与之，诸医咸谓日数未久，不可便下，殊不知湿热上逆，势若洪水氾滥，稍迟则胀透膈膜，神丹莫济矣。彼至戚中有善医者，深以余言为然，急令煎服，连下黏垢二次，热与谵语稍止，更服小陷胸至四五剂，神识始清，糜粥倍进，半月后频索醇酒，恣啖新橘，致痰湿复聚，仍痞闷谵妄发热，或欲再进前方，取决于余，诊之则人迎小弱而气口虚大，按之即无，安有复下之理，况仲景谵语例中，亡阳火逆，皆为虚证，此属少阳生气衰微，痰涎沃胆之候，遂与柴胡龙骨牡蛎汤，一剂而安。继询善后之策，惟香砂六君理脾运痰为第一义，惜乎庞见杂出，终亏一篑之功耳。

郑声  ***************************
郑声者谓虚而声转无力，不相接续，造字出于喉中，若郑声之轻怯也，又重语叠出，说过又说，亦谓郑声。盖因汗下后失其正音，精气衰夺之候。
其脉弦细而微，身有微热，或寒热或呕逆，大小便自利而郑声者，小柴胡汤。
脉虽微弱而和，手足温者，生脉散，人参三白汤。
气息短促，而脉沉细欲绝，附子汤倍参。若上气喘促，或呃逆不止，神昏不省人事者死。

发狂  ***************************
《内经》云：邪入于阳则狂，邪入于阴则瘖伤。伤寒热毒在胃，并于心，使神不宁，遂发狂也。发狂虽主胃腑实热，亦有属经证者，如病人不欲食，小便自利，大便自调，脉来紧盛，骨节烦疼，翕然如有热状，奄然发狂，濈然汗出而解，此阳明经热，欲作汗而狂也，不必用药，宜频与姜汤，助其作汗自解。
病人热甚，脉来数实，欲登高弃衣，狂妄骂詈，不避亲疏，盖阳盛则四肢实，实则能登高也，大承气汤。
头痛不解，热结膀胱，其人如狂，而血自下者愈，外已解，但少腹急结，脉沉身黄，唇焦漱水，小便自利者，此为蓄血如狂，桃核承气汤。
凡温病、热病、时疫，热毒内盛，脉大腹满，便秘发狂者，并宜承气合黄连解毒汤。若脉浮兼表证者，凉膈双解三黄石膏，或大承气加姜枣，皆能发汗解表也。凡温热时行，发狂得汗者生，不得汗者死，脉小厥逆者不治。
有阳厥暴怒发狂者。盖阳气暴折，郁而多怒则发狂也，大承气加铁落。
阴证烦躁如狂，渴欲饮水，而不能咽，或身热戴阳，手足逆冷，脉沉细，或虚大无根，附子汤、火焰散、霹雳散选用。若阳狂直视，便弱自遗，与汗后大热，脉躁狂言不食，皆不治。

发斑  ***************************
夫热则伤血，血热不散，里实表虚，热气乘虚，出于皮肤而为斑，轻则如蚊迹，甚则如锦纹。或病本属阳，误投热药，或当汗不汗，当下不下，或汗下未解，或冬温误用麻黄助热，或温病误用辛温发表，皆能至此，慎不可发汗，重令开泄，更增斑烂，亦不可轻下，以其热毒散漫于外也。惟大便秘，躁渴色紫者，可微下之。
凡汗下不解，足冷耳聋，胸中烦闷，咳嗽呕逆，躁热起卧不安，便是发斑之候。
凡斑欲出未出之际，慎不可用寒凉攻热，恐伤胃气，必作呕哕也。
发斑皆失于汗下，热毒内攻，不得外散，蕴于胃腑而发出肌表，宜先与升麻、黑参、甘草煎服，甚则升麻汤加犀角、黑参。若斑已出，不宜再行升发，始发又不宜便下，恐毒内陷也。若热毒势盛，咽痛心烦，狂言闷乱者，犀角黑参汤。咽痛可加牛蒡子、薄荷之类。若斑发己尽，外势已退，内实不大便谵语，小剂凉膈散，或大柴胡微下之。
温热病胃热发斑，错语神昏热甚，而下证未全者，黄连解毒汤加犀角、黑参，大便秘者，凉膈合五苓去桂加滑石。未经下，而胃热发斑者，白虎加人参汤。热势盛者，合解毒汤。时疫发斑，憎寒壮热，头疼骨节痛，拘急满闷，初出尚有表证者，白虎汤。温毒发斑如锦纹者，犀角大青汤，脉虚，热甚，去芩柏升麻加人参、生地、柴胡，即消斑青黛饮。
阳毒发斑，狂言下利，咽痛面赤，斑如锦纹，阳毒升麻汤，脉虚热甚，白虎加人参汤，脉洪大不知人者，三黄石膏汤。
内伤寒发斑者，此因暑月受凉，并伤冷物，内外皆寒，逼其暑火浮游于外而发斑也，其候寒热间作，或鼻中微衄，脉来沉涩，皮肤殊无大热，斑亦无多，宜频与调中饮。若虚极自利身热，为必死证，用补中益气汤，多有得生者。
阴证发斑者，状如蚊迹蚤痕，手足多而胸胁少，头面背上阳部殊无，其色淡红，稍久则为微黄，身虽有热而安静，脉来沉细。以其人元气素虚，或先因欲事伤肾，或误服凉药太过，寒伏于下，逼其无根之火，聚于胸中，薰灼肺胃，传于皮肤而发，当用理中去术加附子、藿香、升麻、橘皮，甚则通脉四逆汤。然多不救。
凡斑红赤者为胃热，紫者为胃伤，黑者为胃烂也。大抵鲜红起发者吉，虽大不妨，稠密成片紫色者，五死五生，杂色青黑者，十死不一生矣。凡斑既出，须得脉洪数有力，身温足暖者，易治。若脉沉小足冷，元气弱者，多难治。
凡狂言发斑，大便自利，或短气燥结不通，而黑斑如果实黶者，皆不可治。
许叔微治一人，内寒外热而发斑，六脉沉细，肩背胸胁斑出数点，随出随隐，旋更发出，语言狂乱，乃阳为阴逼，上入于肺，转之皮毛，故错乱如狂，非谵语也。肌表虽热，以手按之，须臾冷透如冰，与姜附等药数服，后得大汗而愈。滑伯仁治一人，身大热，脉沉实而滑，四末微清，以灯烛之，遍体皆赤斑，舌上苔黑而燥裂芒刺，神昏谵妄，以小柴胡加知母、石膏，一夕连进三服，次用大承气下之而安。
吕沧洲治一人，脉虚自汗，误与真武汤，遂至神昏时时熟睡，脉伏不至，而肌热灼指，此营热致斑之候，非阳病阴脉之比，先与白虎加人参汤化其斑，后以桃核承气攻之而愈。

发黄  ***************************
发黄者，阳明里热极甚，热郁留饮不散，湿热相搏而成。大抵湿热蒸太阴，脾土色见于外，必发黄也。经曰：湿热交併民多病瘅，湿气胜则如熏黄而晦，热气胜则如橘黄而明，伤寒发黄，热势已极，且与蓄血相类，但小便不利，大便实而渴者，为发黄，小便自利而不渴者，为蓄血也。凡白睛微黄而头汗，及环口汗出，便是发黄之候。凡小便利，大便黑，其人如狂，头汗发渴，身黄如橘，为瘀热，但胸胁痛者，犀角地黄加大黄、茵陈，小腹痛者，桃核承气加茵陈。
一身尽痛，发热头汗，口渴，小便不利，身如熏黄，为湿热，五苓散加茵陈，腹微满者，茵陈蒿汤。
太阳病失汗，一身尽痛，头汗发热而黄，麻黄连轺赤小豆汤。
发热小便不利而渴者，栀子柏皮汤。
若肢体逆冷，呕闷自利，胸中气促，舌上苔滑，脉沉细而紧，此阴黄也，四逆加茵陈，有食更加枳、术、橘、半、草豆蔻。下后发黄，为脾土受伤，热去而湿在也，理中汤加茵陈，若外有微热者，五苓散。暑月汗闭发黄，五苓散用桂枝加茵陈、香薷。
温毒时行发黄，茵陈蒿汤，发黄兼发斑者，茵陈蒿、草龙胆、犀角、升麻等分煎服，名茵陈犀角汤。
湿家一身尽痛，不能转侧，身黄脉沉细而迟，四肢厥冷，怠惰少气为寒湿，白术附子汤。
阴黄寸口近掌无脉，口鼻气冷者死，形如烟燻，摇头直视，环口黧黑，柔汗发黄，皆真脏气绝也。
许叔微治一舟子，伤寒发黄，鼻内痠痛，身目如金，小便涩而大便如常，或欲用茵陈蒿汤。许曰：大便如常，则知病不在脏腑，眼疼鼻痠痛，此病在清道，若用大黄，必腹胀为逆，以瓜蒂散含水搐鼻中，黄水尽乃愈。

不大便  ***************************
大便不通者，阳明内实也。因发汗利小便过多，致津液耗损，肠胃乾燥，而转属少阳阳明者多矣。其人发渴谵语，脉实狂妄，潮热自汗，小便赤，或小腹绕脐硬痛，舌苔黄黑乾裂，并宜三承气选用。凡欲攻之，当先与小承气，服后转失气者，与大承气汤。
伤寒不大便六七日，头痛有热多汗，小便黄赤者，此里热蒸阳明，调胃承气汤。小便清者，知邪热不在里，不可下。
阳明证具，而脉浮或发热者，为表未尽，小柴胡和之。
呕多虽有阳明证，不可下。
脉浮而恶寒者，虽不大便，犹带表邪，未可便下。
大便难小便少，不转失气，攻之必初硬后溏，俟结定乃可攻之。
阳明脉浮多汗，小便利百大便难，为津液内竭，下之必清穀胀满，宜蜜煎导。
脾约大便难，麻仁丸。
阳结不大便，大柴胡下麻仁丸。
阴结不大便，四逆汤加姜汁、白蜜下金液丹。
妇人血风崩漏，男子失血过多，内有燥热，撮空闭目，错语神昏，而不大便者，生地黄黄连汤加荆芥，脉实稍加酒大黄。
大病后津枯气逆攻痛，大便不行，当归三钱，生枳壳、广皮，人参各一钱，入姜汁白蜜热服。若血虚至夜有热，加二地，馀热不尽，并溺赤涩加二冬，切不可用润肠麻仁等丸。凡不大便而脉虚涩，循衣摸床，直视喘急，为真阴内竭，舌黑唇焦，齿根灰腐者，为燥屎上冲，皆死候也。
石顽治国学助教顾九玉女，小产后，感冒客邪，或用散表之药，热不止，大便数日不行，六脉结代，气口尤甚，舌心灰黑而无积苔，心中动悸不宁，正合仲景炙甘草汤证例，遂作本汤服之。二剂而更衣，热除脉复矣。

自利  ***************************
伤寒邪气传里，里虚挟热则自下利，当别其阴阳。三阳下利皆身热，太阴下利手足温，少阴厥阴则身寒无热，此大概也。夫自利清穀不渴，或渴不能饮，或喜热饮，小便色白，厥冷恶寒，脉来沉迟无力，或身反发热，手足逆冷，皆直中阴寒自利也。若渴欲饮冷，溺色黄赤，自利黄水，及泄利下重臭秽，日晡发热，脉来数实而滑，虽或厥逆而发热，皆传经挟热下利也。盖因风邪入胃，木来侮土，故令暴下，或温或攻，或固下焦，或利小便，但不可发汗，汗之使邪内攻，必成胀满耳。惟合病发热自利，则为表邪，不可例以为里证也。
自利者，不因攻下而自泄利也。然有挟食挟水，表邪传里，合病伏气，傍流阴寒之不同。又须辨其协寒协热，协寒而利者，必为骛溏，协热而利者，定为肠垢也。
如挟食证，过用消导里药，引邪内犯而泄利者，胃苓汤。
有表证发热饮水，水停心下，而喘咳自利者，小青龙加减，轻者五苓散加葶苈。
有水停胁下硬痛，咳而自利者，十枣汤。胁下一片独冷，加炮姜。虚寒者，少加桂附行之。
有表邪传里，肠鸣腹痛，下利，脉沉迟者，小建中和之。
有合病发热，脉浮自利者，葛根汤。
有冬温发热，咽痛自利心烦，阳旦汤加桔梗、茯苓。
有温病发热而渴，小便赤涩，大便自利脉浮者，五苓散去桂加黄芩，脉沉，猪苓汤，温热内甚而自利不止者，黄连解毒汤。
少阴四逆，泄利下重，四逆散。
下利谵语有燥屎，小承气汤。
伤寒十馀日，口燥舌乾，心中疼自利清黄臭水，大承气汤急下之。凡食下即化腐臭而出是有火也。今火邪内烁，阴津耗竭，燥结如石，故旁流清黄臭水，与完穀不化之属阴寒者，不同。慎勿误认阴寒而与温药，必死。
凡始病不发热，便腹痛，呕吐，为阴寒自利，如太阴自利不渴而脉沉，理中汤，寒甚加附子。小便不利合五苓散。
少阴自利而渴，小便色白者，附子汤。小便不利，真武汤。
自利厥逆，而反面赤戴阳，或下利清穀，里寒外热，白通通脉选用。
吐利厥逆，烦躁欲死者，吴茱萸汤。
厥阴自利止，而烦躁发热，阴尽复阳也，当自愈。

下利  ***************************
下利者，不当下而便攻之，内虚协热而泄也。有协热坏证之不同。如太阳病未解，而数下之，遂协热而利，心下痞者，桂枝人参汤。
太阳病下之早，遂利不止，脉促者，表未解也，葛根黄芩黄连汤。
伤寒发热，汗出不解，心下痞硬，呕吐下利者，大柴胡汤。
下利旁流清黄臭水者，大承气汤。
下利烦渴饮水，脐下热甚下重，及误用热药协热利者，白头翁汤。
下利脉大，肠鸣者，虚也，以其强下之故也，当归四逆汤。
汗下太过，而畏寒厥逆，呕吐不能食，泄利不止，脉来虚微乏力，当从阴证例治。温热毒邪内盛而利不止，黄连解毒汤，躁闷狂乱者，三黄石膏汤。
下利差后，至其年月复发者，此痼寒留结也，备急丸。
凡厥而下利，先厥后发热者，利必自止，再厥必后利。
下利脉大者为逆，脉紧者为未解，脉大者为未止，脉弱者为自愈，虽发热不死。
下利脉沉迟，面少赤身有微热，下利清穀必郁冒汗出而解。
凡下利脉数而渴者，令自愈。设不差者，必便清血，以有热故也。
伤寒厥逆下利当不能食，今反骤能食者，为除中也，脉不出者死。言胃气竭绝而求助于食也，下利谵语，而目直视，下利厥逆。烦躁不得眠，下利发热，而自汗不止，下利止而头眩，下利厥逆无脉，灸之不温，而脉不出，下利厥冷无脉服通脉四逆汤，脉暴出而躁，与下利日数十行脉反实者，皆为不治之证也。

便脓血  ***************************
便血有阴阳冷热之不同，若便脓血，则皆湿热无疑。昔人有言，见血无寒，又言血热妄行，则知下血属热者，十常八九，间有一二属寒者，阳证内热则下鲜血，阴证内寒则下衃血，若紫黑成块，或如豚肝，及下血水多者，皆难治也。
阳证则脉数有力，为实热，可用苦寒药治之。
少阴病八九日，一身尽热，以热在膀胱必便血也。冬月当归四逆汤，余时黄芩汤换赤芍加当归。
厥逆发热，屡作不止，下脓血而脉数饮水者，白头翁汤。若脐下热而痛者，芍药甘草汤。
少阴温热病，下利脓血，烦渴不得卧，黄连阿胶汤。
少阴传经坏病，三四日至四五日，腹痛小便不利，下利不止，便脓血者，桃花汤。
阴证下血色瘀晦，或发呃者，附子理中汤，呃加丁香，柿蒂，然多不救。
凡下利脓血，脉宜虚小，若脉阴阳俱虚，热不止，及脉弦大而实，紧直如按弓弦，弦细如循刀刃者，皆不治。

小便不利  ***************************
邪气聚于下焦，结而不散则少腹硬满而痛，小便不通。若引饮过多，水饮停蓄，或下焦多热，或中湿发黄，皆以利小便为先。惟汗后亡津液，胃中干，与阳明汗多者，则以利小便为戒。若误利之，重耗其阴，反致泉竭，多有涓滴不通而死者，可不慎欤！不但汤药当禁，外熨亦当戒之。
太阳表邪未尽，虽小便不利，发表药中，不可便加利水药，误用必致犯本。若脉浮，烦渴饮水，小便不利者，为入里也。或身黄脉沉结，小腹硬者，为无血也，并宜五苓散。心烦懊憹发黄者，加茵陈。
身黄腹满，小便不利者，茵陈蒿汤。
若表证尽除，而引饮小便不利者，此热在下焦也，猪苓汤。若汗出多，不可与猪苓汤，宜竹叶石膏汤。
胸中郁郁微烦，懊憹不安，而小便不通者，此热伤太阴肺气不行，膀胱不化也，栀子豉汤涌吐之。
热病脉洪大，自汗出，舌燥饮水，小便不利者，白虎加人参汤。
若大便乍难乍易，或下清黄臭水，小便黄赤不利者，此有燥屎也，调胃承气汤。
太阴腹痛自利，小便不利，腹满脉实者，桂枝大黄汤。无热脉沉者，理中汤。不效用五苓散。
少阴虚寒腹痛自利四肢疼重，小便或利或不利，或咳，或喘，或呕，此为有水气，真武汤。
热传少阴四逆，或咳，或悸，或小便不利，或腹中痛，或泄利下重者，此阳邪陷入阴经也，四逆散加茯苓。
厥阴手足厥寒，脉细欲绝，小便不利，当归四逆汤。
凡小便不通，而见头汗者，为阳脱，此关格之疾也，不治。

小便难  ***************************
小便难者，虽通而淋沥赤涩为阴虚阳凑，膀胱受热也。凡小便不利，而不至于不通者，勿妄利之，恐引邪入膀胱而变蓄血也。
汗下后，腹满小便难者，理中汤加厚朴茯苓，不应加附子。
汗后舌乾微黄黑而无积苔，心烦动悸不宁，小便难，炙甘草汤。
汗下太过，而小便难，至夜烦躁者，当归补血汤合生脉散。
脉沉自利，四逆畏寒而小便难者，为津液竭而气化不行也，虽难必无黄赤涩痛，四逆汤合生脉散。
凡小便不利，及涩数而难者，服清利膀胱药不应，即当清理肺气滋其化源。盖肺气窒塞则小便不行，肺中虚热则小便难，若肺气虚寒则小便清利倍常，试观有肺者有尿，无肺者无尿，此理皎然矣。
许叔微治一人，太阳证因发汗不止，恶风小便涩，足挛急，屈而不伸，脉浮而大，此证在仲景方中有两条，大同小异。一则太阳病发汗，遂漏不止，恶风小便难，四肢微急，难以屈伸，一则伤寒脉浮，自汗出，心烦微恶寒，脚挛急。一属漏风小便难，一属有汗小便数，病各不同，用药少差，便有千里之失，与桂枝加附子汤，三啜而汗止，佐以芍药甘草汤，足便得伸而愈。

小便自利  ***************************
小便自利者，为津液偏渗。有阴阳之不同。大法有四，一为太阳表邪未入于里，一为大便硬而水液旁达，一为膀胱为蓄血所伤，不能约制水液，一为下焦虚寒津液下脱。
太阳病，发热无汗，头疼骨节痛，而二便如常者，麻黄汤。
阳明府证，微热，手足汗，小便虽利而必黄赤，承气汤。
凡小腹硬满应小便不利，今反自利，其人如狂者，此有蓄血，以血为阴邪，不能耗水故也。抵当汤代抵当亦可。少阴病四逆，小便自利，而色白为虚寒，四逆汤。或真武汤去茯苓倍附子。
既吐且利，小便复利，大汗出，下利清穀，里寒外热，脉欲绝者，通脉四逆汤。
大抵小便利而色黄，大便不行者，为里实。若小便利而小腹痛，或善忘如狂者为瘀血。若小便利而身寒，自利脉沉微，其色清白，或反多者，皆属阴寒也。

小便数  ***************************
小便数者，肾虚而膀胱协热，故水道频数，而黄赤不长也。虽有自汗表证，不可服桂枝汤，得之便厥，为其走津液也。
伤寒脉浮自汗出，小便数，心烦微恶寒，脚挛急，尺脉弱者，黄耆建中汤。不应，加生附子汁制黄耆。尺中紧细而数者，勿用附子，本方加人参赤茯苓。素常失血者，更加牡丹皮。此味虽凉，不碍发散也。
脉浮涩，小便数而大便秘者，为脾约，麻仁丸。
小便数，大便硬，不更衣十日无所苦，渴者，五苓散。

呕吐  ***************************
呕吐与乾呕却异：呕者，声物俱出，火掣痰动也；吐者，无声而但出物，湿痰无火也。盖胃中有火则有声，若但吐无声，胃中阳虚可知，能无从事辛温乎？然呕甚于吐，其类有五：一为邪传少阳，一为寒邪伤胃，一为热邪传里，一为坏病胃虚，一为阴寒内拒。故凡呕吐清水，即为直中寒证，若胃中有热，必见涎液酸水也。病机云：诸呕吐酸，及水液浑浊，皆属于热。诸病水液澄澈清冷，皆属于寒，此可见矣。
始病便呕吐饮食者，为感寒食不化，宜于芎苏香苏正气选用。
呕多，虽有阳明证，不可下，为其气逆而未收敛为实也。呕吐虽出于胃，以表邪将欲传里，里气上冲，邪正分争而然。属少阳半表里证，如心烦喜呕，胸胁满而呕，往来寒热而呕，日晡发热而呕，或已发汗，而烦满脉洪数者，总属少阳，并宜小柴胡加减。
若微热不止，腹痛不大便，郁郁微烦而呕者，大柴胡下之。
若初病发热头痛，便见呕逆自利为合病。以邪气冲斥，循经热入而伤动胃气也。
食谷欲呕者，属阳明胃中虚也，吴茱萸汤。得汤反剧者，属上焦也，桂枝加厚朴杏仁汤。
汗下后，关上脉迟缓而吐，为胃寒，理中汤。
屡经汗下，食入即吐，乾姜黄芩黄连人参汤。
阴证呕吐，膈上有寒饮拒格也，太阴腹满呕逆食不下，或腹痛呕吐脉沉者，理中加橘半。寒甚加附子。
少阴脉沉迟，饮食入口即吐，心下温温欲吐复不能吐，自觉腹满，而按之不硬，手足寒，自利，小便色白者，四逆汤加吴茱萸、生姜。
大汗下后，恶寒厥逆，水药不得入口，身痛自利，真武汤加半夏下黑锡丹。与太阳病发汗后水逆之五苓散证不同。
凡温病热病呕吐者，火性上炎也。无问表里，通宜凉膈散。呕吐烦渴者，白虎汤。
湿温呕吐者，白虎合解毒。
胃寒而呕吐者，橘、半、藿香、厚朴为主。
胃热而呕吐者，芩、连、葛根、竹茹、芦根为主。
胃虚而呕者，参、术、苓、半、生姜、糯米为主。
阴寒而呕吐者，吴茱萸、乾姜、附子、丁香为主。
凡呕吐切不可用甘草、大枣，皆当去之，惟胃虚者，不在禁例。
凡呕家必用半夏、生姜，利水下痰，水去则呕自止矣。故生姜为呕家圣药。呕家有痈脓者，不可治，呕脓尽自愈。此言胃脘痈也。
夹食夹痰呕吐，见总论本例中。

乾呕  ***************************
乾呕者，寒郁中脘，令阳气蕴而不舒，欲吐而不能吐也。若有热在内而呕，则或出酸水苦水痰食矣，安有乾呕之理哉？故凡见乾呕，即为寒证无疑。其太阳与少阳及水气，皆有乾呕。如太阳乾呕，则有头痛发热；少阳乾呕，则有胸满胁痛；水气乾呕，则有胁下引痛。若直中阴寒乾呕，则外无一毫表证，必见下利清穀及诸寒证也。然太阳少阳水气三者之乾呕，皆不离乎寒也。
伤寒表不解，乾呕身热微喘，或自利而咳，小青龙汤。
汗出痞闷，胁下引痛，乾呕短气者，十枣汤。
手足厥冷，乾呕及哕而烦满者，橘皮竹茹汤。
太阴腹满乾呕，理中汤加橘皮、半夏。
少阴病下利，脉沉细乾呕，乾姜附子汤。
乾呕而烦，厥逆无脉，白通加猪胆汁汤。
里寒外热，脉微欲绝乾呕，通脉四逆汤。
膈上有寒饮乾呕，四逆汤加吴茱萸生姜。
厥阴乾呕，吐涎沫头痛，吴茱萸汤。
温病热病时疫，乾呕烦闷者，黄连解毒汤。
凡乾呕表证，及水寒留饮，与阴寒内拒，治各不同也。

肠鸣  ***************************
邪气内搏其饮，则为肠鸣。虽有寒热之不同，无不因积饮所致。下后身热不除，心下痞硬，腹中雷鸣下利者，泻心汤选用。若腹痛便秘，热剧当下者，小承气加苓、半、木香、姜汁，虚加人参。腹中寒气，雷鸣切痛，胸胁逆满呕吐者，附子粳米汤。

哕  ***************************
哕者，其声浊恶而长。有胃虚、气逆、停饮、虚实、寒热、死生之辨。
凡伤寒邪未入府，或其人本虚，故攻其热必哕。言胃虚不能食之人，误用寒药，或饮冷水所致，理中汤加丁附。渴而小便不利者，加桂苓。
伤寒哕而腹满，视其前后，知何部不利，利之则愈。此热气壅郁，上下不通而哕也。
有潮热时时哕，先与小柴胡汤加茯苓，后与大柴胡汤。
呕哕手足逆冷，橘皮半夏汤。若胸满虚烦，橘皮竹茹汤。
胃气寒者，理中汤加吴茱萸。
哕不止，橘皮半夏汤，或橘皮竹茹汤去竹茹加乾姜、桂心、通草。
温病热未除，或重感暴寒，或内伤冷物而哕者，黄芩加半夏生姜汤加广藿香叶、橘皮。
温病有热，饮水暴冷作哕，橘皮半夏汤，或半夏茯苓汤，并加芦根、茅根。
热病汗不出，大颧发赤哕者死。凡腹满不尿，脉散头汗，目瞪而哕者不治。
凡哕而二便不通者，属实热，厥逆自利为虚寒，兼呕逆者为停饮。设非此三种，则为胃气垂绝之候，多难治。若有疝、瘕动气，又当别论，不可忽也。

噫气  ***************************
噫气者，胸中气不交通也。《灵枢》曰：寒气客于胃，厥逆从下上，复出于胃则噫气也。
伤寒汗下后，心中痞闷，噫气不除者，旋覆代赭石汤。
石顽治郭孝望女，年十七，夏月因邻家失火受惊，遂发热自利，呕逆不食，或以伤寒治之，热呕愈甚，更以滚痰丸下溏粪三次，而变目瞪不语，噫气不绝，四肢逆冷，不能动移。诸医咸谓坏证，议与承气下之，而犹豫未决，邀余诊之。六脉如丝，问之，知厥冷昏沉不语已三日矣，此阳气欲脱之兆。本惊气入心而自汗发热，惊则痰聚膈上而呕逆不食，夏月本无大寒，何得误与发表攻里，元气大伤，致变此候。真似伤寒坏病耳。仲景云：伤寒发汗，若吐若下解后，心中痞闷噫气不除者，旋覆代赭石汤主之。遂与此汤，连夜速煎不时频灌，至侵晨视之，喘息噫气皆除，肢体温和，周身沾沾有微似之汗，目能移动，但口不能言目不能开，而睛己微转，其脉三倍于昨矣。改用六君子调理而安。

呃逆  ***************************
呃逆者，气上逆而为呃忒也，或以为咳逆者，误也。按咳逆上气，为咳嗽气逆，非呃逆也。或以呃逆为哕者，亦非也。哕者，其声浊恶则长，呃逆者，才发咽喉则遽止。呃呃然连续数声，而短促不长，有因胃热失下，浊气不得下降，逆上而作，脉必应指有力，证必内实便闭口渴。此非真呃也，当下之，大承气汤。便软者，生姜泻心汤。胃虚有热者，橘皮竹茹汤。胃中有痰饮而作，气口脉必弦滑大于人迎，橘皮半夏汤。有因误服寒凉，或饮冷水，水停心下，胃中虚冷而作，脉必结代，橘皮竹茹汤去竹茹，加乾姜、桂心、通草，名橘皮乾姜汤，不应加丁香五六粒。平素胃虚少食者，加姜汁。炒焦。白术二三钱，或附子理中汤，此为夹水勿疑，代脉为死证也。
若往来寒热而呃者是邪将入里，里不纳邪，逆上冲激而然也。此属少阳，以小柴胡和之，不应加黄连、乾姜、桂枝。若气自脐下直冲于胸嗌间呃逆者，此为肝肾虚寒之极，而挟阴火上冲，其脉必沉细，知不在胃也。病既下虚，内已伏阴，或误用寒凉，遂至冷极于下，迫其相火上冲而为呃逆，真气欲尽也。轻则附子理中加柿蒂姜汁，重则四逆汤加丁沉，面赤者，急投羌活附子散，亦有得生者。
病人烦躁，自觉甚热，他人以手扪其肌肤则冷，此无根失守之火，散乱而为热，非实热也，乃水极似火，阴极似阳之假热，误用凉药，下咽则毙，急宜附子汤加姜、桂、丁沉下黑锡丹，或羌活附子散温之。呃逆渐止者可愈，服药不效者，难已。
蓄血腹大青筋发呃者，不必治呃，代抵当汤。每服加人参一钱，熟附子五分，乾漆灰二分，或桃核承气加参附乾漆灰更捷。此九死一生之候，非此不能夺也。
凡久病而见呃逆者，此真气已衰，不治，呃逆脉散，舌短灰黑，及头汗不得尿与大便自利而腹满者，皆死。

咳嗽  ***************************
诸咳悉属于肺，故伤寒中风暴嗽，皆为表证，非虚劳久嗽里证之有脏腑传次不同也。
伤寒咳嗽，肺寒停饮，及邪传半表半里，亦有阴寒内结者。
如水与表邪相合而咳，则乾呕发热而悸，小青龙汤。
里澼合水动肺而咳，则身凉胁下引痛，十枣汤。
水与里寒相合而咳，则腹痛自利，四肢疼重，真武汤。
邪传半表，将入于里而咳，则寒热胸胁胠满，小柴胡去参加枳桔。
阳邪传里而咳，则四逆泄利下重，四逆散加枳桔橘红。
有少阴发热而咳，则脉沉，无头痛，麻黄附子细辛汤。
有阴寒内结而咳，则自利腹痛，四逆汤加五味、细辛。
太阳阳明合病而咳，则身热腹满自利，葛根汤。
阳明少阳合病而咳，则呕而腹满小柴胡加葛根。
凡外感风寒咳嗽，发热头痛，鼻流清涕者，必先发散为主，若寒郁热邪咳嗽，则痰唾如胶，金沸草散加减。
热邪伤肺而咳，必咽齶肿痛，葳蕤汤加减。
温病热病咳嗽黄芩白虎，并加芦根、竹叶，若烦闷，则凉膈双解选用。
大抵外感咳嗽，当以汗解，然又有不可汗者，经曰：咳而小便利及数，不可发汗，发汗则四肢厥逆，又咳而发汗，蜷而苦满者，并宜小建中为主。若脉散者，为心火淫于肺金，鬼贼相刑，必死也。
凡咳嗽与伤寒无预者，详见《医归》本门。
石顽治包山金孟珍，正月间忽咳吐清痰咽痛，五六日后大便下瘀，晦血甚多，延至十馀日，请治于余。其脉六部皆沉弦而细，此水冷金寒之候也。遂与麻黄附子细辛汤，其血顿止，又与麻黄附子甘草汤，咽痛亦可，而觉心下动悸不宁。询其受病之由，乃醉卧渴引冷饮所致，改用小青龙去麻黄加附子一剂，悸即止，咳亦大减，但时吐清痰一二口。乃以桂酒制白芍，入真武汤中与之，咳吐俱止，尚觉背微恶寒倦怠，更与附子汤二剂而安。
又治礼科姜如农长媳，患风热喘咳无痰，灼热自汗，而怀妊七月。先曾服和解清肺药二十馀剂，其咳转剧，而胎渐不安。余诊之，六脉皆濡大无力，右手寸关独盛而涩，曰此热伤肺气也，反与和解药，逼令汗出，致肺气益燥而咳逆愈甚，不得已复用苦寒折之，则火转郁伏而不散也。遂用大剂葳蕤及川芎、杏仁、白薇、甘草，取葳蕤汤之半，更以当归、桔梗、五味、黄耆，益气生津，固肌敛肺，二剂汗止咳减，胎亦向安。更加生诃子皮四剂而痊。
又治郁金岩，劳役后伤风自汗胸满痰结，咳出青黄涕，大如弹丸，此即《内经》所谓劳风，治在肺下也。与茯苓桂枝白术甘草汤加姜汁、竹沥二剂而安。
又治宋襄日女，素常多郁乾咳，春间感冒风邪，而咳逆愈甚，以小建中汤用蜜煎生姜，加蜜煎橘皮，外邪即解而咳不止，次以逍遥散，仍用蜜煎姜橘，更与异功散，用蜜制白术姜橘而安。
又治里医吴佩玉次女，伤风咳嗽，先前自用疏风润肺止嗽之药不应，转加呕渴咽痛，求治于余。诊之六脉浮滑应指，作半夏散与之，三啜而病如失。或问咳嗽咽痛而渴，举世咸禁燥剂，而用半夏辄效，何也？曰：用药之权衡，非一言而喻也。凡治病必求其本，此风邪挟饮上攻之暴嗽，故用半夏、桂枝，以开通经络，迅扫痰涎，兼甘草之和脾胃而致津液、风痰散，而营卫通，则咽痛燥渴自已。设泥其燥渴，而用清润滋其痰湿，经络愈壅，津液愈结，燥渴咽痛愈无宁宇矣。不独此也，近世治风寒咳嗽，虽用表药，必兼桑皮、黄芩、花粉，甚则知柏之类，少年得之，必种吐血虚损之根，中年已后得之，多成痰火喘嗽之患。然此辈之妙用，在于预为地步，诊时泛谓阴虚，防变不足之证，初时元气未衰，服之邪热暂伏，似觉稍可，久之真气渐伤，转服转甚，安虑其不成虚损耶！及见吐血，则不问何经腑脏，属火属伤，血之散结，色之晦鲜，瘀之有无，概以犀角地黄寒凉止截之剂投之，致血蓄成根，向后或两月一月一发，虽日服前药不应矣。凡此之类，未遑枚举，然必如是，则病家任之不疑，傍人目之为神，斯所以声名日著也。尝见一人患项肿发热，延伤寒家视之，则曰大头伤寒，以表药发之，并头亦胀，确然大头无疑矣。病家以其治之益甚，另延杂证家视之，则曰湿热痰火，以里药攻之，则头与项前左半皆消，但项后右侧偏肿，则又确乎非大头而为杂证矣。病家又以肿在偏旁，疑为痈毒，更延痈疽家治之，则曰对口偏疽，以托里敷外药治之，则气血益滞，热不得泄，郁遏竟成溃疡矣。本一病也，治之迥异，证亦屡迁，可见其病随药变之不诬耳。第未习所趋，非此不足以入时，何怪乎圣人性命之学，沦胥不返，遂至若是耶。

喘  ***************************
形寒饮冷则伤肺，故气上冲而喘也。有邪气在表而喘，则心腹濡而不坚，外证发热脉紧身疼痛，冬月麻黄汤，余时越婢汤。邪气外盛，壅遏清道，使气不利而喘，虽经汗下，亦可发之。若恶风自汗，发热而喘，桂枝汤加厚朴杏仁。汗下后，汗出无大热而喘，麻黄杏仁甘草石膏汤。误下脉促，汗出而喘，葛根黄芩黄连汤。发汗后，饮水多者必喘，五苓散。咳而上气喉中水鸡声者，此水饮支塞肺道也，射干麻黄汤。有邪气在里而喘，必心腹胀满，内实不大便，外证自汗短气，潮热脉实，大承气加厚朴杏仁。有水气上冲而喘，必咳悸乾呕，小青龙汤，小腹痛，小便不利，去麻黄加茯苓。有水气内伏而喘，则咳引胁痛，十枣汤。凡阴证厥逆，脉沉细而喘促无汗者，可治，四逆汤加五味细辛。若发热脉沉而喘，麻黄附子细辛汤。凡喘，慎不可用升提，用之则愈喘。内伤劳役气虚发喘，当用补中益气者，即非清阳下陷，亦须煨葛根代之。诸喘为恶，故非轻也，华元化曰：盛则为喘，言肺中邪盛而肾虚也。所以阴证发喘，尤为恶候，断丧之人，肾气上乘而喘，急用肾气丸，杂以黑锡丹导火归元，然多不救。加以动息摇肩，戴眼直视，汗出厥逆者，立毙。大抵邪壅上盛，正气欲脱，必至喘满。经曰：直视谵语喘满者死。又身汗如油，喘而不休者，为命绝也。

短气  ***************************
短气者，似喘非喘，呼吸短促而不相接续为虚，少气不足以息，为实，当随证治之。
表证不解，其人面色缘缘正赤，烦躁不安，不知痛处，而短气脉涩者，桂枝二越婢一汤。
汗吐下后，元气虚弱，脉微气不相续者，大建中汤。
阴证脉沉迟细弱，手足厥逆，口鼻难以布息者，四逆加人参汤。
阳明病，内实潮热不大便，腹满短气者，三承气选用。
渴欲饮水，水停心下，短气妨闷者，茯苓甘草汤，小便难者，五苓散。
乾呕短气，痛引胁下者，十枣汤。
虚烦短气，心中懊憹者，栀子豉汤。
短气而胸腹胀满，脉沉者，是气滞，沉香降气散。
大抵心腹胀满，按之硬痛而短气者，为里实，若心腹濡而不满，为表邪，若少气不足以息，脉微弱者，为气虚，此大法也。
温热病及时疫，多有短气，但温热表证，则舌赤甚，时疫表证，则白苔如屑，黄芩白虎达原饮为主，若至苔黄及焦黑色，急用凉膈双解、解毒、承气之类，无论温热、时疫，皆可选用也。

气逆  ***************************
气逆者，气自腹中时逆上冲也。太阳病，下之后，其气上冲者，此引邪内犯，而里不服邪也，可与桂枝汤，方用前法，不上冲者，此里已受邪，不可与之。
病如桂枝证，头不痛，项不强，寸脉微浮，胸中痞硬，气上冲咽喉，不得息，此为胸中实，瓜蒂散吐之。
脉微者不可吐，吐之则心中逆满，气上冲胸，起则头眩，脉沉紧，发汗则动经，身为振振摇，茯苓桂枝白术甘草汤。
厥阴气上撞心，此寒热错杂之邪，乌梅丸、黄连汤选用。
病如虚羸少气，气逆上冲欲吐者，竹叶石膏汤。
有动气误发汗，气上冲而热者，柴胡桂枝汤，二者皆正气虚，而邪气逆也。

渴  ***************************
伤寒邪气在表则无渴，邪气传里则热耗津液，是以能消水也。法曰：身热为热在表，引饮为热在里。故伤寒热病，本未身凉不渴，及小便不黄，脉不数者，未之有也。夫渴者，热伤津液于内，故欲引饮以助阴祛热也。热甚则能多饮，而旋饮旋渴，胃虚则但欲热汤而畏寒饮，若阴盛虚阳上迫，而为假渴，则渴不能饮，或饮不能咽，若强饮一二口，顷即吐也。
温病热病，则一发即烦渴引饮，以伏气自内变热而发也。中暑则热伤心包而熏肺，亦主烦渴，伤寒营卫俱伤，汗不得出，则烦躁而渴，邪犯膀胱及胃腑，与夫三阴热证，俱有烦渴，朱氏曰：脉浮而渴，属大阳，有汗而渴，属阳明，自利而渴，属少阴，至于厥阴消渴，饮水不止，则又热之甚矣。
太阳表邪伤肺，水饮不散，乾呕发热，喘嗽而渴，小青龙去半夏加栝蒌根。
热邪传里，则烦渴引饮而脉数，小便不利，为犯本，五苓散。
阳明经病，壮热自汗，鼻乾目疼，烦渴自利，葛根汤。若腑病内实，蒸蒸潮热，燥渴饮水，大便闭者，三承气选用。
少阳脉弦，口苦咽乾，发热而渴，心烦喜呕而渴，胸满胁痛而渴，心下痞满而渴，往来寒热而渴，并宜小柴胡去半夏加栝蒌根，舌上苔白而渴，去芩半加葛根，乾燥，更加栝蒌根，表未解，腹满便闭，用大柴胡汤。
凡先不渴，服发汗药而渴，及先呕后渴者，皆为欲解，先渴后呕，为水停心下，此属饮家，小半夏茯苓汤。兼眩悸呕哕，赤茯苓汤。
凡发汗吐下后，口燥咽于而渴，此津液衰少，肾水不升，虚火上炎也，竹叶石膏汤。
下利脉数而渴，饮不能多者，防圊血，白头翁汤。
凡传次阴经热证，口燥咽乾，心下硬痛，急下之，若直中阴经寒证，口不燥，咽不干，而喉中自渴不能饮，脉沉者，急温之。故少阴病，心烦自利而渴，脉沉，小便色白者，此下焦虚寒，故饮水自救也，真武汤。若面赤烦躁身反热而口渴者，此阴盛格阳也，白通加猪胆汁汤。
凡冬月发热头疼，二三日即咽痛而渴，名曰冬温，阳旦汤加葳蕤、桔梗。
温病发热而渴，黄芩汤加栝蒌根、芦根汁。若有暴感客邪，加葱白、香豉。
热病渴欲饮水，口乾舌燥者，白虎汤。背微恶寒者，加人参。
咳而呕渴心烦，小便不利，猪苓汤。
少阴温热病，二三日便口燥咽乾，大承气汤，或里热燥甚，怫郁躁烦，留饮不散，大渴不止，则腹满高起，痛不可忍，但呕冷涎，大渴不能饮，饮亦不能止其渴，喘急闷乱欲死，大承气汤，乘热下咽，其渴立止，似无病人，须臾大汗而解，往往有不利而汗出者，以邪随汗之宣通，故不利而愈也。
时疫舌上白苔而渴，白虎汤。舌根渐黄至中心者，凉膈双解。甚则合解毒承气下之。舌上苔黑而润，渴不能饮者，必呕血，犀角地黄汤加大黄。热病汗下后，烦渴欲饮水者，少少与之，是谓以法救之，渴不止，频频与之。切勿按摩中脘，恐成水结胸也。温病热病，烦渴不解，往往得水，或服黄芩石膏等寒药，浃然汗出而解者，正为肠胃燥热不能祛散邪气，忽然得凉水寒药，助其胃气祛邪，因得汗出而解，非伤寒发表不远热之谓也。
东垣治一人，烦躁目赤而渴，脉七八至，按之不鼓，此阴盛格阳于外，非热也，以姜附治之而安。
罗谦甫治一人，伤寒脉沉细而微，厥逆自利腹痛，目不欲开，两手常抱腋下，昏卧口燥舌乾，四逆加人参、葱白而愈。

漱水  ***************************
漱水不欲咽者，胸中无实热也，如阳明身热目疼，此热在经，欲作衄也，犀角地黄汤去生地加甘草桂枝，若见表证鼻衄者，为热伤经络，迫血妄行，慎勿轻用犀角地黄汤，当详衄血例治。
若无表证，腹满按之虽痛而濡，其人善忘如狂，小便自利，大便色黑，口燥但欲漱水不欲咽者，为有瘀血结于下焦，轻则桃核承气（当换肉桂）重则抵当汤（如无虻蛭以乾漆灰代之）下尽黑物乃愈。
少阴病手足冷，时时烦，但欲漱水而不能饮，或勉强饮下，少顷，复吐，或饮水而呕，或哕逆者，皆属内寒。四逆汤证也，厥阴下利无脉，乾呕烦渴漱水者，白通加猪胆汁汤。厥阴烦躁吐蛔，口燥舌乾，时欲凉水浸舌，理中丸加乌梅。不时噙之，盖无根失守之火，游于咽嗌之间，假作燥渴，终不能饮也，或有能饮不吐者，此则热耳。

衄血  ***************************
衄血者，经络热盛，迫血妄行于清道也，经曰：以桂枝麻黄治衄，非治衄也，乃欲解散经中邪气耳。太阳衄血，及服桂枝汤致衄者，为欲解，若衄而成流者，少刻自解，若点滴不成流者，此邪气在经也。若脉浮紧，身疼痛，发热无汗者，麻黄汤汗之。三时感冒衄者，香苏散加葱豉，或参苏饮汗之。盖邪热在表不得汗，迫血妄行，夺其汗则血自止，若衄出不止，又当止血为急，不可拘执也。若脉不浮紧，身无热者，切不可发汗。
阳明口乾鼻燥，漱水不能咽，头痛，目睛晕黄，寸脉数盛者，必衄。
衄血而渴欲饮水，水入即吐者，先服五苓散，次用竹叶石膏汤。
误发少阴汗，下厥上竭，口鼻耳目出血者难治，与当归四逆汤。衄不止者，死，止而头眩者亦死。
衄家不可发汗，言阴血本虚也。黄耆建中，误汗动血，加犀角。
伤寒衄血、吐血不止，误用犀角、地黄等凉剂，致血留心胸之分而满痛者，一味木香酒磨不时呷之。
冬温温病衄血，皆用黄芩汤加茅花，如无茅花，茅根汁代之。热病、时疫，通宜白虎汤加藕汁、茅根汁、童便。阳毒、温毒、衄血，犀角地黄合三黄石膏汤，去麻黄加百草霜。
大抵衄血、吐血，脉滑小者生，脉实大者死。
吐衄后，脉微弱者，易治，若热反盛，脉反数急者，不治。
热病咳而衄，汗不出，出不至足者死。
凡衄不止而头汗出，身无汗，及发汗不至足者难治。内伤劳役大衄，阴火乘虚骤衄，及久衄不止等杂证，不在此例。
石顽治歙客黄姓者，正月间患伤寒，衄血甚多，必发于卯刻，数日不止，面上怫郁，头痛身微热，脉浮大而数，按之则芤，意谓衄血既多，则热邪当解，此独不解者，先必邪气在经，点滴之衄，误服凉血止截药所致。遂与越婢汤一剂（即大青龙汤桂枝、杏仁），热服得汗而解，但至夜则身有微热，更与当归补血汤，四剂而安。
又治墅关张九弘之媳，头痛如破，屡服发表之药转剧，邀余诊之，六脉数疾无伦，寸口大三倍于尺中，时大烦渴，饮不能多，白睛微黄而视歧，曰：此伏气之发，误用表药，热邪载火于上而欲衄也。以黄芩汤一剂投之。明晨果衄血如流，与芍药甘草汤加茅花、童便，不时温服，至晚微颤而止。

吐血  ***************************
衄血多有在经表邪，吐血皆属传经里证。以当汗不汗，热毒入内，迫血妄行，从胃脘而出也。凡见眼闭唇红，神昏语短，眩冒迷妄，烦躁漱水，惊狂谵语，背寒足冷，四肢厥逆，胸腹急满，便黑溺频，皆瘀血证也，不必悉具，但见一二证，便宜犀角地黄汤。然其性大寒，能凝滞瘀血，须谅证虚实寒热加减。虚者去地黄加阿胶、血馀、炙甘草、童便，实者加酒大黄、茜根、穿山甲，寒者加炮姜，炙甘草，热者加芩连木香，阴虚火炎之血，则凝结如朱漆，独参汤下六味丸。
血虚而热，虽赤不结，黄连阿胶汤。胃虚者，则不甚赤而散，四君子加广皮木香。
太阳病，脉浮数，反灸之，必惊狂起卧不安，咽燥吐血，救逆汤。
咽喉闭塞，不可发汗，发汗则吐血，黄耆建中汤。
误发少阴汗动血者，当归四逆汤。
本虚损吐血人，复感寒嗽血，黄耆建中汤，轻者则用桔梗汤加葱豉。
凡呕吐血水多者，为肝脏久伤，或胃败所致多不可治。
虚损内伤吐血本证，详具《医通》。
石顽治姜学，在夏月感冒咳嗽，时居母夫人丧，哀痛骨立，寝苫茹蔬，医者不察虚实，妄投枳桔芩栀，不但郁闭表邪，兼之伤犯中气，遂致呕血泄泻，观其外证，唇燥咽乾，颇似有热，而脉弦小，知为脾胃虚寒，客邪不散，虚火乘机潜发之候。遂与桂枝人参汤，三剂而血泻皆除，调理脾肺而康。又治沉懋甫仲子，年十七，每伤风即吐血梦泄，此肝脏有伏火，火动则招风也。盖肝为藏血藏魂之地，肝不藏则血随火炎，魂不宁则精随梦泄。遂与桂枝汤加龙骨牡蛎，四剂而表解血止。桂枝汤主和营散邪，加龙骨牡蛎，以镇肝安魂，封藏固则风不易入，魂梦安则火不妄动，而血亦不上涌，精亦不下泄矣。若以其火盛而用知柏之属，鲜有不虚损者。

唾脓血  ***************************
吐血虽主于火，然有虚实之殊。至唾脓血，无不因邪热郁发所致。经曰：服桂枝汤吐者，其后必唾脓血也。此非特酒客辈，素多湿热蕴积而然。每见春温误行汗下不解，多有此变，并宜葶苈苦酒汤下夺之。
冬温误用辛甘发汗不解，复大下之，致胃气虚寒，邪伏阴中，而见寸脉沉迟，尺脉不至，咽喉不利，唾脓血者，麻黄升麻汤、葳蕤汤选用，或增损而用。
石顽治陆中行室，年二十馀，腊月中旬，患咳嗽，捱过半月，病势稍减，新正五日复咳倍前，自汗体倦，咽喉干痛，至元夕忽微恶寒发热，明日转为腹痛自利，手足逆冷，咽痛异常。又三日则咳唾脓血，始延余治。其脉轻取微数，寻之则仍不数，寸口似动而软，尺部略重则无，审其脉证寒热难分，颇似仲景厥阴例中麻黄升麻汤证。盖始本冬温，所伤原不为重，故咳至半月渐减，乃勉力支持岁事，过于劳役，伤其脾肺之气，故咳复甚于前，至望夜忽憎寒发热，来日遂自利厥逆者，当是病中体疏，复感寒邪之故，热邪既伤于内，寒邪复加于外，寒闭热邪，不得外散，势必内奔而为自利，致邪传少阴厥阴，而为咽喉不利唾脓血也。虽伤寒大下后与伤热后自利不同，而寒热错杂则一。遂与麻黄升麻汤一剂，肢体微汗，手足温暖，自利即止，明日诊之，脉亦向和，嗣后与异功生脉合服数剂而安。

热入血室  ***************************
冲为血海，即为血室。冲脉得热，则逼血下行，男子亦有是证，不独妇人也。
凡血滞不行，则脉乍涩乍数，或沉或伏。若血热交併则洪盛，血虚则芤，虚中有瘀则芤中带弦，此一定法也。
如阳明证下血谵语，此为热入血室，但头汗出，当刺期门，随其实而泻之，濈然汗出则愈。如欲用药，小柴胡合犀角地黄，热甚神昏者，生地黄黄连汤稍加酒大黄微利之，以有瘀血故头汗也。
妇人中风发热，经水适来，七八日胸胁下满如结胸状，谵语者刺期门，此言适来即断，血结在里为实证，故刺期门以泻之，不善刺者，以小柴胡去参加桃仁、丹皮、归尾、穿山甲以消之。妇人中风寒热，经水适断，血结如疟状者，此言经行未尽而适断，虽有结血，未为全实，小柴胡加当归、丹皮、生地以凉之。
妇人伤寒发热，经水适来。昼日明瞭，暮则谵语，如见鬼状者，此言经行不断，则热不留结，勿谓谵语而误用硝黄犯其胃气，刺动营血犯其中焦，柴胡和解犯其上焦，但不妄犯，热随血散自愈也。
血弱气尽，邪正相搏结于胁下，默默不欲食，邪高痛下而呕者，小柴胡汤主之。

蓄血  ***************************
伤寒太阳病，当汗不汗，则热瘀在里必血结也。大抵胸胁小腹硬满，以手按之痛，小便不利，乃气滞不行而为溺闭，若干呕咳引胁下痛者，为水饮，五苓十枣证也。若小便自利，大便黑亮，其人如狂者，为蓄血，桃核承气代抵当汤选用。
已下脉数不解，消穀善饥，六七日不大便者，此有瘀血，抵当汤。
若产后感冒，或停食，瘀血不行，腹胀喘逆，此血化为水也，下瘀血汤，不应急加人参、乾漆灰。
阳明病，其人善忘，大便黑，胸中痛不可近者，蓄血也，犀角地黄汤加大黄。然溏腻如漆者，为蓄血。若黑燥如煤者，为燥结，非蓄血也。
蓄血证舌苔，有边白中黑而极薄润，必无乾燥焦黄者，以血属阴，无大实热故也。
内伤杂证蓄血，不在此例。
戴同父治一人，元气素虚，胃口有蓄血，每食椒姜热汤，则呃一二声，以人参、生白术各一两切片，用䗪虫醉死，绞浆制为末，入乾漆灰七分，以米饮丸弹子大，早暮陈酒细嚼一丸，终剂而愈。
喻嘉言治一人，伤寒后两胁偻废，痛如刀刺，用桃核承气加熟附子、肉桂而愈。
李士材治一人，蓄血如狂，少腹结痛，六脉芤而左关尺独弦，且其人素有羸证，以桃核承气加人参三钱而安。

动气  ***************************
动气者，筑筑然跳动，见于脐之上下左右也。以其人脾气素虚，水结不散，即发动气，状如奔豚，但动气时聚时散，奔豚则固结不散也。又病人素有痞积，亦为动气，皆不可汗下，误下则腹满拘急，身虽热反欲蜷卧。无论左右上下，通宜甘草乾姜汤加茯苓、桂心，或理中去术加桂苓。痛甚加吴茱萸、附子，以术闭气，桂泄奔豚也。
误汗动气，则气逆上冲，或心中大烦，目晕欲呕，引饮则吐，或骨节痛，通宜五苓散去术倍桂枝、茯苓。或柴胡桂枝汤减参、枣加苓、橘，缘参、枣益气，苓、橘散气也。凡伤寒动气，必须审问，非脉可知也。

振  ***************************
振者，森然若寒，耸然振动，皆责为虚寒也。振近于战，而其势稍轻。战则鼓慄而战，振则虚而不争，但耸动耳。盖由发汗吐下太过，致损血气，虚极而作也。
伤寒吐下后，逆气冲胸，起则头眩，身振振动摇者，茯苓桂枝白术甘草汤。
太阳病，发汗不解，其人仍发热，心下悸，头眩，身瞤动，振振欲擗地者，真武汤。

战慄  ***************************
战慄者，阴阳争胜，故身为之摇也。邪气外与正气争则为战，邪气内与正气争则为慄。战者，身战寒耸，正气胜，故得汗而解也。慄者，心慄鼓颔而身不战，阴气盛，正虚不能胜邪，遂成寒逆也。
有传经战慄脉实便秘者，大柴胡汤。
温病发战，凉膈承气加姜枣下之，必大汗而解。
热病发战，白虎合解毒，有里证者，凉膈双解下之。
伤寒夹冷食而内慄，寒逆不得解者，甘草乾姜汤；表邪势盛而战，五积散；阳虚不能作汗而慄，再造散；始病无热而慄，手足逆冷者，理中汤；背恶寒者，附子汤；误发其汗而慄，四逆汤加人参。
坏证寒粟正气虚极也，十全大补、八参养营、大建中汤选用。
伤寒六七日或十馀日，战汗不当用药。
大法血随热壅，须用硝黄，气随寒滞，必用桂附，阴阳之用不同，有形无形故也。

肉瞤筋惕  ***************************
肉瞤筋惕，非常常有之，经曰：阳气者，精则养神，柔则养筋，发汗过多，津液涸少，阳气偏枯，筋肉失其所养，如鱼失水，故惕惕然动，瞤瞤然跳也。
发汁过多，厥逆筋惕肉瞤者，真武汤。若恶寒，去芍药增附子；恶热，减附子倍芍药。
素有动气，误行发汗，筋肉振跳者，理中汤加桂、附、茯苓。
素常失血之人，经脉失养，时时筋惕者，大剂温补自愈。若不因汗下，始病便见此证者，必元气久虚，或失血房劳后，及新产感冒，致有是证，若误用表药，必无生理。

瘛瘲  ***************************
瘛者，筋脉急而缩也；瘲者，筋脉缓而伸也。此证多属虚风。盖风主动摇故尔。伤寒汗下后传变此证，病势已剧，能用去风涤热之剂治之，间有生者。大率与过汗经虚发痉不殊，古人悉从小续命加减，殊不知坏病变见此候，皆是脾虚生风之象，虽有六经形证，断不可复用表药，惟大建中加减为当。有热去桂、附、苁蓉加芩、连、蝎梢之类。
风温被火，微黄烦惊，时发瘛瘲者，葳蕤汤加减。
若瘛瘲戴眼反折，汗出如珠，为太阳绝。又四肢漐习，动而不止，似瘛瘲而无力抽搐者，为肝绝也。

怫郁  ***************************
怫郁者，乃阳气蒸越于头面，聚而不散，故缘缘而赤也。所谓缘缘者，有时不赤，有时忽赤，若有所因而愧赧之状也。
伤寒发汗不彻，或覆盖不周，或早揭衣被，致阳气怫郁在表，面色缘缘正赤，躁烦不知痛处，桂枝二越婢一汤。
若腹满潮热，脉洪大而数者，因大便不通，火气炎上而作赤色，大柴胡汤。
汗吐下后，胃中虚冷，外气怫郁而畏寒，厥逆脉微者，理中汤。外有微热，加桂枝。内寒甚者，加附子。
温病面赤，烦躁饮水，小柴胡去半夏加栝蒌根。
热病烦渴引水面赤，白虎加入参汤。内实潮热不大便，凉膈双解选用。下后热不解，或解半日许，复热，面赤者，黄连解毒人参白虎选用。
若下元虚人，误下伤阴，阳气发越，而身热目陷，手足逆冷，面合赤色者，不治。

戴阳  ***************************
戴阳者，面赤如微酣之状。阴证冷极发躁，面赤脉沉细，为浮火上冲，水极似火也。凡下元虚惫之人，阳浮于上，与在表之邪相合，则为戴阳。阳已戴于头面，而不知者更行表散，则孤阳飞越，危殆立至矣。节庵立法甚妙，以人参附子等药，收拾阳气归于下元，而加葱白透表以散外邪也。至于伤风误用麻黄重剂发汗，亦有戴阳烦躁者，与伤寒无异，总由平素下虚，是以真阳易于上越耳。
下利清穀，脉沉迟，面少赤，白通加猪胆汁汤。
下利清穀，里寒外热，脉微欲绝，面赤咽痛者，通脉四逆汤加葱白。
夏秋伏暑面戴阳，上热下寒，腹痛泻利者，冷香饮子。若喘汗喘泻者，非浆水散下来复丹不效。
大抵阳邪在表之怫郁，必面合赤色，面手足自温，若阴证虚阳上泛而戴阳，面虽赤足胫必冷，不可但见面赤，便以为热也。

四逆  ***************************
四逆者，手足逆冷，四肢温也；厥逆者，四肢有时自温，有时冰冷也。然自热而至逆，逆而至厥，皆传经之邪也。
少阴病四逆，或咳或悸，或小便不利，或腹中满痛，或泄利下重者，四逆散。若手足厥冷，大便秘，小便赤脉沉而滑，小承气汤。
若初病便厥冷，四逆而脉沉者，当从阴寒例治。
又始本阳证发热，因误服寒凉过多，或汗下太过，致变四逆者，当从坏证例治。
石顽治金鲁公触热劳形，醉饱不谨后受凉，遂患发热头痛，胀满喘逆，大汗如蒸，面赤戴阳，足冷阳缩，脉弦数无力。曰：此伤暑夹食而复夹阴也。与大顺散一服不应，转觉胀急不安，因与枳实理中加厚朴、大黄，是夜便更衣二次，身凉足暖而痊。

足冷  ***************************
足冷手不冷者，下焦卫气不温也。外感而夹寒食伤于太阴，身热足冷，或头痛，或腹痈，此胃中阳气不得下通也。甘草乾姜、理中、五积选用。甚至有脐下结痈不可按，及下白脓者，此燥屎内结，大肠液伤而下也，改用消导利气药一剂，后与调理。
有下元素虚之人，病伤寒中风恶寒发热，但阳缩足冷者，当从夹阴例治。
盛暑中身热足冷多汗者，作湿温治之。

厥  ***************************
厥者，逆冷之极，周身气逆手足厥冷是也。盖诸阳起于四肢，厥为阳气郁伏可知。厥逆虽有寒热不同，无论传经直中，俱属阴经，皆不可发汗。少阴证，但厥无汗，而强发之，必动血。
伤寒阴阳二厥，最宜审辨。夫阳厥者，先是三阳经感寒，起于头痛发热恶寒，已后传进三阴血分，变出四肢厥冷乍温，大便燥实，谵语发渴，扬手掷足，不恶寒但恶热，脉来沉滑而数，重按有力，此皆传经热厥。外证虽厥冷，内则热极耳。盖因大便失下，血气不通，故手足乍冷乍温，唇与爪甲青紫，此热极反兼水化之义，大柴、小承、四逆散选用。
若温病、热病、时疫，热极而厥者，凉膈合解毒，或合承气下之。热不退者再下之。虽云三下热不退者死，然亦有下三五次，利一二十行，热方退而得生者。
热病厥逆，手足冷脉滑者，里有热也，白虎汤。
肢体厥冷，惟心胸有热，大便秘者，解毒凉膈最当。
热病厥逆不大便，而腹满背微恶寒，脉浮滑者，白虎汤。沉滑者，承气汤。此温热厥逆治法，不可拘于伤寒阳厥而禁大下也。
阴厥者，三阴经受寒，初起无身热头疼，便恶寒四肢厥冷，直过肘膝不温，唇与爪甲青黑，欲引衣蜷卧，二便清利不渴，或腹痛泄利清穀，或凛慄面如刀刮，或口吐涎沫，或乾呕呃逆，脉来沉细无力，此直中阴经寒厥，理中四逆附子汤选用。
若阴极似阳，格其虚阳于外，厥逆烦躁，面赤戴阳，虚阳上膈，则渴欲饮水而不能咽，脉来数疾无伦，按之全无，此为虚阳发露，通宜白通通脉四逆温之。
又伤寒坏病，多有厥逆烦躁者，不独阴极也。当分阴伤阳伤用药，最为切要。阴伤则宜滋补先天真阴，兼清血中之热；阳伤则宜温养后天胃气，兼助下焦真阳。贵在临证活法，不得如阴厥阳厥例治也。
痰厥手足逆冷，脉乍紧，心下满而烦，饥不能食，瓜蒂散吐之。
食厥手足逆冷，上部有脉，下部无脉，急作法探吐之。
伤寒厥而心下悸者，当先治水，茯苓甘草汤，后治厥，小柴胡汤。
吐利厥逆，烦躁欲死者，吴茱萸汤。
少阴脉不至，厥冷昏沉如死人状者，名曰尸厥，宜从阴毒治之。
厥逆下利，反骤能食而脉不至，或散疾无伦者，为除中不治。
凡厥逆恶寒蜷卧，烦躁下利，不知人者，皆恶候也。脏厥、蛔厥治例，另具本条。

蜷卧  ***************************
蜷卧者，身蜷而手足不伸也。凡人冬月独寝则蜷曲不伸，天气稍暖，则手足舒畅，安有蜷卧之理。故一见蜷卧，即属阴寒可知，然太阳经表邪未化为热，及发热之初，恶寒未罢，亦有蜷卧者，故凡见头痛发热诸阳证，即为太阳无疑。

唇甲青  ***************************
色之青者为寒，赤者为热，以寒中于里，则血脉凝滞，不能荣行于外，所以唇爪青黑也。若热毒流入于里而为热厥，则唇甲亦青，但青中必带深紫，与阴寒之青黑不同。试观产妇以舌青验子死，唇青验母死，则知青黑为阳气竭绝，不得与青紫浑称也。

咽喉干痛  ***************************
咽痛非有大热则为大寒，治之一误，死生立判。如太阳病误下误汗，亡阳漏风，及热传阳明，热传少阳，热传少阴，寒中少阴，种种不同，不可概以为热盛也。
夫咽者，胃之门，热邪传入阳明，则咽但干而不痛，若热毒势盛，亦有燥渴引饮而痛者，但须以表热里实，分经腑而汗下之。
阳明病头眩，能食而咳必咽痛，茯苓桂枝白术甘草汤。
若六七日不大便，热蒸头疼，面热咽痛者，调胃承气汤。
若脉弦胁痛，而见口燥咽乾，则属少阳矣。
有汗下后虚烦口燥咽乾，竹叶石膏汤，冬月小柴胡去半夏加栝蒌根。
有太阳病下之，若脉浮紧者必咽痛，此邪热仍在膈上也，小建中加桔梗。
有大汗不止，亡阳漏风而咽痛，脉反沉紧者，此阳虚而阴气上乘也，桂枝加附子汤、白术附子汤选用。
有表邪传少阴经而咽痛者，以其经上循喉咙故也，其脉必数而有力，其证必躁渴引饮，便溺闭涩短赤，急当下夺以泄其热也。
少阴病，咽痛四逆，泄利下重者，四逆散。
若口燥咽乾而渴，腹胀不大便，或下利纯清臭水者，急下之，大承气汤。
风热挟饮上攻少阴，咳而咽痛，半夏散及汤，阴邪上结，咽疮声不出者，苦酒汤。
若直中阴经，而咽喉骤痛，不肿不渴，始病无发热头痛，脉来沉紧而细，其证呕吐清水，泻利清穀，便溺清利，或躁极闷乱，渴不能饮，脉来疾数无伦者，此寒气客于少阴之经，虚阳上逆之候，阴故暴，阳即不暴耳，四逆汤、附子汤急温之。
少阴病下利清穀，里寒外热，脉微欲绝，喉痛面赤者，通脉四逆汤加葱白、桔梗。
暴病暴死，发即咽痛腹满者，此疫毒发于少阴也，一味金汁灌之。
若肾水本虚而龙火势盛，必挟涎饮于上，所以一发即肿痛闭塞也，急当砭破出血涌泄痰涎，后以六味丸斤许，浓煎牛膝麦冬五味汤调化频服。
凡阳邪上逆而咽痛，宜甘寒以解其热，并噙蜜煎黄柏以佐之。阴寒闭塞而咽痛，当辛温以散其结，并噙蜜煎附子以佐之。其冬温，风温，温病，热病，阴毒，阳毒，温毒，皆有咽喉干痛，各随本例治法，但加甘桔为引可也。

失音不语  ***************************
失音者，语而声喑不扬也。虽有寒热之殊，皆属少阴经证，亦有因肺气受伤者。以肺肾本为子母，子伤而母气亦伤，故虽主于肺，而实不外乎肾也。至于不语，则神识昏愦，又当归之于心，亦有因邪郁阳明者。以阳明为心之子，阳明邪实，则经络不能流通，致火热薰灼心肺，所以神昏，即中风、喉喑、舌喑，亦不外乎此也。
有寒客少阴，咽痛失音，脉沉背恶寒者，附子汤。若发热脉沉，麻黄附子细辛汤。
有风热挟饮上攻，而咽痛声不出者，有风温误汗灼热，语方难出者，二证皆不出乎热伤少阴之经也。伤寒误用辛热发散太过，而肺燥失音者，六味丸加麦冬、五味。误用苦寒敛肺，声喑贪水欲衄者，文蛤散（即麻黄杏仁甘草石膏汤加文蛤、姜、枣）。伤寒暴喑，与虚劳久病声哑不同，盖虚劳吐血失音，不久必死，若肺络受伤而哑者，虽数年不愈，亦不死也。伤寒口噤不语有五，有身热自汗，神昏不语，叉手冒心者，发汗多伤营，心神失养也，当温养药中兼调营气，使发汗表里和自愈。
有阳明腑实，胃气不能上通而不语者，调胃承气汤下之。
有热病喑哑不能言者，此热毒郁发，表里上下不通也，当与白虎凉膈等热服汗之，得汗即苏，无汗则死。
经言：热病喑哑不能言，三四日不得汗者死是也。至于痉病口噤不能言，暴怒气厥不能言，各具本条。

喉痹  ***************************
喉痹者，热毒陷于厥阴也。伤寒而至喉痹，邪气深矣。盖厥阴为阴中之阳，最易发热，龙火每挟毒邪涎饮，痹著于少阴之经，以阴从阴，故阴中火发，必发于喉，火性上炎故也。
凡厥逆发热，热多寒少，或发痈脓，或唾脓血，或咽痛喉痹者，皆热邪有馀之候，虽伤寒与温病，热病，天行大头，及杂证湿痰、郁火等骤发之喉痹，种种不同，而为阴火亢害则一，其治法皆可默悟矣。

头眩  ***************************
头眩者，头旋眼黑也。或言眩眊、眩运、眩冒者，似是而非。眩为眼黑，眊为眼花，运为转运，冒为昏冒，皆少阳证也。《灵枢》云：上虚则眩，下虚则厥。眩虽为虚，而多有属风者，盖风主运动故耳。
伤寒口苦目眩者，此少阳表邪传里，表中阳虚故也，小柴胡汤。
吐下后，虚烦痞满，气上冲胸，起则头眩，此阳虚也。阳明病，头眩不恶寒，能食而咳，此水饮也，并宜茯苓桂枝白术甘草汤。
诸逆发汗转剧，言乱目眩者，不治。夫头眩种种，皆真气衰夺，痰因火运所致，未有因实而致眩者，故仲景治头眩，皆用温经补阳之药。至如少阴下利止而头眩，时时自冒者，不治，此虚极而脱也。

郁冒  ***************************
郁为郁结，冒为昏冒，如物蒙罩其首，若雾霭中，恍惚不清，较之眩晕尤重，世谓昏迷是也。经言：诸虚乘寒则为厥，郁冒不仁。此寒气乘虚中于人也，故郁冒不仁者，当以附子汤加乾姜温之。
太阳病，先下之不愈，仍复发汗，表里俱虚，其人因致冒，冒家汗出自愈者，汗出表和故也。若不得汗，桂枝人参汤，下虚脉微者，少加附子。
太阳病，重复发汗，阳虚耳聋而叉手自冒者，慎勿误用小柴胡，宜大建中。
又病人叉手冒胸，循衣摸床，谵语昏冒不知人事，此心火上炎逼肺，肺气不能自持，所以神昏，不可误认风证，节庵升阳散火汤。
新产恶露不行郁冒，详《医归》妇人本门。

不仁  ***************************
不仁为不柔和，《内经》谓之肉苛是也。以其血气虚少，不能周流于身，为邪气所伏，是以肌体顽麻，不知痛痒，厥如死尸而且郁冒也。脉浮，桂枝麻黄各半汤；脉数甘草乾姜汤，桂枝人参汤；脉虚十全大补大建中汤。若脉浮而洪，身汗如油，喘而不休，水浆不下，形体不仁，为命绝也。

厥晕  ***************************
厥者厥逆，晕者昏晕。温病热病，温毒阳毒，邪热内结，胸满痰盛，或当下失下，以致阳热亢极，忽然手足厥冷，口噤咬牙，昏晕须臾复甦，若牙关紧急，药不可下，先用绢帕裹指，蘸新汲水于口中牙根两边，频频搭之，候牙宽，却用承气合解毒，或凉膈双解下之。

心悸  ***************************
心悸者，筑筑然动，怔忡不能自安。其证有三：一者气虚而悸，一者汗下后悸，一者停饮而悸。
气虚者，阳气内弱，心中空虚而为悸也。
汗下后，正气内虚，邪气交击而悸，较之气虚尤甚。
停饮者，由饮水过多，水停心下，心为火，恶水不能自安而为悸也。
伤寒二三日，心中悸而烦者，小建中汤。
寒热往来，小便不利，心烦，喜呕而悸，小柴胡汤。
伤寒脉结代，心动悸，炙甘草汤。
少阴病，四肢逆冷而心中悸者，四逆散加桂苓。
太阳病，发汗过多，其人叉手自冒心，心下悸欲得按者，桂枝甘草汤。
发汗后，其人脐下悸，欲作奔豚，茯苓桂枝甘草大枣汤。
太阳病，发汗不解，仍发热，心下悸头眩，身瞤动，振振欲擗地者，真武汤。
太阳病，小便利者，以饮水多，故心下悸，茯苓桂枝白术甘草汤。小便少者，心苦里急，猪苓汤。
饮水多，水停心下，悸而惕惕不安者，茯苓甘草汤五苓散选用。
凡停水而悸，心下怔忡，或厥者，虽有馀邪，必先利水，免致内渍而成自利，外渍而为肿胀也。

惊惕  ***************************
惊惕者，心中惕然动悸，皆火迫吐下所致。如太阳病加温针必惊也。
又太阳脉浮，宜以汗解，妄以火迫之，必惊狂起卧不安，救逆汤。
火逆下之，因烧针，烦躁而惊狂者，桂枝甘草龙骨牡蛎汤。
少阳有三禁，妄加吐下，邪犯少阳之本，而惊烦胸满，小便不利，谵语身重，不可转侧者，柴胡加龙骨牡蛎汤。

不得眠  ***************************
阳盛阴虚，则昼夜不得眠，阴盛阳虚，则嗜卧不欲起，亦有至夜安静而昼日烦躁不得眠者，此汗下后暴伤其阳气所致也。
伤寒邪热传里，阴为阳扰，所以眠卧不宁，盖阳主动，动则使人烦心，不得眠，若邪气在表，必无热邪内扰之理，故少阴虽有烦心不眠，皆为传经热证，而非直中阴寒。阴主静，静则多眠，安有反不得眠之理。
不得眠有数证，皆为阳盛，切禁温剂，惟汗吐下后，虚烦脉浮弱者，因津液内竭，则当从权用真武汤温之。此太阳坏病治例，而非少阴阴寒之谓也。
如下之后，复发汗，昼日烦躁不得眠，夜而安静者，用乾姜附子汤，亦是暴伤津液之故，非阴证也。
又太阳病，二三日不得卧，但欲起，心下结，脉微弱者，用理中汤，亦是因寒饮在胸中，所以宜温而不宜下，下之利不止耳，外此皆不可用温也。
汗下后，虚烦不得眠，栀子豉汤。
胃中有燥屎，大热错语，喘满神昏不得眠，大承气汤急下之。
汗下后，乱梦心烦乏气，狂言不得眠，酸枣汤。
表邪失汗伤阴，身大热，善忘时惊悸，乾呕，错语呻吟，不得眠，犀角地黄汤。
五六日大便不行，腹胀不硬，按之不痛，舌乾微苔而渴者，炙甘草汤。
少阴病得之二三日已上，心烦不得眠，黄连阿胶汤。
咳而呕，心烦不得卧，猪苓汤。
中气虚而寒痰沃胆，胸中时觉怔忡，昼夜不得眠，温胆汤。
伤寒坏病久不愈，常不得眠，或心脾气血素亏，而惊悸不宁，不得眠，诸药不效者，大剂独参汤或归脾汤，用送下养正丹。差后虚烦不得眠，竹叶石膏汤。

多眠  ***************************
夫卫气者，昼则行阳，夜则行阴，行阳则寤，行阴则寐。盖阳虚阴盛，则目瞑多眠，若始病无表证，而见畏寒呕泄，知病不在阳分，而为直中阴寒无疑。惟风邪深入，而见头痛发热，神昏多眠者，方为表证，则宜解表为先。若得汗后脉沉细，身凉嗜卧者，此阳邪去而阴气自复，可不药而愈也。设胸满胁痛，风热内攻而喜睡者，小柴胡加枳桔。
少阴病，始得之但欲寐，脉尺寸俱沉细迟弱者，四逆汤。
少阴病，欲吐不吐，欲呕不呕，心烦多寐，自利而渴，小便色白者，真武汤。若复烦热不得卧者，难治。
凡脉微细欲绝，或蜷卧恶寒向壁，或身重逆冷，皆属少阴，宜附子汤。
热病三阳合病，目合则汗，谵语有热者，白虎汤。
凡胃有热者，亦欲多眠，但神昏气粗而大热，忽不似少阴之蜷卧足冷也。
风温、狐惑多眠，详本例。

蛔厥  ***************************
昔人云：杂病吐蛔责于热，伤寒吐蛔责于寒。殊不知皆是胃虚邪盛，寒热错乱所致。所以仲景乌梅丸，辛热苦寒补泻并用，而独不用甘草者，盖蛔闻甘即起，闻酸即止，闻苦即定，见辣则头伏而下，设不知此，而纯用辛热之药，则吐逆转剧，误用纯苦寒之药，则微阳顿绝，危殆立至也。然《金匮》又有甘草粉蜜汤纯用甘味者，此又治久病胃虚不得食而蛔病之药，不可因此碍彼也。
有初见表证即吐蛔者，此必夹食所致，但与二陈汤中倍生姜、乌梅，加细辛、川椒、紫苏、广藿香叶之类自安。
少阳寒热往来，呕而吐蛔者，小柴胡去参、枣、甘草加乌梅、黄连，若胸中痞者，三泻心汤黄连汤选用。
若腹满不大便，热甚昏愦而吐蛔者，当用大柴胡去大枣加黄连、乌梅微利之。
厥阴病，消渴气上撞心，饥不欲食，食即吐蛔，盖中焦寒极，而无根失守之火浮于上焦，故能消水，宜连理汤用乌梅肉糊丸，川椒汤服。若大便难者，加酒制大黄、蜂蜜微利之。
用丸不用汤者，取滓入虫口也。
蛔上膈，烦躁昏乱欲死，两手脉沉迟，足冷便秘者，多难治。若蛔色赤而活或多者，属胃热，犹可治之；蛔死色白而扁者，属胃败，必不治也。
凡人胃脘忽痛忽止，身上乍热乍凉，面上乍赤乍白，脉倏乱倏静，口中吐沫不食者，便是蛔厥之候。

脏厥  ***************************
脏厥者，胃中阳虚，不能生化脾土，则脾脏气衰不运，不运则水穀不化，胃气不行，经脉不通，故周身皆冷而厥也。伤寒脉微而厥，至七八日肤冷，其人躁无暂安时，此为脏厥，非蛔厥也，附子理中汤。

狐惑  ***************************
狐惑及䘌，皆虫证也。伤寒失汗不解，多日传变，三虫求食，则为狐惑。盖腹中有热，入食无多，肠胃空虚，故三虫求食而蚀人脏腑也。《金匮》云：狐惑之病，状如伤寒，默默欲眠，目不得闭，卧起不安，虫蚀于喉为惑，上唇有疮，蚀于阴为狐，下唇有疮，不欲饮食，恶闻食臭，其面目乍赤乍黑乍白，蚀于上部则声嗄，甘草泻心汤。又云：病脉数无热微烦，默默但欲卧，汗出，初得之三四日，目赤如鸠眼，七八日，目四眦黑，若能食者，脓巳成也，赤小豆当归散。蚀于下部则咽乾，苦参汤洗之；蚀于肛者，雄黄导之，近世通用黄连犀角散加槐子桃仁煎服。
东垣治一膏梁人，先曾发汗不解，而变狐惑发斑，厥逆声嗄，默默欲眠，目不能闭，反侧不安，大便秘结，六脉沉数、乃厥深热深之候，急以承气下之，更用黄连解毒汤黄连犀角散而安。

百合  ***************************
百合病，即痿证之暴者。以肺热叶焦，气化不行，致小便不利。又肺为百脉之总司，故通身经脉废弛，所以百脉一宗，举身皆病，无复经络传次，皆由大病虚劳之后，脏腑不调所致。其证似寒无寒，似热无热，欲食不食，欲卧不卧，口苦小便赤，药入即吐利，脉微数，尿则头痛者，六十日愈，头不觉痛，但淅然恶寒，四十日愈，尿则快然，但头眩者，二十日愈，百合地黄汤随证加减。盖取百合之清肃肺气以利水道，则周身之热自化耳。

舌卷囊缩  ***************************
伤寒传至厥阴，邪热内伏，阳气不得外通，所以经脉缩急，反有似乎阴寒之状，以肝主诸筋故也。故凡舌卷囊缩，从三阳热证，传至厥阴而见此证者，乃肝气燔灼，木受火困而不得舒纵，为热极危殆之候。男子则囊缩，妇人则乳头缩也。指掌以囊缩用小承气，然必脉实便秘，口渴烦满之极方可下之。若脉浮下利者，宜当归四逆汤，脉缩厥寒者，加吴茱萸。
若始病无热，便厥冷无脉，而见此证，乃厥阴虚寒，内则经脉失养，而引急不舒，外则肢体蜷曲，而下部不温，乃肝气垂绝之候，急宜四逆汤加吴茱萸、肉桂温之，并灸关元、气海及葱熨法。
伤寒食郁中宫不化，久而变热，痰聚胸中，则声音不清，舌短强硬而囊不缩，宜调中饮。
又寒疝往往有囊缩睾丸引急而舌不卷者，四逆汤加吴茱萸、茴香。

阳缩  ***************************
夹阴伤寒，身热头疼，足冷阳缩，及三阴中寒，阴盛格阳，烦躁面赤，阳缩入腹者，皆真阳内馁，不可与厥阴经热极囊缩，比例而推也。治法详总论夹阴三阴例中。阴阳易女劳复，阳缩入腹，舌吐出者不治。

直视摇头  ***************************
直视者，目上瞪而不能动也。经曰：直视摇头者心绝，狂言目反直视者，肾绝。直视喘满者死。若戴眼反折，汗出如贯珠不流者，为膀胱绝。反折言目珠左右不定也；戴眼谓黑睛反视不下也，皆不治。
痉病直视摇头，口噤背反张者，难治。然非心绝，风主动摇故也。又摇头言者里痛也，审其因而治之。
若目中不了了，犹能视物，但半昏不见，此非直视也。谵语不大便者，宜大承气汤下之。
又亡血家发汗，直视不能眴，盖目得血而能视，误汗复伤其血，故眦急不能卒视，当大补气血为主，不可便以为死证也。

遗尿  ***************************
遗尿者，小便自出而不知也。热病三阳合病，则身重谵语遗尿，此热盛神昏而不知也。
若阴证下体逆冷遗尿者即死。
若病久脉和身轻，肌肤柔泽者，此膀胱虚寒之极也。附子汤加益智、沉香、补骨脂。
汗下后不解，阴虚火动而遗尿者，以发汗虚表，肺金气伤，加之膀胱津少，不能约制也，生脉散加黄耆、肉桂。
卒中风倒仆遗尿，肾绝狂言，直视谵语遗尿者，肾与膀胱俱绝，不治。

循衣撮空  ***************************
循衣撮空，皆为死候。而仲景又云：循衣摸床，直视谵语，大承气汤下之，脉弦者生，涩者死，小便利者可治。详此证，非大实即大虚，当审其因，察其脉，参其证，而分治之。实而便秘，大承气泻之；虚而便滑，独参汤补之，厥逆加附子，若亡血者，又当与生地黄黄连汤也。
许叔微治一人，伤寒大便不利，日晡潮热，手循衣缝，两手撮空，直视喘息，更数医矣，见之皆走。此诚恶候，得此十中九死，仲景虽有证而无治法，但云脉弦者生，涩者死，已经吐下，难于用药，姑且救之。若大便得通而脉弦者，庶可治也。与小承气汤一服，而大便利，诸疾渐退，脉且微弦，半月愈。又尝治循衣撮空得愈者数人，皆用大补气血之剂，惟一人兼瞤振脉代，遂于大补剂中加桂二分，振止脉和而愈。又一人夏月伤暑，兼内伤冷物，厥逆呕吐，或误认阴证而与热药，及覆盖出汗后，加以口热咽乾，眼白微红，项强溺秘，循衣摸床，如发狂状，言语错乱，舌赤欲裂，朝轻暮重，脉六七至而有力，以黄连解毒及大承气，下之而安。

绝汗  ***************************
冷汗者，胃中阳衰，不能温养分肉，营卫失职而然也。伤寒环口黧黑，柔汗发黄者脾绝，阴毒面青黑，额上手背冷汗不止者，营卫绝，皆死。大抵气绝则汗出如珠，著身不流，气散则汗出如油，喘而不体，皆是绝证。若虚极冷汗淡汗不止，皆非吉兆也。

劳复  ***************************
大病新瘥后，气血尚虚，馀热未尽，宜安卧静养，设或早起劳动，则血气沸腾，而发热为劳复矣。非但强力远行也，梳头沐浴则动气，忧愁思虑则伤神，况过用力乎？谚云：诸劳皆复，御女者死，诸食皆复，犯酒最剧。酒色之害甚矣哉。
伤寒邪气之传，自表至里，有次第焉，劳复则不然，见其邪气之复来也，必迎而夺之，不待其传也。经言：大病差后劳复者，枳实栀子豉汤。
伤寒差后更发热者，小柴胡汤，脉浮以汗解之，脉沉实者，以下解之。
起居不时，虚热躁渴，喘嗽气乏者，竹叶石膏汤去半夏、石膏加京枣，名千金劳复麦门冬汤。
身热食少无力，补中益气汤。
大抵劳复食复二证，医识得秘妙，则不致张惶，若先病七日汗出，今复发亦七日，汗出，先十四日汗出，今亦十四日方解。若疫证三四次复发，亦三四次战汗，不为虑也。

食复  ***************************
食复者，土虚不能胜穀气也。经云：热病少愈，食肉则复，多食则遗，此其禁也。
病已差，尚微烦，设不了了者，以虚不胜穀气，故令微烦，损谷则愈。若有停滞，宜枳实栀子豉汤加大黄。
若关脉洪大，烦渴谵语，腹痛不大便，或发热，大柴胡下之。虚弱微热，理中汤温之。
大病新差，饮酒必复，以酒味辛热，助其馀邪热毒故也，脉弦大者，小柴胡加葛根、黄连、乌梅，若脉洪大者，竹叶石膏，或小剂黄连解毒酌用。

女劳复  ***************************
大病后犯房劳而复者，为女劳复。犯者多死。其候头重不举，目中生花，腰背疼痛，少腹里急绞痛，或憎寒发热，阴火上冲，头面烘热，心胸烦闷者，必用烧裩散，以韭根一大把，鼠粪百馀粒，煎汤调下，虚极热盛者，节庵逍遥汤调服。若腹急痛，脉沉逆冷者，当归四逆加吴茱萸调服，仍以吴茱萸升许酒拌炒熨小腹，若手足挛拳，阳缩入腹，脉离根者，不可救也。

阴阳易  ***************************
男子病新瘥，与妇人交而妇人反病者为阳易；妇人病新瘥，与男子交而男子反得病为阴易，此近世所分，古人总谓之阴阳易也。男子则阴肿，少腹绞痛，妇人则里急，腰胯内痛，头重不举，目中生花，有时阴火上冲，头面烘热，胸中烦闷，甚者手足挛拳，百节解散，男子阳缩入腹，妇人痛引阴中，皆不可治。必舌吐出而死。如无死证可治者，用烧裩散，以五苓散加韭根、鼠粪煎服，热甚者，以逍遥汤调服，总欲使邪火从小便中泄去也。
石顽治冯茂之夏月阴阳易，而腰痛少腹急，烦躁谵妄，舌色青紫，而中有黄苔肿裂，虽渴欲冷饮，而舌却不甚干，心下按之硬痛，嗳而失气，此挟宿食也。所可虑者，六脉虚大，而两尺则弦，按之皆无根耳。遂以逍遥汤加大黄一剂，下黑秽甚多，下后诸证悉除，但少腹微冷作痛，又与烧裩散一服，煎五苓散送下而安。

遗热  ***************************
伤寒瘥后，半月十日以来，终不惺惺，错语少神，或寒热似疟，或烦热颊赤，脉来浮数而软，此先前发汗未彻，馀热留在心包也。奉议节庵，俱主知母麻黄汤，即麻黄汤扣去杏仁而加知母黄芩芍药也。余尝用竹叶石膏汤加麻黄，治之更捷。若寒热如疟，小柴胡倍人参为当。

发颐  ***************************
伤寒汗出不彻，热遗少阳，结于耳后或耳下，其形硬肿者，名曰发颐。见之速宜消散，缓则成脓为害也。连翘败毒散。若脉浮数，能食者易治，若沉紧或牢革，反大发热，不能食者，难治。肿连面上者，必加白芷、葱白，以通阳明之经，若大便燥实，加酒大黄，外用赤小豆末、鸡子清调敷，慎不可用寒凉敷药。若发即隐下，不能起发者，真气内乏，毒邪内陷，最危之兆。若连发数处，如流注者，多不救也。

喜唾  ***************************
病新瘥后，口中喜唾不止者，此少火气衰，中土不温，不能约制津液也，理中圆加益智仁，以收摄之。

瘥后浮肿  ***************************
大病后，腰以下至足，肿而重者，有水气也，牡蛎泽泻散急攻之。轻者只用五苓散加大腹皮、牡蛎，但不可延缓，缓则上支胸胁，难救矣。若但面肿而足不肿者，为胃虚，养胃汤去草果加防风。但足肿而重者，为脾弱，当节其饮食，用补中益气汤温补之，勿拘下肿为水，不辨虚实而混治也。

杂方  ***************************
（一百十三道　论中引用正方已具《缵论》，此不复录）
●阳旦汤　治冬温发热咽痛，或自利而咳
桂枝（三钱）　芍药（酒焙）　甘草（炙，各二钱）　黄芩（三钱，酒炒）　生姜（三片）　大枣（三枚，擘）
上水煎，去滓，温服无时，日二三服。本方加乾姜，名阴旦汤，治内挟寒食者。
●黄耆建中汤　治卫虚不能作汗，虚劳里急，诸不足。
黄耆（一钱，酒炒）　桂枝（二钱）　芍药（三钱，酒洗）　甘草（二钱，炙）　生姜（三片）　大枣（三枚，擘）　胶饴（半两）
上水煎，去滓，内胶饴，更上火消解，日三服。
●再造散　治阳虚不能作汗，名无阳证。
黄耆（酒洗）　人参　桂枝　甘草，炙（各一钱）　熟附子　细辛（各五分）　羌活　防风　川芎（各八分）　煨姜（五片）
上水煎将成，加酒芍药一撮，更煮三沸，去滓温服。节庵以此汤，治尺中迟弱，阳虚不能作汗之证，名曰再造，固为高出前辈，但稍嫌风药冗杂，然无害于温补助卫之大旨也。
●香苏散　治感冒非时邪气，难分六经证者。
香附（姜汁浸，勿炒）　紫苏（各二两）　陈皮（去白一两）　甘草（半两，炙）
上为散，每服半两，水煎去滓，日三服，以汗出热除为度。
●芎苏散　治非时感冒
苏叶　柴胡（各二钱）　川芎　葛根　枳壳　桔梗　陈皮　半夏　茯苓（各一钱）　甘草（七分）　生姜（三片）　大枣（一枚，擘）
上水煎，去滓热服温覆取微汗。
本方去川芎、柴胡，加人参、前胡、木香，名参苏饮。按此为治非时感冒之首剂，非正伤寒药也。方中芎苏柴葛四味，为通治三阳经外感药，而独推芎苏二味名方者，其重在于邪伤血分也。更合之以二陈，治内伤饮食，加枳桔宽膈利痰，诚为总司外内之良方，而无引贼破家之虞，宜乎！世所共推也。其参苏饮方，即此汤去川芎、柴胡，而易人参、前胡、木香之制，其主在于气分也。昔人有用芎苏散不解用参苏饮即解之说，意在人参有兼补之功，殊不知其为气血两途也。
●神术汤　治内伤冷食，外感寒邪。
羌活　苍术（泔浸，炒各三钱）　藁本　川芎　白芷（各一钱五分）　细辛（五分）　甘草（一钱，炙）　葱白（二茎连须）　生姜（三片）
上水煎热服，覆取微汗
●十神汤　治时疫感冒，头痛如破。
紫苏　葛根（各一钱五分）　麻黄（去根节，泡）　升麻　川芎　白芷（各八分）　陈皮　甘草　白芍（世本作赤芍误）　香附（姜汁拌，碎各六分）　生姜（五片）　葱白（三茎，连须）
上水煎，热服无时，温覆取微汗。
此方出香苏散，专主解利阳明非时不正之气，其太阳经伤寒发热禁用，以中有升麻葛根，恐引邪入犯阳明也，今世用治寒疫，但六经证不显者，总以此汤疏表利气，而元气虚人，蒙害亦不鲜矣。
●升麻汤（即升麻葛根汤）　解利阳明经，发热斑疹
升麻　葛根，生　白芍（酒洗）　甘草（炙各一钱五分）
上水煎，温服无时发斑加犀角，热甚更加黄连、黑参，虚加人参。
●葛根葱白汤　治温热头痛如破。
川芎（二钱）　葛根　芍药　知母（各一钱五分）　葱白（四根，连须）　生姜（二片）
上水煎温服，痛未止再服。
本方去知母加甘草、大枣，名增损葛根葱白汤，治感冒头痛。
●连须葱白香豉汤　治感冒头痛如破。
连须葱白（七茎）　香豉（一合，勿炒）　生姜（一两，切）
上水煎，温日三服，覆取微似汗，不汗加苏叶。
●选奇汤　治风火相煽，眉稜骨痛。
羌活（一钱五分）　防风（一钱）　甘草（一钱五分，夏生冬炙）　黄芩（酒炒一钱，热甚加用）
上水煎，食后稍热服。
●藿香正气散　治四时不正之气挟食，及瘴湿霍乱。
广藿香叶（一钱五分）　白术（霍乱转筋换木瓜）　厚朴（姜制）　白芷（痰食气滞换木香）　陈皮（各八分）　半夏（一钱五分，口渴去之）　茯苓　桔梗（各一钱）　大腹皮（姜汤泡用，胀用之）　苏叶（各一钱，自汗去之）　甘草（炙，五分，呕吐去之）
上用生料作一剂，加生姜三片，大枣二枚，水煎去滓，热服无时。热多加黄连，寒多加乾姜，寒甚加少加附子。
此本不换金正气散而立，方中腹皮乃传写之误，当遵古方用苍术为是。专治一切不正之气，非正伤寒药也。太阳病恶寒发热，头疼骨节痛，用之，先虚正气，虽汗出亦不解，故元气虚人，并夹阴伤寒，发热脉沉足冷者，禁服。
●人参败毒散　治时疫初起壮热，寒疫汗后热不止。
人参　羌活　独活　柴胡　前胡　川芎　枳壳　桔梗　茯苓（各一钱）　甘草（半钱，人中黄更佳）
上用生料作一剂，加生姜二片，水煎去滓，日二服。
本方加陈仓米，名仓禀汤，治疫痢。
此乃时疫初起烦热痞闷之证，然服之多有毒邪骤发，其势转甚者。盖骤发则毒易传分，但不知者，以为反增其困耳。又寒疫屡发不解，亦咸用之，以正虚不补则邪终不化。所以昔人有云，败毒散主治在时疫之先，又可用于寒疫之后，诚格言也。
●荆防败毒散　治捻颈瘟，咽喉肿痛，腹胀暴证。
羌活　独活　前胡　柴胡　人参　甘草（人中黄更佳）　枳壳（生）　桔梗　茯苓　川芎　牛蒡子（炒研）　薄荷　荆芥（各一钱）　防风（一钱五分）
上水煎，去滓缓服，临服加真金汁一盏尤效。
本方去人参、茯苓、枳壳、桔梗、薄荷、独活，加连翘、红花、升麻、归尾、穿山甲，名连翘败毒散，治发颐。
●普济消毒饮　治天行大头，湿蒸多汗
柴胡（一钱二分）　黄连　黄芩（酒炒）　黑参　连翘　鼠黏子（炒研）　升麻　白芷　甘草（生）　桔梗　马勃（各一钱）　殭蚕（炒七分）　板蓝根（如无，青黛代之）
上为末，半用水煎，去滓，食后徐服，半用蜜丸噙化就卧，以令药性上行也。气虚脉弱，加人参，大便秘，少加酒大黄。
●六神通解散　治时疫初起热甚，躁不得汗。
麻黄（去节，酒洗）　石膏　滑石　黄芩（各二两）　苍术（去皮，泔炒，四两）　甘草（炙，一两五钱）
上为散，每服半两，加姜三片，水煎去滓，热服取汗，节庵加羌活、川芎、葱白、香豉。
●独活散　治瘟疫、瘴气，脚膝疼软，发热头疼体痛。
独活　羌活　细辛　麻黄（去节，泡）　防风　枳壳（生）　蔓荆子　甘菊花　黄芩（酒洗）　人参　茯苓　甘草（炙各一两）　石膏（二两）
上为散，每服半两，加薄荷五叶，生姜三片，水煎去滓，热服无时。
●达原饮　治时疫邪气初犯募原者。
黄芩（酒洗）　白芍（酒洗）　知母（酒洗）　厚朴（姜汁炒，各一钱）　槟榔（二钱）　草果（七分）　甘草（五分，炙）　生姜（一片二枚，擘）
上水煎，日三夜二服。
●生犀饮　治疫疠初起眩晕呕血。
犀角（二钱）　苍术（麻油炒，一钱）　川连（一钱）　黄土（半两）　茶叶（一大撮）　金汁（半盏）
上水煎去滓，入金汁搅服，日三夜二。大便结加大黄，渴加栝蒌根，虚加盐水炒人参，表热去苍术、黄土加桂枝、黄芩，便脓血，去苍术倍黄土加黄柏，便滑以人中黄代金汁。
●清热解毒汤　治温疫大热
黄连（酒洗）　黄芩（酒洗）　白芍（酒洗）　生地　人参（各三钱）　石膏（鸡子大，碎）　羌活　知母（各二钱）　甘草（一钱五分）　升麻　葛根（各一钱）　生姜（二两，切）
上水一斗，煮取五升，每服一升，日三夜二服。
●人中黄丸　治瘟疫诸热毒。
大黄（三两，尿浸）　人中黄（如无，坑⿱垢土代之）　苍术（去皮，麻油炒）　桔梗　滑石（各二两）　人参　黄连（酒洗）　黄芩（酒洗，生各一两）　防风（五钱）　香附（姜汁拌，勿炒，一两五钱）
上为末，神麴糊丸，清热解毒汤送下二三钱。
●人中黄散　治大头疫疠及疙瘩瘟。
辰砂　雄黄（各一钱五分）　人中黄（一两）
作人中黄法：以竹筒留节去皮傍开一孔入满甘草末，杉木塞孔腊月浸大粪池底月馀，晾乾候用）上为末，每服二钱，薄荷、桔梗煎汤下，日三夜二服。
●凉膈散　治膈热便秘胃实，发斑表里俱热。
连翘　栀子仁　黄芩　薄荷　大黄（酒洗）　芒硝（各二钱）　甘草（五分，炙）　大枣（一枚，擘）　葱白（一茎）
上水煎去滓，温服无时。
●双解散　治温热病表里大热。
防风　麻黄　薄荷　川芎　连翘　当归　芍药（生）　大黄（酒洗）　芒硝（各半两）　石膏　黄芩（酒洗）　桔梗（各一两）　甘草（二两，炙）　白术（姜汁拌，勿炒）　荆芥　山栀（各二两五钱）　滑石（三两）
上为散，每服三钱，加生姜三片，水煎去滓温服。
此本凉膈合通解而易白木，加芎、归、芍药、荆、防、桔梗，即通圣合益元之制也。按通圣为中风门中专方，而中风多是邪乘虚入，万无表里俱实之证。即大便燥结料属血枯风秘，用此甚难。惟致病热病，内外邪甚者，乃为合宜。盖防风麻黄解表药也，风热之在皮肤者，得之由汗而泄；荆芥薄荷清上药也，风热之在巅顶者，得之由鼻而泄；大黄芒硝通利药也，显热之在肠胃者，得之由后而泄；滑石栀子水道药也，湿热之在决渎者，得之由溺而泄；热淫于膈，肺胃受邪，石膏桔梗清肺胃也；而连翘黄芩，又所以祛诸经之游火；风热为患，肝木主之，川芎归芍，和肝血以息风热；而甘草白术，又所以和胃气以健运脾土，能胜湿热御风火故也。方中倍用益元者，以伏气所蒸之湿热，使半从肌表而泄，半从渗道而利也。故大便通者，硝黄自可勿用，有微汗者，麻黄即可勿施；而湿热郁发，未有小便不黄赤者，双解之义实在发汗利小便耳。昔人但知守真长于治火，不知实开温热病之法门也。
●黄连解毒汤　治内外热剧。
黄连　黄芩　黄柏（三味俱酒洗）　山栀（各二钱五分）
上水煎，温服无时。
●三黄石膏汤　治汗下后不解，热郁三焦，便滑溺涩。
黄连　黄芩　黄柏（三味俱酒洗各二钱）　山栀（二十枚碎）　石膏（五钱，碎）　麻黄（一钱，泡）　香豉（一合）　生姜（三片）　葱白（三茎）
上用澄清地浆水煎，服半日许，不得汗解再服。脉数便秘，上气喘急，舌卷囊缩者，去麻黄、香豉，加大黄、芒硝，槌法加细茶一撮。寒能制热，故用石膏，苦能下热，故用芩、连、栀，柏，佐以麻黄、淡豉之发散者，以温热至深，表里俱实，降之则郁，扬之则越，郁则温热犹存，故兼之以发扬，则炎炎之势皆尽矣。此内外分解其势，乃兵之分击者也。
●导赤泻心汤　治热传手少阴神昏。
黄连（酒洗）　黄芩（酒洗）　山栀（姜汁拌，炒黑）　滑石（碎）　知母（盐酒拌）　犀角　甘草（生）　人参　麦冬（去心）　茯神（各一钱）　生姜（三片）　大枣（三枚，擘）
上加灯心为引，水煎热服。
●射干麻黄汤　治水饮伤肺，咳而上气，喉中水鸡声。
射干（三钱）　麻黄（四钱）　细辛（一钱五分）　紫苑　款冬花（各三钱）　五味子（槌）　半夏（姜制各二钱）　生姜（三片）　大枣（二枚，擘）
上以水先煮麻黄，去沫内诸药，煎成去滓分三服
●金沸草散　治肺感风寒，鼻塞声重咳嗽
旋覆花（去梗叶）　麻黄（去节，泡）　前胡（各七分）　荆芥穗（一钱）　半夏（姜制）　甘草（炙）　芍药（各五分）　生姜（三片）　大枣（一枚，擘）
上水煎去滓，晨昏各一服
●葳蕤汤　治风温咳嗽及冬温，发热头眩，咽乾舌强。
葳蕤（一钱五分）　石膏（二钱，碎）　白薇　麻黄（去节泡）　川芎　葛根　羌活　甘草（炙）　杏仁（去皮尖，碎）　青木香（各一钱）
上水煎日三服。
●栝蒌根汤　治风温无大热而渴。
栝蒌根（一钱）　石膏（二钱，碎）　葛根（一钱五分）　防风　人参　甘草（炙　各五分）
上水煎，热服无时。
●防己黄耆汤（一名汉防己汤）　治风湿关节烦疼，脉浮汗出。
防己（酒洗）　黄耆（酒拌　各一两）　白术（五钱，姜汁拌）　甘草（五钱，炙）
上每服抄五钱匙，加生姜四片大枣一枚，水煎热服，后当如虫行皮中，腰以下如冰，后坐被上，又以被绕腰下，温令微汗，瘥。
喘加麻黄，胃气不和加芍药，气上冲加桂枝，下有陈气加细辛。此治卫中之阳太虚，而在里之真阳无患者，附子既不可用，但用耆、术甘温从阳以缓图之。盖自汗而腰以下属阴之分无汗，服此虽动其湿，而卫中之阳尚不足以胜之，故皮中如虫行，所以用暖被围腰下接令微汗，以渐取差，亦从下受者从下出之之法也。
●麻黄杏仁薏苡甘草汤　治风湿身疼，日晡发热。
麻黄（去根节，泡，一钱五分）　杏仁（十枚，去皮尖，研）　薏苡（一两，姜汤泡，勿炒）　甘草（八分，炙）
上水煎温服，有微汗避风。
方中用麻黄、杏仁、甘草以开发腠理而泄风邪，即以薏苡之通利水道而去湿，大意与麻黄加术汤不殊，但其力稍逊耳。
●羌活胜湿汤　治风湿上甚，项强头痛。
羌活　独活（酒洗）　防风　川芎（酒洗）　藁本（酒洗）　蔓荆子（碎）　甘草（炙，各一钱）　生姜（一片）
上水煎温服，缓取微似汗，速则风去湿不去也。
寒湿腰以下重，加附子、防己，身重腰沉沉然，加黄柏、苍术。本方去独活、川芎、蔓荆、甘草，加升麻、柴胡、苍术，名除风湿羌活汤。湿上甚为热，汗之则易，下之则难，故当变常法而为表散。此方得之，若周身关节尽痛，即当去巅顶之药，专除肉腠间风湿为务也。
●补中益气汤　治内伤劳倦耗气，及劳力感寒。
黄耆（酒炒，一钱，热甚倍用）　人参（三分有嗽去之，气虚者可加至一钱）　甘草（炙，五分，可加至一钱）　白术（三分，可加至五分，若胁下痛者，有瘀血也，须生用）　当归（土炒）　橘皮　升麻　柴胡（各二分，可加至三分）
上水煎，食远稍热服。
周慎斋曰：脾气者，上升则为元气，下行则为邪气。内伤中虚表热，或潮热自汗，补中正方，表热加羌防，腹中满加附子。凡用补中，病热已退，升柴不用可也。若浑身拘急作胀，系风寒宜加羌防，但作胀不拘急，为内寒，加附子，又用补中。下体痿软，或虚弱者，不可用，当以八味丸治之。凡内伤作泻，藏附子于白术中，令其守中以止泻也。表热，藏附子于黄耆中，欲其走表以助阳也。凡内伤调理脾胃，必用羌活散其肝邪，此为正治。
陆丽京曰：东垣之定此方也，其言曰：脾胃既虚，则下流于肾肝，阴火得以乘其土位。夫脾胃之气，不上行而下流，则并于肝肾，是脾肾原是无病，而承脾胃之下流，即其气愈盛矣。盛满者泻之，此升柴之所以必用也。然此为下实而清阳下陷者言之，非为下虚而清阳不升者言之也。倘人之两尺虚微者，或是癸水销竭，或是命门火衰，若再一升提，则如大木将摇而先拔其本实，枯条垂落而更拔其根荄，寿命难期，危亡立至也。
●生脉散　治暑伤元气，喘促烦渴。
人参（五钱）　麦冬（去心，三钱）　五味子（二钱，碎）
上用长流水煎，温服无时。（孙真人云人参用井水煎服之无效。）孙真人，令人夏月常服生脉散，则百病不生，东垣云：夏月服生脉散加黄耆甘草，令人气力涌出，刘宗厚云：若脚膝痿弱者，更加酒黄柏，则筋力倍常。
●清暑益气汤　治长夏湿热蒸人，烦热喘满，小便赤。
黄耆（一钱，酒炒）　人参　白术（姜制）　苍术（泔浸，去皮，麻油炒）　升麻（醋洗）　神麴（炒）　陈皮（各五分）　甘草（炙）　当归　麦冬（去心）　黄柏（盐酒炒，各三分）　五味子（九粒，碎）　葛根（酒煨）　泽泻　青皮（各二分）
上水煎，徐徐服。
本方去青皮、葛根加黄连、茯苓、柴胡，名清燥汤。
暑令行于夏，至长夏则兼湿令矣。故此方兼而治之，暑热蒸炎，表气易泄，而中气者，又为诸气之原，黄耆所以实表而固易泄之气，即兼当归以统养脾之血，白术神麴甘草，所以调中而培诸气之原，酷暑横流，肺金受病，人参、五味，麦冬，一以补肺，一以清肺，一以收肺，此三物名为生脉也。以气虚则脉虚，伤暑之证，未有脉不虚者，故用补气之药以复脉，经所谓扶其所不胜也，火盛则水伤，故又以黄柏、泽泻清其化源，液亡则口渴，故又以葛根升其胃液，清气不升，升麻可升，浊气不降，二皮可理，苍术之用，为兼长夏之湿也。
●十味香薷饮　治伤暑体倦神昏，头重吐利。
香薷（二钱）　人参　黄耆（酒炒）　白术　茯苓　甘草（炙）　扁豆　陈皮（醋炒）　厚朴（姜制）　木瓜（各一钱）
上水煎欲令作汗热服，欲利小水冷服。
伏暑去黄耆，人参加黄连、藿香、泽泻。
本方去黄耆、白术、陈皮加杏仁、半夏、藿香、砂仁、姜、枣，名六和汤。
●消暑十全散　治夹暑感冒，发热头痛。
香薷（二钱）　扁豆（炒，槌）　厚朴（姜汁炒）　木瓜　陈皮（一作半夏）　甘草（炙）　白术（姜汁拌）　茯苓　广藿香叶　苏叶（各一钱）
上水煎，热服无时，取微汗。
●黄连香薷饮　治伏暑大热，水泻脉数。
香薷（二钱）　厚朴（一钱，姜制）　黄连（五分，酒蒸）
上水煎冷服。
本方去黄连加扁豆、甘草，名局方香薷饮。
●消暑丸　治伤暑发热头痛泻利烦渴。
半夏（一斛，米醋五升煮乾）　甘草（生）　茯苓（各半斛）
上为细末，姜汁和丸，无杂生水，每服二钱，不拘时，沸汤送下。消暑在消其湿，故于二陈汤内除去橘皮，而倍用半夏为君也。又以半夏性燥，故用醋煮以敛其性，而使之下行，且不耗津液矣。其用生甘草、茯苓者，不忘涤痰消湿之本意也。去橘皮者，恶其上升耗气也。夏月之气，易于耗散，一切破气之药，皆当禁用，不独此方之橘皮耳。
●益元散（即天水散，俗名六一散）　治暑湿热蒸，小便不利。
滑石（六钱）　甘草（一钱）
上为极细末，用清水调服。发汗加葱豉，安神加辰砂，止泄加炮姜，消斑加青黛。
●大顺散　治暑热引饮过多，霍乱呕吐。
甘草　乾姜（各五钱）　杏仁（去皮尖）　桂（各三钱）
上先将甘草用白砂炒，次入姜，却下杏仁，炒过筛去砂，合桂为末，每服三钱，沸汤调下。
●冷香饮子　治中暑夹阴，腹痛泻利。
附子（生用）　草果　橘红　甘草（炙　各一钱）　生姜（五片）
上水煎冷服。
●浆水散　治暑中太阴少阴，泄泻身冷，汗出脉弱。
附子　乾姜（炮）　甘草（炙）　肉桂（各五钱）　良姜　半夏（醋制　各二钱五分）
上用浆水煎，去滓冷服。（浆水即点酪之淡醋。）虚热喘乏加人参，汗多加黄耆五味。泄泻而兼身冷汗出脉弱，其为胃虚阳气欲脱之兆最急，是不得不用桂、附、二姜、甘草、半夏，辛温以理其脾之冷滞也。其妙用尤在浆水之酸以收欲脱之阳气，惜乎世咸忽之。
合大顺冷香消暑生脉清暑益气及此方观之。大顺用白砂炒甘草乾姜杏仁，冷香用水浸冷服，消暑用醋煮半夏，生脉清暑之用五味子，此用酸浆水煎，总是因夏月阳气在外容易耗散之故，其无故好啜香薷饮者，可不鉴欤！
●升麻鳖甲汤　治阳毒斑如锦纹，咽痛唾脓血。
升麻　甘草（各二钱）　蜀椒（炒去汗）　当归（各一钱）　雄黄（五分，研）　鳖甲（一钱五分，炙）
上水煎，温服取汗。
本方加桂枝名阴毒甘草汤。
●阳毒升麻汤　治阳毒面赤，狂言发斑，咽痛下脓血。
升麻　犀角（各一钱五分）　射干　黄芩　人参　甘草（各一钱）
上水煎温服，温覆手足汗出则解，不解重作。
●犀角黑参汤　治发斑毒盛咽痛。
犀角　黑参（各二钱）　升麻　射干　黄芩　人参（各一钱）　甘草（八分，生）
上水煎温服。
●犀角大青汤　治斑出大盛，大热心烦，狂言闷乱。
犀角（二钱）　大青（一钱五分）　黑参　升麻　黄连　黄芩　黄柏　山栀（各一钱）　甘草（八分，生）
上水煎热服无时。
本方去芩、柏、升麻加人参、生地、柴胡，名消斑青黛饮。
●黄连橘皮汤　治阳毒发斑。
黄连（一钱，酒洗）　橘皮（去白）　麻黄（去节，泡）　葛根（酒洗）　杏仁（去皮尖，研）　枳实（炒各五分）　厚朴（姜汁制）　甘草（炙　各三分）
上水煎温服。
●橘皮竹茹汤（即大橘皮汤）　治胃虚哕逆。
橘皮（去白，三钱）　竹茹（五分）　人参　甘草（炙　各一钱）　生姜（四片）　大枣（一枚，擘）
上水煎，温日三服。呃逆加柿蒂三枚。《活人书》加半夏。
●赤茯苓汤　治伤寒停水呕哕。
赤茯苓　人参　陈皮（去白各一钱）　白术（姜汁拌，生用）　半夏（姜汁炒）　川芎（各五分）　生姜（三片）
上水煎，不拘时服。
●小续命汤　治中风外有六经形证，及风痹脚气。
麻黄（去根节，泡）　桂枝　甘草（炙）　杏仁（去皮尖，炒，研）　芍药（酒洗）　川芎　防风　人参　黄芩（各一钱四分）　防己（二钱，酒洗）　大附子（炮，七分）
上作二剂，每剂加生姜五片大枣一枚，水煎温服，此本古今录验续命汤去当归、石膏、乾姜而加黄芩、芍药、防己、防风、附子、姜、枣之制也。以其无分经络，不辨虚实寒热，故易老有六经加减诸例，按吴鹤皋曰：此方治中风未详其证，麻黄、杏仁，麻黄汤也，仲景治太阳证之伤寒；桂枝、芍药，桂枝汤也，仲景治太阳证之中风。如此言之，则中风而有头疼身热脊强者，皆在所必用也。人参，甘草，四君子之二也，局方用之以补气，芍药、川芎，四物汤之二也，局方用之以养血，如此言之，则中风而有气虚血虚者，在所必用也。风淫末疾，故佐以防己，阴淫寒疾，故佐以附子，阳淫热疾，故佐以黄芩。盖病不单来，杂揉而至，故其用药亦兼该也。至于痉病脚气等类伤寒证，往往借用此方，然必按证增损，始为合宜。设不辨表里虚实而妄投之，宁无耗血伤津抱薪救焚之患乎？
●如圣饮　治刚柔二痉。
羌活　防风（各一钱五分）　川芎　白芷　柴胡　甘草（炙）　白芍　当归　乌药　半夏（姜汁炒）　黄芩（各一钱）　生姜（三片）
柔痉有汗加白术、桂枝，刚痉无汗加麻黄、苍术，口噤咬牙，大便实者，加大黄利之。上水煎去滓，临服加姜汁竹沥，温服无时。
●大羌活汤　治两感一日太阳与少阴俱病。
羌活（一钱）　独活　防己（酒洗）　防风　黄连（酒洗）　黄芩（酒炒）　苍术（泔浸，炒）　白术（生）　川芎　细辛　甘草（炙　各六分）　生地（三钱）　知母（一钱五分）　生姜（三片）　大枣（二枚，擘）
上水煎热服无时。节庵去防己、二术、连、知加柴胡、白芷、石膏、黑豆。两感有表里之殊，无阴阳之异，传经者皆为阳邪，一于升阳散热，滋养阴脏，则感之浅者，当或可平，故易老于不治之中而求可治之策也。
●羌活导滞汤　治六淫之邪，内滞发热。
羌活（一钱五分）　独活（一钱）　防己（七分，酒洗）　当归（一钱）　大黄（二钱，皂煎酒浸）　枳实（五分，麸炒）
上水煎，食前温服，取微汗。
●葶苈苦酒汤　治屡下热不解。
葶苈（三钱，研）　苦酒（三合，即米醋）　生艾汁（一合，如无，以干艾洗捣取汁）
上水煎，作三服，探吐取汗。
屡下热不解，阴津随汗外亡，而阳热转亢，故取苦酒之酸收，葶苈之下泄，以承领阴气内入，更兼艾汁以发越阳邪，使阴气内藏，阳热外散，一举而两得之，惜乎世所不解也
●黄龙汤　治失下循衣撮空，虚极热盛，不下必死者。
大黄（三四钱，痰秘，姜汁拌）　芒硝（二钱，肠鸣，换半夏、茯苓）　厚朴（一钱五分）　枳实（一钱）　当归（三钱，气秘，换木香）　甘草（一钱，血秘，换桃仁泥、生地黄汁）　人参（较大黄减半）　生姜（五片）　大枣（一枚，擘，风秘，换羌活）
上水煎，将成加桔梗一撮，再煎三沸，去滓热服。
虚人积结于内，攻之不行，乃肠胃枯竭之故，故节庵加人参当归于承气汤中，助其气血，以建背城之功，即如参苏饮中用参辅佐表药之义。
●厚朴七物汤　治腹满发热，脉浮饮食如故。
厚朴（一两二钱，姜汁炒）　大黄（姜制）　甘草（炙，各五钱）　枳实（炒）　桂枝（各三钱）　生姜（一两，切）　大枣（六枚，劈）
上水煎，温分三取。
呕加半夏，下利去大黄，寒多倍生姜。
此即小承气合桂枝去芍药汤也。七味中独推厚朴为君者，其主在于风邪内陷之腹满，原不在乎攻下也，观方后云下利去大黄，其义自见。
●代抵当汤丸　治蓄血。
大黄（四两，酒洗）　芒硝（一两）　桃仁（六十粒，炒研）　生地黄　归尾（酒洗）　穿山甲（蛤粉炒，各一两）　桂（三钱至五七钱）
上为极细末，炼蜜丸如桐子大，蓄血在上焦，丸如芥子大，临服去枕仰卧，以津咽之，令停喉下，搜逐膈上之瘀，中焦食远，下焦空心，俱桐子大以百劳水煎汤下之。如血老成积，此药攻之不动，去归地加醋制广茂一两，倍肉桂，或煮汤和滓，服之尤效。
●金匮下瘀血汤　治瘀血。
大黄（一两）　桃仁（二十枚，研）　䗪虫（二十枚，熬，去足）
上为末，炼蜜和作四丸，以酒一升煮一丸，取八合，和滓顿服之，衃血下如豚肝。
●备急丸　治心腹寒积，卒暴诸病，惟妊娠禁用。
大黄（酒浸，三分）　乾姜（生用，二分）　巴豆（去皮心，熬，一分）
上先将大黄、乾姜为末次入巴豆合研，杵千下，炼蜜丸绿豆大，密器中贮之，不拘时温水下五七丸，口噤者，抉齿灌之。
●大黄附子汤　治胁下偏痛，发热脉弦紧，此寒也。
大黄（一两，酒浸）　附子（一枚，炮）　细辛（二钱）
上水五升煮取二升，去滓分三服，服后如人行四五里顷，更进一服。三承气汤，为寒下之柔剂，白散备急丸，为热下之刚剂，附子泻心汤，大黄附子汤，为寒热互结，刚柔并济之和剂。此鼎峙三法也，独怪近世但知寒下一途，绝不知有温下等法。盖暴感之热结，可以寒下，若久积之寒结，亦可寒下乎？是以备急等法，所由设也。然此仅可以治寒实之结，设其人禀质素虚，虽有实邪固结，敢用刚猛峻剂攻击之乎？故仲景又立附子泻心汤，用芩连佐大黄，以祛膈上之热痞，即兼附子之温以散之。大黄附子汤，用细辛佐附子以攻胁下寒结，即兼大黄之寒导而下之。此圣法昭然，不可思议者也。奈何去圣久远，一闻此法，无论贤与不肖，莫不交相诋譭，遂至明哲束手，沉疴待毙，良可慨夫！
●二陈汤　治痰饮宿食固结。
陈皮（去白，胁下引痛，醋炒，乾咳，用蜜制）　半夏（姜汁制，热痰竹沥制，妊娠恶阻醋制）　茯苓（停饮、心悸，桂枝煎酒制，各二钱）　甘草（痞胀，砂仁汁制一钱）　生姜（七片，咳逆痰结用蜜煎）　乌梅肉（一个，泻利炒焦）
上水煎热服。
本方去陈皮、甘草、乌梅，名小半夏茯苓汤。
本方去茯苓、甘草、乌梅，名橘皮半夏汤。
或问二陈汤为治痰首剂，惟吐血、消渴、妊娠禁用，然不可一律论也如。血色正赤凝结，为阴气受伤，故禁辛燥，设瘀晦淡薄如水者，为阳不统而阴不守，安得不用姜、半、术、附辈以温之乎？如消渴阴火烁津，故禁燥热，设肥人湿热内壅，津液固结而渴，安得不用星、半、姜、连辈以燥之乎？如妊娠津液衰少，不能养胎而病，故禁辛散，设恶阻呕逆亦谓半夏伤胎而禁之乎？大抵瘦人多火多燥，咸禁一切辛热耗阴燥剂，肥人多湿多痰，咸禁一切滋阴腻膈润剂，各随所禀为权衡耳。
●导痰汤　治伤食挟痰发热。
陈皮　半夏（姜制）　茯苓（各一钱五分）　甘草（一钱，炙）　枳实（炒）　南星（汤泡七次，各一钱）　生姜（五片）
上水煎温服。
本方加人参、白术、黄连、黄芩、栝蒌仁、桔梗、大枣、竹沥、姜汁，名加味导痰汤。若痰热而黏去参、术，痰冷而清去芩、连，年力壮盛，先用稀涎散，后服此汤。
●平胃散　治食积腹痛，壮热发黄。
苍术（泔浸，麻油炒，八两）　厚朴（姜汁炒）　陈皮（去白，各三两四钱）　甘草（三两，炙）
上为末，每服五钱，加生姜三片水煎空心服。
本方加木香、姜制黄连，名香连平胃散，治食积发热。
本方合五苓散名胃苓汤，治食积泄泻，小便不利。
赵养葵言：平胃者，平胃中之墩阜，设无墩阜而用之，平地反为坎陷矣。
●五积散　治外感寒邪，内伤生冷。
苍术（泔浸炒八钱）　桔梗（六钱）　麻黄（去节泡）　枳壳（炒）　陈皮（去白各五钱）　厚朴（姜制）　乾姜（炮过，各四钱）　半夏（姜制）　茯苓　甘草（炙）　白芷　归身　白芍（酒洗）　川芎　桂（各三钱）
上为末每服四五钱，加生姜三片，葱白三茎，水煎去滓热服，温覆取微汗。表邪甚者，去苓芍加香豉，阴寒脉细，去苓芍加熟附，逆气乾呕，加吴茱萸，虚加人参。
按此方本平胃为主，参以二陈，专主内伤生冷，又合桂枝、麻黄，但少杏仁，故兼治外感寒邪，加以四物去地，而合甘草、乾姜，为治血中受寒之圣药；枳、桔、甘草併为清气治嗽之首方，白芷一味为都梁丸，专走阳明而治风热头痛，桂苓甘术换苍术，以涤饮散邪，使饮半从表散，内藏小半夏茯苓汤，令未尽之饮，乃从小便而驱之，古人以消食必先涤饮，发散必用辛温，此虽类集十馀方，而不嫌冗杂者，得辛温散邪之大旨也。但杂合复方，原不拘全用，如无血病无藉芎归，设不咳嗽，何烦枳桔，若非头痛都梁奚取，苟或有汗，麻黄安施。要在临病谛审出入，斯可与言复方之妙用也。
●调中汤　治食积挟外感发热。
苍术（泔浸，炒）　陈皮（炒）　半夏（姜制）　白芍（酒洗）　桔梗　甘草（炙）　枳壳（炒）　羌活　白芷　藿香叶　砂仁（各一钱）　川芎（七分，酒洗）　麻黄（去节，泡）　桂枝（各五分）　生姜（三片）
上水煎温服无时。
按调中汤，与五积散大同小异，乃表里兼併之药，故用以治食积挟外感发热证。若调中饮，则全用平胃，而兼乾姜、黄连辈，专主食积发热，却与表邪无预也。即如中满分消丸分消汤之寒热攸关，用者不可不审。
●调中饮　治食积类伤寒，但身不痛者。
苍术（泔浸，麻油炒，二钱）　白术（生）　厚朴（姜汁炒）　陈皮（炒）　甘草（炙）　神麴（炒）　枳实（炒）　黄连（姜汁炒，各一钱）　山楂肉（姜汁炒黑，二钱）　草果（八分）　乾姜（炮，五分）
上水煎去滓，磨木香调服。
腹痛加桃仁，痛甚便秘加大黄，口甘加兰（俗名省头草）。
●人参养胃汤　治食滞痞闷。
苍术（泔浸，麻油炒）　厚朴（姜汁炒）　半夏（姜制）　藿香（各一钱）　陈皮（去白）　甘草（炙，各七分）　人参　茯苓　草果（各五分）　生姜（七片）　大枣（三枚，擘）　乌梅肉（一个）
上水煎热服。
养胃者藉人参之力，以助诸消克药，建平胃之功也。近世名家，专以此汤，治胃虚不能进食之证，服之胸膈暂宽，意谓人参补养胃气之功，安知转受其削乎。
●沉香降气散　治气逆喘胀。
沉香（四钱，另研）　香附（二两，姜汁拌）　砂仁（四钱，槌）　甘草（八钱，同砂仁拌湿，炒）
上为末滴水为丸，淡盐汤下二钱，虚人人参汤服。
●香壳散　治虚人蓄血暴起，胸胁或少腹作痛。
香附（三钱，姜汁拌）　枳壳（二钱炒）　青皮（炒）　陈皮　乌药　赤芍　蓬术（醋炒，各一钱）　归尾（三钱）　红花（五分）　甘草（生三分，炙二分）
上水酒各一盏，煎成去滓，加童便，空心服，不应加延胡索、穿山甲，有外感表邪，去表皮，加桂枝、羌防。
●当归活血汤　治挟血如见祟状。
当归（三钱）　赤芍（酒洗）　生地（酒浸，另捣烂）　桂心（各一钱五分）　桃仁（二十粒，同于漆灰拌炒，去漆灰，研）　茯苓　枳壳　柴胡（各八分）　甘草（五分）　乾姜（炮，四分）　红花（二分）
上除地黄，水煎去滓，入地黄，煎数沸，临服加陈酒服之，不应加穿山甲末五分，又不应，加附子三分，有实热虽用附子者，须与酒大黄钱许同用。
●犀角地黄汤　治蓄血善忘如狂，或骤吐血不止。
犀角（镑屑磨水更佳）　生地黄（酒浸，捣烂）　牡丹皮　白芍（各二钱）
上除地黄，水煎去滓，入地黄，更煎数沸，滤清，加藕节汁、扁柏汁，并磨京墨，搅令黑色服之。
腹中有瘀血未下，加桃仁、红花、酒大黄，若腹不满，自言满，为无热，减地黄二汁加木香。
此汤本治内伤胃脘之瘀血，以犀角善解饮食瘀积之毒，故为阳明专药，胃中既有瘀积，必蕴酿为热，故必兼芍、地、丹皮以凉解之，胃为水穀之海，过而不留，故可暂用，若在他经，断乎不可也。《医贯》以为衄血的方，阴虚火动者宜之，要非正论，今人概以治虚劳、吐血、衄血服之，虽得暂效，然旋劫旋发，致死不悟也。夫吐衄之血，统而言之，皆属炎上之火，析而言之，则有在经在腑之分，其在吐血也，或属胃中有热，犹可稍夺其势，至于衄血，则是经络中游火，与此治胃热之药何预哉？惟伤寒五六日，忽然暴衄不止，差可借用，以其热郁经络，故以泄热为务，然必加入芩、栀、归尾，庶或近之。盖伤寒暴病，不可与虚劳久病比例而推也。
●生地黄黄连汤　治妇人血风，崩漏燥热不除，循衣撮空，闭目不省人事。
生地黄（酒浸）　当归　川芎（各二钱）　白芍（酒洗）　黄连（酒蒸）　黄芩（酒炒）　山栀（姜汁炒黑，各八分）　防风（三钱，酒润）
上水煎徐徐呷之，脉实者可加酒大黄。
七味凉血药中，独用防风一味，以升散风热而治崩，得力全在乎此，以防风为风药中润剂也。
●竹叶汤（即竹叶防风汤）　治产后中风发热。
竹叶（五十叶）　葛根（二钱）　桂枝　防风　桔梗　甘草（炙）　人参（各一钱）　生姜（五片　五枚，擘）
上水煎温服，覆取微汗。
颈项强加附子，呕者加半夏。
《金匮衍义》云：产后中风发热，面正赤头痛，为太阳阳明合病。以产后中风，易于发痉，故用桂枝加葛根汤，以解二经之邪，去芍药之酸收，而加人参之甘温以益气，更加桔梗、防风、竹叶通阳明之风热，而主面赤喘满也。若头项强者，知邪袭太阳阳明，将成痉也，以产后新虚，故加附子助人参温散之。若呕者，知痰湿上逆，故加半夏以开涤之，世本本方中即有附子，乃后人所加，观方后所云自知。
●四物汤　治血虚。
熟地黄（血热换生地黄）　当归（各三钱，大便不实用土炒）　白芍药（泄泻腹痛用桂酒炒，失血用醋炒）　川芎（各二钱，血逆童便浸）
上水煎临卧热服，先服后食，勿过饱。
本方去熟地、芍药，名芎归汤，为末名侧手散。
本方加乌药、香附、甘草，名四乌汤。
本方合理中去地黄、白木，加茯苓，名增损四物汤。
本方换赤芍，加三稜、蓬术、肉桂、乾漆灰，名加减四物汤，虚人血结，多加人参少佐生附，仍用白芍。
本方合小柴胡汤，名柴胡四物汤。
伤寒热伤阴血之证最多，而用滋养阴血之剂绝少，惟妊娠胎产感冒客邪之病，则不能屏绝四物等汤耳。按四物为阴血受病之专剂，非调补真阴之的方，而方书中咸谓四物补阴，致后世则而行之，用以治阴虚发热火炎失血等证，蒙害至今未息。至于专事女科者，则以此汤随证漫加风食痰气药，所以近代诸汤，祖四物者，纷然杂出，欲求足法后世者，究竟不可多得。其最可恨者，莫如坎离丸之迅扫虚阳，四物二连之斩削真气，而举世庸工，利其有劫病之能，咸取用之，何异于操白刃而劫人财命耶！姑以本汤四味言之：虽云熟地滋养阴血为君，芍药护持营血为臣，而不知其妙用实在芎归调和诸血之功也。试观芎归佛手，可以探胎，可以催生，以二味为阴中之阳，同气相求，故能引动胎气，若兼芍地，即滞而不灵矣。易可更加苦寒之味乎？尝见先辈治上下失血过多，一切血药，反置而不用，独推独参汤、童便以固其脱者，以有形之血，不能速生，希微之气，所当急固也。昔人有言：见血毋治血，必先调其气，又云：四物汤不得补气药，不能成阳生阴长之功。诚哉至言也。余尝谓此汤虽非伤寒门中之药，然用以治大邪解后，馀热留于血分，至夜微热不除，或合柴胡，或加桂枝，靡不应手辄效，不可掩没其功也。
●当归补血汤　治血虚发热。
黄耆（去白蜜，酒炒，一两）　当归（三钱，酒洗）
上作一剂，水煎温服。
妇人经行产后感冒，发热头痛，加葱、豉、姜、枣。
气虚则身寒，血虚则身热，故用当归调血为主。然方中反以黄耆三倍当归者，以血之肇始本乎营卫也，每见血虚发热，服发散之药则热转剧，得此则浃然自汗而热除者，以营卫和则热解，热解则水穀之津液皆化为精血矣。
●紫苏饮　治胎前感冒发热，胎气不和。
紫苏　芍药（酒洗，大便不实，酒炒）　当归（各一钱）　甘草（炙）　川芎（酒洗）　陈皮（各八分）　人参（一钱，虚者倍用）　大腹皮（姜汤泡，一钱，虚者谅用）　生姜（五片）　葱白（一茎）
上水煎，空心温服。
伤风去大腹皮加香豉，胎动不安为热，加黄芩、白术，胎动不安为寒，加木香、砂仁。
●逍遥散　治肝气不调，发热乾咳，有似外感者。
柴胡（一钱五分）　白术　茯苓（各一钱二分）　当归　白芍（各二钱）　甘草（八分炙）　陈皮（六分）　薄荷（七叶）　煨姜（三片，乾咳用蜜炙）
上水煎，临卧或半饥时热服。本方加丹皮、山桅名加味逍遥散。
●归脾汤　治抑郁伤心脾之阴，及虚邪误汗热不止。
人参　黄耆　茯苓　酸枣仁（炒研）　白术（蒸熟透，各二钱五分）　木香　甘草（炙，各五分）　桂圆肉（八枚）　生姜（五片）　红枣（一枚擘）　远志　当归（各一钱）
上水煎，温服无时。本方加丹皮，黑山栀，名加味归脾汤。
补中益气与归脾同出保元，并加归、术而有升举胃气，滋补脾阴之不同。此方全以龙眼之甘平，佐归耆滋养心脾，更以枣仁、远志鼓动少火而生胃土，茯苓、生姜转运水穀，木香调畅诸气，红枣引入心脾也。近世以木香性燥不用，服之多致痞闷，或泄泻减食者，以其纯阴无阳，不能输化药力故耳。
●四君子汤　治气虚。
人参（吐血用秋石，或青盐制；泻利不止，土炒；呕逆，姜汁制一钱五分，虚者倍用）　白术（脾胃虚，饭上蒸数次用；泄泻，土蒸炒焦；湿痰，姜汁拌，生用；燥咳或便难，蜜水拌蒸透）　茯苓（小便不利，肉桂酒拌，胃燥而噎膈，人乳拌蒸，吐痰呕逆姜汁拌）　甘草（补虚炙用，痞满砂仁汁制，呕吐姜汁制，小水不利生用各一钱）
上水煎，食前热服。
本方加陈皮，名异功散。
本方加陈皮、半夏、生姜，名六君子汤。更加木香、砂仁，名香砂六君子汤。妇人香附易木香，气虚多热痰，加姜制川连。多寒痰加炮姜，血不调加当归。
气虚者补之以甘。参苓术草，甘温益胃，有健运之功，具冲和之德，故为君子。
若合之以二陈，则补中微有消导之意，宜乎功用之多也。至于加减，不可枚举。盖人之一身，以胃气为本，胃气旺，则五藏受荫，胃气伤，则百病丛生，故凡病久不愈，诸药不效者，惟有益胃补肾两途，故用四君子随证加减。无论寒热补泻，先培中土，使药引津气四迄则周身之机运流通，水穀之精微敷布，何患其药之不效哉！是知四君六君为司命之本也。
●东垣升阳散火汤　治阳气抑遏，恶寒发热如火。
升麻　葛根（酒拌，生用）　羌活　独活（酒拌）　白芍（酒拌，生用）　人参（各八分）　柴胡（六分）　甘草（生四分，炙六分）　防风（三分）
上水煎温服无时，忌寒冷难化之物。
本方去人参、炙甘草、羌活、独活，加葱白，名火郁汤。夫火者，生物之本，扬之则光，遏之则灭，今为浊阴填塞，不得上行，故宜辛温风药以升散之。清阳既出上窍，浊阴自必下降矣。东垣圣于脾胃者，治之主以升阳，俗医知降，而不知升，是扑灭其生物之本也，安望其卫生哉。
●节庵升阳散火汤　治叉手冒胸，循衣撮空证。
人参（酒拌二钱，多至五钱）　白术（二钱生用）　茯神（一钱）　甘草（一钱，炙）　当归（一钱五分）　芍药（一钱五分，桂酒拌）　陈皮（六分，多至一钱）　麦冬（去心，二钱）　柴胡（七分）　黄芩（一钱，酒炒）　生姜（三片）　大枣（三枚，擘）
上水煎，热服无时，取微汗。
痰加半夏，便燥谵语加大黄，泄泻加升麻倍术。
●十全大补汤　治脾胃气血俱虚。
人参（一钱五分）　白术（饭上蒸，一钱）　茯苓　甘草（炙，各八分）　熟地（一钱五分）　当归　白芍（酒洗，各一钱）　川芎（八分）　黄耆（一钱五分，蜜酒炙）　肉桂（一钱）　生姜（三片）　大枣（三枚，擘）
上水煎，食前温服。
本方加半夏、麦冬、熟附子、肉苁蓉，名大建中汤。
本方去川芎，加陈皮、五味、远志，名人参养荣汤。
●参胡三白汤　治汗下后，虚微少气，发热口燥
人参（二钱五分）　柴胡（三钱）　白术（蒸，勿炒）　白芍（酒洗）　茯苓（各一钱五分）　生姜（三片）　大枣（三枚，擘）
上水煎温服。
营卫不和，去柴胡加桂枝，口乾心烦加麦冬五味，心下痞加黄连枳实，不得眠者加竹茹。本方去柴胡名人参三白汤。
●参胡芍药汤　治馀热未除。
人参　柴胡　黄芩（酒洗）　知母（酒炒）　枳壳（炒，各一钱）　芍药（一钱酒洗）　麦冬（去心）　生地（各一钱五分）　甘草（五分，炙）　生姜（三片）
上水煎温服。
●参胡温胆汤　治过经不解，呕而痞闷。
人参　柴胡　茯苓　橘皮（各一钱五分）　甘草（六分，炙）　半夏（姜制）　枳实（炒，各一钱）　生姜（三片）
上水煎温服。
本方去柴胡加熟地、枣仁、远志、五味，名十味温胆汤。
脾胃虚寒，则少阳不能行生发之令，致涎饮沃胆而不得眠，故用半夏之辛散，以开发涎饮。涎饮散而胆不寒矣。然又有胆寒肝热，而烦闷不宁者，又当入竹茹、芍药等味也。
●酸枣汤　治虚烦不得眠。
酸枣仁（一两，炒研）　知母（酒炒）　茯苓　川芎　甘草（炙，各一钱）
上水煎，临卧温服。
肾水不上交于心，心火无所制，故烦而不得眠，方用酸枣仁之滋肝燥为君，兼知母泄肾热为佐，苓草调和其间，川芎入血分，而解心火之躁烦也。
●金匮肾气丸　治肾虚邪乘水藏。
熟地黄（八两）　乾山药（微润，炒）　山茱萸肉（各四两）　牡丹皮　茯苓　白泽泻（微炒，各三两）　桂枝　附子（炮，各一两）
上炼蜜丸桐子大，酒下五十丸，早暮二服。
本方去桂枝换肉桂，名崔氏八味丸。
本方去桂附，名六味地黄丸。
本方去桂枝换肉桂二两，茯苓用六两，余各二两，加牛膝车前各二两，名济生肾气丸。
天一生水，而水未生之先，即有氤氲之气，是谓肾气。肾不藏，非但真阴竭，氤氲之气皆化而为火矣。尝考金匮方，有男子消渴小便多，妇人转胞不得溺，并用肾气丸主之。详二条，病机迥异，而主治则一者，总由肾虚关门失守，肝火扰乱不宁，所以开阖皆失其宜。仲景即于八味丸中，除去肉桂之益肝壮火，取用桂枝之分解阴邪，令从外泄，附子收摄肾气，使之内藏，俾地黄辈得以留恋成既济之功，则肾气复得主持关隘，开阖自有常度，此八味丸易桂枝之妙用也。若夫虚劳腰痛，少腹拘急，阴寒精自出，酸削不能行，及脚气上入少腹不仁等，肝肾俱虚之证，又当推原益火之意，非肾气丸桂枝所能胜任耳。
●附子理中汤　治脾胃虚寒，内伤冷食不化。
人参　白术（炒焦）　甘草（炙）　乾姜（炮黑，等分）　附子（炮熟，减半）
上水煎温服。
本方去附子加枳实、茯苓，名枳实理汤。
本方去附子加青皮、陈皮，名治中汤。
本方去附子加黄连、茯苓，名连理汤。
●金匮大建中汤　治心胸中大寒痛，呕不能食。
蜀椒（二钱炒去汗）　乾姜（一两生）　人参（六钱）　胶饴（二两）
上水煎去滓，内胶饴再煮沸分温三服。
●益元汤　治下虚戴阳，躁渴闷乱，不能作汗者。
熟附子　乾姜　甘草（炙）　人参　麦冬（去心，各一钱）　五味（十五粒，槌）　黄连　知母（各五分）　葱白（四茎）　生姜（五片）　大枣（四枚，擘）
上水煎入童便半盏，顿冷日三服。
此用四逆回阳，生脉益气，加黄连知母，以为假热之使，使无拒格之患，更兼葱白童便，以收外越之虚阳，究不出白通猪胆通脉四逆之成则也。
●附子散　治阴毒伤寒，唇青面黑。
附子（炮去皮，七钱五分）　桂心　当归　白术（各半两）　乾姜（炮）　半夏（姜制，各二钱五分）
上为散，每服三钱，加生姜三片，水煎去滓，不计时候温服，暖覆取汗，如人行十里许，未汗再服。
●附子粳米汤　治腹中雷鸣切痛，胸满呕逆。
附子（炮）　半夏（姜制，各二钱）　甘草（一钱，炙）　大枣（三枚，擘）　粳米（半合）
上水煎，去滓温服，半日不止，更进一服。
●羌活附子散　治肾虚肝火上逆，呃逆阴躁。
羌活　附子（炮）　茴香（微炒各半两）　木香（一作丁香）　乾姜（炮各一钱）
上为末，每服二钱，入盐一捻水煎微温服。
●霹雳散　治阴盛格阳，躁渴欲饮水，而不能咽。
附子（炮去皮脐，为末，用五钱）　真腊茶（一钱五分）
上分二服，水煎去滓，入蜜少许，放冷服之，须臾躁止得睡，汗出即差。
●火焰散　治伤寒阴躁恶候。
硫黄　附子（去皮，生用）　腊茶（各一两
上为细末，每用一两，同艾叶五钱，酒调摊新瓦上，将瓦㩔起，无令著火，候烟尽研细，每服二钱，酒一盏，煎七分，有火焰起勿讶，如吐更服，候心热，其病已瘥，三服不应勿治之。
●稀涎散　治中风不语，牙关紧急，痰厥昏迷
牙皂（四荚，去弦皮子）　明矾（半两，生半，枯半）
上为末，温水调下半钱匙，少顷鹅翎探吐之。
硷能去垢，辛能利窍，故用矾石之硷涩，以消痰涎，牙皂之辛苦，以搜风秘，比而成方。盖因其无形之风，挟有形之涎，胶结不散，用此二物，俾涎散而风解，真夺门之兵也。
●皂荚丸　治肺痈初起。
皂荚（八两，刮去皮，用苏炙）
上为末，煮枣肉丸绿豆大，桔梗汤下五七丸，日三夜一服。胸中痰渍胶结不解，则或咳或喘，或痞或痈，非此不足以洗涤垢腻，来苏膏、千缗汤等方之祖也。
●葶苈大枣泻肺汤　治肺痈喘不得卧。
葶苈（熬令黄色，捣丸如弹子大）　大枣（十二枚，擘）
上水三升，煮枣取二升，去枣内葶苈，煮取一升顿服。
●桔梗汤　治肺痈实热，吐秽痰
桔梗　薏苡仁（姜汤泡，去油气）　贝母（去心）　当归　桑白皮（蜜酒拌，蒸）　栝蒌仁（压去油）　百合　枳壳（各一钱五分）　葶苈（八分，酒炒研）　五味子（碎）　地骨皮（酒洗）　知母（酒炒）　甘草（节生）　防己（酒洗）　黄耆（酒拌，生用）　杏仁（去皮尖，研，各五分）
上水煎缓缓服。
●葶苈薏苡泻肺汤　治肺痈初溃唾脓血。
薏苡仁（五钱）　贝母（一钱六分，去心）　甘草（节，一钱五分）　陈皮（一钱二分）　黄耆（酒拌，勿炒）　桔梗　忍冬　白芨（各一钱）　葶苈（酒炒，研，八分）　生姜（一片）
上水煎食后缓缓服。
初起去黄耆白芨加防风，溃后脓尽加人参，久不敛，去葶苈加合欢皮。
●射干汤　治胃脘痈唾脓血。
射干（去毛，酒洗）　栀子仁（炒黑）　升麻（各一钱）　赤茯苓　赤芍药（各二钱）　白术（一钱五分，姜制，勿炒）
上水煎去滓，入地黄汁少许再煎服。
●大黄牡丹汤　治大肠痈。
大黄（一两）　牡丹皮（三钱）　桃仁（五十粒，研）　甜瓜子（一两，研）　芒硝（半两）
上水六升，煮取一升，去滓纳芒硝，再煎顿服之。
●赤小豆当归散　治狐惑虫蚀，大肠成痈，及大便血。
赤小豆（三升，浸令芽出，曝乾）　当归（十两）
上为散，浆水服方寸匕，日三服。
●黄连犀角散　治狐惑咽乾声嗄。
黄连（一钱五分，酒蒸）　犀角（生者，镑，三钱）　木香（三分）　乌梅肉（三个）
上水煎去滓，温服。
●百合地黄汤　治百合病，不经吐下发汗者。
百合（七枚，擘）　生地黄汁（一升）
上先以水洗百合，溃一宿，当白沫出，去其水，更以泉水二升煎取一升，去滓纳地黄汁，取一升五合分温再服，中病勿更服，大便当如漆。
发汗后，去地黄汁加知母，下后，去地黄汁加代赭滑石，吐后，去地黄汁加鸡子黄，病变发热者，用干百合滑石为散，饮服方寸匙，日三服，一月不解，变成渴者，以百合一升水一斗，渍之一宿，热以洗身，洗已食煮饼，勿以盐豉，洗后渴不差者，以栝蒌根牡蛎等分为末，饮服方寸匙，日三服。
●逍遥汤　治阴阳易
人参（二钱）　知母（一钱五分）　黄连（五分）　甘草（一钱，生）　滑石（六钱）　生地（一钱五分）　柴胡（一钱）　犀角（一钱）　竹茹（五分，阳缩入腹，倍用）　韭根（一把，生姜三片）　大枣（三枚，擘）
上水煎去滓，临服入烧裩裆末一钱五分，调服有黏汗出为效，不汗再服，小水利阴头肿即愈。
按阴阳易，虽少阴受病，乃秘暴受邪热所致，故宜苦寒之剂以泻之，非肾气素虚合用温补之谓。
●金液丹　治阴寒厥逆不省，及阴结二便不通。
硫黄（五两）
上研细水飞，和水入炀成罐内，铁盏盖定，铁线缠口，铁钉旋紧，赤石脂末封口，再用盐泥固济，阴乾，入地坑，又以盏一个，盛水放罐上，亦用固济，慢火烧养七日夜，再加顶炭，候冷取出为末，蒸饼汤浸和丸，桐子仁大，每服三十丸，温白汤下，阴极冷甚者，可加至百丸。
●黑锡丹　治阳虚阴逆，呕吐痰喘，一切阴盛格阳证。
沉香　胡芦巴（酒浸，炒）　阳起石（煅，研细，水飞）　附子（炮，各一两）　肉桂（五钱）　补骨脂　舶上茴香　肉豆蔻（煨）　金铃子（酒蒸，去皮核）　木香（各一两）　硫黄　黑锡（熔净，各二两）
上用黑锡入铁铫内，如常法，结黑锡硫黄砂子，地上出火毒研令极细，余药併为细末和匀，自朝至暮以研至黑光色为度，酒麴糊丸，如桐子大，阴乾藏铅罐内，每服四五十丸，空心淡盐汤、姜汤或枣汤，女人艾枣汤下，急证用百丸。按此方用黑锡水之精，硫黄火之精，二味结成砂子为君，诸香燥纯阳之药为臣，以金铃子苦寒一味为反佐，用沉香引入至阴之分为使。凡遇阴火逆冲，真阳暴脱，气喘痰鸣之急证用以镇固其阳，使坎离交于顷刻，真续命神丹也。
●来复丹　治上盛下虚，里寒外热，及伏暑泄泻如水。
焰硝（一两）　硫黄（一两，同硝为末，磁器内慢火炒，柳木槌搅之，不可猛火以伤药性，研极细大阴元精石研，水飞，一两，如无真者，以青盐代之）　五灵脂（酒飞，去砂石，澄定晒乾，用二两）　青皮（去穰）　陈皮（去膜，各二两）
上为末，醋糊丸桐子大，每服三十丸，空心米汤下，此方本二气丹而立，以硝黄二味，大理中宫寒涎宿垢，更以元精石清镇肺金，使气化下行归入膀胱，兼二皮五灵，以破食积痰血之滞。虽大理肠胃，而不碍乎阳虚，故为治伏暑水泻之圣药。但小便赤涩不利者禁用。按仓公云：中热不溲者，不可服五石，石药精悍不得数溲，服之将发痈。
●养正丹　治上盛下虚，心肾不交，惊惕不眠，伤寒阴盛，自汗唇青，妇人血海久冷。
水银　黑锡（去滓称，与水结成砂子）　硫黄（研）　朱砂（水飞细，各一两）
上用黑锡，入铁铫内熔化，下水银，将柳木槌搅，次下朱砂，搅令不见星子，放下少时，方入硫黄末，急搅成汁和匀，如有焰起，以醋洒之，候冷取出研细，糯米糊丸，绿豆大，每服三十丸，盐汤枣汤或参汤下。或丸如芡实大，每服一丸，服后得睡莫惊觉。
肾气不归，游散于上，则上盛下虚，故用水银黑锡以镇固之，然二药非藉硫黄之力，则滞而不行，倘砂结不透，服之即头中未免疼痛，以其阴降太速，虚阳猱动不安耳。用朱砂者，正以交通心气也。古人每以三丹和服，名曰三和，盖黑锡专温肾肝，来复兼理脾肺，养正收摄心肾，总欲使三焦真火各归其部耳。

刺灸穴法  ***************************
服桂枝汤不解，刺风池风府（风池二穴足少阳阳维之会，在项后发际陷中，风府一穴督脉阳维之会，在项后入发际一寸，大筋宛中，禁不可灸）。
热入血室，刺期门（足太阴厥阴阴维之会，肝之募也，在第二肋端上直两乳，举臂取之）。
太阳病头痛发热，若俗作再经者，针足阳明（冲阳穴也，足阳明脉之过为原，在足跗上五寸，骨间动脉）。
少阴病下利，脉微涩，呕而汗出，数更衣反少者，灸百会（督脉阳维之会，在前顶后一寸五分，项中央旋毛中陷可容指）。
少阴病蜷卧四逆，脉微欲绝，阴毒唇面爪甲青，灸关元气海（关元足三阴任脉之会，小肠募也，在脐下三寸，气海，任脉气所发，在脐下一寸五分）。
厥阴病六七日，脉微手足厥冷烦躁，灸厥阴（曲骨穴也，任脉足厥阴之会，在横骨上中极下二寸，毛际陷中，动脉应手）。


跋  ——————————————————————————————————————————————————————————————————————————————————————————

跋  ***************************
古之名于医者，皆圣贤倜傥之士，胸具过人之识，故可以参化育、济生民、著至教于天壤间，而垂不朽之业，洵非流欲所能希及也。后人无前贤之实学，奢望前贤之闻誉，乃日趋于智巧便佞，而适人情，观轩岐仲景之书，高不足以得名，卑不足以瞻身，编尘简蠹，束而埋诸废籍之中。吾大人伤之，时有混类之悲，以语倬曰：自今已往，医术日以工，而医道日以晦矣。然学道者博而寡约，劳而鲜功何哉？其患在于习之为精，知之不明，行而不得其道，入而不得其门。由是取仲景原文，诠次作注，採先哲格言，补辑成章，勒成缵绪二论，皆别出手眼，言必中累世之谬，其游辞以见奇，支辞以观美者，无一语焉。本欲藏之箧笥，为一家之学，讵意同人互引，日费钞誊，因复稍加裁酌，命倬整理付梓，以流演圣贤之一脉，而伤寒之道益研穷焉。礼云：藏焉，修焉，息焉，游焉，大人有焉。诗云：好乐无茺，良士瞿瞿。余小子敢不勉焉。
男倬百拜谨述
