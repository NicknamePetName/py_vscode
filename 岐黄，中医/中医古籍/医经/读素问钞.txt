
序  ***************************
予读滑伯仁氏所集《素问钞》，喜其删去蘩芜，撮其枢要，且所编次，各以类从，秩然有序，非深于岐黄之学者不能也。但王氏所注多略不取，于经文最难晓处，仅附其一二焉。然自滑氏观之，固无待于注。后之学者，未必皆滑氏，句无注释，曷从而入首邪？爰复取王氏注参补其闲，而以续字弁之于首简。间有窃附己意者，则以愚谓二字别之。滑氏原本所辑者，不复识别；滑氏自注者如旧，别以今按二字。如此庶使原今所辑之注，各有分辨，或是或非，俾学者知所择焉。虽然，予之所辑，未必一一尽契经旨而无所误，或者因予之误，推而至于无误，未可知也。谚云：抛砖引玉，亦或有补于万一云。
正德己卯三月朔旦祁门汪机省之序
石山先生自赞  ***************************
睹兹厥像，藐焉寒微。其容和粹，其貌清癯。心存仁术，志好儒书。颠已垂白，手不停披。平居不敢于名而犯义，交际不敢口是而心违。事求免于流俗，礼求合于先儒。谦约节俭，乐易疏愚。不求闻达，甘守穷庐。宁为礼屈，勿为势拘。不知我者谓我狂妄，其知我者谓我坦夷。噫，顾我所行，未必尽合乎道也；然造次克念，惟求无愧于心欤！
上石山先生自赞
试问林翁，何名何氏，细认来都不似。好三分，似得石山居士。一种心苗许多春意，却不逐杏花飞去。听旁人齐说，是这林翁，庐扁再生今世。
上《锦堂春》镜山李汛题
貌古心明，言和行固。咀英华以充日用之强，耻奔竞而却云霄之步。学以为己是图，医以济人为务。居穷不失其自然，处变弗愆于常度。所以为一代之伟人，起四方之敬慕也。
休阳程文杰师周书于率溪书院
舜颜其齿，玉质丹唇。襟度吞云梦之泽，英迈盖苍梧之云。学足以溯河洛之趣，医足以逼岐黄之真。出入造化，弛张鬼神。栖情于烟霞泉石，却步于云路鹏程。激励之论，足以回狂澜于既倒；回天之术，曾以拯夭札于同仁。庙算神谟，余盖得之万一；生死肉骨，迨不知其几人。蓍蔡之德未艾，乔松之寿方臻。是盖庐扁之能契其妙，而岂摩诘之能状其亲也欤！
门生石墅陈桷惟宜拜题
先生姓汪氏，名机，字省之，别号石山。世居徽祁之朴墅。早岁习《春秋》，补邑庠弟子员。性至孝，因思事亲者不可不知医，复精于医，赖以存活者众，镜山李先生《别传》详矣。所著有《素问钞》《推求师意》《外科理例》《运气易览》《痘治理辨》《石山医案》《针灸问对》诸书若干卷，行于世。先生生于天顺癸未九月十六日酉时，殁嘉靖己亥十二月初四日戌时。
嘉靖辛丑五月朔旦桷续题

卷上之一  ——————————————————————————————————————————————————————————————————————————————————————————

藏象  ***************************
素问（〔续〕素者，本也。问者，黄帝问岐伯也。按《乾凿度》云：夫有形者生于无形，故有太易、太初、太始、太素。太易者，未见气也；太初者，气之始也；太始者，形之始也；太素者，质之始也。气形质具，病由是生，故黄帝因而问之。《素问》之名义或由此。）
藏象
（〔续〕象，谓所见于外，可阅者也。）
五藏以位，六府以配，五行攸属，职司攸分，具藏象钞。
帝曰：藏象何如？岐伯曰：心者，生之本，神之变也；（〔续〕心藏神，故神之变动由之。）其华在面，（〔续〕英华也。）其充在血脉，（愚谓：充，溢也。或云：充，当也，主也。）为阳中之太阳，通于夏气。（〔续〕心者，君主之官，神明出焉。万物系之以兴亡，故曰生之本，神之变也。火气炎上，故华在面。心养血，其主脉，故充在血脉也。心主于夏气，合太阳，以太阳居夏火之中，故曰阳中之太阳，通于夏气也。）肺者，气之本，魄之处也；其华在毛，其充在皮，为阳中之太阴，通于秋气。（〔续〕肺藏气，其神魄，其养皮毛，故曰气之本，魄之处，华在毛，充在皮也。肺藏为太阴之气，主旺于秋，昼日为阳气所行，位非阴处，以太阴居于阳分，故曰阳中之太阴。《校正》云：当作少阴。肺在十二经虽为太阴，然在阳分之中，当为少阴也。）肾者，主蛰，封藏之本，精之处也；（〔续〕地户封闭，蛰虫深藏。肾又主水，受五藏六府之精而藏之，故云然也。）其华在发，（肾者，水也，出高原，宜其华在发也。抑发者，血之余，血者，水之类，又其黑色，故云。）其充在骨，为阴中之少阴，通于冬气。（〔续〕“少阴”当作“太阴”。肾在十二经虽属少阴，然在阴分之中当为太阴。）肝者，罢极之本，（肝主筋，应乎木；又肝者，干也。人之运动，由乎筋力，象木之动也，动则多劳。又肝者，将军之官，谋虑出焉，故云。）魂之居也；其华在爪，其充在筋，（〔续〕爪者，筋之余；筋者，肝之养，故华在爪，充在筋也。）为阳中之少阳，通于春气。脾、胃、大肠、小肠、三焦、膀胱者，仓廪之本，营之居也，（营，犹营垒之营。言物之所屯聚也。）能化糟粕，转味而出入者也；其华在唇四白，（唇四际之白色肉也。）其充在肌，此至阴之类，通于土气。凡十一藏，取决于胆也。（胆者，中正之官，而其经为少阳。少阳相火也，风寒在下，燥热在上，湿气居中，火独游行于其间，故曰取决于胆云。脾、胃、大肠云云至通于土气，此处疑有错误。当云：脾者，仓廪之本，营之居也；其华在唇四白，其充在肌，此至阴之类，通于土气。胃、大肠、小肠、三焦、膀胱，能化糟粕，转味而出入者也。〔出六节藏象论〕）
帝曰：五藏应四时，各有收受乎？岐伯曰：东方青色，入通于肝，开窍于目，藏精于肝，其病发惊骇；（〔续〕精，谓精气也。木精之气，其神魂，阳升之方，以目为用，故开窍于目。东方主病发惊骇，余方各缺，疑此为衍。）其味酸，其类草木，其畜鸡，（巽为鸡。）其谷麦，（五谷之长。）其应四时，上为岁星，（〔续〕木之精气，上为岁星。十二年一周天。）是以春气在头也，（〔续〕万物发荣于上，故春气在头。余方言故病在某，不言某气在某，互文也。）其音角，（〔续〕木音调而直也。）其数八，（〔续〕《洪范》曰：三曰木。木生数三，成数八。）其臭臊，（〔续〕凡气因木变则为臊。）是以知病之在筋也。其在声为呼，其变动为握，（〔续〕握，所以牵就也。握、忧、哕、咳、慄五者，改志而有名曰变动。）在志为怒。怒伤肝，（〔续〕虽志为怒，甚则自伤，）悲胜怒；风伤筋，燥胜风；酸伤筋，辛胜酸。南方赤色，入通于心，开窍于耳，（手少阴之络会于耳，）藏精于心，其病在五藏；（以夏气在藏也。）其味苦，其类火，其畜羊，（未为羊，与土同旺。〔今按〕未为季夏月建。）其谷黍，（黍赤色。）其应四时，上为荧惑星，（〔续〕火之精气，上为荧惑星，七百四十日一周天。）是以知病之在脉也。其音徵，（〔续〕火声和而美也。）其数七，（〔续〕《洪范》曰：二曰火。火生数二，成数七。）其臭焦。（〔续〕凡气因火变则为焦。）其在声为笑，在变动为忧，（〔续〕在肺之志，忧为正也，而心主于忧，变而生忧也。）在志为喜。喜伤心，恐胜喜；热伤气，寒胜热；苦伤气，咸胜苦。中央黄色，入通于脾，开窍于口，（〔续〕脾受水谷，口纳五味。）藏精于脾，（〔续〕土精之气，其神意。）故病在舌本。（脾脉上连于舌本。）其味甘，其类土，其畜牛，（坤为牛，土旺于四季，故畜取丑牛。又以牛色黄也。）其谷稷，（色黄味甘。）其应四时，上为镇星，（〔续〕二十八年一周天。）是以知病之在肉也。其音宫，（〔续〕土音柔而和也，）其数五，（〔续〕成数五。）其臭香，其在声为歌，在变动为哕，在志为思。思伤脾，怒胜思；湿伤肉，风胜湿；甘伤肉，酸胜甘。西方白色，入通于肺，开窍于鼻，藏精于肺，（〔续〕金精之气，其神魄。肺藏气，鼻通息，故开窍于鼻。）故病在背。（肺在胸中，背为胸之府也。）其味辛，其类金，其畜马，（乾为马。）其谷稻，（色白。）其应四时，上为太白星，（〔续〕三百六十五日一周天。）是以知病之在皮毛也。其音商，（〔续〕金声轻而劲也。）其数九，（〔续〕金生数四，成数九。）其臭腥。（〔续〕凡气因金变，则为腥羶。）其在声为哭，在变动为咳，在志为忧。忧伤肺，喜胜忧；热伤皮毛，寒胜热；辛伤皮毛，苦胜辛。北方黑色，入通于肾，开窍于二阴，（〔续〕肾藏精阴，泄注，故开窍二阴。）藏精于肾。故病在谿，（肉之小会为谿，〔今按〕谿犹谿谷，言深处也。冬气居肉，故病在深处。）其味咸，其类水，其畜彘，（亥为豕。）其谷豆，（黑色。）其应四时，上为辰星，（〔续〕三百六十五日一周天。）是以知病之在骨也。其音羽，（〔续〕水音沉而深也。）其数六，（〔续〕水生数一，成数六。）其臭腐，其在声为呻，在变动为慄，（〔续〕慄谓战慄，甚寒大恐而悉有之。）在志为恐。恐伤肾，思胜恐；寒伤血，燥胜寒；咸伤血，（“血”，《太素》作“骨”。上同。）甘胜咸。（〔金匮真言论、阴阳应象论参并〕）
帝曰：愿闻十二藏之相使，贵贱何如？（〔续〕藏，藏也，言腹中之所藏者。非复有十二形押之所藏也。）岐伯曰：心者，君主之官也，神明出焉。肺者，相傅之官，（位高非君。）治节出焉。（主行荣卫，故治节由之。）肝者，将军之官，谋虑出焉。（〔续〕勇而能断，故曰将军；潜发未萌，故谋虑出焉。）胆者，中正之官，决断出焉。（〔续〕刚正果决，故官为中正，直而不疑，故决断出焉。）膻中者，（膻中在胸中两乳间，为气之海。膻，徒旱切，上声，浊字。《说文》云：肉膻也，音同袒裼之“袒”。云膻中者，岂以袒裼之袒而取义耶？）臣使之官，喜乐出焉。（〔续〕膻中主气，以气布阴阳，气和志适，则喜乐由生；分布阴阳，故官为臣使。）脾胃者，仓廪之官，五味出焉。大肠者，传导之官，变化出焉。（〔续〕传导不洁之道，变化物之形也。）小肠者，受盛之官，化物出焉。（承奉胃司，受盛糟粕，受已复化，传入大肠，故云。）肾者，作强之官，（强于作用。）伎巧出焉。（造化形容。〔续〕在女则当其伎巧，在男则正曰作强。）三焦者，决渎之官，（引导阴阳，开通闭塞。）水道出焉。膀胱者，州都之官，（位当孤府，故曰州都。）津液藏焉，气化则能出矣。（〔续〕膀胱居下内空，故藏津液。若得气海之气施化，则溲便注泄，气海之气不及，则隐闭不通，故云。）凡此十二官者，不得相失也。（〔续〕失，失职也。失则灾害至，）故主明则下安，以此养生则寿。没世不殆，以为天下则大昌。（主即前之所谓君主也。心为君主，内明则能诠善恶、察安危，民不获罪于枉滥，身不失伤于非道矣。故施之天下，则天下获安，国祚昌盛矣。《素问》之书，设为轩岐问答，有君臣之义，故有为天下、为国之譬。史云：为政之法似理身是也。）主不明则十二官危。使道闭塞而不通，形乃大伤，以此养生则殃，以为天下者，其宗大危。戒之！戒之！（〔续〕使道谓神气行使之道。夫心不明则邪正一，损益不分，动之凶咎，陷身于羸脊矣，故形乃大伤，以此养生则殃矣。夫主不明则委于左右，权势妄行，吏不得奉法而民皆受枉屈矣。且人惟邦本，本不获安，宗社安得不倾危乎？〔灵兰秘典〕。）
心之合脉也，（〔续〕火气发动，脉类亦然。）其荣色也，（〔续〕火炎上，故荣美于面而色赤。《新校正》云：发见于面之色，皆心之荣也，岂专为赤哉！）其主肾也。（知其所畏则听命焉，故曰主。余同。）肺之合皮也，（〔续〕金气坚定，皮象亦然。）其荣毛也，其主心也。肝之合筋也，（〔续〕木性曲直，筋体亦然。）其荣爪也，其主肺也。脾之合肉也，（〔续〕土性柔厚，肉体亦然。）其荣唇也，（〔续〕谓四际白色之处，非赤色也。）其主肝也。肾之合骨也，（〔续〕水性流湿，精气亦然。骨通精髓，故合骨也。）其荣发也，其主脾也。（〔五藏生成篇〕）
帝曰：予闻方士，（〔续〕明悟方术之士。）或以脑髓为藏，或以肠胃为藏，或以为府，愿闻其说。岐伯曰：脑、髓、骨、脉、胆、女子胞，此六者，地气之所生也，皆藏于阴而象于地，故藏而不泻，名曰奇恒之府。（〔续〕脑、髓、骨、脉虽名为府，不正与神藏为表里；胆与肝合而不同六府之传泻；胞虽出纳，纳则受纳精气，出则化出形容。形容之出，谓化极而生。然出纳之用有殊于六府，故言藏而不泻，名曰奇恒之府。愚按：奇者，异也，不同于常府也。）夫胃、大肠、小肠、三焦、膀胱，此五者，天气之所生也，其气象天，（天气、地气，以动静言也。）故泻而不藏，此受五藏浊气，名曰传化之府。（〔续〕三焦者，决渎之官，水道出焉。故亦名传化之府。）此不能久留，输泻者也。（〔续〕水谷入已，糟粕变化而泄出，不能久久留注于中，但当化已，输泻令去也。传泻诸化，故曰传化之府。）魄门亦为五藏使，水谷不得久藏。（〔续〕魄门谓肛之门，内通于肺，受已化物，则为五藏行使。然水谷亦不得久藏于中。又云：魄门即肛门也。）五藏者，藏精气而不泻也，故满而不能实。（〔续〕精气为满，水谷为实。）六府者，传化物而不藏，故实而不能满也。（〔续〕以不藏精气，但受水谷故也。）所以然者，水谷入口则胃实而肠虚，（〔续〕以未下也。）食下则肠实而胃虚，（〔续〕水谷下也。）故曰实而不满，满而不实也。帝曰：气口何以独为五藏主？岐伯曰：胃者，水谷之海，六府之大源也。五味入口，藏于胃，以养五藏气。气口亦太阴也，是以五藏六府之气味，皆出于胃，变见于气口。故五气入鼻，藏于心肺，心肺有病，而鼻为之不利也。（〔续〕气入鼻以下，与上文义不相发，岂因五味而遂及五气入鼻耶？〔并五藏别论〕）
心藏神，肺藏魄，肝藏魂，脾藏意，肾藏志。（〔续〕神，精气之化成也；魄，精气之匡佐也；魂，神气之辅弼也；意，记而不忘者也；志，专意而不移者也。《灵枢》云：两精相搏谓之神，并精而出入者谓之魄，随神而往来者谓之魂，心有所忆谓之意，意之所存谓之志。神藏则藏神五者云云也。形藏谓一头角，二耳，三口齿，四胸中，皆如器物外张，虚而不屈，合藏于物，故云形藏也。又云：形分于外，故云形藏；神藏于内，故名神藏。〔宣明、五藏别论、三部九候论相并〕）

卷上之二·经度  ——————————————————————————————————————————————————————————————————————————————————————————

经度  ***************************
周乎身惟经度，荣卫注焉，吉凶寓焉。其注、其寓、其审察之，具经度钞。
足太阳与少阴为表里，少阳与厥阴为表里，阳明与太阴为表里，是为足之阴阳也。手太阳与少阴为表里，少阳与心主为表里，阳明与太阴为表里，是为手之阴阳也。（〔血气形志论〕）
帝曰：愿闻三阴三阳之离合也。岐伯曰：圣人南面而立，前曰广明，后曰太冲。（〔续〕广，大也。南方丙丁火位主之，阳气盛明，故曰大明也。向明治物，故圣人南面而立。然在人身中，则心藏在南，故谓前曰广明。冲脉在北，故谓后曰太冲。然太冲者，肾脉与冲脉合而盛大，故曰太冲。）太冲之地名曰少阴，少阴之上名曰太阳。（〔续〕此正明两脉相合而为表里，肾藏为阴，膀胱府为阳，阴气在下，阳气在上，此为一合之经气。）太阳根起于至阴，（按此太阳言根结，余经不言结，详见《灵枢·根结篇》。）结于命门，（〔续〕至阴穴名命门者，藏精光照之所，则两目也。太阳之脉起于目而下至于足，故根于指端而上结于目也。）名曰阴中之阳。（〔续〕以太阳居少阴之地，故曰阴中之阳。）中身而上名曰广明，广明之下名曰太阴，（〔续〕腰以上为天，腰以下为地，则中身之上属于广明，广明之下属太阴也。雪斋云：心藏下则太阴脾藏。）太阴之前名曰阳明，（〔续〕阳明胃脉，行在脾脉之前，太阴脾脉，行于胃脉之后。）阳明根起于厉兑，名曰阴中之阳。（〔续〕以阳明居太阴之前，故曰阴中之阳。）厥阴之表，名曰少阳，（〔续〕少阳胆脉行肝脉之分内，厥阴肝脉行胆脉之位内，故曰厥阴之表名少阳。以少阳居厥阴之表，故曰阴中之少阳。）少阳根起于窍阴，名曰阴中之少阳。是故三阳之离合也，（〔续〕离谓别离应用，合谓配合于阴。别离则正位于三阳，配合则表里而为藏府也。）太阳为开，（所以司动静之机，）阳明为阖，（所以执禁固之权。）少阳为枢，（所以主动静之微。〔续〕关、阖、枢者，言三阳之气多少不等，动用殊也。按《灵枢·根结篇》曰：太阳为开，阳明为阖，少阳为枢。故关折则肉节溃而暴病起矣，故暴病者取之太阳。溃者，皮肉宛焦而弱也。阖折则气无止息而痿疾起矣，故痿疾者取之阳明。无所止息者，真气稽留邪气居之也。枢折则骨摇而不安于地，故骨摇者取之少阳。骨摇者，节缓而不收也。）三经者，不得相失也。搏而勿浮，命曰一阳。（一谓齐一也，浮而不至于虚。所以搏者，胃气也，故曰一阳。愚谓：搏手有胃气，浮而不至于虚，则三阳齐一，无复有差降之为用也。若浮而虚，则三阳差降而相失矣。应前不得相失句。）愿闻三阴。岐伯曰：外者为阳，内者为阴。然则中为阴，（中即内也。）其冲在下，名曰太阴，（冲者，冲要之义。冲脉在脾之下，故言其冲在下。此下皆言藏位及经脉之次也。）太阴根起于隐白，名曰阴中之阴。（〔续〕以太阴居阴故名。）太阴之后，名曰少阴，（雪斋云：脾藏之下，近后则肾之位，太阴脉起大指端，少阴脉起小指下。）少阴根起于涌泉，名曰阴中之少阴。少阴之前，名曰厥阴，（〔续〕厥者，尽也。阴气至此而尽，故曰阴中之绝阴。雪斋云：肾藏之前，近上则肝之位，厥阴脉交出太阴之后。）厥阴根起于大敦，名曰阴中之绝阴。是故三阴之离合也，太阴为开，厥阴为阖，少阴为枢。三经者，不得相失也。搏而勿沉，名曰一阴。（一，齐一也。沉而不至于溺，所以搏者胃气也。故曰一阴。〔续〕亦气之不等也。关折则仓廪无所输，膈洞者取之太阴。阖折则气弛而善悲，取之厥阴。枢折则脉有所结而不通，取之少阴。愚谓：太阳为关，至命曰一阳一节，盖言太阳居表，在于人身如门之关，使荣卫流于外者固。阳明居里，在于人身如门之阖，使荣卫守于内者固。少阳居中，在于人身如门之枢，转动由之，使荣卫出入内外也。常三经干系如此，是以不得相失也。何以见之？分而言之，三阳虽有表里之殊；概而言之，则三阴俱属于里，三阳俱属于表而脉浮。若浮而不至于虚，搏而有胃气者，乃三阳齐一，各司所守而不相失。故太阳虽为关，有邪莫能入；阳明虽为阖，无邪之可闭；少阳虽为枢，其邪安从而出入进退哉？后三阴仿此。〔阴阳离合论〕）
帝曰：皮有分部，脉有经纪，筋有结络，骨有度量，其所生病各异，别其分部，左右上下，阴阳所在，病之始终，愿闻其道。岐伯曰：欲知皮部，以经脉为纪者，诸经皆然。（〔续〕循经脉行止所主，则皮部可知。诸经，谓十二经脉也。十二经脉皆同。）阳明之阳，名曰害蜚，（金性杀五虫，〔续〕蜚，生化也；害，杀气也。杀气行，则生化弭，故曰害蜚。）上下同法，（上下谓手足经也。）视其部中有浮络者，（〔续〕部，皆谓本经络之部分。浮，谓浮见也。）皆阳明之络也，其色多青则痛，多黑则痹，黄赤则热，多白则寒，五色皆见则寒热也，络盛则入客于经，阳主外，阴主内。（阳谓阳络，阴谓阴络，此通言之也。手足身分所见经络皆然。）少阳之阳，名曰枢持，（枢，枢要；持，执持。）上下同法，视其部中有浮络者，皆少阳之络也，络盛则入客于经，故在阳者主内，在阴者主出，以渗于内，诸经皆然。（“故在阳者”至“诸经皆然”十九字，上下不相蒙，不知何谓。）太阳之阳，名曰关枢，（今按：太阳谓阳主气，名曰关枢，谓为诸阳之关键枢纽也。）上下同法，视其部中有浮络者，皆太阳之络也，络盛则入客于经。少阴之络，名曰枢儒，（今按：枢儒，柔顺也，阴从乎阳，故曰枢儒。）上下同法，视其部中有浮络者，皆少阴之络也，络盛则入客于经，其入经也，从阳部注于经，其出者，从阴内注于骨。（愚谓：其出者，从阳经而出者。）心主之阴，名曰害肩，（心主脉，入腋下，气不和则妨害肩腋之动运。今按：王注于诸经皆言其性用，独心主曰害肩而不言其性用，义不可晓。）上下同法，视其部中有浮络者，皆心主之络也，络盛则入客于经。太阴之阴，名曰关蛰，（关闭蛰类，使顺行藏。）上下同法，视其部中有浮络者，皆太阴之络也，络盛则入客于经。凡十二经络脉者，皮之部也。（〔续〕列阴阳位部主于皮，故曰皮之部也。愚谓：百病必先于皮毛，邪中之则腠理开，开则入客于络，留而不去，传入于经，又渐传入于府藏矣，故列皮部以明之。〔皮部也〕）
任脉者，起于中极之下，（〔续〕会阴之分也。）以上毛际，循腹里，上关元，至咽喉，上颐，（〔续〕腮下为颔，颔中为颐。）循面入目。（〔续〕循承浆，环唇，上至龈交，分行系两目下之中央，会承泣而终也。愚按：下文云其少腹直上者，贯脐中央，上贯心入喉，上颐环唇，上系两目之下中央，据此并任脉之行。而云是督脉所系，疑衍文也。任脉始终行身之前。东垣云：任脉起于会阴，根于曲骨，入前阴中，出腹里，过脐上行附足厥阴之经，会生化之源，贯穿诸经，无所不系焉。谓之任者，女子得之妊养也。又冲脉，《素问》曰：并足少阴之经，《难经》曰：并足阳明之经。况少阴经挟脐左右各五分，阳明经挟脐左右各二寸，气冲又是阳明脉气所发。如此推之，则冲脉自气冲起，在阳明、少阴二经之内挟脐上行，其理明矣。又考《针经》载：冲脉在腹，行乎幽门，通谷脉，都右关商曲、肓俞、中注、四满、气穴、大赫、横骨。凡二十二穴皆足少阴之分。然则冲脉并足少阴之经，又无疑矣。已上皆经旨，故并著之，使有所考。）冲脉者，起于气街，并少阴之经，挟脐上行，至胞中而散。（〔续〕任脉、冲脉，奇经也。任脉当脐中而上行，冲脉挟脐两旁而上行。中极，穴名，在脐下四寸，起于中极之下者，言中极从少腹之内上行，而外出于毛际而上，非谓本起于此也。关元穴在脐下三寸，气街穴在毛际两旁，鼠鼷上一寸。按：冲脉、任脉皆起于胞中，上循腹里，为经络之海。其浮而小者，循腹上行，会于咽喉，别而络唇口。由此言之，则任脉、冲脉从少腹之内，上行至中极之下、气街之内明矣。）任脉为病，男子内结七疝，女子带下瘕聚；冲脉为病，逆气里急；督脉为病，脊强反折。（〔续〕督脉亦奇经也。然任脉、冲脉、督脉者，一源而三岐也。故经或谓冲脉为督脉，或以任脉循背者，谓之督脉自少腹直上者，谓之任脉，亦谓之督脉，是则以背腹阴阳别为名目尔。以任脉自胞上过，带脉贯脐而上，故男子为病内结七疝，女子则带下瘕聚也。以冲脉挟脐而上，并少阴之经，上至胞中，故冲脉为病则逆气里急也。以督脉上循脊里，故督脉为病则脊强反折也。）督脉者，起于少腹以下骨中央，女子入系廷孔。（〔续〕起非初起，亦犹任脉、冲脉起于胞中也。其实乃起于肾，下至于少腹，则下行于腰，横骨围之中央也。系廷孔者，谓窈漏近前阴穴也。以其阴廷系属于中，故名之。）其孔，溺孔之端也。（孔则窈漏也，窈漏之中其上有溺孔焉。端谓阴廷，在此溺孔之上端也，而督脉自骨围中央，则至于是。）其络循阴器，合篡间，（会阴穴也。）绕篡后，（〔续〕督脉别络自溺孔之端，分而各行，下循阴器乃合篡间。所谓间者，谓前阴后阴之两间也，自两间之后，已复分而行，绕篡之后。）别绕臀，至少阴与巨阳中络者合，少阴上股内后廉，贯脊属肾，（〔续〕别谓别络，分而各行者。足少阴之络，自股内后廉贯脊属肾，足太阳络之，外行者，循髀枢络股阴而下，其中行者，下贯臀，至腘中与外行络合。故言至少阴与巨阳中络合，少阴上股内后廉，贯脊属肾也。股外为髀，揵骨之下为髀枢。）与太阳起于目内眦，上额交巅上，入络脑，还出别下项，循肩髆内，挟脊抵腰中，入循膂络肾。（〔续〕接绕臀而上行也。愚按：自少阴上股内至循膂络肾，四十六字，上下必有脱简，否则古注文、衍文也。）其男子循茎下至篡与女子等，其少腹直上者，贯脐中央，上贯心入喉，上颐环唇，上系两目之下中央。（〔续〕自与太阳，起于目内眦，下至女子等，并督脉之别络也，其直行者，自尻上循脊里，而至于鼻柱也。自其少腹直上，至两目之下中央，并任脉之行而云是督脉所系。由此言之，则任脉、冲脉、督脉各异而同一体也。愚按：督脉始终行身之后。东垣云：督脉者，出于会阴穴，即所谓篡也，根于长强穴，上行脊里至于巅，附足太阳膀胱脉。膀胱脉，诸阳之首，兼荣卫之气系焉，督脉为附督者，都能为表里上下中十二经之病焉。谓之督者，以其督领诸脉也。又跷、督、任三脉，《内经》谓在十二经，荣气周流度数一十六丈二尺之内，扁鹊谓奇经八脉不拘于十二经。两说矛盾，以待贤者。〔骨空之论〕）
肺经  ***************************
手太阴之脉，起于中焦，下络大肠，还循胃口，上膈属肺，（起，发也；络，绕也；还，复也；循，巡也，又依也；属，会也；中焦，在胃中脘；胃口，胃上下口也，上口在脐上五寸上脘穴分，下口在脐上二寸下脘穴分。膈者，隔也。凡心下有膈膜以遮浊气，不使上薰于心肺也。）从肺系横出腋下，循臑内，行少阴心主之前，（〔续〕肺系，喉咙也，喉以候气，下接于肺，臂下胁上际曰腋膊，下对腋处为臑肩，肘之间也。臑尽处为肘臂节也。）循臂内上骨下廉，入寸口，上鱼，循鱼际，出大指之端。（〔续〕肘以下为臂廉，隅也，边也。手掌后高骨旁动脉为关，关前动脉为寸口，曰鱼曰鱼际云者，谓掌骨之前，大指本节之后，其肥肉际起处统谓之鱼，鱼际则其间之穴名也。端，杪也。）其支者，从腕后直出次指内廉出其端。（臂骨尽处为腕脉之大隧，为经交，经者为络。愚按：《经》云：经脉十二伏行分肉之间，深而不见。诸脉浮而常见者，皆络脉也。又云：诸络脉不能经大节之间，必行绝道而出入，复合于皮。又云：当数者为经，不当数者为络。今滑伯仁发挥，谓手太阴脉，其支从腕后出次指端，交于手阳明者，为手太阴络。又手阳明脉其支从缺盆、挟口鼻交于足阳明者为手阳明络。凡十二经之支脉，伏行分肉者，皆释为络脉，则络脉亦伏行分肉之间而不浮见，亦能经大节而不行绝道，亦当经脉十六丈二尺内之数，而非不当数也。伯仁长于注释，愚何敢议，姑著之以俟明哲。）
大肠经  ***************************
手阳明之脉，起于大指次指之端，循指上廉，出合谷两骨之间，上入两筋之中，（大指之次指谓食指也。手阳明，大肠经也。凡经脉之道，阴脉行手足之里，阳脉行手足之表。）循臂上廉，入肘外廉，循臑外前廉，上肩，出髃骨之前廉。（肩端两骨间为髃骨。）上出柱骨之会于大椎。（肩甲上际会处为天柱骨，大椎脊上高脊。）下入缺盆，络肺，下膈属大肠，（缺盆，穴名，在肩下，横骨陷中。）其支别者，从缺盆上颈贯颊，入下齿缝中，（头茎为颈，耳以下曲处为颊，口前小者为齿。）还出挟口，交人中，左之右，右之左，上挟鼻孔。（口，两口吻也。口唇，上鼻柱下为人中。）
胃脉  ***************************
足阳明之脉，起于鼻，交頞中，旁约大肠之脉，下循鼻外，入上齿中，还出挟口环唇，下交承浆。（頞，鼻茎也，鼻山根为頞。承浆，穴名，唇下陷中。）却循颐后下廉，出大迎，循颊车，上耳前，过客主人，循发际，至额颅。（腮下为颔，颔中为颐，囟前为发际，际前为额颅。大迎，穴名，在曲颔前一寸三分骨陷中动脉。颊车穴，在耳下曲颊端陷中。客主人穴，在耳前起骨上廉，开口有空，动脉宛宛中。）其支别者，从大迎前下人迎，循喉咙入缺盆，下膈属胃络脾。（胸两旁高处为膺，膺上横骨为巨骨，巨骨上陷中为缺盆。人迎穴，在颈大筋前，直大迎，下气舍之上。）其直者从缺盆下乳内廉，下挟脐，入气街。（一名气冲，去中行各二寸。）其支者，起于胃口，（胃下口，下脘之分，所谓幽门者是也。）下循腹里，下至气街而合，以下髀关，抵伏兔，下入膝膑中，下循胻外廉，下足跗，入中趾内间。（抵，至也。股外为髀。髀前膝上起肉处为伏兔。伏兔后交纹为髀关。挟膝解中为膑。胫骨为胻。跗，足面也。）其支者，下膝三寸而别，以下入中趾外间。（与属兑合。）其支者，别跗上，入大趾间，出其端。（交于足太阴。）
脾经  ***************************
足太阴之脉，起于大趾之端，循指内侧白肉际，过覈骨后，上内踝前廉，（覈骨，一作核骨，俗云孤拐骨是也。足跟后两旁起骨为踝骨。）上腨内，循胻骨后，交出厥阴之前，（腨，腓肠也。）上循膝股内前廉，入腹，属脾，络胃，（髀内为股，脐上下为腹，）上膈，挟咽，连舌本，散舌下。（咽，所以咽物也，居喉之前，至胃长一尺六寸，为胃系也。舌本，舌根也。）其支别者，复从胃别上膈，注心中。（交于手少阴。）
心经  ***************************
手少阴之脉，起于心中，出属心系，下膈，络小肠，（心系有二，一则上与肺相连而入肺两大叶间，一则由肺系而下，曲折向后，并脊膂细络相连，贯脊髓与肾相通，正当七节之间。盖五藏系皆通于心，心通五藏系也。）其支者，从心系挟咽系目。其直者，复从心系却上肺，出腋下，（极泉穴分。）下循臑内后廉，行太阴心主之后，下肘内廉，（少海穴分。）循臂内后廉，抵掌后锐骨之端，入掌内后廉，循小指之内出其端。（腕后踝为锐骨也。）
小肠经  ***************************
手太阳之脉，起于小指之端，循手外侧上腕，出踝中，（臂骨尽处为腕，腕锐骨为踝。）直上循臂骨下廉。出肘内侧两筋之间，上循臑外后廉，出肩解，绕肩髀，交肩上。（脊两旁为膂，膂上两角为肩解，肩解下成片骨为肩髀，髀，一作胛。）入缺盆，络心，循咽下膈，抵胃，属小肠。其支别者，从缺盆循颈上颊，至目锐眦，却入耳中。（目外角为锐眦。）其支者，别循颊上䪼抵鼻，至目内眦，（目下为䪼，目大角，为内眦睛明穴分，以交于足太阳也。）斜络于颧。
膀胱经  ***************************
足太阳之脉，起于目内眦，上额交巅上，（发际前为额，脑上为巅顶也。）其支别者，从巅至耳上角。（角当率谷穴分，在耳上如前三分，入发际一寸五分陷者宛宛中。）其直行者，从巅入络脑，还出别下项，（脑，头髓也。颈上为脑，脑后为项，此当天柱穴分也，在颈大筋外廉挟项发际陷中，）循肩髆内，挟脊抵腰中，入循膂，络肾，属膀胱。（肩后之下为肩髆，椎骨为脊尻，上横骨为腰，挟脊为膂。）其支别者，从腰中下挟脊，贯臀，入腘中。（臀，尻也。挟腰髋骨两旁为机，机后为臀腓，上膝后曲处为腘，当委中穴也。）其支别，从髆内左右，别下贯胂，挟脊内过髀枢，（膂肉曰胛，挟脊肉也。股外为髀，犍骨之下为髀枢也。）循髀外，从后廉下合腘中，以下贯腨内，出外踝之后，循京骨至小趾外侧端。（当至阴穴，交于足少阴也。腨，腓肠也。）
肾经  ***************************
足少阴之脉，起于足小趾之下，斜趣足心，（当涌泉穴趋向也。）出然谷之下，循内踝之后，别入跟中，上腨内，出腘内廉，（跟，足跟也。然谷，穴名，在足内踝前，大骨下陷中，出腘内廉，当阴谷穴分，在膝内辅骨后，大筋下，小筋上，按之动脉应手，曲膝得之。）上股内后廉，贯脊，（会于长强穴。）属肾，络膀胱。其直者，从肾（当肓俞穴，属肾处而上也，穴在商曲下一寸，去脐旁五分。）上贯肝膈，入肺中，循喉咙，挟舌本。其支者，从肺，（自神藏别出统心。）出络心，注胸中。（当膻中穴分，交于手厥阴。）
心包经  ***************************
（一名手心主，一经二名，实相火也。）
手厥阴之脉，起于胸中，出属心包络，下膈，历络三焦。（上脘、中脘及脐下一寸，下焦之分也。）其支者，循胸出胁，下腋三寸，（当天池穴，在腋下三寸，乳后一寸，着胁直腋撅筋间。）上抵腋下，下循臑内，行太阴、少阴之间，入肘中，（当曲泽穴，在肘内廉下陷中，屈肘取之。）下臂，行两筋之间，入掌中，（劳宫穴也。）循中指出其端。（当中冲穴，在手中指端。）其支别者，从掌中，（自劳宫穴别行。）循小指次指出其端。（小指次指，无名指也，乃于此交手少阳。）
三焦经  ***************************
（水谷之道路，气之所终始也。上焦在胃上口，其治在膻中，中焦在胃中脘，其治在脐旁，下焦当膀胱上口，其治在脐下一寸。）
手少阳之脉，起于小指次指之端，（关冲穴分也。）上出两指之间，循手表腕，（臂骨尽处为腕。）出臂外两骨之间，上贯肘，（臑尽处为肘，天井穴也。在肘内大骨后一寸，两筋间陷中，屈肘得之。）循臑外，（有肘之间髆下对腋处为臑。）上肩交出足少阳之后，入缺盆，交膻中，散络心包，下膈，遍属三焦。（下膈当胃上口，以属上焦，于中脘以属中焦，于阴交以属下焦。）其支者，从膻中上出缺盆，上项，（脑户后为项。）挟耳后，直上出耳上角，（角孙穴也。）以屈下颊至䪼。（目下为䪼，颧髎穴之分。）其支者，从耳后，（翳风穴分也。）入耳中，却出至目锐眦。（会瞳子髎、丝竹空，交于足少阳。）
胆经  ***************************
足少阳之脉，起于目锐眦，上抵头循角，（颔厌穴分也，在曲角上颞颥上廉，一名脑空。）下耳后，（天冲穴分也，在耳后发际二寸，耳上如前三分，自此至风池，皆少阳所行之分也。）循颈，（风池穴也，在顶后发际陷中，按之急肩，是穴陷。）行手少阳之前，至肩上，（肩井穴也，在肩上，以三指按而取之，当中指陷者中是穴。）却交出少阳之后，（秉风穴分也。）入缺盆。其支者，从耳后（颞颥间翳风穴分也。）入耳中，出走耳前，（听会穴分。）至目锐眦后。（瞳子髎穴分也。）其支者，别目锐眦，下大迎，合手少阳于䪼，（颧髎穴下，）下临颊车，下颈，合缺盆，下胸中，（天池穴分，）贯膈，络肝，属胆，（即期门之所，下至日月穴分而属于胆。）循胁里，（章门穴分。）出气街，绕毛际，横入髀厌中。（胁，胠也，腋下为胁曲，骨之分为毛际，两旁动脉中为气街，犍骨之下为髀厌，即髀枢环跳穴也。）其直者，从缺盆下腋循胸，（渊腋穴分。）过季胁下，（胁骨之下为季胁、京门等穴分，）合髀厌中，以下循髀外，（中渎等穴分，）出膝外廉，（阳陵泉穴也。）下外辅骨之前，（胻外为辅骨、阳交等穴分也。）直下抵绝骨之端，（外踝之上为绝骨。）下出外踝之前，（丘墟穴分也。）循足跗，（足面为跗，临泣等穴分。）上入小趾次趾之间。（窍阴穴也。）其支者，别跗上，（临泣穴别行。）入大趾，循歧骨内出其端，（大趾端也。）还贯入爪甲，出三毛。（足大趾本节后为歧骨，大趾爪甲后为三毛，就此交于足厥阴也。愚按：胆脉起目锐眦，上抵头角，下耳后，未尝言其脉有曲折也。伯仁《十四经发挥》言足少阳脉起目锐眦至完骨是一折，又自完骨至睛明是一折，又自睛明至风池是一折，则是《内经》以经脉之曲折者，朦陇为直行也。若依《内经》直行，则少阳头部二十穴无从安顿；若依伯仁三折，则穴可安，似又戾于经旨。此愚所未解也，俟明者正焉。）
肝经  ***************************
足厥阴之脉，起于大趾聚毛之上，（足大趾爪甲后为三毛，三毛后横纹为聚毛，由此之大敦穴。）上循足跗上，（上，上廉也。）去内踝一寸，（去，相去也，中封穴分。）上踝三寸，（三阴交穴分。）交出太阴之后，上腘内廉，（曲泉穴分，屈膝得之，在膝横纹头是。）循股入阴中，（髀肉为股阴包等穴分。阴中，阴毛中也。）环阴器抵少腹，（脐下为少腹。）挟胃属肝，络胆，（循章门至期门，挟胃属肝，复下日月之分络于胆。）上贯膈，布胁肋，循喉咙之后，上入颃颡，连目系，上出额，与督脉会于巅。（目内连深处为目系。颃颡，咽颡也。额，临泣穴分也。巅，百会穴也。）其支者，从目系，下颊里，环唇内，（交环口唇之内，）其支者，复从肝，（期门穴分。）别贯膈，上注肺。（交于手太阴也。）
督脉  ***************************
（督之为言都也，行背部之中，行为阳脉之都纲，乃奇经八脉之一也。）
督脉，起于下极之俞，（下极之俞，两阴之间屏翳处也。屏翳两筋间为篡内深处，为下极之俞，督脉所始也。）并于脊里，上至风府，入脑，（脑户穴分也，在枕骨上强间后一寸半。）上巅，循额至鼻柱，属阳脉之海。（以人之脉络周流于诸阳之分，譬犹水也，而督脉则为之都纲，故曰阳脉之海。）
任脉  ***************************
（任之为言妊也，行腹部中行，为人身生养之本，奇经之一脉也。）
任脉起于中极之下，（会阴之分也。）以上毛际，循腹里，上关元，至喉咙，属阴脉之海。（亦以人之脉络周流于诸阴之分，譬犹水也，而任脉则为之总任焉，故曰阴脉之海。）

卷上之三  ——————————————————————————————————————————————————————————————————————————————————————————

脉候  ***************************
日月行天，厥候有常，薄蚀侵饵，愆乎常也，脉于人身有常候焉，愆则见之，具脉候钞。
帝曰：诊法何如？岐伯曰：诊法常以平旦，阴气未动，阳气未散，饮食未进，经脉未盛，络脉调匀，气血未乱，故乃可诊有过之脉。（〔续〕《新校正》云：平旦至日中，天之阳，阳中之阳也，则平旦为一日之中纯阳之时，阴气未动耳。散谓散布而出也，过谓异于常候。愚谓：平旦未劳于事，是以阴气未扰动，阳气未耗散。）切脉动静而视精明，（视人之精彩神明也。）察五色，观五藏有余不足，六府强弱，形之盛衰，以此参伍，决死生之分。（〔续〕切谓以指切近于脉也。愚谓：参伍，以色脉、藏府形气参合，比伍也。）夫脉者，血之府也，（府，聚也，故脉实血实，脉虚血虚。）长则气治，（安也。）短则气病，数则烦心，大则病进，（〔续〕长为气和故治，短为不足故病，数则为热故烦心，大为邪盛故病进。）上盛则气高，下盛则气胀，代则气衰，细则气少，涩则心痛，（〔续〕上谓寸口，下谓尺中，盛谓盛满。）浑浑革至如涌泉，病而进色弊，绵绵其去如弦绝，死。（〔续〕浑浑如脉气浊乱也；革至谓脉来弦实大长也；如涌泉言脉汩汩，但出而不返也；绵绵其去，脉来绵绵相续而去，不见其入也；弦绝者，言脉卒断，如弦之绝去也。此主病候日进而色弊恶，必至于死。愚谓：此则溢脉类也，与仲景弦大虚芤之革不同。〔脉要精微论〕）
微妙在脉，不可不察，察之有纪，从阴阳始，（〔续〕从阴阳升降，精微妙用，皆在经脉之气候，是以不可不察，故始以阴阳为察候之纪纲。）始之有经，从五行生，生之有度，四时为宜。（〔续〕言所始以知有经脉之察候司应者，何哉？盖从五行衰旺而为准度也。征求大过不及之形症，皆以应四时者为生气所宜也。愚按：此假意谓脉理至微至妙。然不可不察，而察之有道，始当从阴阳而论，其升又当从五行而论，其生旺又当从四时而论。其所宜如此，则脉理虽至微妙，亦可以察而知之也。）是故声合五音，色合五行，脉合阴阳。（〔续〕声表宫商角徵羽，故合五音；色见青黄赤白黑，故合五行；脉彰寒暑之休旺，故合阴阳之气也。）持脉有道，虚静为保，（〔续〕《甲乙经》作“宝”，言持脉之道，必虚其心，静其志，乃为可贵。）春日浮，如鱼之游在波；（〔续〕虽出犹未全浮。）夏日在肤，泛泛乎万物有余；（〔续〕泛泛，平貌。阳气盛，脉气亦象万物有余，易取而洪大也。）秋日下肤，蛰虫将去；（〔续〕随阳气渐降，故曰下肤，观蛰虫将藏可见矣。）冬日在骨，蛰虫周蜜，君子居室。（〔续〕在骨言脉深沉也。）尺内两旁，则季胁也，（两旁谓内外侧也，季胁近肾，尺主之，尺下两旁，季胁之分，季胁之上，肾之分，乃尺中也。）尺外以候肾，尺里以候腹中，附上，左外以候肝，（附上，如越人所定关中也。）内以候膈，右外以候胃，内以候脾。（脾居中，故内候；胃为市，故外候。）上附上，（如越人所是寸口也。）右外以候肺，内以候胸中，（〔续〕肺叶垂外，故外候；胸中主气管，故内候。）左外以候心，内以候膻中，（〔续〕心主膈中，膻中气海也。）前以候前，后以候后。（〔续〕上前字指左寸，下前字指胸之前膺及气海也。上后字指右寸，下后字指胸之后背及气管也。）上竟上者，胸喉中事也；下竟下者，少腹腰股膝胫足中事也。（〔续〕上竟上，至鱼际也；下竟下，谓尽尺之脉动处也。〔脉要精微论〕）
帝曰：平人何如？岐伯曰：人一呼脉再动，一吸脉亦再动，呼吸定息脉五动，闰以大息，命曰平人。（〔续〕呼吸脉各再动，定息又一动，则五动也。）人一呼脉一动，一吸脉一动，曰少气。（〔续〕经脉周身一日五十营，以一万三千五百息，则气都行八百一十丈，如是则应天常度，无过不及，若呼吸脉各一动，准候减平人之半，一万三千五百息，都行四百五丈，少气之理可知矣。）人一呼脉三动，一吸脉三动而躁，尺热曰病温。（尺之皮肤热也。）尺不热脉滑曰病风，脉涩曰痹。（〔续〕尺，阴分位也；寸，阳分位也。然阴阳俱热，是则谓温。躁谓烦躁。《经》曰：中恶风者，阳气受也，滑为阳盛，故病为风；涩为无血，故为㿏痹也。）人一呼脉四动以上曰死。脉绝不至曰死。乍疏乍数曰死。（〔续〕呼吸脉各四动，准候过平人之倍，况其已上邪！脉绝不至，天真已无，乍疏乍数，胃谷之精亦败，皆死候也。）平人之常气禀于胃。胃者，平人之常气也，（〔续〕常平之气，胃海致之。）人无胃气曰逆，逆者死。（〔续〕逆谓反平人之候，人常禀气于胃脉，以胃气为本，无胃气曰逆，逆者死。所谓无胃气，但得真藏脉也。）春胃微弦曰平，（微似弦也。）弦多胃少曰肝病，但弦无胃曰死。（〔续〕急而益劲，如新张弓弦。）胃而有毛曰秋病，（〔续〕毛，秋脉。）毛甚曰今病。（〔续〕木受金邪故今病。）藏真散于肝，（〔续〕真，真气也。）肝藏筋膜之气也。又曰：平肝脉来，软弱招招，如揭长竿末梢，曰肝平，（〔续〕竿末梢言长软也。）春以胃气为本。（〔续〕春有胃气乃长软如竿末稍矣。）病肝脉来，盈实而滑，如循长竿，曰肝病。（〔续〕长而不软也。）死肝脉来，急溢劲，如新张弓弦，曰肝死。（〔续〕劲谓劲强，急之甚也。）又曰：真肝脉至，中外急，如循刀刃责责然，如按琴瑟弦，色青白不泽，毛折，乃死。夏胃微钩曰平，钩多胃少曰心病，但钩无胃曰死。（〔续〕谓前曲后居如操带钩也。愚谓：前曲后居，尺则沉伏不动而关寸陷下不浮也。盖夏脉当浮，今得陷下则反矣。）胃而有石曰冬病，石甚曰今病，（〔续〕火被水侵故今病。）藏真通于心，心藏血脉之气也。又曰：平心脉来，累累如连珠，如循琅玕，曰心平。（〔续〕言脉满而盛，微似连珠之中手。琅玕，珠之类也。）夏以胃气为本。（〔续〕脉有胃气则累累微似连珠也。）病心脉来，喘喘连属，其中微曲，曰心病。（〔续〕曲谓中手而偃曲也。愚谓：偃曲乃略近低陷之意，数至之中而有一至似低陷不应指也。《难经》以啄啄连属其中，微曲为肾病，与此不同。）死心脉来，前曲后居，如操带钩，曰心死。（〔续〕居，不动也，操，执持也；钩谓革带之钩。愚谓：寸口心脉所出，脉当浮大，今反低陷，而尺又不见动，则坎离不交，心肾气绝矣。）又曰：真心脉至坚而搏，如循薏苡子累累然，色赤黑不泽，毛折乃死。长夏胃微软弱曰平。弱多胃少曰脾病，但代无胃曰死，（〔续〕动而中止，不能自还。）软弱有石曰冬病，（〔续〕以次相克，“石”当作“弦”，长夏土绝，故云石也。）弱甚曰今病，（〔续〕弱甚，土气不足，故今病。《甲乙经》“弱”作“石”。）藏真濡于脾，脾藏肌肉之气也。又曰：平脾脉来，和柔相离如鸡践地，曰脾平，（〔续〕言脉来动数相离缓急和而调。愚谓：如鸡践地，形容其轻而缓也，如鸡举足，言如鸡走之举足，形容脉来实而数也。践地与举足不同，践地是鸡不惊而徐行也，举足是被惊时疾行也。况实数与轻缓相反，彼此对看，尤见明白。《难经》以此为心病。）长夏以胃气为本，（〔续〕如鸡践地之调缓也。）病脾脉来，实而盈数，如鸡举足曰脾病。死脾脉来，锐坚如鸟之啄，（《千金》作“如鸡之啄”。）如鸟之距，如屋之漏，如水之流，曰脾死。（〔续〕鸟喙、鸟距言锐坚也，水流、屋漏言其至也，水流谓平至不鼓，屋漏谓时动复住。）又曰：真脾脉至，弱而乍疏乍数，色黄青不泽，毛折乃死。秋胃微毛曰平，毛多胃少曰肺病，但毛无胃曰死，（〔续〕如物之浮，如风吹毛也。）毛而有弦曰春病，（〔续〕弦春脉以次乘克，弦当为钩，金气逼肝则弦来见，故不钩而反弦也。）弦甚曰今病，（〔续〕木气逆来乘金则今病。）藏真高于肺，以行荣卫阴阳也。（〔续〕肺处上焦，故藏真高也。《灵枢》曰：荣气之道，纳谷为宝，谷入于胃，气传与肺，流溢于中，宣布于外。精专者，行于经隧，以其自肺宣布，故云以行荣卫阴阳也。又曰：平肺脉来，厌厌聂聂，如落榆荚，曰肺平。〔续〕浮薄而虚者也。《新校正》云：《难经》以厌厌聂聂，如循榆荚曰春平脉，蔼蔼如车盖，按之益大曰秋平脉。与此说不同。张仲景云：秋脉蔼蔼如车盖者，名曰阳结；春脉聂聂如吹榆荚者，名曰数。恐越人之说误也。）秋以胃气为本。（〔续〕脉有胃气则微，似榆荚之轻虚也。）病肺脉来不上不下，如循鸡羽，曰肺病。（愚谓：不上不下，恐是上竟上，按之不可得；下竟下，按之不可得。详细消息则如循鸡羽，中央坚而两旁虚也。）死肺脉来，如物之浮，如风吹毛，曰肺死。（〔续〕如物之浮，瞥瞥然；如风吹毛，纷纷然也。《难经》云：按之消索如风吹毛，曰死。）又曰：真肺脉至大而虚，如以毛羽中人肤，色赤白不泽，毛折乃死。冬胃微石曰平，石多胃少曰肾病，但石无胃曰死。（〔续〕谓如夺索，辟辟如弹石也。）石而有钩曰夏病，（〔续〕钩，夏脉，火兼土气也。次其乘克，钩当云弱，土旺长夏，不见正形，故石而有钩兼其土也。）钩甚曰今病，（〔续〕水受火土之邪，故曰今病。）藏真下于肾，（〔续〕肾居下焦，故言藏真下也。）肾藏骨髓之气也。又曰：平肾脉来，喘喘累累如钩，按之而坚曰肾平。（愚按：喘喘累累如钩，言其滑而濡也；按之而坚，濡滑有力也。《难经》云：其来上大下锐，濡滑如雀之喙曰平。雀喙本大而末锐也。）冬以胃气为本，病肾脉来如引葛，按之益坚曰肾病。（〔续〕形如引葛，言不按且坚，明按之则尤甚也。）死肾脉来，发如夺索，辟辟如弹石，曰肾死。（〔续〕发如夺索，犹蛇之走；辟辟如弹石，言促又坚也。愚谓：夺索与引葛意同。彼但坚硬不促，故病；此则坚而又促，故死；辟辟如弹石言其促也，以下文真肾脉至，搏而绝者证之，尤见明白。盖搏击者，坚也；绝者，弹石也、促也。）又曰：真肾脉至，搏而绝如弹石辟辟然，色黑黄不泽，毛折乃死。（〔玉机真藏与平人气象论归并〕）
帝曰：春脉何如而弦？岐伯曰：春脉者肝也，东方木也，万物之所以始生也，（未有枝叶。）故其气来，软弱轻虚而滑，端直以长，（状如弦也。）故曰弦，反此者病。曰：何如而反？曰：其气来实而强，此谓太过，病在外；其气来不实而微，此谓不及，病在中。（〔续〕气余则病形于外，气少则病在于中。吕广云：实强者，阳气盛也，少阳当微弱，今更实强，谓之太过。阳处表，故令病在外，厥阴之气养于筋，其脉弦，今更虚微，故曰不及。阴处中，故令病在内。）太过则令人善怒，（〔续〕肝气实则怒。）忽忽眩冒而巅疾，其不及则令人胸痛引背，下则两胁胠满。（〔续〕忽忽，不爽也，眩谓目眩，视如转也，冒谓冒闷，胠谓腋下胁也。厥阴肝脉自足上入毛中，又上贯膈，布胁肋，入颃颡，出额与督脉会于巅，故病如是。）曰：夏脉何如而钩？曰：夏脉者，心也，南方火也，万物之所以盛长也，故其气来盛去衰，故曰钩。（〔续〕其脉来盛去衰，如钩之曲也。《难经》曰：夏脉钩者，南方火也，万物之所盛，垂枝布叶，皆下曲如钩，故其脉来疾去迟。阳盛故来疾，阴虚故去迟，脉从下上至寸口疾，还尺中迟也。）反此者病。曰：何如而反？曰：其气来盛去亦盛，此谓太过，病在外；其气来不盛去反盛，此谓不及，病在中。太过则令人身热而肤痛，为浸淫；其不及则令人烦心，上见咳唾，下为气泄。（少阴心脉起心中，出属心系，下膈络小肠，又从心系上肺，故心太过则身热肤痛而浸淫，流布于形分；不及则心烦，上见咳唾，下为气泄。）曰：秋脉何如而浮？曰：秋脉者，肺也，西方金也，万物之所以收成也，故其气来，轻虚以浮，来急去散，故曰浮，（脉来轻虚，故名浮也。滑注：“来急去散”四字，不知何谓，将解浮字义邪？）反此者病。曰：何如而反？曰：其气来也，毛而中央坚，两旁虚，此谓太过，病在外；其气来，毛而微，此谓不及，病在中。太过则令人逆气而背痛，愠愠然；其不及则令人喘，呼吸少气而咳，上气见血，下闻病音。（上气见血，下闻病音，谓喘而咯血，次复咳嗽也。下犹次也，复也。）曰：冬脉何如而营？（营如营垒之营，所屯聚处也。冬月万物含藏，故曰营也。）曰：冬脉者，肾也，北方水也，万物之所以含藏也，故其气来沉以搏，故曰营，（〔续〕“沉以搏”，《甲乙经》作“沉而濡”。濡，古软字。脉沉而濡，乃冬脉之平调，若沉搏击于手，则冬脉之太过也。《难经》云：冬脉石者，盛冬之时水凝如石，故其脉来沉濡而滑，故曰石也。）反此者病。曰：何如而反？曰：其气来如弹石者，此谓太过，病在外；其去如数者，此谓不及，病在中。太过则令人解㑊，（一说作解极，谓懈倦之极也。盖以其状寒不寒、热不热、弱不弱、壮不壮，传不可名，谓之解㑊也。）脊脉痛而少气不欲言；其不及则令人心悬如病饥，䏚中清，脊中痛，少腹满，小便变。（〔续〕足少阴肾脉，自股内后廉贯脊属肾络膀胱。其直行者，入肺中循喉咙挟舌本。其支别者，络心注胸中，故病如是。䏚者，季肋之下，挟脊两旁空软处也，肾外当䏚，故䏚中清冷也。《难经》肝心肺肾四藏脉俱以实强为太过，虚微为不及，与此不同。）曰：脾脉独何主？（谓主时月。）曰：脾脉者，土也，孤藏以灌四旁者也。（〔续〕纳水谷、化滓液，灌溉于肝心肺肾也，以不正主四时，故谓之孤藏。）善者不可得见，恶者可见。（〔续〕不正主时，寄王于四季，故善不可见，恶可见也。）其来如水之流者，此谓太过，病在外；如鸟之喙者，此谓不及，病在中。太过则令人四肢不举，（〔续〕以脾主四肢也。）其不及则令人九窍不通。（中气不和，不能灌溉于四旁，则五藏不和，故九窍不通也。〔玉机真藏论〕）
食气入胃，浊气归心，淫精于脉。（浊气，谷气也，心居胃上，故谷气归心，淫溢精气，入于脉也。）何者？心主脉故也。脉气流经，经气归于肺，肺朝百脉，输精于皮毛。（言脉气流运乃为大经，经气归宗，上朝于肺，肺为华盖，治节由之，故受百脉之朝会也。肺朝百脉，然乃布化精气，输于皮毛矣。）毛脉合精，行气于府。（府谓气之所聚处，气海膻中是也。）府精神明，留于四藏，气归于权衡。（〔续〕膻中之布气者，分为三隧：其下者走于气街，上者走于息道，宗气留于海，积于胸中，命曰气海也。如是分化乃四藏安宅，三焦平均，中外上下各得其所也。）权衡以平，气口成寸，以决死生。（〔续〕脉法以三寸为寸关尺之分，故中外高下气绪均平，则气口之脉而成寸也。夫气口者，脉之大要会也，百脉尽朝，故以其分决死生也。愚谓：食气入胃已下，皆言脉乏必以胃气为本之故，又见寸口所以能决死生也。）饮入于胃，游溢精气，上输于脾。（水饮至于中焦，水化精微，上为云雾，云雾散变，乃注于脾。《灵枢》曰：上焦如雾，中焦如沤是也。）脾气散精，上归于肺，通调水道，下输膀胱。（水土合化，上滋肺金，金气通肾，故调水道转下，下焦膀胱禀化乃为溲矣。《灵枢》曰下焦如渎是也。）水精四布，五经并行，合于四时五藏阴阳，揆度以为常也。（〔续〕从是水精布，经气行，筋骨成，血气顺，配合四时寒暑，证符五藏阴阳，揆度盈虚，用为常道度量也。以，用也。〔经脉别论〕）
人以水谷为本，故人绝水谷则死，脉无胃气亦死。所谓无胃气者，但得真藏脉，不得胃气也。所谓脉不得胃气者，肝不弦肾不石也。（〔续〕不弦不石皆谓不微似也，但举肝肾则心肺可以类推矣。〔平人气象论〕）
帝曰：见真藏曰死，何也？岐伯曰：五藏者，皆禀气于胃，胃者五藏之本也。（〔续〕胃为水谷之海，故五藏禀焉。）藏气者不能自致于手太阴，必因于胃气，乃至于手太阴也，（〔续〕《甲乙经》云：人常禀气于胃脉，以胃气为本也。）故五藏各以其时，自为而至于手太阴也。（〔续〕自为其状，至于手太阴也。）故邪气胜者，精气衰也；故病甚者，胃气不能与之俱至于手太阴，故真藏之气独见。独见者，病胜藏也，故曰死。（〔续〕《新校正》云：真藏脉者，无余物和杂，故名真也。如弦是肝脉，若微弦则和而有胃气也。微弦谓二分胃气、一分弦气，故曰微弦。若三分俱是弦则为真藏脉矣。五藏之气不得独用，如至刚独见则折，和柔济之则固也。欲知五藏真见为死，和胃为主者，于寸口诊即可知也。〔玉机真藏论〕）
《脉要》曰：春不沉，夏不弦，冬不涩，秋不数，是为四塞。（〔续〕天地四时之气闭塞而无所运行也。愚谓：此指孟春言也，孟春犹寒，冬气尚在，故宜脉沉，沉甚太过，反为病矣。）沉甚曰病，弦甚曰病，涩甚曰病，数甚曰病，参见曰病，复见曰病，未去而去曰病，去而不去曰病。（〔续〕参谓参和诸气，来见、复见谓再见已衰已死之气也。去谓王已而去者也，日行之度未出于差，是为天气未出而脉先去，日度过差是为天气已去而脉尚在，既非得应，故曰病。）反者死。（〔续〕谓夏见沉，秋见数，冬见缓，春见涩也，犯违天命，其能生乎？上文秋不数，是谓四塞，此云秋见数是谓反，盖以脉差只在仲月，差之度尽而数不去，谓秋之季月而脉尚数，则为反也。〔至真要论〕）
心脉搏坚而长，当病舌卷不能言；（〔续〕搏谓搏击于手也，诸脉搏坚而长皆为劳心，藏气虚极也。手少阴心从心系上挟咽喉，故令舌卷短不能言也。）其软而散者，当消环自已。（〔续〕诸脉软散皆为气实血虚也，消谓消散，环谓环周，言其经气如环之周，当其火旺自消散也。《甲乙》“环”作“渴”。）肺脉搏坚而长，当病唾血；（〔续〕肺虚极则络逆，络逆则血泄，故唾出也。）其软而散者，当病灌汗，至令不复散发也。（〔续〕灌汗谓寒水灌洗，皮密汗藏至令不复发泄也，盛水多为此也。下文诸藏各言色而心肺不言色者，疑缺文也。）肝脉搏坚而长，色不青，（当作“其色青”。）当病坠若搏，因血在胁下，令人喘逆；（〔续〕病坠若搏，谓坠堕或搏击也。肝主两胁，故曰血在胁下，肝脉布胁肋，循喉咙，其支者，从肝贯膈上入肺，今血在胁下，故血气上薰于肺而喘逆也。）其软而散，色泽，当病溢饮。溢饮者，渴暴多饮而易，（当作溢。）入肌皮肠胃之外也。（〔续〕面色浮泽是为中湿血虚，中湿水液不消，故病溢饮，以水饮满溢，渗入肌皮肠胃之外也。）胃脉搏坚而长，其色赤，当病折髀；（〔续〕胃虚色赤，火气救之，胃脉下髀抵伏兔，故病则髀如折也。）其软而散者，当病食痹。（〔续〕痹，痛也，胃脉下膈属胃络脾，故食则痛闷而气不通也。《校正》谓痹为痛，其义未通。）脾脉搏坚而长，其色黄，当病少气，（〔续〕脾虚则肺无所养，肺主气，故少气也。）其软而散，色不泽者，当病足胻肿，若水状也。（〔续〕色气浮泽为水之候，色不润泽，故言若水状也。脾脉上踹内，循胻骨膝股入腹，故病足胻肿也。）肾脉搏坚而长，其色黄而赤者，当病折腰。（〔续〕色气黄赤是心脾干肾，腰为肾府，故病腰折。）其软而散者，当病少血，至令不复也。（〔续〕肾主水以生化津液，令肾气不化，故病少血，至令不复。〔脉要精微论〕）
欲知寸口，（寸口，统关尺二部而言之。）太过与不及，寸口之脉中手，（著人手也。）短者，曰头痛。寸口脉中手长者，曰足胫痛。（〔续〕短为阳气不足，故病于头；长为阴气太过，故病于足。）寸口脉中手促上击者，曰肩背痛。（〔续〕阳盛于上故肩背痛。）寸口脉沉而坚者，曰病在中。寸口脉浮而盛者，曰病在外。（〔续〕沉坚为阴，故病在中；浮盛为阳，故病在外。）寸口脉沉而弱，曰寒热及疝瘕少腹痛。（〔续〕沉为寒，弱为热，故曰寒热。又沉为阴盛，弱为阳余，余盛相薄，正当寒热，不当为疝瘕少腹痛，应错简耳。《甲乙经》无此十五字，况下文已有寸口脉沉而喘曰寒热，脉急者曰疝瘕少腹痛，此文衍，当去可知。）寸口脉沉而横，曰胁下有积，腹中有横积痛。（〔续〕亦阴气内结也。愚谓：脉沉而横，言脉象沉而坚长如横木之在指下也。）寸口脉沉而喘曰寒热。（〔续〕喘为阳吸，沉为阴争，争吸相薄，故寒热也。）脉从阴阳病易已，脉逆阴阳病难已。（〔续〕脉病相应谓之从，脉病相反谓之逆。）脉得四时之顺曰病无，他脉反四时及不间藏曰难已。（〔续〕反四时，如春得秋脉之类，间藏七传也。〔平人气象论〕）
脉有阴阳，知阳者知阴，知阴者知阳。（深知则备识其变易。）凡阳有五，（胃土之数即下文胃脘之阳也。）五五二十五阳。（五藏各以胃气为本。“玉机真藏论”云：故病有五变，五五二十五变，义与此同。）所谓阴者，真藏也。（无胃气。）见则为败，败必死也。（〔续〕五藏为阴，故曰阴者真藏也，见者谓如肝脉至中外急，如循刀刃责责然，如按琴瑟弦之类，此脉见者皆为藏败神去，故必死也。）所谓阳者，胃脘之阳也。（〔续〕胃脘之阳，人迎之气也。察其气脉，动静小大与脉口应否也。胃为水谷之海，故候其气而知病处，人迎在结喉两旁，脉动常左小而右大，左小常以应脏，右大常以候府。）别于阳者知病处也；（知病在何处。）别于阴者知死生之期。（以真藏脉推之，知在何藏。愚谓：别，审别也，能审别人迎之脉则知病在何藏何府也。）三阳在头，三阴在手，所谓一也。（“三阳”当作“二阳”，谓结喉两旁人迎脉以候足阳明胃气，三阴谓气口以候手太阴肺气也。胃为五藏之本，肺为百脉之宗也。气口、人迎皆可以候藏府之气，两者相应，俱往俱来。若引绝小大齐等，命曰平人。故言所谓一也。）别于阳者，知病忌时；别于阴者，知死生之期。（二句申前说，或直谓衍文亦可。）所谓阴阳者，去者为阴，来者为阳；静者为阴，动者为阳；迟者为阴，数者为阳。凡持真藏之脉者，肝至悬绝，十八日死；（金木成数之余也，肝见庚辛死之类。愚谓：悬绝如悬系之微而欲绝也。王注如悬物之绝去，似指代脉言也。）心至悬绝，九日死；（水火生成数之余也。）肺至悬绝，十二日死；（金火生成数之余也。）肾至悬绝七日死；（水土生成数之余也。）脾至悬绝四日死。（木土生成数之余也。）鼓一阳曰钩，（愚谓：脉来只见一阳鼓动而无阴和杂其中，此无胃气之钩也，下文仿此。）鼓一阴曰毛，鼓阳胜急曰弦，鼓阳至而绝曰石，（当作“鼓阴至而绝”。此四者，盖亦真藏脉也。）阴阳相过曰溜，（愚谓：过者，阴阳皆失其常度也，或阴失常度而过于柔，或阳失常度而过于刚，或阳刚而阴亦以刚应，或阴柔而阳亦以柔应，此皆谓失常度也。脉名曰溜，如水之溜而不收也，即下文关格之类也。〔阴阳别论〕）
人迎一盛病在少阳，（胆脉，）二盛病在太阳，（膀胱脉，）三盛病在阳明，（胃脉，）四盛已上为格阳，（〔续〕阳脉法也，一盛者，谓人迎之脉大于寸口一倍也，余盛同法。四倍以上，阳盛之极，故格拒而食不得入也，所谓格则吐逆也。）寸口一盛病在厥阴，（肝脉。）二盛病在少阴，（肾脉。）三盛病在太阴，（脾脉。）四盛以上为关阴。（〔续〕阴脉法也，盛法同阳，四倍以上阴盛之极，故关闭而溲不得通也，所谓闭则不得溺也。）人迎与气口俱盛四倍以上为关格，（谓俱大于平常之脉四倍也。）关格之脉羸，不能极于天地之精气，则死矣。（“羸”当作“盈”，盛之极也。今按：不能极于天地之精气者，过乎中也。盖极者，中也，不及不得为中，太过亦不得为中。〔六节藏象论〕）
帝曰：脉从而病反者，其诊何如？岐伯曰：脉至而从，按之不鼓，诸阳皆然。曰：诸阴之反，其脉何如？曰：脉至而从，按之鼓甚而盛也，（言病热而脉数，按之不鼓手，乃阴盛格阳而致之，非热也。形症是寒，按之脉却鼓击手下而盛者，乃阳盛拒阴而然，非寒也。〔至要真论〕）
粗大者，阴不足阳有余，为热中也。（〔续〕粗大，脉洪大也，脉洪为热，故曰热中。）来疾去徐，上实下虚，为厥巅疾；（〔续〕愚谓：厥者逆也，其气逆上而为巅顶之病也。）来徐去疾，上虚下实，为恶风也。故中恶风者，阳气受也。（〔续〕以上虚故阳气受也。）有脉俱沉细数者，少阴厥也；（〔续〕尺中有脉沉细者，少阴气逆也。何者？尺脉不当见数，有数故言厥也。俱者言左右尺中也。）沉细数散者，寒热也；（〔续〕数为阳，阳干于阴，阴气不足，故寒热也。）浮而散者，为眴仆。（〔续〕脉浮为虚，散为不足，气虚而血不足，故为头眩而仆倒也。）诸浮不燥者，皆在阳，则为热；（足阳经中，阳为火气故为热。）其有燥者在手，（手阳经中，言大法也。）诸细而沉者皆在阴，（手阴脉中“诸细而沉”，王注作“细沉而躁”。今按：有此躁字方可对静字说。）则为骨痛；（阴主骨故。）其有静者在足。（足阴脉中。）数动一代者，病在阳之脉也，泄及便脓血。（〔续〕代，止也。数动一代是阳气生病，故曰病在阳之脉，所以然者，以泄利及脓血脉乃尔。）诸过者切之，（愚谓：诸脉之失常者切之，即下文涩滑之类。）涩者，阳气有余也。（血少也。）滑者，阴气有余也。（血多也。）阳气有余为身热无汗，阴气有余为多汗身寒，（〔续〕血少气多斯可知也。）阴阳有余则无汗而寒。（〔续〕阳余无汗，阴余身寒，若阴阳有余则无汗而身寒也。）推而外之，内而不外，有心腹积也。（〔续〕脉附臂筋，取之不审，推筋令远，使脉外行内而不出外者，心腹中有积乃尔。）推而内之，外而不内，身有热也。（〔续〕脉远臂筋，推之令近，远而不近，是阳气有余，故身有热也。）推而上之，上而不下，腰足清也。（〔续〕推筋按之，寻之而上，脉上涌盛，是阳气有余，故腰足冷也。《甲乙经》作“下而不上”。）推而下之，下而不上，头项痛也。（〔续〕推筋按之，寻之而下，脉沉下掣，是阴气有余，故头项痛也。《甲乙经》作“上而不下”。）按之至骨，脉气少者，腰脊痛而身有痹也。（阴气太过故尔。〔脉要精微论〕）
妇人手少阴脉动甚者，妊子也。（或作“足少阴，大如豆，厥厥动摇者，动脉也。”阴阳相薄名曰动。愚谓：动甚非指动脉形状，谓脉来过于滑动也。）病热而脉静，泄而脉大，脱血脉实，病在中脉虚，病在外脉涩坚者，皆难治。（〔续〕病热当脉躁而反静，泄而脱血当脉虚小而反实大，邪气在内当脉实而及虚，病气在外当脉虚滑而反坚涩，故皆难治。“玉机真藏论”云：病在中脉实坚，病在外脉不实坚，皆难治。与此相反，彼经误而此为得自病热脉静，至此与“玉机真藏论”文相重。）脉盛滑坚者，曰病在外。脉小实而坚者，病在内。（〔续〕盛滑为阳，小实为阴。阴病病在内，阳病病在外。）脉小弱以涩，谓之久病。（〔续〕小为气虚，涩为无血，血气虚弱，故云久病。）脉滑浮而疾者，谓之新病。（〔续〕滑浮为阳足，脉疾为气全。阳足气全，故病新浅。）脉急者，为疝瘕少腹痛。（愚按：前言寸口脉沉弱为疝瘕者，误也。此言脉沉急者，与诊相应。）脉滑曰风。脉涩曰痹。（〔续〕滑为阳，阳受病为风；涩为阴，阴受病为痹。）缓而滑曰热中。盛而紧曰胀。（〔续〕缓谓纵缓之状，非动之迟缓也。阳盛于中，故脉滑缓；寒气否满，故脉盛紧也。〔平人气象论〕）
心脉满大，痫瘛筋挛。（〔续〕心脉满大，则肝气下流，热气内薄，筋干血痼，故痫瘛筋挛。）肝脉小急，痫瘛筋挛。（〔续〕肝养筋，内藏血，肝气受寒，故痫瘛筋挛。脉小急者，寒也。）肝脉骛暴，有所惊骇，（〔续〕骛谓驰骛，言迅急也。阳气内薄，故发为惊也。）脉不至若瘖，不治自已。（肝脉骛，因暴有惊骇也。若脉不至鹜及不瘖，则虽有所惊骇亦不治而自已也。王注：肝气若厥，厥则脉不通，厥退则脉复通。又其脉布胁肋循喉咙，故脉不至若瘖，则虽有所惊骇，不治亦自已。）肾脉小急，肝脉小急，心脉小急，不鼓皆为瘕。（〔续〕小急为寒甚，不鼓则血不流，血不流而寒薄，故血内凝而为瘕也。愚谓：小急为寒，按之不鼓，内寒自甚，血逢寒则凝，故病瘕也。盖心主血，肝藏血，肾养血，是三藏皆主于血，故脉同而病亦同也。）肾肝并沉为石水，（〔续〕肝脉入阴，内贯少腹；肾脉贯脊，中络膀胱。两藏并藏，气熏冲脉，自肾下络于胞，令水不行化，故坚而结。然水冬水，水宗于肾，肾象水而沉，故气并而沉，名为石水。）并浮为风水，（〔续〕脉浮为风，下焦主水，风薄于下，故名风水。）并虚为死，（〔续〕肾为五藏之根，肝为发生之主，二者不足，是主脉俱微，故死。）并小弦欲惊。（〔续〕小弦为肝肾俱不足故尔。）肾脉大急沉，肝脉大急沉，皆为疝。（〔续〕疝者，寒气结聚所为也。夫脉沉为实，脉急为痛，气实寒薄，聚为绞痛，为疝。）心脉搏滑急为心疝，肺脉沉搏为肺疝。（〔续〕皆寒薄于藏故也。）三阳急为瘕，三阴急为疝，（〔续〕太阳受寒，血凝为瘕；太阴受寒，气聚为疝。）二阴急为痫厥，二阳急为惊。（二阴，少阴也；二阳，阳明也。）脾脉外鼓，沉为肠澼，久自已。（〔续〕外鼓谓不在部位鼓动于臂外。）肝脉小缓为肠澼，易治。（〔续〕肝脉小缓为脾乘肝，故易治也。）肾脉小搏沉，为肠澼下血，（〔续〕小为阴气不足，搏为阳气乘之。热在下焦，故下血也。）血温身热者死。（〔续〕血温身热是阴气丧败，故死。）脉至而搏，血衄身热者死。（〔续〕血衄而虚，脉不应搏，今反脉搏，是气极乃然，故死。）脉来悬钩浮为常脉。（愚谓：悬钩小而软也，浮小而软为血衄常脉。）脉至如喘，名曰暴厥，（〔续〕喘谓卒来盛急去而便衰，如人之喘状也。）暴厥者，不知与人言。脉至如数，使人暴惊，（〔续〕脉数为热，热则内动肝心，故惊。）三、四日自已。（〔续〕数为心脉，木被火干，病非肝生，不与邪合，故三、四日后自除，以木生数三也。〔大奇论〕）
岐伯曰：万物之外，六合之内，天地之变，阴阳之应，彼春之暖，为夏之暑；彼秋之忿，为冬之怒。四变之动，脉与之上下，（〔续〕六合谓四方上下也。春暖为夏暑，言阳生而至盛；秋忿为冬怒，言阴少而之壮。“忿”一作“急”，言秋气劲急也。）以春应中规，（〔续〕春脉软弱轻虚而滑，如规之象，中外皆然。故以春应中规。）夏应中矩，（〔续〕夏脉洪大兼之滑数，如矩之象，可正平之，故以夏应中矩。）秋应中衡，（〔续〕秋脉浮毛轻涩而散，如秤衡之象，高下必平，故以秋应中衡也。）冬应中权。（〔续〕冬脉如石，兼沉而滑，如秤权之象，下远于衡，故以冬应中权也。以秋中衡、冬中权者，言脉之高下异处如此尔，此则随阴阳之气，故有斯四应不同也。）是故冬至四十五日，阳气微上，阴气微下；夏至四十五日，阴气微上，阳气微下。阴阳有时，与脉为期；（〔续〕谓上四应也。）期而相失，如脉所分；分之有期，故知死时。（〔续〕察阴阳升降之准，则知经脉递迁之象；审气候递迁之失，则知气血分合之期；分闭不差，故知人死之时也。〔脉要精微论〕）

卷上之四  ——————————————————————————————————————————————————————————————————————————————————————————

病能  ***************************
（病之形能也，王注：内作病形也。）
六气之淫，七情之崇，是动所生，奸在荣卫，具病能钞。
帝曰：夫百病之生也，皆生于风寒暑湿燥火，以之化之变也。《经》言：盛者泻之，虚者补之，工巧神圣，可得闻乎？岐伯曰：审察病机，无失气宜，此之谓也。（〔续〕风寒暑湿燥火，天之六气也。静而顺者为化，动而变者为变。故曰之化之变也。针曰工巧，药曰神圣。愚按：病机不出乎运气，诸病之生或属于五运者，或属于六气者，不可不审察也。经曰：治病必求其本是也。无失气宜，言治法也，必须别阴阳、辨标本。求其有无之所以殊，责其虚实之所以异，汗吐下不失其宜，寒热温凉各当其可，不使有差殊乖乱之失可也。《经》曰：无失天信，无失气宜。又曰：必先岁气，无伐天和是也。）曰：愿闻病机何如？曰：诸风掉眩，皆属于肝。（〔续〕掉，摇也；眩，昏乱旋运也。风性动，木气同之。）诸寒收引，皆属于肾。（〔续〕收敛引急寒之用也。故冬寒则拘缩，水气同之。）诸气膹郁，皆属于肺。（〔续〕膹谓膹满，郁谓奔迫。气之为用，金气同之。故金旺则雾气蒙郁，征其物象属可知矣。）诸湿肿满，皆属于脾。（〔续〕土平则干，土高则湿，湿气之用，土气同之。河间云：地之体也，土湿极甚则痞塞肿满，物湿亦然，故长夏属土，则庶物隆盛也。）诸热瞀瘛，皆属于火，诸痛痒疮，皆属于心。（〔续〕人近火气，微热则痒，热甚则痛，附近则灼而为疮，皆火之用也。）诸厥固泄，皆属于下。（〔续〕下谓下焦肾肝气也。夫守司于下，肾之气也。门户束要，肝之气也。故诸厥固泄皆属下也。厥谓气逆，固谓禁固，诸有气逆上行及固或泄，燥湿不恒，皆由下焦之主守也。）诸痿喘呕，皆属于上。（〔续〕《校正》按：“痿论”云：五藏使人痿者，因肺热叶焦，发为痿躄，故云属于上也。痿又谓肺痿也。）诸禁鼓慓，如丧神守，皆属于火。（〔续〕禁，冷也，俗作“噤”。如丧神守者，神能御形而反禁慓，则如丧失保守形体之神矣。）诸痉项强，皆属于湿。（〔续〕筋劲强直而不柔和也。土主安静故也。阴痉曰柔痉，阳痉曰刚痉。亢则害，承乃制，故湿过极则反兼风化制之。然兼化者，虚象而实非风也。）诸逆冲上，皆属于火。（〔续〕火气炎上故也。）诸腹胀大，皆属于热。（〔续〕气为阳为热，气甚则如是也。）诸躁狂越，皆属于火。（〔续〕热盛于胃及四末也。躁，躁动烦热扰乱而不宁，火之体也；狂者，狂乱而无正定也；越者，乖越礼法而失常也。）诸暴强直，皆属于风。（〔续〕暴，卒也，虐害也；强，强劲有力不柔和也；直，筋劲强也。然燥金主紧敛劲切，风木为病反见燥金之化，由亢则害，承乃制也。）诸病有声，鼓之如鼓，皆属于热。诸病胕肿，疼酸惊骇，皆属于火。（〔续〕胕肿，热胜肉而阳气郁滞故也；疼酸，酸疼也，由火实制金，不能平木，则木旺而为兼化，故酸疼也；惊，心卒动而不宁，火主于动也；骇，惊愕也。反兼肾水之恐者，亢则害承乃制故也。恐则伤肾而水衰，心火自甚，故惊恐也。）诸转反戾，水液浑浊，皆属于热。（〔续〕反戾，筋转也，热气燥灼于筋，则挛瘛而痛，火主烦灼燥动故也；水液，小便也，天气热则水浑浊也。）诸病水液，澄澈清冷，皆属于寒。（〔续〕上下所出及吐出溺出也。澄澈清冷，湛而不浑浊也，为天气寒则浊水自澄清也。）诸呕吐酸，暴注下迫，皆属于热。（〔续〕胃膈热甚则为呕，火气炎上之象也。酸，酸水及沫也。酸者，肝木之味，由火盛制金不能平木，则肝木自甚，故为酸也，如饮食热则易于酸矣。暴注，卒暴注泄也，肠胃热甚而传化失常，火性急速，故如是也。下迫，后重里急窘迫急痛也，火性急速而能燥物故也。）故《大要》曰：谨守病机，各司其属，有者求之，无者求之，盛者责之，虚者责之，必先五胜，疏其血气，令其条达，而致和平。此之谓也。（深乎圣人之言，理宜然也。有无求之，虚盛责之，言悉由也。愚谓：诸病皆由于有无虚盛也。夫如大寒而甚，热之不热，是无火也；热来复去，昼见夜伏，夜发昼止，时节而动，是无火也，当助其心。又如大热而甚，寒之不寒，是无水也；热动复止，倏忽往来，时动时止，是无水也，当助其肾。内格呕逆，食不得入，是有火也；病呕而吐，食入反出，是无火也；暴逆注下，食不及化，是无水也；溏泄而久，止发无常，是无水也。故心盛则生热，肾盛则生寒，肾虚则寒动于中，心虚则热收于内。又热不得寒，是无火也；寒不得热，是无水也。夫寒之不得寒，责其无水；热之不得热，责其无火；热之不久，责心之虚；寒之不久，责肾之少。有者泻之，无者补之，虚者补之，盛者泻之，于其中间，疏其壅塞，令上下无碍，气血通条，则寒热自和，阴阳条达矣。是以方有治热以寒，寒之而谷食不入；攻寒以热，热之而昏燥以生，此则气不疏通，壅而为是也。纪于水火余气可知。故曰：有者求之，无者求之，盛者责之，虚者责之，令气通条妙之道也。五胜谓五行更胜也，先以五行寒暑温凉湿酸咸甘辛苦相胜为法也。愚按：病机十九条，实察病之要旨。而有者求之，无者求之，盛者责之，虚者责之十六字，乃答篇首盛者泻之、虚者补之之旨，而总结病机一十九条之义，又要旨中之要旨也。《原病式》但以病机一十九条立言而遗此十六字，不免临病误投汤剂，致人夭折。今引经传之旨，证其得失。夫风病者，皆属于肝，风木甚则肝太过而病化风，如岁木太过发生之纪，病掉眩之类，俗谓之阳痉、急惊等病，治以凉剂是也。燥金胜则肝为邪攻而病亦化风，如岁木不及，阳明燥金下临，病掉振之类，俗谓之阴痉慢惊等病，治以温剂是也。诸火热病，皆属于心，火热甚则心太过而病化火热，如岁火太过，赫曦之纪，病谵妄狂越之类，俗谓之阳燥谵语等病，治以攻剂是也。寒水胜则心为邪攻而病亦化火热，如岁火不及，病燥悸心烦谵妄之类，俗谓之阴躁、郑声等病，治以补剂是也。诸湿病者，皆属于脾，湿土甚则脾太过而病化湿，如湿胜则濡泄，仲景用五苓等剂去湿是也。风木胜则脾为邪攻而病亦化湿，如水木太过，病飧泄之类，钱氏用宣风等剂去风是也。诸气膹郁皆属于肺，燥金甚则肺太过而病化膹郁，如岁金太过，甚则喘咳之类，东垣谓之寒喘，治以热剂是也。火热胜则肺为邪攻，而病亦化膹郁，如岁火太过，病喘咳之类，东垣谓之热喘，治以寒剂是也。诸寒病者，皆属于肾，寒水甚则肾太过而病化寒，如太阳所至为屈伸不利之类，仲景用乌头汤等治之是也。湿土胜则肾为邪攻而病亦化寒，如湿气变病筋脉不利之类，东垣用复煎散、健步丸治之是也。其在太过，所化之病为盛，盛者，真气也。其在受攻，所化之病为虚，虚者，假气也。故有其病化者，恐其气之假，故有者亦必求之；无其病化者，恐其邪隐于中，如寒胜化火之类，故无者亦必求之；其病化似盛者，恐其盛之未的，故盛者亦必责之；其病之化似虚者，恐其虚之未真，故虚者亦必责之。凡十九条病机，皆用此十六字为法求之，庶几补泻不差也。河间损此十六字，似以病化有者为盛，无者为虚，不复究其假者、虚者，实为未备，此智者之一失也。〔至真要大论〕）
帝曰：风之伤人也，（〔续〕伤谓人自中之也。）或为寒热，或为热中，或为疠风，或为偏枯，（“偏枯”当作“偏风”，下文以春甲乙云，云则为偏风是也。）或（当作“均”。）为风也，其病各异，其名不同，或内至五藏六府，不知其解，愿闻其说。岐伯曰：风气藏于皮毛之间，内不得通，外不得泄，（〔续〕腠理开疏则邪气入，风气入已，玄府闭封，故内不得通，外不得泄也。）风者，善行而数变，腠理开则洒然寒，闭则热而闷。（〔续〕洒然，寒貌；闷，不爽貌。腠理开则风飘扬，故寒；腠理闭则风混乱，故闷。）其寒也则衰饮食，其热也则消肌肉，故使人怢慓而不能食，名曰寒热。（〔续〕风气入胃故饮食衰，热气内藏故消肌肉，寒热相合故怢慓而不能食，名曰寒热。怢慓，卒振寒貌。）风气与阳明入胃，循脉而上至目内眦，其人肥则风气不得出泄，则为热中而目黄；人瘦则外泄而寒，则为寒中而泣出。（〔续〕阳明者，胃脉也。人肥则腠理密致，故不得外泄，则为热中而目黄；人瘦则腠理开疏，风得外泄，则寒中而泣出也。）风气与太阳俱入，行诸脉俞，散于分肉之间，与卫气相干，其道不利，故使肌肉膹䐜而有疡，卫气有所凝而不行，故其肉有不仁也。（〔续〕肉分之间，卫气行处，风与卫气相薄，俱行肉分之间，故气道涩而不利，气道不利，风气内攻，卫气相持，故肉膹䐜而疮出也。若卫气被风攻之，不得流转，所在偏并，凝而不行，则肉有㿏而不知寒热痛痒之处。）厉者有（“有”字衍，）荣卫热胕，（腐同。）其气不清，故使鼻柱坏而色败，皮肤疡溃，风寒客于脉而不去，名曰厉风，或名曰寒热。（此下当作风寒客于脉而不去，名曰厉风。厉者，荣卫热胕，其气不清，故使鼻柱坏而色败，皮肤疡溃。〔续〕此则风气入于经脉之中也。荣行脉中，故风入脉中与荣气合，则热而血腐坏也，其气不清，言溃乱也。然血脉溃乱，荣复挟风，阳脉尽上于头，鼻为呼吸之所，故鼻柱坏而色恶，皮肤破而溃烂，经曰：脉风盛为厉溃是也。）以春甲乙伤于风者为肝风，以夏丙丁伤于风者为心风，以季夏戊己伤于邪者为脾风，以秋庚辛中于邪者为肺风，以冬壬癸中于邪者为肾风。风中五藏六府之俞，亦为藏府之风，各入其门户，所中则为偏风。（〔续〕随俞左右而偏中之则为偏风。）风气循风府而上，则为脑风。风入系头，则为目风、眼寒。（〔续〕风府，穴名，督脉、阳维之会。脑户者，督脉中太阳之会，故循风府而上则为脑风也。足太阳脉起目内眦，上额交巅，上入络脑，故风入系头，则为目风、眼寒也。）饮酒中风，则为漏风。（〔续〕热郁腠疏汗出如漏。）入房汗出中风，则为内风。（〔续〕内耗其精，外开腠理，风因内袭，故曰内风。）新沐中风，则为首风。久风入中，则为肠风飧泄。（食不化而出也。风在肠中，上熏于胃，故食不化而下出也。）外在腠理则为泄风。（〔续〕风居腠理则玄府开通，风薄汗泄，故云泄风。）故风者，百病之长也。（〔续〕长，先也，先百病而有也。）至其变化乃为他病也，无常方，然致有风气也。帝曰：五藏风之形状不同者何？愿闻其诊及其病能。（〔续〕诊谓可言之症，能谓内作病形。）岐伯曰：肺风之状，多汗恶风，色皏然白，时咳短气，昼日则差，暮则甚，诊在眉上，其色白。（〔续〕凡内多风气则热有余，热则腠理开，故多汗也，风薄于内，故恶风焉；皏，薄白色也。肺色白，在变动为咳，主藏气，风内迫之，故色皏然白，时咳短气也。昼则阳气在表，故差；暮则阳气入里，风内应之，故甚。眉上谓两眉间之上，阙庭之部，外司肺候，故诊在焉。）心风之状，多汗恶风，焦绝善怒吓，（《甲乙经》无“吓”字，）病甚则言不可快，诊在口，其色赤。（焦绝谓唇焦文理断绝，热则皮削故也。风薄于心则神乱，故善怒而吓人也。心系上挟咽喉而主舌，故病甚则言不可快也。口唇色赤，故诊在焉，赤者心色。）肝风之状，多汗恶风，色微苍，嗌干善怒，时憎女子，（木之性曲而又直也。）诊在目下，其色青。（〔续〕肝脉属肝络胆，上贯膈，布胁肋，循喉咙之后入颃颡，其支别者，从目系下，故嗌干善怒，诊在目下也。青，肝色也。）脾风之状，多汗恶风，身体怠惰，四肢不欲动，色薄微黄，不嗜食，诊在鼻上，其色黄。（〔续〕脾主四肢，脾风则四肢不欲动矣。脾气合土，主中央，鼻于面部亦居中，故诊在焉。黄，脾色也。）肾风之状，多汗恶风，面痝然浮肿，脊痛不能正立，其色炲，隐曲不利，（肾者，作强之官，精液藏焉，故病隐曲不利。）诊在肌上，其色黑。（〔续〕痝然，言肿起也。肾藏受风则面痝然而浮肿，肾脉起于足下，上股内后廉，贯脊，故脊痛不能正立也。隐曲者，谓隐蔽委曲之处。肾藏精，外应交接，今被风薄，精气内微，故隐曲之事不通利所为也。经曰：气归精，精食气，今精不足，则气内归，精不注于皮，故肌皮上黑也。黑，肾色也。）胃风之状，颈多汗恶风，食饮不下，膈塞不通，腹善满，失衣则䐜胀，食寒则泄，诊形瘦而腹大。（失衣则外寒而中热，故䐜胀。食寒则寒物薄胃而阳不内消，故泄利也。胃合脾而主肉，胃气不足则肉不长，故瘦。胃中风气蓄聚，故腹大。孙思邈云：新食竟，取风为胃气。）首风之状，头面多汗恶风，当先风一日则病甚，头痛不可以出内，至其风日则病少愈。（〔续〕夫人阳气外合于风，故先当风一日则病甚，以先风故亦先衰，是以至其风日则病少愈。不可以出屋室之内，以头痛甚不喜外风故也。孙思邈云：新沐浴竟，取风为首风。）漏风之状，多汗，常不可单衣，食则汗出，甚则身汗，喘息恶风，衣常濡，口干善渴，不能劳事。（〔续〕肺胃风热，故不可单衣，甚则风薄于肺，故身汗、喘息、恶风、衣濡、口干善渴，形劳则喘息，故不能劳事。孙思邈云：因醉取风为漏风，其状恶风多汗，少气，口干善渴，近衣则身热如火，临食则汗流如雨，骨节懈惰，不欲自劳。）泄风之状，多汗，汗出泄衣上，口中干，上渍，其风不能劳事，身体尽痛则寒。（上渍，谓皮上湿如水渍也，汗多则津液涸，故口中干，形劳则汗出甚，故不能劳。身体尽痛，以其汗多，汗多亡阳，故寒也。孙思邈云：新房室竟，取风为内风，其状恶风，汗流沾衣裳。疑此泄风乃内风也。〔风论〕）
帝曰：痹之安生？岐伯曰：风寒湿三气杂至，合而为痹也。（〔续〕虽合为痹，发起亦殊也。）其风气胜者为行痹，寒气胜者为痛痹，湿气胜者为著痹也。（〔续〕风则阳受之，故为痹行；寒则阴受之，故为痹痛；湿则皮肉筋脉受之，故为痹著而不去也。）曰：其有五者，何也？曰：以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。（〔续〕至阴谓戊巳月及土寄三月也。）曰：内舍五藏六府，何气使然？（〔续〕此则言五痹以五时之外遇，然内居藏府，何以致之。）曰：五藏皆有合病，久而不去者，内舍于其合也。（〔续〕合病，肝合筋之类，久病不去则入于是。）故骨痹不已，复感于邪，内舍于肾。筋痹不已，复感于邪，内舍于肝。脉痹不已，复感于邪，内舍于心。肌痹不已，复感于邪，内舍于脾。皮痹不已，复感于邪，内舍于肺。所谓痹者，各以其时重感于风寒湿之气也。（〔续〕时谓气王之月，如肝王春之类；感谓感应也。）凡痹之客五藏者，肺痹者，烦满喘呕，（以藏气应息，又其脉还循胃口，故使烦满喘而呕。）心痹者，脉不通，烦则心下鼓，暴上气而喘，嗌干善噫，厥气上则恐。（〔续〕心合脉，受邪则脉不通利，邪气内扰，故烦也。手心主手少阴之脉，俱出属心系，下膈，又上肺挟咽喉，故烦则心下鼓满，暴上气而喘，嗌干也。以心鼓满，故噫之以出气，若是逆气上乘于心，则恐畏也，神惧凌弱故耳。）肝痹者，夜卧则惊，多饮数小便，上为引如怀。（小便上引也，此约束失常故然。王注：肝主惊，又其脉环阴器，抵少腹，挟胃上膈循喉咙，故多饮水，数小便，上引小腹痛，如怀妊之状。）肾痹者，善胀，尻以代踵，脊以代头。（〔续〕肾者，胃之关，关不利则胃气不转，故善胀。踵，足跟也，尻以代踵，足挛急也。脊以代头，身踡屈也。肾脉起足小趾，别入跟中，上股内后廉，贯脊属肾络膀胱，气不足而受邪，故不伸展。）脾痹者，四肢懈惰，发咳呕汁，上为大塞。（〔续〕脾主四肢，又其脉入腹属脾络胃，上膈挟咽，故发咳呕汁，脾气养肺胃，复连咽，故上为大塞也。）肠痹者，数饮而出不得，中气喘争，时发飧泄。（〔续〕大肠之脉络肺下膈属大肠，小肠之脉络心循咽下膈抵胃属小肠。今小肠有邪，则脉不下膈，故肠不行化而胃气蓄热，故多饮水不得下出也。肠胃中阳气与邪气奔喘交争，故时或通利，以肠气不化则为飧泄。）胞痹者，少腹膀胱按之内痛，若沃以汤，涩于小便，上为清涕。（〔续〕膀胱为津液之府，胞内居之，少腹处关元之中，内藏胞器。今胞受风寒湿气，则膀胱太阳之脉郁结不行，故按之内痛。若沃以汤，涩于小便也，小便既涩，太阳之脉不得下行，故上烁其脑而为清涕。）淫气喘息，痹聚在肺；淫气忧思，痹聚在心；淫气遗溺，痹聚在肾；淫气乏竭，痹聚在肝；淫气肌绝，痹聚在脾。（王注：淫气谓气之妄行者，各随藏之所主入而为痹也。今按：如此则属内伤，非风寒湿三气杂至而为外伤者。“宣明五气论”云：风寒湿三邪入于阴则为痹。所谓邪者，岂指淫气而言邪？）诸痹不已，亦益内也。（益，深入于内也。）其风胜者，其入易已也。（留皮肤间故也。）曰：痹其时有死者，或痛久者，或易已者，其故何也？曰：其入藏者死，其留连筋骨者疼久，留皮肤间者易已。（〔续〕入藏以神去也，筋骨疼久以其定也，皮肤易已以浮浅也。）曰：其客于六府者何也？曰：此亦其食饮居处，为其病本也。（〔续〕四方虽土地温凉高下不同，物性刚柔餐居亦异，但过动其分则六府致伤。经曰：水谷之寒热，感则害六府。）六府亦各有俞，风寒湿气中其俞，而食饮应之，循俞而入，各舍其府也。（〔续〕六府俞谓背俞也，并足太阳脉气所发。《校正》云：六府俞并在本椎下两旁。王注言在椎之旁者，文略也。）曰：针治之奈何？曰：五藏有俞，六府有合，循脉之分，各有所发，各随（一作治）其过，则病瘳也。（〔续〕肝俞太冲，心俞大陵，脾俞太白，肺俞太渊，肾俞太溪，皆经脉之所注也。胃合入于三里，胆合入于阳陵泉，大肠合入于曲池，小肠合入于小海，三焦合入于天井，膀胱合入于委中，故《经》言循脉之分云云。过谓脉所经过处。）曰：荣卫之气亦令人痹乎？曰：荣者，水谷之精气也。和调于五藏，洒陈于六府，乃能入于脉也。（〔续〕《正理论》曰：谷入于胃，脉道乃行；水入于经，其血乃成。《校正》云：谷入于胃，气传与肺，精专者，上行经遂，由此故水谷精气合荣气运行而入于脉也。）故循脉上下，贯五藏，络六府也。（〔续〕荣行脉内，故无所不至。）卫者，水谷之悍气也，其气慓疾滑利，不能入于脉也，（〔续〕悍气谓浮盛之气也，以其浮盛，故慓疾悍利不能入于脉中也。）故循皮肤之中，分肉之间，熏于肓膜，散于胸腹，（〔续〕皮肤、分肉谓脉外也，肓膜谓五藏之间膈中膜也。以其浮盛，故能布散于胸腹之中，空虚之处，熏其肓膜，令气宣通也。）逆其气则病，从其气则愈，不与风寒湿气合，故不为痹。曰：痹或痛，或不痛，或不仁，或寒，或热，或燥，或湿，其故何也？曰：痛者，寒气多也，有寒故痛也。（〔续〕风寒湿气客于分肉之间，迫切而为沫，得寒则聚，聚则排分肉，肉裂则痛，故有寒则痛也。）其不痛不仁者，病久入深，荣卫之行涩，经络时疏，故不痛，（〔续〕不痛与不仁两事，后言不痛是载明不痛，为重也。）皮肤不荣，故为不仁。（〔续〕皮顽不知有无也。）其寒者，阳气少，阴气多，与病相益，故寒也。（〔续〕病本生于风寒湿气，故阴气益之也。）其热者，阳气多，阴气少，病气胜阳遭（一作“乘”）阴，故为痹热。（〔续〕遭，遇也，言遇于阴气，阴气不胜故为热。或热下有或燥问，今此无答辞。）其多汗而濡者，此其逢湿甚也，阳气少，阴气盛，两气相感，故汗出而濡也。（〔续〕中表相应则相感也。）曰：夫痹之为病，不痛何也？曰：痹在于骨则重，在于脉则血凝而不流，在于筋则屈不伸，在于肉则不仁，在于皮则寒，故俱此五者，则不痛也。凡痹之类，逢寒则虫，（一作“急”。）逢热则纵。（〔痹论〕）
帝曰：五藏使人痿，何也？（〔续〕痿谓痿弱无力以运动。）岐伯曰：肺主身之皮毛，心主身之血脉，肝主身之筋膜，（〔续〕膜，皮下肉上筋膜也。）脾主身之肌肉，肾主身之骨髓，（〔续〕所主不同，痿生亦各归其所主。）故肺热叶焦，则皮毛虚弱急薄，著则生痿躄也。（〔续〕肺热则肾受热气，故足挛躄不得伸以行也。）心气热，则下脉厥而上，上则下脉虚，虚则生脉痿，枢折挈，胫纵而不任地也。（〔续〕心热盛，则火独光而上炎。肾脉下行，今火盛上炎用事，故肾脉亦随火炎烁而逆上也。阴气厥逆，火复内燔，阴上隔阳，下不守位，心气通脉，故生脉痿。肾气主足，故膝腕枢纽如折去而不相提挈，胫筋纵缓而不能任用于地也。）肝气热，则胆泄口苦筋膜干，则筋急而挛，发为筋痿。（〔续〕肝热则胆液渗泄，故口苦也。肝主筋膜，热则筋膜干而挛急，发为筋痿。）脾气热，则胃干而渴，肌肉不仁，发为肉痿。（〔续〕脾与胃以膜相连，脾气热则胃液渗泄，故干而渴也。脾主肌肉，今热薄于内，故肌肉不仁，发为肉痿。）肾气热，则腰脊不举，骨枯而髓减，发为骨痿。（〔续〕腰为肾府，又肾脉上股内贯脊属肾，故肾气热则腰脊不举也。肾主骨髓，故热则骨枯髓减，发为骨痿。滑注：此多从相火上说。）曰：何以得之？曰：肺者，藏之长也，为心之盖也，（〔续〕位高而布叶于胸中，故为藏之长，心之盖。）有所失亡，所求不得，则发肺鸣，鸣则肺热叶焦。（〔续〕肺藏气志，若不扬则气郁，气郁不利，故喘息有声而肺热叶焦也。）故曰：五藏因肺热叶焦，发为痿痹。此之谓也。（肺者，所以行荣卫治阴阳故也。）悲哀太甚，则胞络绝，（杨上善云：胞络，心主胞络之脉，尤可见相火之义。）胞络绝则阳气内动，发则心下崩数溲血也。（〔续〕悲则心系急，肺布叶举而上焦不通，荣卫不散，热气在中，故胞络绝而阳气内鼓动，发则心下内崩而下血也。溲，谓溺也。）故《本病》曰：大经空虚，发为肌痹，传为脉痿。（〔续〕本病，古经篇名也；大经，大经脉也。以溺血故空虚，脉虚则热内薄，卫气盛荣气微，故发为肌痹。先见肌痹，后渐脉痿，故曰传为脉痿。）思想无穷，所愿不得，意淫于外，入房太甚，宗筋驰纵，发为筋痿及为白淫。（〔续〕思想所愿为祈欲也，施泻劳损，故为筋痿及白淫也。白淫，谓白物淫衍如精之状，男则溺溲而下，女则阴器中绵绵而下。）故《下经》曰：筋痿者，生于肝，使内也。（〔续〕《下经》，古经名；使内谓劳役筋力，费竭精气也。）有渐于湿，以水为事，若有所留，居处相湿，股肉濡溃，痹而不仁，发为肉痿。（〔续〕业惟近湿，居处泽下，皆水为事也。平者久而犹殆，感之者尤甚矣。肉属于脾，脾气恶湿，湿著于内则卫气不荣，故为肉痿。滑注：以脾则有热，复渐于湿，因发动而为痿也。）故《下经》曰：肉痿者，得之湿地也。（〔续〕经曰：地之湿气，感则害皮肉筋脉，此则谓害肉也。）有所远行劳倦，逢大热而渴，渴则阳气内伐。（谓伐腹中之阴气也。）内伐则热舍于肾，肾者水藏也，今水不胜火，则骨枯而髓虚，故足不任身，发为骨痿。（以热舍于肾中。）故《下经》曰：骨痿者，生于大热也。曰：何以别之》曰：肺热者，色白而毛败；心热者，色赤而络脉溢；肝热者，色苍而爪枯；脾热者，色黄而肉蠕动；肾热者，色黑而齿槁。曰：如夫子言可矣，论言治痿者独取阳明，何也？曰：阳明者，五藏六府之海，（〔续〕阳明，胃脉也，胃为水谷之海。）主润宗筋，宗筋主束骨而利机关也。（〔续〕宗筋谓阴毛中横骨上下脐两旁之竖筋也，上络胸膈，下贯髋尻，又经背腹上头项，故云宗筋主束骨、利机关。然腰者，肾之大关节，所以司屈伸，故曰机关。）冲脉者，经脉之海也，（〔续〕十二经之海。）主渗灌溪谷，与阳明合于宗筋，（〔续〕冲脉循腹挟脐旁五分而上，阳明脉亦挟脐旁一寸五分而上，宗筋脉于中，故曰与阳明合于宗筋也，以为十二经海。故主渗灌溪谷也。肉之大会为谷，小会为溪。）阴阳总宗筋之会，会于气街而阳明为之长，皆属于带脉，而络于督脉。（〔续〕宗筋会聚于横骨之中，从上而下，故曰阴阳总宗筋之会。宗筋挟脐下合于横骨，阳明辅其外，冲脉居其中，故云会于气街而阳明为之长。气街则阴毛两旁脉动处也。带脉起于季胁，回身一周而络于督脉也。愚谓：阴阳总宗筋之会，此即厥论。前阴者，宗筋之所聚，太阴阳明之所合之义也。）故阳明虚则宗筋纵，带脉不引，故足痿不用也。（〔续〕引谓牵引。）曰：治之奈何？曰：各补其荣而通其俞，调其虚实，和其逆顺，筋脉骨肉各以其时受月，则病已矣。（时受月谓受气时月，如肝旺甲乙，心旺丙丁之类也。〔痿论〕）
帝曰：厥之寒热者，何也？（〔续〕厥谓气逆上也。愚谓：厥者冷也、逆也，非特气逆上也，或热或寒，从下逆上皆是也。）岐伯曰：阳气衰于下，则为寒厥，阴气衰于下，则为热厥。（阳谓足之三阳脉，阴谓足之三阴脉，下谓足也。）曰：热厥之为热也，必起于足下者，何也？（〔续〕阳主外，厥在内，故问之。）曰：阳气起（一作“走”。）于足五趾之表，阴脉者集于足下而聚于足心，故阳气胜则足下热也。（〔续〕足三阳脉并出足五趾之端，俱循足阳而上，肝脾肾脉集于足下，聚于足心，阴弱故足下热。）曰：寒厥之为寒也，必从五趾而上于膝者，何也？（〔续〕阴主内，厥在外，故问之。）曰：阴气起于五趾之里，集于膝下而聚于膝上，故阴气胜则从五趾至膝上寒，其寒也，不从外，皆从内也。（〔续〕足三阴之脉俱出足五趾之里，并循足阴而上，循股阴入腹，故云集膝下聚膝上也。）曰：寒厥何失而然也？曰：前阴者，宗筋之所聚，太阴阳明之所合也。（〔续〕宗筋挟脐下合于阴器，故云前阴者，宗筋之所聚。太阴者，脾脉。阳明者，胃脉。脾胃之脉皆辅近宗筋，故云太阴阳明之所合。）春夏则阳气多而阴气少，秋冬则阴气盛而阳气衰。（〔续〕此乃天之常道。）此人者质壮，以秋冬夺于所用，下气上争，不能复，精气溢下，邪气因从之而上也，（〔续〕质谓形质也，夺于所用，谓多欲而夺其精气也。）气因于（一作“所”。）中，阳气衰，不能渗营其经络，阳气日损，阴气独在，故手足为之寒也。（愚按：张子和曰：秋冬阴壮阳衰，人或时赖壮勇纵情嗜欲于秋冬之时，则阳夺于内，阴气下溢，邪气上行，阳气既衰，真精又竭，阳不荣养，阴气独行，故手足寒，发为寒厥也。）曰：热厥何如而然也？曰：酒入于胃，则络脉满而经脉虚，脾主为胃行其津液者也，阴气虚则阳气入，阳气入则胃不和，胃不和则精气竭，精气竭则不营其四肢也。（〔续〕前阴谓太阴之所合，故胃不和则精气竭也。内精不足，故四肢无气以营之。）此人必数醉若饱以入房，气聚于脾中不得散，酒气与谷气相薄，热盛于中，故热遍于身，内热而溺赤也。夫酒气盛而慓悍，肾气日衰，阳气独胜，故手足为之热也。（〔续〕醉饱入房，内亡精气，中虚热入，由是肾衰，阳盛阴虚，故热生于手足也。愚按：人或醉饱而房，气聚于脾，胃主行津液，阴气虚阳气入，则胃不和，胃不和则精气竭，精气竭则四肢不荣，酒气与谷气相薄，则内热而溺赤，气壮而慓悍。肾气既衰，阳气独胜，故手足热发而为热厥也。）曰：厥或令人腹满，或令人暴不知人，或至半日远至一日乃知人者，何也？（〔续〕暴犹卒也，言卒然冒闷不醒觉也；不知人谓闷甚不知识人也，或谓乃厥。）曰：阴气盛于上则下虚，下虚则腹胀满，阳气盛于上，（阳气盛于上五字当作“腹满”二字。）则下气重上而邪气逆，逆则阳气乱，阳气乱则不知人也。（〔续〕《甲乙经》云：阳脉下坠，阴脉上争，发尸厥。张仲景云：少阴脉不至，肾气微，少精血，奔气促迫，上入胸膈，宗筋反聚，血结心下，阳气退下，热归阴股，与阴相动，令身不仁，此为尸厥。又王注：阴谓足太阴。按：“缪刺论”云：邪客于手足少阴、太阴、足阳明之络，此五络皆会于耳中，上络左角。五络俱竭，今人身脉皆动而形无知，其状若尸，或曰尸厥。安得专解，阴为太阴也。）曰：愿闻六经脉之厥状病能也。曰：巨阳之厥，则肿首头重，足不能行，发为眴仆。（〔续〕巨阳，太阳也，足太阳脉起目内眦，上额交巅上，其支别者，循髀外后廉，下合腘中，以下贯腨内，出外踝后，循京骨至小趾端外侧，由是厥逆外形斯症也。愚按：此后诸病各随脉络所生病形而言也。张子和曰：厥者或寒或热，皆从下起。）阳明之厥，则癫疾欲走呼，腹满不得卧，面赤而热，妄见而妄言。少阳之厥，则暴聋颊肿而热，胁痛，胻不可以运。太阴之厥，则腹满䐜胀，后不利，不欲食，食则呕，不得卧。少阴之厥，则口干溺赤，腹满心痛。厥阴之厥，则少腹肿痛，腹胀泾溲不利，好卧屈膝，阴缩肿，胻内热。（一本作“胫外热”。）盛则泻之，虚则补之。不盛不虚，以经取之。（〔续〕不盛不虚，谓邪气未盛，真气未虚，如是则以穴俞经法留呼多少而取之。）太阴厥逆，胻急挛，心痛引腹，治主病者。（〔续〕太阴之脉，行有左右，候其有过者当发取之，故言治主病者。）少阴厥逆，虚满呕变，下泄清，治主病者。厥阴厥逆，挛腰痛，虚满前闭谵（音讝。）言，（〔续〕谵言者，气虚独言也。）治主病者。三阴俱逆，不得前后，使人手足寒，三日死。（〔续〕三阴绝，故三日死。）太阳厥逆，僵仆呕血善衄，治主病者。少阳厥逆，机关不利。机关不利者，腰不可以行，项不可以顾，发肠痈不可治，惊者死。（〔续〕发肠痈则经气绝，故不可治。惊者死也。）阳明厥逆，喘咳身热，善惊衄呕血。手太阴厥逆，虚满而咳，善呕沫，治主病者。手心主少阴厥逆，心痛引喉，身热，死，不可治。手太阳厥逆，耳聋泣出，项不可以顾，腰不可以俯仰，治主病者。（〔续〕手太阳脉不属于腰，《经》言腰不可俯仰，恐古错简文。）手阳明少阳厥逆，发喉痹，嗌肿，痓，治主病者。（〔厥论〕）
卧出而风吹之，血凝于肤者为痹，（〔续〕谓㿏，痹也。）凝于脉者为泣，（〔续〕血行不利。）凝于足者为厥，（〔续〕足逆冷。）此三者，血行而不得反其空，（空，血流之道，大经隧也。）故为痹厥也。（〔五藏生成论〕）
帝曰：有病身热汗出，烦满不为汗解，此为何病？岐伯曰：汗出而身热者，风也，汗出而烦满不解者，厥也，病名曰风厥。巨阳主气，故先受邪，少阴与其为表里，得热则上从之，从之则厥也。（〔续〕上从之谓少阴随太阳而上。）治之奈何？曰：表里刺之，饮之服汤。（〔续〕谓泻太阳补少阴也。饮之汤者，谓止逆上之肾气也。〔评热论〕）
帝曰：今夫热病者，皆伤寒之类也，或愈或死，其死皆以六、七日之间，其愈皆以十日以上者，何也？（〔续〕其伤于四时之气皆能为病，以伤寒为毒者，最乘杀厉之气，中而即病，名曰伤寒，不即病者，寒毒藏于肌肤，至夏至前变为温病，夏至后变为热病，然皆原于伤寒所致，故曰：热病者，皆伤寒之类也。《校正》按：《伤寒论》变温变暑与王注异。王注本《素问》为说，仲景本《阴阳大论》为说。）岐伯曰：人之伤于寒也，则为病热，热虽甚不死；（〔续〕寒毒薄于肌肤，阳气不得散发而内怫结，故伤寒反病热。）其两感于寒而病者，必不免于死。曰：愿闻其状。曰：伤寒一日，巨阳受之，巨阳者，诸阳之属也，（巨，大也。太阳之气经络气血荣卫于身，故诸阳气皆所宗属。）其脉连于风府，（穴名。）故为诸阳主气也。（足太阳脉浮，气在于头，凡五行，故统主诸阳之气。）故头项痛，腰脊强。二日阳明受之，阳明主肉，其脉挟鼻络于目，故身热目疼而鼻干，不得卧也。（〔续〕身热者，以肉受邪，胃中烦热，故不得卧也。）三日少阳受之，少阳主胆，其脉循胁络于耳，故胸胁痛而耳聋。三阳经络皆受其病，而未入于藏者，故可汗而已。四日太阴受之，太阴脉布胃中，络于嗌，故腹满而嗌干。五日少阴受之，少阴脉贯肾络于肺，系舌本，故口燥舌干而渴。六日厥阴受之，厥阴脉循阴器而络于肝，故烦满而囊缩。曰：治之奈何？曰：治之各通其藏脉，病日衰已矣。其未满三日，可汗而已。其满三日，可泄而已。其病两感于寒，一日则巨阳与少阴俱病，则头痛口干而烦满。二日则阳明与太阴俱病，则腹满身热，不欲食，谵言。（〔续〕谓谬妄不次，一云多言。）三日则少阳与厥阴俱病，则耳聋囊缩而厥，水浆不入，不知人，六日死。（六日当作“三日”，下文可见。）三阴三阳，五藏六府，皆受病，荣卫不行，五藏不通，则死矣。曰：五藏已伤，六府不通，荣卫不行，如是之后，三日乃死，何也？曰：阳明者，十二经脉之长也，（〔续〕为十二经血气之海。）其血气盛，故不知人，三日其气乃尽，故死矣。其不两感于寒者，七日巨阳病衰，头痛少愈；八日阳明病衰，（此以下就再经而言。）身热少愈；九日少阳病衰，耳聋微闻；十日太阴病衰，腹减如故，则思饮食；十一日少阴病衰，渴止不满，舌干已而嚏；十二日厥阴病衰，囊纵少腹微下，大气（大邪之气。）皆去，病日已矣。凡病伤寒而成温者，先夏至日者为病温，后夏至日者为病暑，暑当与汗皆出，勿止。（此病暑与病暍不同。病暑即热病也，宜发汗；病暍则不宜汗矣。）帝曰：热病已愈，时有所遗者，何也？（〔续〕邪气衰去不尽。）曰：诸遗者，热甚而强食之，故有所遗也。若此者，皆病已衰而热有所藏，因其谷气相薄，两热相合，故有此遗也。曰：治遗奈何？曰：视其虚实，调其逆从，可使必已。（〔续〕审其虚实而补泻之，则必已。）曰：病热当何禁之？曰：病热少愈，食肉则复，（复，复旧病也。）多食则遗，此其禁也。（〔续〕此谓戒食劳也。热虽少愈，犹未尽除，脾胃气虚，故未能消化；肉坚食驻，故热复生。〔热论〕）
帝曰：有病温者，汗出辄复热而脉躁，疾不为汗衰，狂言不能食，病名为何？岐伯曰：病名阴阳交，交者死也。（交谓交错也，交合阴阳之气不分别也。）人所以汗出者，皆生于谷，（〔续〕言谷气化为精，精气胜乃为汗。）谷生于精，今邪气交争于骨肉而得汗者，是邪却而精胜也，（〔续〕言初汗也。）精胜则当能食而不复热。复热者，邪气也；汗者，精气也。今汗出而辄复热者，是邪胜也，不能食者，精无俾也，（〔续〕谷不化则精不生，故无可使为汗。愚谓：谷气化为精，今不能食则精无所俾益。）病而留者，其寿可立而倾也。（〔续〕《甲乙经》作“而热留者”。王注：病当作“疾”。言汗出疾速，留著而不去，则必立致倾危。）且夫《热论》曰：（上古篇名。）汗出而脉尚躁盛者死。（〔续〕凡汗后脉当迟静，而反躁急盛满者，是真气竭而邪胜，故知必死。）今脉不与汗相应，此不胜其病也，（愚谓：正气不胜其邪气。）其死明矣。狂言者是失志，失志者死。（〔续〕志合于精，今精无俾益，是志无所居，故谓失志。）今见三死，不见一生，虽愈必死也。（〔续〕汗出脉躁盛，一死；不胜其病，二死；狂言失志，三死。〔评热论〕）
帝曰：夫痎疟皆生于风，其蓄作有时者，何也？（〔续〕痎犹老也，亦瘦也。）岐伯曰：疟之始发也，先起于毫毛，伸欠乃作，寒栗鼓颔，（〔续〕慄，战慓；鼓，振动。愚谓：此节论疟之形状。）腰脊俱痛，寒去则内外皆热，头痛如破，渴欲冷饮。曰：何气使然？曰：阴阳上下交争，虚实更作，阴阳相移也。（〔续〕阳气者。下行极而上；阴气者，上行极而下。故曰阴阳上下交争也。阳虚则外寒，阴虚则内热，阳盛则外热，阴盛则内寒。由此寒去热生则虚实更作，阴阳之气相移易也。愚谓：此节论疟之所以发寒热也，又为一章之大旨，下皆发明此节也。）阳并于阴，（阳兼疟邪而言，谓疟邪随阳气而入于阴分。）则阴实而阳虚，（盖荣气所在为实，不在为虚是也。）阳明虚则寒慄鼓颔也。（阳明胃脉循颐后下廉出大迎，故气不足则恶寒战慓而頣颔振动也。）巨阳虚则腰背头项痛；（此下当有少阳虚一节。）三阳俱虚则阴气（阴邪。）胜，阴气胜则骨寒而痛；寒生于内，故中外皆寒；阳盛则外热，阴虚则内热，（阳盛亦兼指疟邪而言，谓疟邪随阳气而出于外，则外之阴虚而阳盛，故外热也，此应阳气下极而上也。随阴气而入于内，则内之阴虚而阳盛，故内热，此应阴气上行极而下也。）外内皆热则喘而渴，故欲冷饮也。（〔续〕热伤气则喘而渴，故欲冷饮也。）此皆得之夏伤于暑，热气盛，藏于皮肤之内，肠胃之外，此荣气之所舍也。（〔续〕舍犹居也，肠胃之外，荣气所主，故曰舍也。）此令人汗空疏，腠理开，因得秋气，汗出遇风，及得之以浴，水气舍于皮肤之内，与卫气并居。（言卫气与荣气相并合也。愚谓：此荣中之卫气也。从夏伤于暑至此，原所以致疟之故也。）卫气者，（此乃慓悍之卫气，不与风寒暑湿合，与荣中之卫不同。）昼日行于阳，夜行于阴，此气（指疟。）得阳而外出，（愚谓：指荣中之阳。盖疟气舍于皮肤之内，与卫气并居，故随此卫气而出于外，与慓悍之卫遇，故发之早也。）得阴而内薄，（愚谓：指荣言。盖疟气藏于皮肤，内与荣气并居，故随此荣而薄于内，则内悍与利之卫遇，故发之晚。）内外相薄，是以日作。曰：其间日而作者，何也？其气（指疟。）之舍深，内薄于阴，阳气独发，（指慓悍之阳也，独发言其不与疟气遇也。）阴邪（疟邪。）内著，阴与（指疟邪。）阳争（指悍卫。）不得出，是以间日而作也。（〔续〕不与卫气相逢会，故隔日发也。愚谓：邪之盛衰随人之气血消长，气血旺则邪因之而旺，气血衰则邪因之而衰，久则藏气虚，疟气亦虚，不能与悍卫争，故曰阳气独发，必须积养二、三日，待气血旺则疟邪亦旺，故悍卫内入又复与之相抗，而疟又作也。）夫疟气者，并于阳（乃荣中之阳。）则阳胜，（兼疟言。）并于阴（指荣言。）则阴胜，（兼疟言。）阴胜则寒，阳胜则热。疟者，风寒之气不常也，病极则复。（复谓复旧也，言其气发至极还复如旧。愚谓：从卫气者昼行阳起至此，言疟之所发早晏也。）曰：疟先寒而后热者，何也？曰：夏伤于大暑，其汗大出，腠理开发，因遇夏气凄沧之水（一作“小”）寒，藏于腠理皮肤之中，秋伤于风，则病成矣。（〔续〕暑为阳气，中风者，阳气受之，故秋伤于风则病成矣。）夫寒者阴气也，风者阳气也，先伤于寒而后伤于风，故先寒而后热也，病以时作，名曰寒疟。曰：先热而后寒者，何也？曰：此先伤于风而后伤于寒，故先热而后寒也，亦以时作，名曰温疟。（〔续〕以其先热，故谓之温。）其但热而不寒者，阴气先绝，阳气独发，（愚谓：疟气更盛更虚，或寒水之阴邪先以消绝，惟风暑之阳邪独在，故曰阳气独发。与前阳气独发不同，前阳气指慓悍卫气也。）则少气烦冤，手足热而欲呕，名曰瘅疟。（〔续〕瘅者，热者，极热为之也。愚谓：从疟先寒而后热者何也至此，乃言疟有数种也。）曰：夫疟之寒，汤火不能温也，及其热，冰水不能寒也，此皆有余不足之类。当此之时，良工不能止，必须其自衰乃刺之，其故何也？曰：《经》言无刺熇熇之热，（〔续〕盛热也。）无刺浑浑之脉，（〔续〕无端绪也。）无刺漉漉之汗，（〔续〕汗大出。）故为其病逆，未可治也。故经曰：方其盛时必毁，（〔续〕《太素》云：勿敢必毁。）因其衰也，事必大昌。此之谓也。夫疟之始发也，阳气（兼邪。）并于阴，当是之时，阳虚而阴盛，（兼邪。）外无气，故先寒慄也，阴气逆极则复出之阳，阳与阴复并于外，则阴虚而阳实，故先热而渴。（〔续〕阴盛则胃寒，故此寒战慄；阳盛则胃热，故先热欲饮也。）夫疟之未发也，阴未并阳，阳未并阴，因而调之，真气得安，邪气乃亡，故工不能治其已发，为其气逆也。（〔续〕真气寝息，邪气大行，真气不胜邪，是为逆也。）曰：攻之奈何？曰：疟之且发也，阴阳之且移也，必从四末始也，阳已伤，阴从之，故先其时坚束其处，令邪气不得入，阴气不得出，审候见之在孙络盛坚而血者皆取之，此真（《太素》作“直”。）往而未得并者。（〔续〕言牢缚四肢，令气各在其处，则邪所居处必自见之，既见之则出出其血尔。往，犹去也。）曰：疟不发，其应何如？曰：疟气者，必更盛更虚，当气之所在也。病在阳（愚谓：犹言病属阳，阳乃风暑邪也。）则热而脉躁，在阴则寒而脉静，极则阴阳俱衰。（〔续〕相薄至极，物极则反，故极则阴阳俱衰。）卫气相离，故病得休；（愚谓：阴阳相离，盖言疟乃阴阳之邪，阴阳既已俱衰，无能抵慓悍之卫，故疟之阴阳之邪与卫气相离不相争，故疟得休也。）卫气集，则复病也。（集谓与邪会。）疟者，阴阳更胜也，或甚或不甚，故或渴或不渴。（〔续〕阳胜阴甚则渴，阳胜阴不甚则不渴也。胜谓强盛于彼之气。）曰：《论》言夏伤于暑，秋必病疟，今疟不必应者，何也？（〔续〕言不必皆然。）曰：此应四时者也。其病异形者，反四时也。其以秋病者寒甚，（〔续〕秋气清凉，阳气下降，热藏肌肉，故寒甚也。）以冬病者寒不甚，（〔续〕冬气严冽，阳气伏藏不与寒争，故寒不甚。）以春病者恶风，（〔续〕春气温和，阳气外泄，内腠开发，故恶于风。）以夏病者多汗。（〔续〕夏气暑热，津液充溢，外泄皮肤，故多汗也。）曰：夫病温疟与寒疟而皆安舍？舍于何藏？曰：温疟者，得之冬中于风，寒气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出，此病藏于肾，其气先从内出之于外也。（〔续〕肾主冬，冬主骨髓，脑为髓海，上下相应，厥热上熏，故脑髓消烁则热气外薄，故肌肉减削而病藏于肾也。愚谓：春虽阳气大发，尚未尽至于表；至夏大暑，则阳气尽出于表，腠理开泄，故肾藏之疟如得从出而出之于外也。）如是者，阴虚而阳盛，阳盛则热矣，（〔续〕阴虚谓肾藏气虚，阳盛谓巨阳气盛。）衰则气复反入，入则阳虚，阳虚则寒矣，（愚谓：阳盛极则阴必虚，疟则乘虚复入于里，而里之阳已被疟害而虚矣，阳虚则阴实，故复寒也。此可见疟气更盛更虚之验也。此条阴阳指经气言也。〔续〕衰谓病衰退也，复反入谓入肾阴脉中。）故先热而后寒，名曰温疟。曰：瘅疟何如？曰：瘅疟者，肺素有热，气盛于身，厥逆上冲，中气实而不外泄，（愚谓：言肺中之气实，故腠理密而肺热不能外泄。）因有所用力，腠理开，风寒舍于皮肤之内、分肉之间而发，发则阳气独盛，（兼疟言。）阳气盛而不衰则病矣。其气不及于阴，故但热而不寒，气内藏于心，而外舍于分肉之间，令人消烁肌肉，故命曰瘅疟。（〔疟论〕）
帝曰：火热复，恶寒发热，有如疟状，或一日发或间数日发，其故何也？曰：胜复之气，会遇之时，有多少也。阴气多而阳气少，则其发日远；阳气多而阴气少，则其发日近。此胜复相薄，盛衰之节，疟亦同法。（〔续〕阴阳齐等则一日之中寒热相半，阳多阴少则一日之发，但热不寒；阳少阴多则隔日发，先寒后热。虽胜复之气，若气微则一发后六、七日乃发，故云愈而复发，或频三日发而六、七日或，或隔十日发而四五日止者，皆由气之多少，会遇与不会遇也。俗语鬼神暴疾而从祈祷避匿者，病势已过，旋至于毙，自谓其分，宁不伤楚，习俗既久，卒难厘革，悲哉！奈何？〔至真要大论〕）
帝曰：肺之令人咳，何也？岐伯曰：五藏六府皆令人咳，非独肺也。曰：愿闻其状。曰：皮毛者，肺之合也，皮毛先受邪气，邪气以从其合也。（〔续〕邪，寒邪。）其寒饮食入胃，从肺脉上至于肺则肺寒，肺寒则外内合邪，因而客之，则为肺咳。五藏各以其时受病，非其时各传以与之。（〔续〕时谓王月也，非王月则不受邪，故各传以与之。）人与天地相参，故五藏各以治时。感于寒则受病，微则为咳，甚者为泄为痛。（〔续〕寒气微，则外应皮毛内通肺，故咳；寒气甚，则入于内，内裂则痛，入于肠胃则泄利。）乘秋则肺先受邪，乘春则肝先受之，乘夏则心先受之，乘至阴则脾先受之，乘冬则肾先受之。（〔续〕以当用事之时，故先受邪气。）曰：何以异之？（异，分别也。）曰：肺咳之状，咳而喘息有音，甚则唾血。（〔续〕肺藏气而应息，故咳则喘息而喉中有声，甚则肺络逆，故唾血也。）心咳之状，咳则心痛，喉中介介如梗状，甚则咽肿喉痹。（〔续〕少阴脉从心系上挟咽喉，故病如是。）肝咳之状，咳则两胁下痛，甚则不可以转，转则两胠下满。（胠亦胁也。）脾咳之状，咳则右胠下痛阴阴引肩背，甚则不可以动，动则咳剧。（〔续〕脾气连肺，故痛引肩背也；脾气主右，故右胠下阴阴然深慢痛也。）肾咳之状，咳则腰背相引而痛，甚则咳涎。曰：六府之咳奈何？曰：五藏之久咳，乃移于六府。脾咳不已，则胃受之，胃咳之状，咳而呕，呕甚则长虫出。（〔续〕脾与胃合，故脾咳不已胃受之也。胃寒则呕，呕甚则肠气逆上，故蛔出。）肝咳不已，则胆受之，胆咳之状，咳呕胆汁。（〔续〕胆气好逆，故呕温苦汁也。）肺咳不已，则大肠受之，大肠咳状，咳而遗失。（“失”，当作“矢”，如“一饭三遗矢”。大肠为传送之府，故寒入则气不禁。）心咳不已，则小肠受之，小肠咳状，咳而失气，气与咳俱失。（〔续〕小肠脉络心，故病如是。又小肠寒盛，气入大肠，咳则小肠气下奔，故失气也。）肾咳不已，则膀胱受之，膀胱咳状，咳而遗溺。（〔续〕膀胱为津液之府，故遗溺。）久咳不已，则三焦受之，三焦咳状，咳而腹满，不欲食饮，此皆聚于胃、关于肺，使人多涕唾而面浮肿，气逆也。（通结上文。三焦非谓手少阳也，谓上焦、中焦尔。上焦出胃上口并咽以上贯膈，布胸中走腋，中焦亦至于胃口，出上焦之后，此所受气者，泌糟粕，蒸津液，化其精微，上注于肺脉乃化而为血，故言皆聚于胃、关于肺也。两焦受病则邪气熏肺而肺气满，故使人多涕唾，面浮肿，气逆也。腹满不欲食者，胃寒故也。不谓下焦者，下焦别于回肠，注于膀胱，故水谷者常并居于胃，中盛糟粕而俱下于大肠，泌别汁循下焦而渗入膀胱，寻此行化乃与胃口悬远，故不谓此也。）曰：治之奈何？曰：治藏者治其输，治府者治其合，浮肿治其经。（此总结一篇之义也。脉之所注为输，所行为经，所入为合。〔咳论〕）
帝曰：余闻善言天者，必有验于人；善言古者，必有合于今；善言人者，必有厌于己。（发问甚大，而下只及五藏卒痛，甚不可晓。）如此，则道不惑而要数极，所谓明明也。（〔续〕知彼浮形不能坚久，静虑于已亦与彼同，故曰必有厌于己也。夫如此者，是知道要数之极，悉无疑惑，深明至理而乃能然矣。）今余问于夫子，令言而可知，视而可见，扪而可得，令验于己如发蒙解惑，可得而闻乎？岐伯曰：何道之问也？帝曰：愿闻人之五藏卒痛，何气使然？岐伯曰：经脉流行不止，环周不休，寒气入经而稽迟，泣而不行，客于脉外则血少，客于脉中则气不通，故卒然而痛。曰：其痛或卒然而止者，或痛甚不休者，或痛甚不可按者，或按之而痛止者，或按之无益者，或喘动应手者，或心与背相引而痛者，或胁肋与少腹相引痛者，或腹痛引阴股者，或痛夙昔而成积者，或卒然痛死不知人，少间复生者，或痛而呕者，或腹痛而后泄者，或痛而闷不通者，凡此诸痛，各不同形，别之奈何？曰：寒气客于脉外则脉寒，脉寒则缩踡，缩踡则脉绌急，绌急则外引小络，故卒然而痛，得热则痛立止，（〔续〕脉左右环，故得寒则缩踡绌急，缩踡绌急则卫气不得流通，故外引于小络脉也。卫气不入，寒气薄之，脉急不纵，故痛生也。得热则卫气复行，寒气退辟，故痛止。）因重中于寒，则痛久矣。（〔续〕重寒难释，故痛久不止。）寒气客于经脉之中，与暑气相薄则脉满，满则痛而不可按也，（此当作“痛甚不休也”。）寒气稽留，热气从上，则脉充大而血气乱，故痛甚不可按也。（〔续〕脉既满大，血气复乱，按之则邪气攻内，故不可按也。）寒气客于肠胃之间，膜原之下，血不得散，小络急引故痛，按之则血气散，故按之痛止。（〔续〕膜，膈间之膜原，膈，肓之原，血不得散，谓膈膜之中小络脉肉血也。络满则急，故牵引而痛生也。按之则寒气散，小络缓，故痛止。）寒气客于挟脊之脉，则深按之不能及，故按之无益也。（〔续〕挟脊当中，督脉也，次两旁足太阳脉也。督脉循脊里，太阳脉贯膂筋，故深按之不能及也，若按当中则脊曲，按两旁则膂筋蹙，节曲筋蹙则卫气不得行过，寒气益聚而内蓄，故按之无益。）寒气客于冲脉，冲脉起于关元，随腹直上，寒气客则脉不通，脉不通则气因之，故喘动应手矣。（〔续〕关元，穴名，在脐下三寸，冲脉起自此穴，即随腹而上行，会咽喉。冲脉不通，足少阴气因之上满，冲脉与少阴并行，故喘动应手也。盖以冲脉虽起关元，其本生出乃起于肾下也。）寒气客于背俞之脉则血脉泣，脉泣则血虚，血虚则痛，其俞注于心，故相引而痛。（〔续〕背俞谓心俞脉，亦足太阳脉。夫俞者，皆内通于藏，故曰其俞注于心，相引而生痛也。）按之则热气至，热气至则痛止矣。（此上十三字不知何所指。）寒气客于厥阴之脉，厥阴之脉者，络阴器系于肝，寒气客于脉中，则血泣脉急，故胁肋与少腹相引痛矣。厥气客于阴股，（〔续〕亦厥阴肝脉之气也。）寒气上及少腹，血泣在下相引，故肠痛引阴股。寒气客于小肠膜原之间，络血之中，血泣不得注于大经，血气稽留不得行，故夙昔而成积矣。（〔续〕言血为寒气之所凝结而乃成积。）寒气客于五藏，厥逆上泄，阴气竭，阳气未入，故卒然痛死不知人，气复反则生矣。（〔续〕藏气被寒，拥冒而不行，气复得通则已也。）寒气客于肠胃，厥逆上出，故痛而呕也。（〔续〕肠胃客寒留止则阳气不得下流而反上行，寒不去则痛生，阳上行则呕逆。）寒气客于小肠，小肠不得成聚，故后泄腹痛矣。（〔续〕小肠为受盛之府，中满则寒邪不居，故不得结聚而传下入于回肠，回肠为传导之府，物不得停留，故后泄而痛。）热气留于小肠，肠中痛，瘅热焦渴则坚干不得出，故痛而闭不通矣。曰：所谓言而可知者也，视而可见奈何？曰：五藏六府固尽有部，（〔续〕面上之分部。）视其五色，黄赤为热，白为寒，青黑为痛，（〔续〕中热则色黄赤，阳气少，血不上荣于色，故白，血凝泣则色青黑而痛。）此所谓视而可见者也。曰：扪而可得奈何？（〔续〕以手循摸也。）曰：视其主病之脉，（脉络也。）坚而血及陷下者，皆可扪而得也。（〔举痛论〕“举”当作“卒”。）
因于寒，体若燔炭，汗出而散。因于暑，汗，烦则喘喝，静则多言，（〔续〕此言伤于寒毒，至夏而变暑病也。烦，烦躁；静，安静；喝，大呵出声也。言病因于暑则当汗泄，不为发表邪热内攻，中外俱热，故烦躁喘数大呵而出其声也。若不烦躁，内热外凉，瘀热攻中，故多言而不次也。）因于湿，首如裹，湿热不攘，大筋緛短，小筋驰长，緛短为拘，弛长为痿。因于气，为肿，四维相代，阳气乃竭，（愚按：丹溪云：湿者，土之浊气，首为诸阳之会，其位高，其气清，其体虚，故聪明系焉。浊气熏蒸，清道不通，沉重不利，似乎有物蒙之。失而不治，湿郁为热，蒸留不去，大筋緛短者，热伤血不能养筋，故为拘挛；小筋弛长者，湿伤筋不能束骨，故为痿弱。第四章“因于气，为肿”，下文不叙，恐有脱简。王注曰：素常气疾，湿热加之，气湿热争，故为肿也。然邪气渐盛，正气浸微，阳气衰少致邪代正气，不宣通，故四维发肿。诸阳受气于四肢也，今人见膝间关节肿疼，全以为风治者，误矣。）因于露风，乃生寒热。阳气者，烦劳则张，精绝辟积，于夏使人煎厥。（滑注：煎迫而成厥逆之病。）目盲不可以视，耳闭不可以闻，溃溃乎若坏都，汩汩乎不可止。（愚按：王安道曰：阳气者，人身和平之气也，烦劳者，凡过于动作者皆是也。张，主也，谓亢极也。精，阴气也。辟积犹积累，谓怫郁也。积水之奔散曰溃。都，犹堤防也。汩汩，水流而不止也。夫充于身者二气而已，本无异类也，即其所用所病而言之，于是乎始有异名耳。故平则为正，亢则为邪，阳气则因其和以养人而名之，及其过动而张亦即阳气亢极而成火耳。阳盛则阴衰，故精绝，水不制火，故亢火郁积之盛，又当夏月火旺之时，故使人烦热之极，若煎迫然而气逆上也，火炎气逆，故目盲耳闭而无所用。此阳极欲绝，故其精败神去不可复生，若堤防之崩坏而所储之水奔散，滂流莫能以遏之矣。夫病至此是坏之极矣。王氏不晓都字之义，遂略。去此字而谓之若坏，其可乎哉！又以此病纯为房患，以张为筋脉挼胀，以汩汩为烦闷，皆非是。王注：此戒起居卒暴烦扰阳和也。）阳气者，大怒则形气绝，而血菀于上，使人薄厥。（〔续〕此戒喜怒不节过用病生也。然怒则伤肾，甚则气绝，大怒则气逆而阳不下行，阳逆故血积于心胸之内矣。然阴阳相薄，气血奔并，内薄厥生，故曰薄厥。经曰：怒则气逆，甚则呕血是也。菀，积也；薄，迫也。）有伤于筋，纵，其若不容，（〔续〕怒而过用气，或迫筋，筋络内伤，机关纵缓，形容痿废若不维持。）汗出偏沮，使人偏枯。（〔续〕身常偏汗出而润湿者，久久偏枯。）半身不遂，汗出见湿，乃生痤疿。（〔续〕阳气发泄，寒水制之，热怫内余，郁于皮里，甚为痤蚴，微作疿疮。疿，风瘾也，不忍之人，汗出淋洗，则结为痤疿。）膏粱之变，足生大丁，（〔续〕膏梁之人，内多滞热，皮厚肉疏，故内变为丁矣。足，饶也，多也。）劳汗当风，寒薄为皶，郁乃痤。（〔续〕时月寒凉，形劳汗发，凄风外薄。肤腠居寒，脂液凝蓄，玄府依空，渗涸皶刺，长于皮中，形如米，或如针，久者上黑，长分余，色黄白而瘛于玄府中，俗曰粉刺。解表已，痤谓色赤䐜膹，内蕴血脓，形小而大如酸枣。此皆阳气内郁所为，待软攻之，大甚病出之。）阳气者，精则养神，柔则养筋。（〔续〕此又明阳气之运养也。阳气者，内化精微以养神，外为柔和以养筋。动静失宜则生诸疾。）开阖不得，寒气从之，乃生大偻。（〔续〕开阖失宜，为寒所袭，则筋络拘□，形容偻俯矣。《灵枢》曰：寒则筋急，此其类也。）陷脉为瘘，留连肉腠。（因上文言，若寒气下陷于脉中则为疡瘘，肉腠相连。）营气不从，逆于肉理，乃生痈肿。（〔续〕营逆则血郁，血郁则热聚为脓，故为痈肿。《正理论》云：热之所过则为痈肿。）魄汗未尽，形弱而气烁，穴俞以闭，发为风疟。（〔续〕汗出未止，形弱气消，风寒薄之，穴俞随闭，热藏不出以至于秋，秋阳复收，两热相合，故令振慄。寒热相移，以所起为风，故为风疟。故下文云：）风者，百病之始也，清静则肉腠闭拒，虽有大风苛毒，弗之能害。（〔续〕目无嗜欲，心无淫邪，起居有度，不妄作劳，是为清静。故肉腠闭，皮肤密，真气内固，虚邪不侵，虽大风苛毒，弗能害之也。）病久则传化，上下不并，良医弗为。（〔续〕不并，不交通也。病之深久，变化相传，上下不通，阴阳否隔，虽良医妙法莫能为也。《经》曰：善针者从阴引阳，从阳引阴，若气相格拒，良医莫为。）阳蓄积病死，而阳气当隔，隔者当泻，（〔续〕言三阳蓄积怫结不通，不急泻之亦病而死，何者？蓄积不已，亦上下不并矣。何以验之？隔塞不便则其症也，若不急泻，必见败亡。《经》曰：三阳结谓之格是也。）风客淫气，精乃亡，邪伤肝也。（淫气者，阴阳之乱气也，因其乱而风客之则伤精，伤精则邪入于肝，风喜伤肝也。王注：经曰：风气通于肝，风薄则热起，热盛则水干，水干则肾气不营，故精乃亡也。亡，无也。）因而饱食，筋脉横解，肠澼为痔。（〔续〕甚饱则肠胃横满，肠胃满则筋脉解而不属，故肠澼而为痔。经曰：饮食自倍，肠胃乃伤，此伤之信也。）因而大饮，则气逆。（〔续〕饮多则肺布叶举，故气逆而上奔。）因而强力，肾气乃伤，高骨乃坏。（〔续〕强力入房则精耗，精耗则肾伤，肾伤则髓气内枯，故高骨坏而不用也。谓腰之高骨。）春伤于风，邪气留连，乃为洞泄。夏伤于暑，秋为痎疟。秋伤于湿，上逆为咳，发为痿厥。冬伤于寒，春必病温。四时之气，更伤五藏。（“阴阳应象”曰：春伤于风，夏生飧泄；夏伤于暑，秋必痎疟；秋伤于湿，冬生咳嗽；冬伤于寒，春必病温。与上论大同小异。王安道曰：按此四章诸家注释多失经旨。盖由推求太过也。夫风暑湿寒四气之伤人，人岂能于未发病之前，预知其客于何经络、何藏府、何部分而成何病乎？及其既发病，然后可以诊候，始知其客于某经络、某藏府、某部分、成某病耳。洞泄也，痎疟也，咳与痿厥也，温病也，皆是因其发动之时，形诊昭著，乃逆推之而知其昔者致病之原，为伤风、伤暑、伤湿、伤寒耳。非是初受伤时能预定其必为此病也。且伤四气，有当时发病者，有过时发病者，有久而后发病者，有过时之久自消散不成病者。何哉？盖由邪气之传变聚散不常，及正气之虚实不等故也。且以伤风言之，其当时而发则为恶风、发热、头疼、自汗、咳嗽喘促等病，其过时与久而发则为厉风、热中、寒中、偏枯、五藏之风等病。是则洞泄、飧泄者，乃过时而发之中之一病耳。因洞泄、飧泄之病生，以形诊推之，则知其为春伤风，藏蓄不散而致此也。苟洞泄、飧泄之病未生，孰能知其已伤风于前，将发病于后耶？假如过时之久自消散而不成病者，人亦能知之乎？夏伤暑为痎疟，冬伤寒为温病，意亦类此。但湿长夏之令，何于秋言之？盖春夏冬各有三月，故其令亦各就本时而行也。若长夏则寄旺于六月之一月耳。秋虽亦有三月，然长夏之湿令每侵过于秋而行，故曰秋伤于湿。且四气所伤所病之义，盖风者春之令也，春感之偶不即发，而至夏邪既不散则必为疾。其所以为洞泄者，风盖天地浩荡之气，飞扬鼓舞，神速不常，人身有此，则肠胃之职其能从容传化泌别而得其常乎？故水谷不及分别而并趋下以泄出也。暑者，夏之令也，夏感之偶不即发，而至秋又伤于风与寒，故为痎疟。寒者冬之令也，冬感之偶不即发，而至春其身中之阳虽始为寒邪所郁，不得顺其渐升之性，然亦必欲应时而出，故发温病也。秋伤湿，前篇所谓上逆而咳，发为痿厥，不言过时，似是当时即发者。但既与风暑寒三者并言，则此岂得独为即发者乎？然经无明文，终亦不敢比同后篇，便断然以为冬发病也。虽然湿本长夏之令，侵过于秋耳，纵使即发，亦近于过时而发者矣。此当只以秋发病为论，湿从下受，故肝肺为咳，谓之上逆。夫肺为诸气之主，今既有病则气不外运，又湿滞经络，故四肢痿弱无力而或厥冷也。后篇所谓冬生咳嗽，既言过时则与前篇之义颇不同矣。夫湿气久客不散，至冬而寒气大行，肺恶寒而或受伤，故湿气得以乘虚上侵于肺，发为咳嗽也。或者见《素问》于病温痎疟等，以必言之，遂视为一定不易之辞，殊不知经中每有似乎一定不易之论，而却不可以为一定不易者。如曰：热厥因醉饱入房而得，热中、消中皆富贵人，新沐中风则为首风，如此之类，岂一一皆然哉！读者当活法，勿拘执也。王启玄注虽未免泥于必字及未得经旨，却不至太远也。成无已注似太远矣，然犹未至于甚也。若王海藏推求过极，乖悖经旨，有不可胜言者。秋令为燥，然秋之三月，前近于长夏，其不及则为湿所胜，其太过则同于火化，其平气则又不伤人，此经所以于伤人止言风暑湿寒而不言燥也。或曰：五运、六气、七篇叙燥之为病甚多，何哉？曰：运气七篇与《素问》诸篇自是两书，作于二人之手，其立意各有所主，不可混言。王冰以为《七篇》参入《素问》之中，本非》素问》原文也。予今所推之义，乃是《素问》本旨，当自作一意看。〔生气通天论〕）
风成为寒热，（经曰：因于露风，乃生寒热是也。）瘅成为消中，（〔续〕瘅谓湿热也，热积于内，故变为消中。《校正》云：多食数溲为消中。王注：善食而瘦乃食㑊也。）厥成为巅疾，（〔续〕厥气，逆也。气逆上而不已，则变为上巅之疾。）久风为飧泄，（愚谓：此即春伤风夏飧泄也。）脉风成于疠。（〔续〕经曰：风寒客于脉而不去，名曰疠风。〔脉要精微论〕）
大骨枯槁，大肉陷下，（皮肤干着，骨间肉陷也。诸附骨际及空窍处亦同其类。）胸中气短，喘息不便，（〔续〕肺无主也。）其气动形，期六月死，真藏脉见，乃予之期日。（〔续〕肺司治节，气息由之，其气动形，为无气相接，故耸举肩背以远求报气矣。夫如是皆形藏已败，神藏亦伤。见是症者则后一百八十日内死矣。候见真藏之脉，乃与死日之期尔，此肺之藏也。）大骨枯槁，大肉陷下，胸中气满，喘息不便，内痛引肩项，身热脱肉破，真藏见，十月之内死。（肉脱，如破也，肉之标，肘膝后肉如块者，阴气微弱，阳气内燔，故身热也。脾主肉，故肉如脱尽，如破败也，此脾之藏也。真藏见，恐当作“未见”。若真藏见，则十月之内当作十日之内。）大骨枯槁，大肉陷下，肩髓内消，（缺盆深也。）动作益衰，（交接渐微。）真藏未见，期一岁死，见其真藏，乃予之期日。（此肾之藏。）大骨枯槁，大肉陷下，胸中气满，喘息不便，内痛引肩项，期一月死，真藏见，乃予之期日。（〔续〕火精外出，阳气上燔，金受火炙，故内痛肩背，此心之藏也。）大骨枯槁，大肉陷下，胸中气满，腹内痛，心中不便，肩项，（前后“喘息不便内痛引肩项”，此段云“心中不便肩项”，不成文理，当亦欠“内痛引”三字。）身热，破脱肉，目眶陷，真藏见，目不见人，立死，其见人者，至其所不胜之时则死。（〔续〕肝主目，故目眶陷，及不见人立死也。不胜之时，谓庚辛之月，此肝之藏。滑云：此五者，肺心脾肾肝。〔玉机真藏论〕）
五藏者，中之守也，中盛藏满，（中盛谓腹中气盛，藏于肺藏。）气胜伤恐者，（者，当作“也”。气胜谓胜于呼吸而喘息变易也。腹中气盛，肺藏充满，气胜息变，善伤于恐。）声如从室中言，是中气之湿也。（言声不发如在室中者，腹中有湿气也。）言而微，终日乃复言者，此夺气也。（〔续〕言音微细，声断不续，乃夺气然也。）衣被不敛，言语善恶，不避亲疏者，此神明之乱也。仓廪不藏者，是门户不要也。（〔续〕仓廪谓脾胃；门户谓魄门，魄门即肛门；要谓禁要。经曰：魄门亦为五藏使，水谷不得久藏也。）水泉不止者，是膀胱不藏也。（〔续〕水泉谓前阴之流注也。）得守者生，失守者死。五藏者，身之强也。头者，精明之府，头倾视深，精神将夺矣。背者，胸之府，背曲肩垂，府将坏矣。腰者，肾之府，转摇不能，肾将惫矣。膝者，筋之府，屈伸不能，行则偻附，（一作“俯”。）筋将惫矣。骨者，髓之府，不能久立，行则振掉，骨将惫矣。（〔续〕皆以所居所由而为之府也。）得强则生，失强则死。（五藏者，中之守。谓五藏之气，为人身中之守。得守则生，失守则死，若今所言皆失守者也。五藏者，身之强也。谓五藏之气，为人身中之强。得强则生，失强则死。若今所言皆失强者也。盖五藏之气，内属本藏，外循各经，故为守为强有如是者。〔脉要精微论〕）
帝曰：愿闻虚实以决死生。岐伯曰：五实死，五虚死。（实谓五藏邪气盛实，虚谓五藏真气不足。）脉盛，（心也。）皮热，（肺也。）腹胀，（脾也。）前后不通，（肾也。）闷瞀，（肝也。）此谓五实。脉细，（心也。）皮寒，（肺也。）气少，（肝也。）泄利前后，（肾也。）饮食不下，（脾也。）此谓五虚。曰：其时有生者，何也？曰：浆粥入胃，泄注止，则虚者活；身汗得后利，则实者活。此其候也。（〔玉机真藏论〕）
头痛巅疾，下虚上实，过在足少阴、巨阳，甚则入肾。（〔续〕膀胱脉从巅络脑，挟脊抵腰中，循膂，络肾属膀胱，然肾虚不能引巨阳之气，故头痛而为上巅之疾也。经病甚已则入于藏。）徇蒙招尤，（当作眴蒙招摇。眴蒙谓目瞬动而蒙昧，下文目冥是也；招摇谓头振掉而不定也。徇、眴声相近，摇、徭古通用，故误眴为徇、繇为尤也。）目冥耳聋，下实上虚，过在足少阳、厥阴，甚则入肝。腹满䐜胀，支膈胠胁，（胠，胁上也。愚谓：支，执持也，谓胸胠胁皆执持不利也。）下厥上胃，（谓气从下逆上而胃于目也。）过在足太阴、阳明。咳嗽上气，厥在胸中，过在手阳明、太阴。（愚谓：厥者，逆也。咳嗽上气乃厥逆之病，在胸中也。）心烦头痛，病在膈中，过在手巨阳、少阴。（已上论手足阴阳者五，而无手少阳、厥阴，岂君相火为病同耶？雪斋云：此言五决为纪，故不及手少阳、厥阴。〔五藏生成论〕）
帝曰：足阳明之脉病，恶人与火，闻木音则惕然而惊，钟鼓不为动，闻木音而惊，何也？岐伯曰：阳明者，胃脉也，胃者，土也，故闻木音而惊者，土恶木也。曰：其恶火何也？曰：阳明主肉，其脉血气盛，邪客之则热，热则恶火。曰：其恶人何也？曰：阳明厥则喘而惋，惋则恶人。（惋，热郁内也，阳明之气厥逆则为喘而惋，惋热内郁，故恶人烦。）曰：或喘而死者，或喘而生者，何也？曰：厥逆连藏则死，连经则生。（〔续〕经谓经脉，藏谓五神藏，若喘逆肝连于藏者死，神去故也。）曰：病甚则弃衣而走，登高而歌，或至不食数日，踰垣上屋，所上之处，皆非其素所能也，病反能者何也？曰：四肢者，诸阳之本也，（〔续〕阳受气于四肢，故四肢为诸阳之本也。）阳盛则四肢实，实则能登高也。曰：其弃衣而走者，何也？曰：热盛于身，（〔续〕阴阳争而外并于阳，故热盛于身。）故弃衣而欲走也。曰：其妄言骂詈，不避亲疏而歌者，何也？曰：阳盛则使人妄言骂詈，不避亲疏而不欲食，不欲食故妄走也。（此处疑有缺误。〔阳明脉解篇〕）
二阳之病发心脾，有不得隐曲，（隐蔽委曲之事。）女子不月，（王安道曰：释者谓男子则脾受之而味不化，故少精；女子则心受之而血不流，故不月。分心脾为男女各受立说，殊不知二阳阳明也，胃与大肠之脉也。脾胃有病，心脾受之，发心脾犹言延及于心脾也，脾胃为合，胃病而及脾，理固宜矣。大肠与心本非合也，今大肠而及心，何哉？盖胃为受纳之府，大肠为传化之府，食入于胃，浊气归心，饮入于胃，输精于脾者，以胃能纳、大肠能化耳。肠胃既病则不能受、不能化，心脾何所资乎？心脾既无所资，则无运化而生精血矣。故肠胃有病，心脾受之，则男为少精，女为不月矣。心脾当总言，男女不当分说，至隐曲不月方可分说耳。盖男女之精血皆由五藏六府之相养而后成，其可谓男精资于脾，女血资于心乎？经本谓男女皆有心脾之病，但在男则隐曲不利，在女则月事不来耳。“心脾”，青田老人谓当作“肺脾”，引证下文风消者脾病，息贲者肺病，深为有理。王注亦云：胃传脾则为风热而消削，大肠传肺则为喘息而上贲是也。有不得隐曲者，肺受之则气不化。然气化则精生，今气不化则精不生矣。脾受之则味不化，味不化则精无所異，是以男子有不得隐曲也。女子不月者，肺受之则血不流，经曰：月事不来者，胞脉闭也。胞脉者，属于心而络于胞中，今气上迫肺，心气不得下通故也。脾受之则味不化，味不化则血无所资，所以女子不月。）其传为风消，其传为息贲者，死不治。（〔续〕胃病深久，传入于脾，故为风热以消削；大肠病甚，传入于肺，为喘息而上贲。然肠胃脾肺兼及于心，二藏二府互相克薄，故死。）三阳为病发寒热，下为痈肿，及为痿厥腨㾓；（〔续〕三阳谓太阳、小肠、膀胱脉也。小肠之脉从手上头，膀胱之脉从头下足。故在上为病则发寒热，在下为病则为痈肿。㾓，痿厥也；㾓，痠疼也；痿，无力也。厥足冷即气逆也。）其传为索泽，（谓润泽之气消索也。）其传为颓疝，（〔续〕热甚则精血枯涸，故皮肤润泽之气索然矣。然阳气下坠，阴脉上争，上争则寒多，下坠则筋缓，故睾垂纵缓，内作颓疝。）一阳发病，少气善咳善泄；（〔续〕一阳谓少阳、胆、三焦脉也。胆气乘胃，故善泄；三焦内病，故少气；阳上熏肺，故善咳。何故？心火内应而然。）其传为心掣，其传为膈。（〔续〕膈气乘心，心热故阳气内掣；三焦内结，中热故隔塞不便。）二阳（阳明。）一阴（厥阴心主。）发病，主惊骇背痛，善噫善欠，名为风厥。（〔续〕王注：一阴谓厥阴心主及肝脉也。经云：心病膺背肩髀间痛，又在气为噫，故背痛善噫；心气不足则肾气乘之，肝主惊骇，故惊骇善欠。夫肝气为风，肾气陵逆，既风又厥，故名风厥。按此背阴发痛，不叙二阳，恐缺误也。）二阴（少阴心肾。）一阳（少阳。）发病，善胀心满善气。（〔续〕肾胆同逆，三焦不行，气蓄于上，故心满；下虚上盛，故气泄出。）三阳（太阳。）三阴（太阴。）发病，为偏枯痿易，四肢不举。（三阴不足则发偏枯，三阳有余则为痿易。易，变易、常用，痿弱无力也。）结阴者，便血一升，（阴生血故。）再结（二盛。）二升，三结（三盛。）三升。阴阳结斜，多阴少阳曰石水，少腹肿。二阳结谓之消，（二阳谓胃与大肠俱热结也。肠胃藏热，故善消水谷。）三阳结谓之隔，（谓小肠膀胱热结也。小肠热则血脉燥，膀胱热则津液涸，故隔塞而不便泻。）三阴结谓之水，（〔续〕谓脾肺俱寒结也。脾肺寒结则气化为水。）一阴一阳结谓之喉痹。（〔续〕三焦心主脉并络喉，气热内结故为喉痹。）阴搏阳别谓之有子。（尺脉搏击，与寸口殊别则为有妊。滑云：尺脉搏手以阴中别有阳也。）阴阳虚肠辟死。（〔续〕辟，利也。胃气不普，肠开勿禁，阴中不廪，是阳气竭绝，故死。）阳加于阴谓之汗。（〔续〕阳在下，阴在上，阳气上搏，阴能同之则蒸而为汗。）阴虚阳搏谓之崩。（〔续〕阴脉不足，阳脉盛搏则内崩而血流下。〔阴阳别论〕）
帝曰：人之居处动静勇怯，脉亦为之变乎？岐伯曰：凡人之惊巩恚劳动静，皆为变也。（〔续〕变易常候。）是以夜行则喘出于肾，（〔续〕肾主于夜，气合齿冥，故夜行则喘息，内从肾出也。）淫气病肺。（〔续〕夜行肾劳，因而喘息，气淫不次则病肺也。）有所堕恐，喘出于肝，淫气害脾。（〔续〕恐生于肝，堕损筋血，因而奔喘，故出于肝。肝木妄淫，害脾土也。）有所惊恐，喘出于肺，淫气伤心。（惊则心无所依，神无所归，气乱胸中，故喘出于肺也；惊则神越，故气淫反伤心也。）度水跌仆，喘出于肾与骨，（〔续〕湿气通肾，骨肾主之，故度水跌仆，喘出肾骨矣。跌，足跌；仆，身倒也。）当是之时，勇者气行则已，怯者则著而为病也。故曰：诊病之道，观人勇怯骨肉皮肤，能知其情，以为诊法也。故饮食饱甚，汗出于胃。（〔续〕惊夺心精，神气浮越，阳内薄之，故汗出于心。）持重远行，汗出于肾。（〔续〕骨劳气越，肾复过疲，故持重远行，汗出于肾。）疾走恐惧，汗出于肝。（〔续〕暴役于筋，肝气罢极，故汗出于肝。）摇体劳苦，汗出于脾。（〔续〕动作用力则谷精四布，脾化水谷，故汗出于脾也。）故春秋冬夏，四时阴阳，生病起于过用，此为常也。（〔续〕不适其性而强用为过则病生，此其常理。五藏受气，盖有常分，用而遏耗，是以病生。〔经脉别论〕）
百病之始生也，必先于皮毛，邪中之则腠理开，开则入客于络脉，留而不去，传入于经；留而不去，传入于府，廪（积聚。）于肠胃。邪之始入于皮也，泝然起毫毛，开腠理；（〔续〕泝然，恶寒也；起毛，起，竖也；腠理谓皮空及纹理也。）其入于络也，则络脉盛色变；（〔续〕盛谓盛满，变谓易其常也。）其入客于经也，则感虚乃陷下；（〔续〕经虚邪入。故曰感虚；脉虚气少，故陷下也。）其留于筋骨之间，寒多则筋挛骨痛，热多则筋弛骨消，肉烁破，毛直而败。（〔续〕《经》曰：寒则筋急，热则筋缓，寒胜为痛，热胜为气消。者肉之标，故肉消则破，毛直而败也。〔皮部论〕）
帝曰：人有逆气不得卧而息有音者，有不得卧而息无音者，有起如故而息有音者，有得卧行而喘者，有不得卧不（滑云多一“不”字。）能行而喘者，有不得卧，卧而喘者，皆何藏使然？（以上六问而下但三答，亦脱简也。）岐伯曰：不得卧而息有音者，是阳明之逆也，足三阳者下行，今逆而上行，故息有音也。阴阳者，胃脉也，胃者，六府之海，（水谷海也。）其气亦下行，阳明逆，不得从其道，故不得卧也。《下经》曰：（上古经也。）胃不和则卧不安，此之谓也。夫起居如故而息有音者，此肺之络脉逆也，络脉不得随经上下，故留经而不行，络脉之病人也微，故起居如故而息有音者也。夫不得卧，卧则喘者，是水气之客也，夫水者循津液而流也，肾者水藏，主津液，主卧与喘也。（不得卧而息无音，有得卧行而喘，有不得卧能行而喘，三义俱无所答。〔逆调论〕）
帝曰：人之不得偃（仰也。）卧者，何也？岐伯曰：肺者，藏之盖也，肺气盛则脉大，（脉谓脉隧也。）脉大则不得偃卧，（〔续〕肺气盛满，仰卧则气促喘奔故也。）帝曰：人有卧而有所不能安者，何也？岐伯曰：藏有所伤及，精有所之寄则安，（《甲乙经》作“情有所倚则不安”。）故人不能悬其病也。（〔续〕五藏有所伤损，及之水谷精气有所之寄，扶其下则卧安；以伤及于藏，故人不能悬其病，处于空中也。〔病能论〕）
帝曰：有病肾风者，面胕痝然壅，害于言，可刺不？（〔续〕痝然，肿起貌；壅谓目下壅如卧蚕形。肾脉入肺中，循喉咙，挟舌本，故妨害于言语。）岐伯曰：虚不当刺，不当刺而刺，后五日其气必至。（〔续〕至谓病气来至也。然一藏配一日，五日至肾，肾已不足，风内薄之，谓肿为实，以针大泻，反伤藏气，真气不足不可复，故刺后五日其气必至也。）曰：其至何如？曰：至必少气时热，时热从胸背上至头，汗出手热，口干善渴，小便黄，目下肿，腹中鸣，身重难以行，月事不来，烦而不能食，不能正偃，正偃则咳，病名曰风水。（始为肝风，因不当刺亦为风水。肝当作肾，亦当作变。）帝曰：愿闻其说。岐伯曰：邪之所凑，其气必虚。阴虚者，阳必凑之，故少气时热而汗出也。小便黄者，少腹中有热也。不能正偃者，胃中不和也。正偃则咳甚，上迫肺也。诸有水气者，微肿先见于目下也。其气上逆，故口苦舌干，卧不得正偃，正偃则咳出清水也。诸水病者，故不得卧，卧则惊，惊则咳甚也。腹中鸣者，病本于胃也。薄脾则烦不能食，食则不能下者，胃脘膈也。身重难以行者，胃脉在足也。月事不来者，胞脉闭也。胞脉者，属心而络于胞中，今气上迫肺，心气不得下通，故月事不来也。（〔续〕考上文所释之义，未解热从胸背上至头，汗出、手热、口干、苦渴之义，应古论简脱而此差谬之耳。如是者何？肾脉从肾上贯肝膈，入肺，循喉咙挟舌本；膀胱脉从巅络脑，还出别下项，循肩膊内挟脊抵腰循中膂。今阴不足而阳有余，故热从胸背上至头而汗出，口干，苦渴也。然心者阳藏也，其脉行于臂手；肾者阴藏也，其脉循于胸足。肾不足则心气有余，故手热矣。又心肾之脉俱少阴也。〔评热论〕）
帝曰：少阴何以主肾？肾何以主水？岐伯曰：肾者至阴也，至阴者盛水也，肺者太阴也，少阴者冬脉也，故其本在肾，其末在肺，皆积水也。（〔续〕阴者谓寒也。冬月至寒，肾气合应，故云肾者至阴也。水旺于冬，故云至阴者盛水也。肾少阴脉从肾上贯肝膈，入肺中，故云其本在肾，其末在肺也。肾气上逆则水气客于肺中，故云皆积水也。）曰：肾何以能聚水而生病？曰：肾者，胃之关也，关门不利，故聚水而从其类也。（〔续〕关者所以司出入也。肾主下焦，膀胱为府，主其分注关窍二阴，故肾气化则二阴通，二阴闭则胃䐜满，故云：肾者，胃之关也。关闭则水积，水积则气停，气停则水生，水生积则气溢，气水同类，故云关闭不利，聚水而从其类也。《经》曰：下焦溢为水，此之谓也。）上下溢于皮肤，故为胕肿。胕肿者，聚水而生病也。（〔续〕上谓肺，下谓肾，肺肾俱溢，故聚水于腹中而生病。）曰：诸水皆生于肾乎？曰：肾者，牝藏也，（〔续〕牝，阴也，亦主阴位，故云牝藏。）地气上者属于肾，而生水液也，故曰至阴。勇而劳甚则肾汗出，肾汗出逢于风，内不得入于藏府，外不得越于皮肤，客于玄府，行于皮里，传于胕肿，本之于肾，名曰风水。（〔续〕勇劳汗出谓力房，汗出则玄府开，汗出逢风则玄府复闭，玄府闭已则余汗未出，内伏皮肤，传化为水，从风而水，故名风水。）所谓玄府者，汗空也。（〔续〕汗液色玄，从空而出，以汗聚于里，故谓之府。府，聚也。）故水病下为胕肿大腹，上为喘呼，（〔续〕水下居于肾则腹至足而胕肿，上入行肺则喘息奔疾而大呼也。）不得卧者，标本俱病，（〔续〕肺为标，肾为本，如此者是肺肾俱水为病也。）故肺为喘呼，肾为水肿，肺为逆不得卧，（〔续〕肺为喘呼，气逆不得卧者，以其主呼吸故也；肾为水肿者，以其主水故也。）分为相输，俱受者水气之所留也。（〔续〕分其居处以名之则是气相输应，本其俱受病气则皆是水所留也。〔水热穴论〕）
颈脉动喘疾咳，曰水。（〔续〕颈脉谓耳下及结喉旁人迎脉也。水气上溢，则肺被热熏，阳气上逆，故颈脉盛鼓而咳喘也。）目裹微肿如卧蚕起之状，曰水。溺黄赤，安卧者，黄疸。（〔续〕肾劳胞热，故溺黄赤。《正理论》曰：谓之劳疸，以女劳得之也。）已食如饥者，胃疸。（〔续〕胃热则消谷，故食已如饥。）面肿曰风。（〔续〕加之面肿则胃风之诊也，胃阳明之脉行于面故尔。）足胫肿曰水。（〔续〕少阴肾脉出足心，上循胫，过阴股，故下焦有水，足胫肿也。）目黄曰黄疸。（〔续〕阳怫于上，热积胸中，阳热上燔，故目黄也。《灵枢》曰：目黄者病在胸。〔平人气象论〕）
帝曰：人身非常温也，非常热也，为之热（〔续〕异于常候，故曰非常。《甲乙经》无“为之热”三字。）而烦满者何也？岐伯曰：阴气少而阳气胜，故热而烦满也。曰：人身非衣寒也，中非有寒气也，寒从中出者何？曰：是人多痹气也，阳气少，阴气多，故身寒如从水中出。（〔续〕言自由形气阴阳之为是，非衣寒而中有寒也。）曰：人有四肢热，逢寒气如炙如炎者何也？（〔续〕《太素》作“如炙于火”。）曰：是人者阴气虚，阳气盛，四肢者阳也，两阳相得而阴气虚少，少水不能灭盛火，而阳独治，独治者不能生长也，独胜而止耳，（〔续〕水为阴，火为阳，今阳气有余，阴气不足，故云少水不能灭盛火也。治者，王也；胜者，盛也，故云独胜而止。）逢风而如炙如火者，是人当肉烁也。（〔续〕烁言消也，言久久，此人当肉消削也。）曰：人有身寒，汤火不能热，厚衣不能温，然不冻慄，是为何病？曰：是人者，素肾气胜，以水为事，（言盛欲也。）太阳气衰，肾脂枯不长，一水不能胜两火，肾者水也，而生于骨，肾不生则髓不能满，故寒甚至骨也。所以不能冻慄者，肝一阳也，心二阳也，肾孤藏也，一水不能胜二火，故不能冻慄，病名曰骨痹，是人当挛节也。（〔续〕肾不生则髓不满，髓不满则筋干缩，故节挛拘。〔调逆论〕）
帝曰：肠澼便血何如？岐伯曰：身热则死，寒则生。（〔续〕热为血败，故死；寒为荣气在，故生。）曰：肠澼下白沫何如？曰：脉沉则生，脉浮则死。（〔续〕阴病见阳脉，与症相反，故死。）曰：肠澼下脓血何如？曰：脉悬绝则死，滑大则生。曰：肠澼之属身不热，脉不悬绝何如？曰：滑大者曰生，悬涩者曰死，以藏期之。（〔续〕肝见庚辛死，心见壬癸死之类，是谓以藏期之。）曰：癫疾何如？曰：脉搏大滑久自己，脉小坚急死不治。（〔续〕脉小坚急为阴，癫为阳，病见阴脉，故死。巢氏云：脉沉小急实死，小牢急亦不治。）曰：癫疾之脉，虚实何如？曰：虚则可治，实则死。（〔续〕以反症故。愚按：上文云脉搏大滑久自己，夫搏大滑似属实也。下文云：虚则可治实则死。上下文义似相反戾，意恐搏大滑中兼有虚豁状耶？）曰：消瘅虚实何如？曰：脉实大，病久可治；脉悬小坚，病久不可治。（愚按：消者，瘦也；瘅，劳热也。经言脉实大病久可治，注意谓久病血气衰，脉不当实，以为不可治。又巢氏曰：脉数大者生，细小浮者死。又云：沉小者生，实牢大者死。前后所论甚相矛盾。可见，脉难尽凭，必须参之以症，方可以决其生死也。）凡治消瘅，（消谓内消，瘅谓伏热。）仆击偏枯痿厥，气满发逆，甘肥贵人，则高粱之疾也。隔则闭绝，上下不通，则暴忧之病也。暴厥而聋，偏闭塞不通，内气暴薄也。不从内外中风之病，故瘦留著也。（滑注：膏粱之疾，暴忧之病，内气暴薄，此三者不从内外中风之病，谓非外伤也。以非外伤，故为病留瘦住著，不若风家之善行数变也。瘦当作“廋”，如“人焉廋哉”之“廋”。廋，匿也。故下文云：蹠跛，寒风湿之病也。此则从外伤而言。厥谓气逆；高，膏；粱，粱也。夫肥者令人热中，甘者令人中满，故热气内薄发为消渴、偏枯。气满逆也，逆谓违悖常候，与平人异也。然忧愁者，气闭塞而不行，故膈塞否闭，气脉断绝而上下不通也。藏府之气不化，禁固于内而不得宣散，故大小便道偏不通泄也。膏粱、暴忧及内气暴薄，此三者非风之中于内，亦非风之伤于外，故廋匿住著而不去也。）蹠跛，寒风湿之病也。（蹠，足也。湿胜则筋不利，寒胜则筋挛急，风湿寒胜则卫气结聚，结聚则内痛，故足跛不可履。）黄疸暴忧，癫疾厥强，久逆之所生也。（足之三阳从头走足，然久厥逆而不下行，则气怫积于上焦，故为黄疸、暴病、癫狂、气逆矣。）五藏不平，六府闭塞之所生也。头痛耳鸣，九窍不利，肠胃之所生也。（〔通评虚实论〕）
帝曰：有病心腹满，旦食则不能暮食，此为何病？岐伯曰：名为鼓胀。曰：治之奈何？曰：治之以鸡矢醴，（微寒，大利小便，汤渍服之。）一剂知，二剂已。曰：其时有复发者，何也？曰：此饮食不节，故时有病也。虽然其病且已，时故当病，气聚于腹也。（〔续〕饮食不节，使病气聚于腹中也。）曰：有病胸胁支满者，妨于食，病至则先闻腥臊臭，出清液，先唾血，四肢清，目眩，时时前后血，病名为何？何以得之？（〔续〕支谓坚固，支持不利而胀满。清液，清水也，亦谓之清涕，谓从窈漏中漫液而下清水也。）曰：病名血枯，此得之年少时，有所大脱血，若醉入房中，气竭肝伤，故月事衰少不来也。（〔续〕醉则血脉盛而内热，因而入房，髓液皆下，故肾气竭也。肝藏血，以少失血，故肝伤也。男则精液衰乏，女则月事衰少不来。）曰：治之奈何？曰：以四乌鲗骨、一䕡茹二物并合之，丸以雀卵，大如小豆，以五丸为后饭，（饭后食先谓之后饭。）饮以鲍鱼汁，利肠（别本作“伤”。）中及伤肝也。（〔续〕乌鲗鱼骨、䕡茹等并不治血枯，恐是，其所生所起尔。月事衰少不至，则中有瘀血淹留；精气耗竭，则阴痿不起而无精。故先兹四者，乌鲗鱼主女子血闭，䕡茹主散恶血，雀卵主阴痿不起，强之令热生精有子，鲍鱼主瘀血血痹在四肢不散，寻文会意，方义如此。《甲乙经》“䕡茹”作“芦茹”。）曰：病有少腹盛，上下左右皆有根，此为何病？可治否？曰：病名伏梁。（详此伏梁与心积之伏梁大异，病有名同而实异者不一，如此之类是也。）曰：何因而得之？曰：裹大脓血，居肠胃之外，（当冲、带二脉之分。）不可治，治之每切按之致死。曰：何以然？曰：此下则因阴，（薄于阴气也。）必下脓血，上则迫胃脘，上膈挟胃脘内痈，（〔续〕带脉者，横络于脐下；冲脉者，上行出脐下关元之分，故病当其分则少腹盛，上下左右皆有根也，以其上下坚盛如有潜梁，故名伏梁。不可治也。以裹大脓血居肠胃之外，按之痛闷不堪，故每切按之致死，以冲脉下行络阴，上行循腹故也。上则迫近于胃脘，下则因薄于阴器。若因薄于阴则便下脓血，若迫近于胃则病气上出于膈，复挟胃脘内长其痈也。所以然者，以本有大脓血在肠胃之外故也。“生”当作“出”，“挟胃”当作“使胃”。）此久病也，难治。居脐上为逆，居脐下为从，勿动亟夺。（〔续〕若裹大脓血，居脐上则渐伤心藏，故为逆；居脐下则去心稍远，犹得渐攻，故为从。亟，数也；夺，去也。言不可移动，但数数去之则可矣。）曰：人有身体髀股胻皆肿，环脐而痛，是为何病？曰：病名伏梁，（〔续〕此冲脉病也。冲脉与足少阴络，起肾下，出气街，循阴股，入腘中，循胻骨下内踝，其上行者，出脐下关元之分，挟脐直上，循腹各行，故病如是。环谓圆绕如环也。）此风根也。（〔续〕此四字疑衍，或郁而不已，气化为风，故曰风根。）其气溢于大肠而著于肓，肓之原在脐下，故环脐而痛也。（〔续〕大肠，广肠也。《经》说大肠当言回肠也。回肠当脐右环回周，叶积而下广肠，附脊以受回肠左环。然大肠回肠俱与肺合，从合而命，故通曰大肠也。肓之原名“脖胦”，在脐下寸半。）不可动之，动之为水溺涩之病。（〔续〕以冲脉起于肾下，出气街，上行者起胞中，上出脐下关元之分，故动之则为水而溺涩也。动谓齐其毒药而系动之，使其大下也。〔腹中论〕）
帝曰：人病胃脘痈者，诊当何如？岐伯曰：诊此者当候胃脉，（候胃脉即《脉要精微》附上右外以候胃也。）其脉当沉细，沉细者气逆，（〔续〕胃为水谷之海，气盛血壮，今反脉沉细者，是逆常平也。）逆者人迎甚盛，盛则热，（〔续〕沉细为寒，寒气格阳，故人迎脉盛，盛则热也。人迎结候旁动脉也。）人迎者胃脉也，逆而盛则热聚于胃口而不行，故胃脘为痈也。（〔续〕血气壮盛而热内薄之，两气合热，故结为痈也。）曰：有病颈痈者，或石治之，或针灸治之，而皆已，其真安在？（〔续〕真，真法也。）曰；此名同异等者也。（〔续〕言虽同曰颈痈，然其皮中别异不一等也。）夫痈气之息者，宜以针开除去之；夫气盛血聚者，宜石而泻之，此所谓同病异治也。（〔续〕息，瘜也，死肉也。石，砭石可以破痈出脓，今以䤵针代之。）曰：有病怒狂者，此病安生？曰：生于阳也。曰：阳何以使人狂？（〔续〕怒不虑祸，故曰狂。）曰：阳气者，因暴折而难决，故善怒也，病名曰阳厥。（〔续〕言阳气被折郁不散也，此人多怒，亦曾因暴折而心不疏畅故尔。如是者皆阳逆躁极所生，故病名阳厥。）曰：何以知之？曰：阳明者常动，巨阳、少阳不动，不动而动大疾，此其候也。（〔续〕阳明常动不止者，动于结喉旁人迎分也；若少阳之动，曲颊下天窗分位也；巨阳之动，项两旁大筋前陷中天容分位也。不应常动而反动甚，动当病也。《甲乙经》：天窗乃太阳脉气所发，天容乃少阳脉气所发。二位交互，当从《甲乙》。）曰：治之奈何？曰：夺其食则已，夫食入于阴，长气于阳，故夺其食则已。（〔续〕食少则气衰，故节去其食则病自止。）使之服以生铁洛为饮，（〔续〕《甲乙经》“铁洛”作“铁落”；“为饮”作“为后饭”一作“铁浆”。）夫生铁洛者，下气疾也。曰：有病身热解堕，汗出如浴，恶风少气，此为何病？曰：病名曰酒风。（〔续〕饮洒中风者也。夫极饮者，阳气盛，腠理疏，玄府开发。阳盛则筋痿弱，故身体解堕。腠理疏则风内攻，玄府发则气外泄，故汗出如浴也。风气外薄肤，腠理开，汗多内虚，瘅热熏肺，故恶风少气也。因酒而病，故曰酒风。）曰：治之奈何？曰：以泽泻、木各十分，麋御五分，合以三指撮为后饭。（〔续〕术治大风止汗；麋御治风湿筋痿；泽泻治风湿益气。饭后药先谓之后饭。〔病能论〕）
帝曰：病胁下满气逆，二、三岁不已，是为何病？岐伯曰：病名曰息积，此不妨于食，不可灸刺，积为导引服药，药不能独治也。（〔续〕腹中无形，胁下逆满，频岁不愈。息积谓气逆息难，故曰息积。气不在胃，故不妨于食。灸则火热内烁，气化为风，刺则泻其经，转成虚败，故不灸刺，惟宜积为导引，使气流行，久以药攻，内消瘀蓄则可矣。若独凭药而不积为导引，则药亦不能独治也。）曰：人有病头痛以数岁不已，此安得之？名为何病？岐伯曰：当有所犯大寒，内至骨髓，髓者以脑为主，脑逆故令头疼，齿亦痛。（〔续〕脑为髓主，齿是骨余，脑逆反寒骨亦寒，故令头痛齿亦痛。一说人先生脑，缘有脑则有骨髓，齿者骨之本。）病名为厥逆。曰：有病口甘者，病名为何？何以得之？曰：此五气之溢也，名曰脾瘅。（〔续〕瘅，热也。脾热则四藏同禀，故五气上溢也。生因脾热，故曰脾瘅。）夫五味入口，藏于胃，脾为之行其精气，津液在脾，故令人口甘也。（〔续〕脾热内渗，津液在脾，胃谷化余，精气随溢，口通脾气，故口甘。津液在脾，是脾之湿。）此肥美之所发也，此人必数食甘美而多肥也，肥者令人内热，甘者令人中满，故其气上溢，转为消渴。（〔续〕肥则腠理密，阳气不得外泄，故内热。甘者，性气和缓而发散迟，故中满。内热则阳气炎上，炎上则欲饮而嗌干。中满则陈气有余，有余则脾气上溢，故曰其气上溢转为消渴也。）治之以兰，除陈气也。（〔续〕兰，兰草；陈谓久也。言兰除陈久甘肥不化之气者，以辛能发散故也。）曰：有病口苦者，病名为何？何以得之？曰：病名胆瘅。（〔续〕瘅，热也。胆汁味苦，故口苦。）夫肝者，中之将也，取决于胆，咽为之使，（〔续〕肝者，将军之官，谋虑出焉。胆者，中正之官，决断出焉。肝与胆合，气性相通，故诸谋虑取决于胆，咽胆相应，故咽为使焉。《甲乙经》胆者中精之府，五藏取决于胆，咽为之使，疑此文误。）此人者，数谋虑不决，故胆虚气上溢而口为之苦，治之以胆募俞。（〔续〕胸腹曰募，背脊曰俞。胆募期门下五分，俞在脊第十椎下两旁各寸半。〔奇病论〕）

卷中之一  ——————————————————————————————————————————————————————————————————————————————————————————

摄生  ***************************
天地能生人，人能养人，全真导气，人自为养也，天地弗与焉，具摄生钞。
帝曰：余闻上古之人，春秋皆度百岁，而动作不衰；今时之人，年半百而动作皆衰者，时世异耶？人将失之耶？岐伯曰：上古之人，其知道者，法于阴阳，和于术数，（〔续〕知道谓知修养之道。阴阳者，天地之常道；术数者，保生之大伦。故修养者必谨先之。经曰：阴阳四时者，万物之终始，逆之则灾害生，从之则苛疾不起，是谓得道。）食饮有节，起居有常，不妄作劳，（〔续〕以理而取声色芳味，不妄视听也；循理而动不为分外之事，《老子》曰：必清必静，无劳尔形，无摇尔精，乃可长生。）故能形与神俱，而尽终其天年，度百岁乃去。（〔续〕形不妄劳，则神内守而与形俱；苟或妄动，则五藏神气离去而形骸独居，莫能以尽其天年也。）今时之人不然也，以酒为浆，以妄为常，醉以入房，以欲竭其精，以耗散其真，（〔续〕乐色不节则精竭，轻用不止则真散。故圣人爱精重施，髓满骨坚。）不知持满，不时御神，（〔续〕言爱精保神如持盈满之器，不慎而动则倾竭天真。时，一作“解”，御神，谓保御神气也。）务快其心，逆于生乐，（〔续〕快于心之所欲，逆害养生之乐。）起居无节，故半百而衰也。夫上古圣人之教下也，皆谓之虚邪贼风，避之有时，（〔续〕邪乘虚入，是谓虚邪，窃害中和，谓之贼风，避之有时，谓八节之日及太乙入从中宫朝八风之日也。义具《天元玉册》中。）恬淡虚无，真气从之，精神内守，病安从来？（〔续〕法道清静，精神内守，故虚邪不能为害。〔上古天真论〕）
春三月，此谓发陈，（〔续〕春气发生，庶物陈其姿容。）天地俱生，万物以荣，（〔续〕天气温，地气发，温发相合，故万物滋荣。）夜卧早起，广步于庭，（温气生，寒气散。故夜卧早起，广步于庭。）被发缓形，以使志生，（〔续〕春气发生于万物之首，故被发缓形，以使志意发生也。）生而勿杀，予而勿夺，赏而勿罚，（〔续〕春气发生，故养生者必顺于时。）此春气之应，养生之道也。（〔续〕春阳布发生之令，在人必谨奉天时，所谓因时之序也。）逆之则伤肝，夏为寒变，奉长者少。（〔续〕逆谓反行秋令，则肝气伤矣。夏火王而木废，故病生于夏也。四时之气，春生夏长，逆春伤肝，故少气以奉夏长之令也。）夏三月，此谓蕃秀，（〔续〕蕃，茂也，盛也；秀，华也，美也。物生以长，故蕃秀也。）天地气交，万物华实，（〔续〕夏至四十五日，阴气微上，阳气微下，由是则天地气交也。阳化气，阴成形，故万物华实。）夜卧早起，无厌于日，（愚谓：无嗜卧怠惰，以厌弃于日也。）使妄无怒，使华英成秀，使气得泄，若无爱在外，（〔续〕缓阳气则物化，志意宽则气泄。物化则华英成秀，气泄则肤腠宣通，时令发扬，故所爱亦顺阳而在外。）此夏气之应，养长之道也。（〔续〕夏气扬蕃秀之令，在人必敬顺天时也。）逆之则伤心，秋为痎疟，奉收者少，冬至重病。（〔续〕冬水胜火，故重病于冬至之时也。）秋三月，此谓容平，（〔续〕万物容状，至秋平而定也。）天气以急，（〔续〕风声切。）地气以明，（〔续〕物色变。）早卧早起，与鸡俱兴，（〔续〕早卧避寒露，早起欲安宁。）使志安宁，以缓秋刑。（〔续〕志气躁则不慎，其动助秋刑，急顺杀伐生，故使志安宁缓秋刑也。）收敛神气，使秋气平，（〔续〕神荡则欲炽，欲炽则伤和气，而秋气不平调也，故收敛神气，使秋气平也。）无外其志，使秋气清，（〔续〕亦顺秋气之收敛。）此秋气之应，养收之道也。逆之则伤肺，冬为飧泄，奉藏者少。冬三月，此谓闭藏，（〔续〕地户闭塞，阳气伏藏。）水冰地坼，无扰乎阳，（〔续〕阳气下沉，故宜周密，不欲烦劳。）早卧晚起，必待日光，（避寒也。）使志若伏若匿，若有私意，若已有得，（〔续〕愚按：若有私意，妄求于外也，若已有得虽未得，若已得不欲扰乎阳，触冒寒气也。）去寒就温，无泄（汗也。）皮肤，使气亟夺，（泄皮肤扰乎阳也。扰乎阳则上文四者伏匿之类，皆不遂其所若矣。此夺其气也。）此冬气之应，养藏之道也。逆之则伤肾，春为痿厥，奉生者少。逆春气则少阳不生，肝气内变。（〔续〕生谓动出也，阳气不出内郁于肝，则肝气混揉变而伤矣。）逆夏气，则太阳不长，心气内洞。（〔续〕洞谓中空也。阳不外茂，内薄于心，燠热内消，故心中空也。）逆秋气，则太阴不收，肺气焦满。（〔续〕太阴行气，主化上焦，故肺气不收，上焦壅满。《太素》作“焦满”。）逆冬气，则少阴不藏，肾气独沉。（〔续〕独沉《太素》作“浊沉”。愚谓：沉痼而病也。）夫四时阴阳者，万物之根本也，（〔续〕时序运行，阴阳变化，生育万物，故为万物之根本也。）所以圣人春夏养阳，秋冬养阴，以从其根，（春夏养阳，即上文养生养长之谓；秋冬养阴，即上文养收养藏之谓。是故四时阴阳者，万物之根本也，惟圣人善养之以从其根也。）故与万物沉浮于生长之门。（愚谓：沉浮犹出入也。）逆其根，则伐其本，坏其真矣。（〔续〕是失四时阴阳之道也。）故阴阳四时者，万物之终始也，死生之本也。逆之则灾害生，从之则苛（重也。）疾不起，是谓得道。（〔续〕得养生之道。）道者，圣人行之，愚者佩（当作“悖”。）之。从阴阳则生，逆之则死；从之则治，逆之则乱。反顺为逆，是谓内格。（愚谓：格者，扞格也，谓身内所为与阴阳相扞格也。〔四气调神论〕）
阴之所生，本在五味，阴之五宫，伤在五味。（阴者，五神藏也；宫者，五神之舍也。言五神所生，本资于五味，五味宣化，各凑于本宫，虽因五味以生，亦因五味以损，盖为好而遏节乃见伤也。）故味过于酸，肝气以津，脾气乃绝。（酸收也。王注：多食酸令人小便不利，则肝多津液，津液内溢则肝叶举，脾气绝而不行。何者？木制土也。）味过于咸，大骨气劳，短肌心气抑。（咸，耎也。王注：多食咸令人肌肤缩短，又令心气抑滞不行。何者？咸走血归肾，故大骨如劳乏也。）味过于甘，心气喘满，色黑，肾气不衡。（甘，缓也。王注：多食甘，甘性滞缓，令人心闷喘满而肾不平。何者？土抑水也。）味过于苦，脾气不濡，胃气乃厚。（苦，坚也。愚谓：苦性坚燥，脾被苦燥而不濡润，胃为苦坚而不柔虚，故曰厚也。厚者，敦厚也，壅满也。经云：土太过曰敦阜是也。）味过于辛，筋脉沮弛，精神乃央。（辛，润也。愚谓：沮，消沮也；弛，废弛也；央，殃也，病也。）是故谨和五味，骨正筋柔，血气以流，腠理以密，如是则气骨以精，（精，精强也。）谨道如法，长有天命。（〔生气通天论〕）
帝曰：法阴阳奈何？岐伯曰：阳胜则身热，腠理闭，喘粗为之俯仰，汗不出而热，齿干，以烦冤腹满死，能冬不能夏。（〔续〕阳胜故能冬，热甚故不能夏。能，奴代反。）阴胜则身寒汗出，身常清，数慓而寒，寒则厥，厥则腹满死，（〔续〕厥，气逆也。）能夏不能冬。此阴阳更胜之变，病之形能也。曰：调此二者奈何？曰：能知七损八益，则二者可调，不知用此，则早衰之节也。（此二者，首问法阴阳，答不言阴阳之所法，而言阴阳更胜之变；次问调此二者，然后言七损八益之道。七、八谓女子二七而天癸至，七七而天癸绝；男子二八而天癸至，八八而天癸终。损益阴阳，海满而去血，女子之常也，满而不去则有壅遏之虞。月事以时下则不失其常，故七欲其损。阳应合而泻精，男子之常也，佚而无节，则有耗惫之患。持盈守成，不妄作劳，所以益之之道也，故八欲其益。是故知七损八益，则二者可调；不知用此，则早衰其节也。此所谓法阴阳也。）年四十，而阴气自半也，起居衰矣。年五十，体重耳目不聪明矣。年六十，阴痿，气大衰，九窍不利，下虚上实，涕泣俱出矣。故曰：知之则强，（知谓知七损八益。）不知则老，故同出而名异耳。智者察同，愚者察异，（同出谓人之生自幼至壮、壮而老，皆由乎阴阳天癸之始终，自然消长之道也。名异谓知之者谨于节养，以顺受其正，不知者滔滔循欲，以伐其真。智者察同，愚者察异，此之谓也。）愚者不足，（不足于知。）智者有余，（知之有余。）则耳目聪明，身体强壮，老者复壮，壮者益治。是以圣人为无为之事，乐恬憺之能，从欲决志于虚无之守，故寿命无穷，与天地终，此圣人之治身也。（〔阴阳应象论〕）

卷中之二  ——————————————————————————————————————————————————————————————————————————————————————————

论治  ***************************
干戈甲胄以治乱也，礼乐教化以治治也，醴麋御治人疾也，具治钞。
帝曰：医之治病也，一病而治各不同，（〔续〕谓针石、灸焫、毒药、导引、按蹻也。）皆愈何也？岐伯曰：地势使然也。（〔续〕谓法天地生长收藏及高下燥湿之势。）故东方之域，天地之所始生也，鱼盐之地，海滨傍水，其民食鱼而嗜咸，皆安其处，美其食，鱼者使人热中，盐者胜血，（〔续〕鱼发疮，热中之信，盐发渴，胜血之徵。）故其民皆黑色疏理，其病皆为痈疡，（〔续〕血弱而热，故病痈疡。）其治宜砭石，（以石为针。）故砭石者，亦从东方来。西方者，金玉之域，沙石之处，天地之所收引也。（〔续〕引谓牵引，使收敛。）其民陵居而多风，水土刚强，其民不衣而褐荐，华食而脂肥，（〔续〕褐，毛布；荐，细草。华谓鲜美酥酪之类。）故邪不能伤其形体，其病生于内，（〔续〕水土刚强，饮食脂肥，肤腠闭封，血气充实，故邪不能伤也。内谓喜、怒、忧、思、恐及饮食男女之过甚也。）其治宜毒药，（〔续〕药谓草木虫鱼鸟兽之类，以能攻病，故皆谓之毒。）故毒药者，亦从西方来。北方者，天地所闭藏之域也，其地高陵居，风寒冰冽，其民乐野处而乳食，藏寒生满病，（中满者泻之于内，其此之谓欤？）其治宜灸焫。（〔续〕水寒冰冽故病藏寒，火艾烧灼谓之灸焫。）故灸焫者，亦从北方来。南方者，天地所长养，阳之所盛处也，其地下，水土弱，雾露之所聚也。（〔续〕地下水多，故土弱而雾露聚。）其民嗜酸而食胕，（〔续〕胕，不芳香也。一作“食鱼”。）故其民皆致理而赤色，其病挛痹。（〔续〕酸味收敛，故人肉理密致，阳盛之处，故色赤，湿气内薄，热气外薄，故病挛痹。愚谓：亦因酸味收敛而病是也。）其治宜微针，（小针。）故九针者亦从南方来。中央者，其地平以湿，天地所以生万物也。（〔续〕法土德之用，故生物众。）其民食杂而不劳，（〔续〕四方辐辏，万物交归，故人食纷杂而不劳也。）故其病多痿厥寒热，（〔续〕湿气在下，故多病痿弱、气逆及寒热也。经曰：地之湿气，感则害人皮肉筋脉是也。）其治宜导引按蹻，（导引谓摇筋骨，动肢节；按谓抑按皮肉；蹻谓捷举手足。）故导引按蹻者，亦从中央出也。故圣人杂合以治，各得其所宜，（〔续〕随方而用，各得其宜。）故治所以异而病皆愈者，得病之情，知治之大体也。（〔异法方宜论〕）
善治者治皮毛，（止于始萌。）其次治肌肤，（救其已生。）其次治筋脉，（攻其已病。）其次治六府，（治其已甚。）其次治五藏。治五藏者，半死半生也。（〔续〕治其已成，可得半愈。滑注：非谓医者，谓病家也。）病之始起也，可刺而已；（〔续〕经微也。）其盛，可待衰而已。（〔续〕病盛取之，毁伤真气。）故因其轻而扬之，（〔续〕邪轻者发扬去之。）因其重而减之，（〔续〕重者即减去之。）因其衰而彰之。（因邪气之衰而明，正其恶以攻之也。）形不足者，温之以气；精不足者，补之以味。（温，存也。气味谓药饵饮食之气味也。）其高者，因而越之；其下者，引而竭之；（〔续〕谓泄引也。）中满者，泻之于内；（内谓腹内，泻谓分消也。）其有邪者，渍形以为汗；其在皮者，汗而发之；（二汗只是一义，然渍字轻，发字重也。）其慓悍者，按而收之；（慓疾悍利，按之使收敛也。）其实者，散而泻之。（〔续〕阳实则发散，阴实则宣泄，故下文云：）审其阴阳，以别柔刚，阳病治阴，阴病治阳，（从阴引阳，从阳引阴，以右治左，以左治右亦同。）定其血气，各守其乡，血实宜决之，（破决去也。）气虚宜掣引之。（掣，读为导，导引则气行调畅。〔阴阳应象论〕）
岐伯曰：夫上古作汤液，故为而弗服也。（〔续〕但为备用而不服。）中古之世，道德稍衰，邪气时至，服之万全。（〔续〕心犹近道，故服用万全。）当今之世，必齐毒药攻其中，镵石针艾治其外也。帝曰：形弊血尽而功不立者何？曰：神不使也。曰：何谓神不使？曰：针石道也。精神不进，志意不治，故病不可愈。（愚谓：服药至于形弊，针艾至于血尽，而医之功尚不立。盖以病人神气已衰，虽有毒药镵针莫能为之运用而驱遣也，故曰：神不使也。以药非正气不能运行，针非正气不能驱使，故曰：针石之道，精神进，志意治，则病可愈；若精神越，志意散，虽用针石，病亦不愈。）今精坏神去，荣卫不可复收，何者？嗜欲无穷，而忧患不止，精气弛坏，荣泣卫除，故神去之而病不愈也。（〔续〕精神者，生之源；荣卫者，气之主。气主不辅生源，复消神不内居，病何能愈？此可见神不使也。〔汤液醪醴论〕）
岐伯曰：中古之治病，至而治之，汤液十日，以去八风五痹之病，（八风，八方之风。东方来曰婴儿风，伤人外在筋络，内舍于肝。南方来曰大弱风，伤人外在脉，内舍于心。东南曰弱风，伤人外在肌，内舍于胃。西南曰谋风，伤人外在肉，内舍于脾。西方来曰别风，伤人外在皮，内舍于肺。西北曰折风，伤人外在手太阳脉，内舍于小肠。北方来曰大刚风，伤人外在骨，内舍于肾。东北方曰凶风，伤人外在腋胁，内舍于大肠。五痹者，风寒湿三气杂至合而为痹。以冬遇此为骨痹，春遇此为筋痹，夏遇此为脉痹，至阴遇此为肌痹，秋遇此为皮痹。）十日不已，治以草苏草荄之枝，本末为助，（指用药而言也。草苏谓药煎，荄谓草根，枝谓茎也。凡药有用根者，有用苗者，有用枝者，有用华实者，有用根、茎、枝、华、实者。汤液不去，则尽用之。合成其煎。俾相佐助以服之，故云本末为助也。）标本已得，邪气乃服。（病为本，工为标。标本不得，邪气不服。此之谓主疗不相应也。若标本已得，则主疗相应，邪气率服矣。《新校正》云：得其标本，邪气乃散。盖谓得其病之标本而治之，则邪气乃服矣。愚谓：当从《校正》。）暮世之治病也则不然，治不本四时，不知日月，不审逆从，（〔续〕四时之气各有所在，如春气在经脉之类，工当各随所在而辟伏其邪尔。不知日月者，谓日有寒温明暗，月有空满亏盈也，详见《八正神明论》中，今具针刺钞。不审逆从者，谓不审量其病可治与不可治也。愚谓：逆从如升降浮沉，当顺寒热温凉，当逆之类亦是也。）病形已成，乃欲微针治其外，汤液治其内，粗工凶凶，以为可攻，故病未已，新病复起。（〔续〕粗，粗略也；凶凶，谓不料事宜之可否也。〔移精变气论〕）
帝曰：合人形以法四时五行而治，何如而从？何如而逆？岐伯曰：五行者，金木水火土也，更贵更贱，（〔续〕当时贵，失时贱。）以知死生，以决成败，而定五藏之气，间甚之时，（〔续〕歇则为间，旺则为甚。）死生之期也。肝主春，足厥阴少阳主治，其日甲乙，肝苦急，（气有余也。）急食甘以缓之。心主夏，手少阴太阳主治，其日丙丁，心苦缓，（心气虚也。）急食酸以收之。脾主长夏，足太阴阳明主治，其日戊已，脾苦湿，急食苦以燥之。肺主秋，手太阴阳明主治，其日庚辛，肺苦气上逆，急食苦以泄之。肾主冬，足少阴太阳主治，其日壬癸，肾苦燥，急食辛以润之，开腠理，致津液，通气也。（此一句九字，疑原是注文。）病在肝，愈于夏，（〔续〕子制其鬼也。）夏不愈，甚于秋，（〔续〕子休鬼复王。）秋不死，持于冬，（〔续〕子休而母养，故气执持于父母之乡。愚谓：执持，坚定也，犹言无加无减而平定也。）起于春，（〔续〕自得其位，当起而差也。）禁当风。肝病者，平旦慧，（平旦木慧爽也。）下晡甚，（金王。）夜半静。（水王。）肝欲散，急食辛以散之，（〔续〕以藏气当散。）用辛补之，酸泻之。（酸味收，故泻宜当咸泻之。然肝欲散，不当又以酸收、咸软为补之、为泻之也。）病在心，愈在长夏，长夏不愈，甚于冬，冬不死，持于春，起于夏，禁温食热衣。心病者，日中慧，夜半甚，平旦静。心欲软，（〔续〕以藏气好软。）急食咸以软之，（取其柔软。）用咸补之，甘泻之。（取其舒缓。）病在脾，愈于秋，秋不愈，甚于春，春不死，持于夏，起于长夏，禁温食、饱食、湿地、濡衣。（温湿及饱并伤脾气。）脾病者，日（昳晐也）慧，日出甚，下晡静。脾欲缓，急食甘以缓之，用苦泄之，（取其泄满也。）甘补之。病在肺，愈于冬，冬不愈，甚于夏，夏不死，持于长夏，起于秋，禁寒饮食寒衣。肺病者，下晡慧，日中甚，夜半静。肺欲收，急食酸以收之，用酸补之，（酸收故补。）辛泻之。（辛散故泻。）病在肾，愈于春，春不愈，甚于长夏，（〔续〕六月也，夏为土母，土长于中，以长而治，故曰长夏也。）长夏不死，持于秋，起于冬，禁犯焠㶼（〔续〕烦热也。）热食，温炙衣。（肾恶燥也。）肾病者，夜半慧，四季甚，下晡静。肾欲坚，急食苦以坚之，用苦补之，咸泻之。（咸软故也。）夫邪气之客于身也，（〔续〕邪者，不正之名，风寒暑湿饥饱劳逸皆是邪也，非惟鬼毒疫疠也。）以胜相加，（愚谓：如肝木之病，则肺金以胜而加之之类也。）至其所生而愈，（谓至已所生也。）至其所不胜而甚，（谓至克已之气。）至于所生而持，（谓至生已之气。）自得其位而起。（谓已自得旺处。）必先定五藏之脉，（〔续〕谓肝弦、心钩、肺浮、肾营、脾代之类。经曰：必先知经脉，然后知病脉。）乃可言间甚之时，死生之期也。（〔并藏气法时论〕）
形乐志苦，病生于脉，治之以灸刺。（〔续〕形，身形；志，心志。形乐谓不甚劳役，志苦谓结虑深思。结虑深思则荣卫乖否，气血不顺，故病生于脉。夫盛泻虚补，是灸刺之道也。）形乐志乐，病生于肉，治之以针石。（〔续〕筋骨不劳，心神悦怿，则肉理相此。气道满填，卫气怫结，故病生于肉。夫卫气留满，以针泻之，结聚脓血，石而破之。石，砭石，今以䤵针代之。）形苦志乐，病生于筋，治之以熨引。（〔续〕形苦谓修业就役也，一过其用则致劳伤，故病生于筋。熨谓药熨，引谓导引。）形苦志苦，病生于咽嗌，治之以百药。（咽嗌，《甲乙经》作“困竭”；百药作“甘药”。愚谓：内外俱劳，则血气两耗，血伤气耗，故咽嗌为之不利也。）形数惊恐，经络不通，病生于不仁，治之以按摩醪药。（愚谓：惊伤心，心主脉；恐伤肾，肾主血。心肾有伤，血脉凝涩，故经络不通，病生不仁，不仁谓不应，其用则㿏痹矣。按摩所以开通闭塞，导引阴阳。醪药者，酒药也，所以养正祛邪，调中理气。〔血气形志论〕）
帝曰：其有不从毫毛生，而五藏阳以竭也，津液充郭，其魄独居，孤精于内，气耗于外，形不可与衣相保，此四极急而动中，是气拒于内，而形施于外，治之奈何？（不从毫毛言生于内也。阴气内盛，阳气竭绝，不得入于腹中，故言五藏阳以竭也。津液者，水也，充满也。郭，皮也，阴蓄于中，水气胀满，上攻于肺，肺气孤见。魄者肺神，肾为水害，子不救母，故云其魄独居也。夫阴精损削于内，阳气耗减于外，则三焦闭溢，水道不通，水满皮肤，身体否肿，故云形不可与衣相保也。凡此之类，皆四肢脉数，急而内鼓动于肺中也。肺动者，谓气急而咳也。言如是者，皆水气格拒于腹膜之内，浮肿施张于身形之外。四极言以末，则四肢也。）岐伯曰：平治于权衡，去宛陈莝，是以微动四极，温衣，（温衣当作“温之”。微动四肢，令阳气渐次宣行，乃所以温之也。或云作“温表”，谓微动四肢，令阳气渐次宣行而温于表也。）缪刺其处，以复其形。开鬼门，（鬼门者，以水气所居而言也。阳为火，阴为水；阳为神，阴为鬼。今水气居表，为人之祟，故为鬼门。）洁净府，（盖以陈莝之宛为不净，或下泄，或利小水。去其陈莝是为洁净府，净对陈莝而言。）精以时服，五阳已布，疏涤五藏，故精自生，形自盛，骨肉相保，巨气乃平。（平治权衡谓察脉浮沉，浮为在表，沉为在里，在里者泄之，在表者汗之。故上文云开鬼门、洁净府也。去宛陈莝谓去陈久之水物，犹如草莝不可久留于身中也。微动四极，谓微动四肢，人阳气渐以宣行，故又曰温衣也。经脉满则络脉溢，络脉溢则缪刺之，以调其络脉，使形容如旧而不肿。故云：缪刺其处，以复其形也。开鬼门是启玄府，遣气也。五阳是五藏之阳气也。洁净府谓泻膀胱去水也。脉和则五精之气以时宾服于肾藏也。然五藏之阳渐而宣布，五藏之外气秽复除也。如是故精髓自生，形肉自盛。藏府既和，则骨肉之气更相保抱，大经脉气乃平复尔。〔汤液醪醴论〕）
帝曰：凡治病，察其形气色泽，脉之盛衰，病之新故，曰治之无后其时，形气相得，谓之可治；（〔续〕气盛形盛，气虚形虚，是相得所。）色泽以浮，谓之易已；（〔续〕气色浮润，血气相营，故易已也。）脉从四时，谓之可治；（〔续〕如春弦之类。）脉弱以滑，是有胃气，命曰易治，取之以时。（〔续〕候可取之时而取之，则万举万全，当以四时血气所在而为疗尔。愚谓：如春气在经脉之类。《甲乙经》作治之趋之，无后其时。与王注两通。）形气相失，谓之难治；（〔续〕形盛气虚，气盛形虚，皆相失也。）色夭不泽，谓之难已；（〔续〕夭谓不明而恶，不泽，枯燥也。）脉实以坚，谓之益甚；（〔续〕脉实坚是邪气盛，故益甚也。）脉逆四时，为不可治。必察四难（上四句是谓四难。）而明告之。所谓逆四时者，春得肺脉，夏得肾脉，秋得心脉，冬得脾脉，其至皆悬绝沉涩者，命曰逆四时。（〔续〕悬绝谓如悬物之绝去也。）未有藏形，于春夏而脉沉涩，（〔续〕谓未有藏脉之形状也。）秋冬而脉浮大，命曰逆四时也。风者，百病之长也，（〔续〕言先百病而有之。）今风寒客于人，使人毫毛毕直，皮肤闭而为热，（〔续〕客谓客止于人形也。风击皮肤，寒胜腠理，故毫毛毕直，玄府闭密而热生也。）当是之时，可汗而发也；或痹不仁肿痛，（〔续〕病生而变，故如是也。热中血气则㿏痹不仁，寒气伤形，故为肿痛。）当是之时，可汤熨及火灸刺而去之。弗治，病入舍于肺，名曰肺痹，发咳上气，（〔续〕邪入阳则狂，邪入阴则痹，故入于肺名曰痹焉，肺变动为咳，咳则上气也。）弗治，肺则传而行之肝，病名曰肝痹，一名曰厥，胁痛出食，（〔续〕肺金伐木，气下入肝，故曰行之肝也。肝主怒，怒则气逆，故一名厥也。肝脉从少腹属肝络胆布胁肋循喉咙，故胁痛而食入腹则出也。）当是之时，可按若刺耳。弗治，肝传之脾，病名曰脾风，发瘅，腹中热，烦心出黄，（〔续〕肝应风木胜土，土受风气，故曰脾风。脾病善发黄瘅。又脾脉入腹属脾络胃，上膈注心中，故腹中热而烦心，出黄色于使泄之所也。）当此之时，可按、可药、可浴。弗治，脾传之肾，命名曰疝瘕，少腹冤热而痛，出白，一名曰蛊。（〔续〕肾脉自股内后廉，贯脊属肾络膀胱，故少腹冤热而痛，溲出白液也。冤热内结，消烁脂肉，如虫之食，日加损削，故一名曰蛊。愚按：冤者屈滞也，病非本经，为他经冤抑而成此疾也。冤一作“客”，客犹寄也，遗客热于少腹，久不去，从金化而为白。）当此之时，可按可药。弗治，肾传之心，病筋脉相引而急，病名曰瘛，（〔续〕肾水不足则筋燥急，故相引也。阴气内弱，阳气外燔，筋脉受热而自跳掣，故名曰瘛。）当此之时，可灸可药。弗治，满十日，法当死。（至心而气极，当如是矣。若复传行，当如下说。）肾因传之心，心则复反传而行之肺，发寒热，（〔续〕肺以再伤，故寒热也。）法当三岁死，（“三岁”当作“三日”。夫以肺病而来，各传所胜，至肾传心，法当十日死，及肾传之心，心复传肺，正所谓一藏不复受再伤者也，又可延之三岁乎！然期浅深，又可不刻舟求剑也。）此病之次也。（〔续〕传胜之次第。）然其卒发者，不必以于传，（〔续〕不必依传之次，故不必以传治之。）或其传化有不以次。不以次入者，忧恐悲喜怒。令不得以其次，故令人有大病矣。（〔续〕忧恐悲喜怒触遇即发，故令病亦不次而生。）因而喜大虚则肾气乘矣。（〔续〕喜则心气移于肺，心气不守，故肾气乘矣。）怒则肝气乘矣，（〔续〕怒则气逆，故肝气乘脾。）悲则肺气乘矣，（〔续〕悲则肝气移于肝，肝气受邪，故肺气乘矣。）恐则脾气乘矣，（〔续〕恐则肾气移于心，肾气不守，故脾气乘矣。）忧则心气乘矣，（〔续〕忧则肺气移于脾，肝气不守，故心气乘矣。雪斋云：此论喜与恐是本志动而虚，故所不胜来乘。怒与悲是本志乘，不知乘何藏，忧是脾志而心乘之，尤不可晓。原注全非。）此其道也。（〔续〕此其不次之常道。）故病有五，五五二十五变，反其传化。（〔续〕五藏相并而各五之五，而乘之则二十五变也。然其变化以胜相传，传而不次，变化多端。愚谓：一藏之中有虚邪、实邪、微邪、甚邪、贼邪，故云五五二十五变。）传，乘之名也。（〔续〕传者，相乘之异名耳。雪斋云：得病传之至于胜时而死者为常，中生喜怒令病次传者为奇。〔玉机真藏论〕）
肝病者，两胁下痛引少腹，令人善怒，（〔续〕肝脉环阴器、抵少腹、布胁肋，故病如是，其气实则善怒。）虚则目䀮䀮无所见，耳无所闻，善恐如人将捕之，（〔续〕肝脉入项颡，连目系，胆脉从耳后入耳中，故病如是。恐，恐惧魂不安也。）取其经，厥阴与少阳，（〔续〕非其络病，故取其经。取厥阴以治肝气，取少阳以调气逆也。）气逆，则头痛，耳聋不聪，颊肿，（〔续〕肝脉自目系上出额，与督脉会于巅，故头痛；胆脉从耳中出耳前，其支别者，从目系下颊里，故耳聋不聪、颊肿也。是以上文兼取少阳。）取血者。（〔续〕胁中血满，独异于常，乃气逆之，诊随其左右，有则刺之。）心病者，胸中痛，胁支满，胁下痛，膺背肩胛间痛，两臂内痛，（〔续〕少阴心脉，支别者循胸出胁，直行者上肺出腋下，下循臑内后廉，循臂内抵掌后锐骨之端。又厥阴心主脉，循胸出胁抵腋下，下循臑内入肘中，循臂行两筋之间。又太阳小肠脉，自臂臑上绕肩胛交肩上，故病如是。支者，持也，谓坚持急满也。）虚则胁腹大，胁下与腰相引而痛，（〔续〕厥阴心主历络三焦，少阴心脉下膈络小肠，故病如是。）取其经，少阴太阳舌下血者。（〔续〕少阴脉从心系挟咽喉，故取舌本下及经脉血也。）其变病，刺郄中血者。（〔续〕其或呕变，则刺少阴之郄，在掌后脉中去腕半寸。）脾病者，身重善肌（一作“饥”。）肉痿，足不收行，善瘛，脚下痛，（〔续〕脾象土而主肉，故身重肉痿，痿谓无力也。太阴脾脉起足大指上腨内，少阴肾脉起足小指斜趋足心，故病生于足而下，并取少阴血也。）虚则腹满肠鸣，飧泄，食不化，（〔续〕《灵枢经》曰：中气不足，则腹为之善满，肠为之善鸣也。）取其经，太阴阳明少阴血者。（〔续〕以前病行善瘛脚下痛，故取之出血也。）肺病者，喘咳逆气，肩背痛，汗出，尻阴股膝髀腨足胻皆痛，（〔续〕肺藏气主喘息，在变动为咳，故病则喘咳逆气也。背为胸中之府，肩接近之，故肩背痛也。肺养皮毛，邪盛则心液外泄，故汗出也。肺病则肾脉受邪，故尻至足皆痛。）虚则少气不能报息，耳聋嗌干，（〔续〕气虚少，故不足以报入息也。太阴肺络会于耳中，故耳聋。少阴肾脉入肺中循喉咙挟舌本，今肺虚则肾气不足以上润于嗌，故嗌干也。是以下文兼取少阴也。）取其经，太阴足太阳之外厥阴内血者。（〔续〕足太阳之外，厥阴之内，则少阴脉也。视左右足脉少阴部分有血满异于常者，即取之。）肾病者，腹大胫肿，喘咳身重，寝汗出，憎风，（愚按：肾脉起于足上腨，挟脐循腹里上入肺，故腹大胫肿喘咳。肾病则骨不能用，故身重。肾水病则心火旺，故热蒸心液为汗。汗多亡阳，故憎风。憎，深恶之也。）虚则胸中痛，大腹小腹痛，清厥意不乐，（〔续〕肾脉络心注胸中，肾气既虚，心无所制，心气熏肺，故痛聚胸中。太阳脉下行至足，肾虚则太阳之气不能盛行于足，故足冷而气逆也。足冷气逆，故大小腹痛。志不足则神躁扰，故不乐。）取其经，少阳太阳血者。（〔续〕凡刺之道，虚则补，实则泻。不盛不虚以经取之，是谓得道。经络有血刺而去之，是谓守法。犹当揣形定气，先去血脉，而后乃调有余不足焉。〔藏气法时论〕）
帝曰：夫子数言热中消中，不可服膏梁芳草石药，石药发癫，芳草发狂。（〔续〕多饮数溲，谓之热中；多食数溲，谓之消中。多喜曰癫，多怒曰狂。）夫热中消中者，皆富贵人也，今禁膏梁，是不合其心；禁芳草石药，是病不愈，愿闻其说。（〔续〕热中消中者，脾气上溢，甘肥之所致，故禁食膏梁芳草之美。《经》曰：五味入口藏于胃，脾为行其精气，津液在脾，故令人口甘，此肥美之所发也。此人必数食甘美而多肥。肥者令皮肉热，甘者令人中满，故气上溢转为消渴，此之谓也。膏肉，梁米也；石药，英乳也；芳草，浓美也。）岐伯曰：夫芳草之气美，石药之气悍，二者其气急疾坚劲，故非缓心和人，不可以服此二者。（〔续〕脾气溢而生病，躁疾气悍则又滋其热。若性和心缓不与物争，则神不躁迫，无惧内伤，故可服此二者。悍，利也；坚，定也，固也；劲，刚也。言芳草石药之气，坚定固久刚烈而卒不歇灭也。）曰：不可以服此者，何以然？曰：夫热气慓（疾也。）悍，药气亦然，二者相遇，恐内伤脾，脾者土也，而恶木。服此药者，至甲乙日更论。（〔续〕热气慓盛则木气内余，故心非和缓则躁怒数起。躁怒数起则热气因木以伤脾，故至甲乙日更论脾病之增减。〔腹中论〕）
帝曰：天不足西北，左寒而右凉；地不满东南，右热而左温，其故何也？（〔续〕君面巽而言，臣面乾而对。）岐伯曰：阴阳之气，高下之理，大小之异也。（大小当作“太少”，下文可见，谓阴阳之气，盛衰之异。今中原地形，西北方高，东南方下，西方凉，北方寒，东方温，南方热。气化犹然矣。）东南方，阳也，阳者其精降于下，故右热而左温。（〔续〕阳精下降，故地气以温而知之于下矣。阳气生于东而盛于南，故东方温而南方热，气之多少明矣。）西北方，阴也，阴者其精奉于上，故左寒而右凉。（〔续〕阴精奉上，故地以寒而知之于上矣。阴气生于西而盛于北，故西方凉而北方寒。）是以地有高下，气有温凉，高者气寒，下者气热，（〔续〕至高之地冬气常在，至下之地春气常在。）故适（居也。）寒凉者胀，之温热者疮，下之则胀已，汗之则疮已，此腠理开闭之常，大小之异耳。（西北东南言其大也。折而言之，一方之中皆有西北东南，且如中原地形亦有高下。人所居高则寒，处下则热。常试观之，高山多雪，平川多雨，高山多寒，平川多热，则高下寒热可征见矣。寒凉之地，腠理开少闭多，阳气不散，故适寒凉腹必胀；温热之地，腠理开多闭少，阳气发泄，故住温热皮必疮。下之中气不余，故胀已；汗之阳气外泄，故疮已。）曰：其于寿夭何如？曰：阴精所奉其人寿，阳精所降其人夭。（阴精所奉，高之地也；阳精所降，下之地也。阴方之地，阳不妄泄，寒气外持，邪不数中而正气坚守，故寿延；阳方之地，阳气耗散，发泄无度，风湿数中，真气倾竭，故夭折。即事验之，今中原之境，西北方众人寿，东南方众人夭，其中犹各有微甚耳。此寿夭之大异也。异方者审之乎！）曰：其病治之奈何？曰：西北之气散而寒之，东南之气收而温之，所谓同病异治也。（〔续〕西北人皮肤闭，腠理密，人皆食热，故宜散宜寒。东南方人，皮肤腠理开，人皆食冷，故宜收宜温。散谓温浴，中外畅达；收谓温中，不解表也。今上俗皆反之，依而疗之则反甚矣。分方为治亦具。〔异法方宜论〕）故曰：气寒气凉，治以寒凉，行水渍之；气温气热，治以温热，强其内守。必同其气，可使平也，假者反之。（〔续〕寒方以寒，热方以热，温方以温，凉方以凉，是正法也，是同气也。行水渍之，谓汤浸渍也。平，谓平调也。假者反之，如西方北方有冷病，假热方温方以除之；东方南方有热疾，须凉方寒方以疗者，则反上正法以取之。滑注：许多说话，只是“假者反之”一句上。）岐伯曰：补上下者从之，治上下者逆之，（〔续〕上者天气，下者地气，不及则顺而和之，太过则逆而治之。）以所在寒热盛衰而调之。（愚谓：或寒、或热、或盛、或衰，各随其所在部分而治之，使其平调也，即下文“上取下取”之类。）故曰：上取下取，内取外取，以求其过。（上取谓吐也，下取谓泻也，内取利小便，外取以汗泄也。王注：上取谓以药制有过之气，制而不顺则吐之；下取谓以迅疾之药除下病，攻之不去则下之；内取谓食及以药内之，审其寒热而调之；外取谓药熨，令所病气调适也。又如当寒反热，以冷调之；当热反寒，以温和之；上盛不已，吐而脱之；下盛不已，下而夺之，谓求得气过之道也。愚谓：求者治也，过者，谓气之过于常候而为病者也。以上诸法，皆治其气之为病者。）能毒者以厚药，不胜毒者以薄药。此之谓也。（〔续〕药厚薄，谓气味厚薄者也。《甲乙经》云：胃厚、色黑、大骨、肉肥者皆胜毒，其瘦而胃薄者，皆不胜毒。）气反者，病在上，取之下；病在下，取之上；（反，谓反其常也。气反其常，治亦如之。王注：下取，谓寒逆于下而热攻于上，不利于下，气盈于上则温下以调之；上取谓寒积于下，温之不去，阳藏不足则补其阳。）病在中，旁取之。（以左引右，以右引左也。王注谓：气并于左则药熨其右，并于右则药熨其左以和之，必随寒热为适。）治热以寒，温而行之；治寒以热，凉而行之；治温以清，冷而行之；治清以温，热而行之。（〔续〕气性有刚柔，形症有轻重，方用有大小，调制有寒温，盛大则顺气性以取之，小耎则逆气性以伐之，气殊则主必不容，力倍则攻之必胜，是则谓汤饮调气之制也。）故消之削之，吐之下之，补之泻之，久新同法。（〔续〕量气盛虚而行其法，病之久新，无异道也。）曰：病在中而不实不坚，且聚且散，奈何？曰：无积者求其藏，虚则补之，（〔续〕随病所在，命某藏以补之。）药以祛之，食以随之，（〔续〕祛，迫逐也；随之，谓随用汤丸也。）行水渍之，和其中外，可使毕已。曰：有毒无毒，服有约乎？曰：病有久新，方有大小，有毒无毒，固宜常制矣。（愚谓：下文即常制也，即有约也。）大毒治病，十去其六；常毒治病，十去其七；小毒治病，十去其八；无毒治病，十去其九。谷肉果菜，食养尽之，无使过之，伤其正也。（愚谓：约，节药也。假如无毒治病，病已十去其九，须以此为节约再勿药也，须以谷肉果菜，随五藏所宜者，食之养之，以尽其余病也。无毒之药，性虽平和，久而多之，则气有偏胜，藏气亦偏弱矣。大毒性烈为伤也多，小毒性和为伤也少，常毒之性减大毒一等，加小毒一等，所伤可知，故至约必止也。）不尽，行复如法。（〔续〕法，谓前四约也，余病不尽，然再行之，毒之大小至约而止，必无过也。〔五常政大论〕）
帝曰：论言热无犯热，寒无犯寒。予欲不远寒、不远热奈何？（上之寒热二字，所用之寒热也；下之寒热二字，因气之寒热也。远，犹避也，犹远之则怨之，远韵同，远离也。）岐伯曰：发表不远热，攻里不远寒。（〔续〕出汗宜热药，故不避热；下利宜寒药，故不避寒。如是则夏亦可用热，冬亦可用寒，皆谓不获已而用之也差，秋冬亦同法。）曰：不发不攻而犯寒犯热何如？曰：寒热内贼，其病益甚。（以水济水，以火济火，适足以更病，非但本病之益甚。）曰：愿闻无病者何如？曰：无者生之，有者甚之。（〔续〕无病者犯禁犹能生病，况有病耶？）曰：生者何如？曰：不远热则热至，不远寒则寒至，寒至则坚否腹满痛急，下利之病生矣。热至则身热，至则身热吐下霍乱，痈疽疮疡，瞀郁注下，瘛肿胀，呕，鼽衄，头痛，骨节变肉痛，血溢血泄，淋闭之病生矣。曰：治之奈何？曰：时必顺之，犯者治以胜也。（春宜凉，夏宜寒，秋宜温，冬宜热，此时之宜，不可不顺。犯热治以咸寒，犯寒治以甘热，犯凉治以苦温，犯温治以辛凉，所谓胜也。）曰：郁之甚者治之奈何？曰：木郁达之，火郁发之，土郁夺之，金郁泄之，水郁折之。（〔续〕达谓吐之，令其条达；发谓汗之，令其疏散；夺谓下之，令无壅碍；泄谓渗泄，解表利小便也；折谓抑之，制其冲逆也。）然调其气，过者折之，以其畏也，所谓泻之。（〔续〕通是五法，则气可平调矣。过，太过也。太过者以其味泻之，如咸泻肾，酸泻肝之类。过者畏泻，故谓泻为畏也。滑注：木本性条达，火本性发扬，土本性冲和，金本性肃清，水本性流通，五者一有所郁，斯失其性矣。达发夺泄，折将以治，其郁而遂其性也。治之之法，抑必有道焉。下文调其气，过者折之，以其畏治郁之法也，谓欲调其气，当即其过者而折之以其所畏。盖以郁之为郁也，或内或外，或在气或在血，必各有因，治之之法，或汗或下，或吐或利，当各求其所因而折之。夫如是，郁岂有不畏乎？故下文又总之曰：所谓泻之义可见矣，不必执以达之为吐，发之为汗云云也。王安道曰：此段十三句通为一章，当分三节。自“帝曰”至“水郁折之”九句为一节，治郁法之问答也。然“调其气”一句为一节，治郁之余法也，过者折之，以其畏也。所谓泻之三句为一节，调气之余法也。凡病之起，多由乎郁，郁者滞而不通之义，或因所乘而为郁，或不因所乘而本气自郁，皆郁也，岂惟五运之变能使然哉！郁既非五运之变可拘，则达之、发之、夺之、泄之、折之之法，固可扩而充之矣。可扩而充其应变不穷之理也欤！且夫达者，通畅之也，如肝性急怒，气逆胠胁，或胀火时上炎，治以苦寒辛散而不愈者，则用升发之药加以厥阴报使而从治之。又如久风入中为飧泄，及不因外风之入，而清气在下为飧泄，则以轻扬之剂举而散之。凡此之类，皆达之之法也。王氏以吐训“达”，不能使人无疑。以为肺金盛而抑制肝木欤，则泻肺气举肝气可矣，不必吐也；以为脾胃浊气下流而少阳清气不升欤，则益胃升阳可矣，不必吐也。虽然木郁固有吐之之理，今以“吐”字总该“达”字，则凡木郁皆当用吐，其可乎哉！至于东垣所谓食塞肺分，为金与土旺于上而克木。夫金之克木，五行之常道，固不待夫物伤而后能也；且为物所伤，岂有反旺之理？若曰吐去其物以伸木气，乃是反为木郁而施治，非为食伤而施治矣。夫食塞胸中而用吐，正《内经》所谓“其高者，因而越之”之义耳，不劳引木郁之说以汩之也。火郁发之，发者汗之也，升举之也。如腠理外闭，邪热怫郁，则解表取汗以散之。又如龙火郁甚于内，非苦寒降沉之剂可治，则用升浮之药佐以甘温，顺其性而从治之，使势衰则止，如东垣“升阳散火汤”是也。凡此之类，皆发之之法也。土郁夺之，夺者攻下也，劫而衰之也。如邪热入胃，用咸寒之剂以攻去。又如中满腹胀，湿热内甚，其人壮气实者，则攻下之；或势盛不能顿除者，则劫夺其势而使之衰。又如湿热为痢，非力轻之剂可治者，则或攻或劫以致其平。凡此之类，皆夺之之法也。金郁泄之，泄者渗泄而利小便也，疏通其气也。如肺金为肾水上源，金受火烁，其令不行，源郁而渗道闭矣，宜肃清金化滋以利之。又如肺气膹满，以凭仰息，非利肺气之剂不足以疏通之。凡此之类，皆泄之之法也。王氏谓渗泄解表利小便。夫渗泄利小便固为泄金郁矣，其“解表”二字得非以人之皮毛属肺，其受邪为金郁，而解表为泄之乎？窃谓如此则凡筋病，便是木郁肉病，便是土郁耶？此二字未当，今删去。且解表间于渗泄利小便之中，是渗泄利小便为三治矣。故易之曰：渗泄而利小便也。水郁折之，折者制御也，伐而挫之也，渐杀其盛也。如肿胀之病，水气淫溢而渗道以塞。夫水之所不胜者土也。今土气衰弱不能制之，故反受其侮，治当实其脾土，资其运化，俾可以治水而不敢犯，则渗道达而后愈。或病势既旺，非上法所能遽制，则用泄水之剂伐而剉之，或去宛陈莝、开鬼门、洁净府三法备举，迭用以渐平之。王氏所谓抑之制其冲逆，正欲折挫其泛滥之势也。夫实土者，守也；泄水者，攻也；兼三治者，广略而决胜也。守也，攻也，广略也，虽俱为治水之法，然不审病之虚实，久近浅深，杂焉妄施，其不倾踣者寡矣！夫五郁之病，固有法以治之，然邪气久客，正气必损。今邪气虽去，正气岂能遽平哉！苟不平调正气，使各安其位，复其常于治郁之余，则犹未足以尽治法之妙。故又曰：然调其气。苟调之而其气犹或过而未服，则当益其所不胜以制之。如木过者当益金，金能制木则木斯服矣。所不胜者，所畏者也。故曰：过者折之，以其畏也。夫制物者，物之所欲也；制于物者，物之所不欲也。顺其欲则喜，逆其欲则恶。今逆之以所恶，故曰：所谓泻之。王氏谓咸泻肾、酸泻肝之类，未尽厥旨。虽然自调其气以下，盖经之本旨，故余推其义如此。若扩克为应变之用，则不必尽然也。）帝曰：假者何如？岐伯曰：有假其气，则无禁也。（假，借也。正气不足，客气胜之，故借寒热温凉以资夫正气，即胜气可犯之谓也。王注：假寒热温凉以资正气，则可以热犯热，以寒犯寒，以温犯温，以凉犯凉也。）所谓主气不足，客气胜也。（〔续〕客气，谓六气更临之气，主气谓五藏应四时正王，春夏秋冬也。〔并六元正纪论〕）
气味有厚薄，性用有躁静，治保有多少，力化有浅深。（愚谓：此指药之气味功用言。）上淫于下，所胜平之；外淫于内，所胜治之。（〔续〕淫，谓行所不胜已者也。上淫于下，天之气也；外淫于内，地之气也。随所制胜而以平治之也。制胜谓五味寒热温凉随胜用之，下文备矣。下文云：司天之气，风淫所胜，平以辛凉，佐以苦甘，以甘缓之，以酸泻之之类。诸气在泉，风淫于内，治以辛凉，佐以苦，以甘缓之，以辛散之之类。王注：风性喜温而恶清，故治之凉，是以胜气治之也，佐以苦，随其所利也。木苦急，则以甘缓之，若抑，则以辛散之。《新校正》云：天气主岁，虽有淫胜，但当平调之，故不曰治而曰平，故在泉曰治，司天曰平，即此义也。）谨察阴阳所在而调之，以平为期，正者正治，反者反治。（阴病阳不病，阳病阴不病，正也。以寒治热，以热治寒，治之正也。阳位已见阴脉，阴位又见阳脉，反也。以寒治寒，以热治热，治之反也。）夫气之胜也，微者随之，甚者制之。气之复也，和者平之，暴者夺之。皆随胜气，安其屈伏，无问其数，以平为期，此其道也。（〔续〕随谓随之，制谓制止，平谓平调，夺谓夺其胜气也，安谓顺胜气以和之也。治此者，不以数之多少，但以气平和为准度尔。）高者抑之，（制其胜也。）下者举之，（济其弱也。）有余者折之，（屈其锐也。）不足者补之，（全其气也。）佐以所利，和以所宜，（愚谓：如辛利于散，酸利于收之类。和以所宜，如肝宜散、肺宜收之类。）必安其主客，通其寒温，同者逆之，异者从之。（〔续〕虽制胜扶弱而客主须安，一气失所，则矛盾更作，各伺其便。内淫外并而危败之由作矣。同谓寒热温清气相比和者，异谓金木水火土不比和者。气相得者则逆，所胜之气以治之；不相得者则顺，所不胜气以治之。）帝曰：气有多少，病有盛衰，治有缓急，方有大小，愿闻其约？（约，度，准则也。）岐伯曰：气有高下，病有远近，症有中外，治有轻重，适其至所为故也。（〔续〕藏位有高下，府气有远近，病症有表里，药用有轻重，调气多少，和其紧慢，令药气至病所为，故勿太过与不及也。）《大要》曰：君一臣二，奇之制也；君三臣四，偶之制也；君二臣三，奇之制也；君三臣六，偶之制也。（愚按：奇，古之单方，独用一物是也。又有数合阳数之奇方，谓一、三、五、七、九，皆阳数也，以药味之数皆单也，君一臣三，君三臣五亦合阳数也。病在上而近者宜奇方。偶，古之复方也，有两味相配之偶方，有二方相合之偶方，有数合阴数之偶方，谓二、四、六、八、十，皆阴数也，以药味之数皆偶也。君二臣四，君四臣六亦合阴数也。病在下而远者宜偶方。制者，有因时制宜之义，以病有远近，治有轻重所宜，故云制也。）故曰：近者奇之，远者偶之，汗者不以奇，下者不以偶，（愚按：王注，汗药如不以偶则气不足以外发，下药如不以奇则药毒攻而致过。是奇则单行，偶则并行，单则力孤而微，并则力齐而大，意者下本易行，故用单汗或难出，故宜并及。观仲景之制方，桂枝汤汗药也，反以三味为奇；大承气汤下药也，反以四味为偶，何也？此又可见古人因时制宜，而难以偶奇拘之也。）补上治上制以缓，补下治下制以急，急则气味厚，缓则气味薄，适其至所，此之谓也。（愚按：急方有五，有急病急攻之急方，有汤散荡涤之急方，有药性有毒之急方，有气味厚药之急方。王注：治下补下方若缓慢，则滋道路而力又微，制急方而气味薄则力与缓等。缓方有五，有甘以缓之之缓方，有丸以缓之之缓方，有品件群众之缓方，有无毒治病之缓方，有气味薄药之缓方。王注：补上治上，方若迅急，则上不住而迫走于下，制缓方而气味原则势与急同。适者，宜也。谓凡制方须宜，至其病所，无太过不及也。）病所远而中道气味之者，食而过之，无越其制度也。（〔续〕假如病在肾而心之气味，食而令足，仍急过之，不饲以气味，肾药凌心，心复益衰，余上下远近不同。）是故平气之道，近而奇偶，制小其服也。远而奇偶，制大其服也。大有数少，小则数多。多则九之，少则二之。（王注：或识见高远，权以合宜。方奇而分两偶，方偶而分两奇。如是者，近而偶制，多数服之；远而奇制，少数服之。愚按：大方有二：有君一臣三佐九之大方，有分两大而顿服之大方。盖治肾肝及在下而远者，宜顿服而数少之大方，病有兼症而邪不专，不可以一、二味治者，宜君一臣三佐九之大方。王太仆以人之身三折之，近为心肺，远为肾肝，中为脾胃。故肝之三服可并心之七服，肾之二服可并肺之七服也。小方有二：有君一臣二之小方，有分两微而频服之小方。盖治心肺及在上而近者，宣分两微少而顿服之小方，徐徐呻之是也。病无兼症而邪气专，可一、二味而治者，宜君一臣二之小方。故肾之二服可分为肺之九服及肝之三服也。）奇之不去则偶之，是谓重方。偶之不去则反佐以取之，所谓寒热温凉，反从其病也。（〔续〕方与其重也宁轻，与其毒也宁善，与其大也宁小。是以奇方不去，偶方主之。偶方病在则反其一，佐以同病之气而取之也。盖细小寒热可以正治而折消之，甚大寒热则必与违性者争雄，与异气者相格，是以反其佐以同其气，则药可入而病可愈矣。所谓始同终异是也。愚谓：《经》云：偶是谓重方，而七方中又有复方，复即重也，岂非偶方者二方相合之谓？复方者二方四方相合之方欤？一说复字非重复，乃反复之复。何也？既言奇之不去则偶之，又云偶之不去则反佐以取之，是反复以取之也。故以复为反复，亦不远《内经》之意，且复方有分两均齐之复方，如胃风汤各等分是也，有本方之外别如余味者为复方，如承气汤外参以连翘、薄荷、黄芩、栀子，以为凉膈散是也。）帝曰：五味阴阳之用何如？岐伯曰：辛甘发散为阳，酸苦涌泻为阴，咸味涌泄为阴，淡味渗泄为阳。六者或收或散，或缓或急，或燥或润，或软或坚，以所利而行之，调其气使其平也。（〔续〕涌，吐也，泄利也，渗泄小便也。言水液自回肠泌别汁渗入膀胱，胞气化之而为溺以出也。《经》曰：五味各有所利，或散，或收，或缓，或急，或坚，或软，四时五藏病，随五味所宜也。）帝曰：非调气而得者，（不因于气也。）治之奈何？有毒无毒，何先何后？愿闻其道。（病生之类有四。一者始因气动而内有所成，二者因气动而外有所成，三者不因气动而病生于内，四者不因气动而病生于外。夫因气动而内成者，谓积聚、癥瘕、瘤瘿、结核、癫痫之类；外成者，谓痈肿、疮疡、痂疥、疽痔、掉瘛、浮肿、目赤、瘭疹、胕肿、痛痒之类；不因气动而病生于内者，谓留饮、辟食、饥饱、劳损、宿食、霍乱、悲、恐、喜、想、慕、忧结之类；生于外者，谓瘴气、贼魅、虫蛇、蛊毒、飞尸、鬼击、冲薄、坠堕、风寒暑湿、斫射、刺割、捶仆之类。如是四类，有独治内而愈者，有兼治内而愈者，有独治外而愈者，有兼治外而愈者，有先治内而后治外而愈者，有先治外而后治内而愈者，有须毒剂而攻击者，有须无毒而调引者。凡此之类，方治所施，或重或轻，或缓或急，或收或散，或润或燥，或软或坚，方士之用，见解不同，各擅己心，好用非素，故复问之。）岐伯曰：有毒无毒，所治为主，适大小为制也。（〔续〕言但能破积愈疾，则为良方，非必要言以先毒为是，后毒为非，无毒为非，有毒为是，必量病轻重大小制之也。）曰：请言其制。曰：君一臣二，制之小也；君一臣三佐五，制之中也；君一臣三佐九，制之大也。热者寒之，寒者热之，微者逆之，甚者从之，（〔续〕病之微小者，犹人火也，遇草而病，得木而燔，可以湿伏，可以水灭，故逆其性气以折之、攻之。病之大甚者，犹龙火也，得湿而焰，遇水而燔。不知其性，以水湿折之，适足以光焰诣天物穷方正矣。识其性者，以火逐之则燔灼自消，焰火扑灭。逆之，谓以寒攻热，以热攻寒。从之，谓以寒治寒，以热治热，是以下文曰：逆者正治云云。）坚者削之，客者除之，劳者温之，结者散之，留者攻之，燥者濡之，急者缓之，散者收之，损者益之，逸者行之，惊者平之，（愚谓：卒见异物，暴闻异声，以致惊也，须使其习见异物，熟闻异声，则平常习熟不以为异，而惊去矣，故曰平之。或谓镇静其心，安定其神，亦所以平之也。）上之下之，摩之浴之，薄之劫之，开之发之，适事为故。（〔续〕量病症候，适事用之。）曰：何谓逆从？曰：逆者正治，从者反治，从少从多，观其事也。（〔续〕逆者正治，逆病气而正治也；从者反治，须从顺病气乃反治法也。从少谓一同而二异；从多谓二同而三异。言尽同者是奇制也。）曰：反治何如？曰：热因寒用，寒因热用，塞因塞用，通因通用，必伏其所主，而先其所因，其始则同，其终则异，可使破积，可使溃坚，可使气和，可使必已。（夫大寒内结，蓄聚疝瘕，以热攻除，寒格热反纵，反纵之则痛发尤甚，攻之则热不得，前方以蜜煎乌头佐之，以热蜜多，其药服已便消，此谓热因寒用也。有火气动，服冷已过，热为寒格而身冷呕哕、嗌干、口苦、恶热、好寒，众议为热，冷治则甚，其如之何？则热物冷服，下嗌之后，冷体既消，热性便发，由是病气随愈，呕哕皆除，醇酒冷饮，则其类矣。此谓热因寒用也。又病热者，寒攻之则不入，以豆豉诸冷药酒渍，或温而服之，酒热气同，固无违忤，酒热既尽，寒药已行，从其服食，热便随散，此则寒因热用也。或以诸冷物热剂和之，如热食猪肉及粉葵乳，以椒姜橘热剂和之，是亦寒因热用也。又热在下焦治亦然。假如下气虚乏，中焦气壅，胠胁满甚，食已转增，今欲散满则恐虚其下，补下则满甚于中，或谓不救其虚，且攻其满，药入则减，药过依然。故中满下虚，其病常在，乃不知疏启其中，峻补于下，少服则资壅，多服则宣通，由是而疗，中满自除，下虚斯实，此则塞因塞用也。又大热内结，注泄不止，热宜寒疗，结复不除，以寒下之，结散利止，此则通因通用也。又大寒凝内，久利溏泄，愈而复作，绵历数年，以热下之，寒去利止，亦其类也。投寒以热，凉而行之；投热以寒，温而行之。始同终异，斯之谓也。《经》云：治热以寒，温而行之；治寒以热，凉而行之。亦热因寒用，寒因热用之义也。）曰：气调而得者何如？（因于气也。）曰：逆之从之，逆而从之，从而逆之，疏气令调，则其道也。（〔续〕逆谓逆病气以正治，从谓从病气以反治，逆其气以正治，使其从顺，从其气以反取，令彼和调。故曰：逆从也，不疏其气，令道路开通，则气感寒热而为变，始生化多端也。）曰：病之中外何如？曰：从内之外者，调其内；从外之内者，治其外；（各绝其源。）从内之外而盛于外者，先调其内而后治其外；从外之内而盛于内者，先治其外而后调其内；（〔续〕皆谓先除其根，后削其枝条。）中外不相及，则治其主病。（中外不相及，自各一病也。）曰：论言治寒以热，治热以寒，而方士不能废绳墨而更其道也。有病热者寒之而热，有病寒者热之而寒，二者皆在，新病复起，奈何治？（〔续〕谓治之而病不衰退，反回药寒热而随生寒热，病之新者也。）曰：诸寒之而热者取之阴，（壮水之主以制阳光。）热之而寒者取之阳，（益火之源以消阴翳。）所谓求其属也。（〔续〕粗工以热攻寒，以寒疗热，治热未已而冷疾已生，攻寒日深而热病更起，愚谓：此即上文新病复起也。热起而中寒尚在，寒生而外热不除，愚谓：此即上文二者皆在也。欲攻寒则惧热不前，欲疗热则思寒又止，岂知藏府之源有寒热温凉之主哉！夫取心者不必齐以热，取肾者不必齐以寒。但益心之阳，寒亦通行；强肾之阴，热之犹可。观斯之故，或治热以热，治寒以寒，万举万全，孰知其意！）曰：服寒而反热，服热而反寒，其故何也？曰：治其王气，是以反也。（当其王时须是，甚则从之之法也。王注：春以清治肝而反温，夏以冷治心而反热，秋以温治肺而反清，冬以热治肾而反寒。盖由补益王气太甚也。补王太甚，则藏之寒热而气自多矣。）曰：不治王而然者何也？曰：不味王味属也。（愚谓：上“味”字谓深味，下“味”字谓食味，犹云不深味、食味，各有所属也。）夫五味入胃，各归所喜，攻酸先入肝，苦先入心，甘先入脾，辛先入肺，咸先入肾。久而增气，物化之常也。气增而久，夭之由也。（物盛则衰，理当然也。王注：入肝为温，入心为热，入肺为清，入肾为寒，入脾为至阴而四气兼之，皆为增其味而益其气，故各从本藏之气用耳。故久服黄连、苦参而反热者，此其类也，余味皆然，但人意疏忽不能精候耳。故曰：久而增气，物化之常也。气增不已，益以岁年，则藏气偏胜。气有偏胜则有偏绝，藏有偏绝则有暴夭者，故曰：气增而久，夭之由也。何者？药不具五味，不备四气，而久服之，虽且获胜益，久必至暴夭，此之谓也。绝粒服饵则不暴亡，何哉？无五谷物味资助故也。复令食谷，其亦夭焉。）曰：方制君臣何谓也？曰：主病之谓君，佐君之谓臣，应臣之谓使，非上中下三品之谓也。曰：三品何谓？曰：所以明善恶之殊贯也。（〔续〕上中下三品，此明药善恶，不同性用也。）曰：病之中外何如？（〔续〕前问病中外，谓调气之法，今此未尽，故复问之。此对当次前求其属也，之下应古之错简也。）曰：调气之方，必别阴阳，定其中外，各守其乡，内者内治，外者外治，微者调之，其次平之，盛者夺之，汗之下之，寒热温凉，衰之以属，随其攸利。（〔续〕病有中外，治有表里。在内者以内治法和之，在外者以外治法和之，其次大者以平气法平之，盛甚不已则夺其气，令其衰也。假如小寒之气，温以和之；大寒之气，热以取之；甚寒之气，则下夺之，夺之不已，则逆折之，折之不尽，则求其属以衰之。小热之气，凉以和之；大热之气，寒以取之；甚热之气，则汗发之，发之不尽，则逆制之，制之不尽，则求其属以衰之。故曰：汗之，下之，寒热温凉衰之以属，随其攸利。攸，所也。〔至真要大论〕）
必先岁气，无伐天和，（《难经》云：春夏各致一阴，秋冬各致一阳。朱觥云：桂枝汤、麻黄汤春夏各有所加，如东垣之用冷药，义本诸此。）无盛盛，无虚虚，而遗人夭殃；无致邪，无失正，绝人长命。（〔续〕不察虚实，但思攻击，而盛者转盛，虚者转虚，致邪失正，苦夭莫逃。悲夫！）帝曰：其久病者，有气从（顺也。）不康，病去而瘠，奈何？岐伯曰：化不可代，时不可违。（〔续〕夫生长收藏，各应四时之化，虽智巧者，亦无能先时以致之明，非人力所能代也。由是观之，生长收藏化必待其时，物之成败理乱亦待其时也。或言力能代造化违四时者，妄也。）夫经络以通，血气以从，复其不足，与众齐同。养之和之，静以待时，谨守其气，无使倾移，其形乃彰，生气以长，命曰圣王。故《大要》曰：无代化，无违时，必养必和，待其来复。此之谓也。（〔续〕《大要》，上古经法也。〔五常政论〕）
圣人不治已病治未病，不治已乱治未乱。夫病已成而后药之，乱已成而后治之，譬犹渴而穿井，斗而铸兵，不亦晚乎！（〔四时调神论〕）
拘于鬼神者，不可与言至德。（〔续〕志意邪则好祈祷，故不可与言至德。）恶于针石者，不可与言至巧。（〔续〕恶针石则巧不得施。）病不许治者，病必不治，治之无功矣。（〔五藏别论〕）

卷中之三  ——————————————————————————————————————————————————————————————————————————————————————————

色诊  ***************************
絪絪缊缊，迎渊瞻云，吉凶之徵，机存乎人。具色诊钞。
岐伯曰：色脉者，上帝之所贵也，先师之所传也。（先师，僦贷季也。）上古使僦贷季，理色脉而通神明，合之金木水火土四时八风六合，不离其常，（〔续〕先师以色白、脉毛而合金应秋，以色青、脉弦而合木应春，以色黑、脉石而合水应冬，以色赤、脉洪而合火应夏，以色黄、脉代而合土应长夏及四季然。以是色脉下合五行之休王，上副四时之往来，故六合之间，八风鼓折，不离常候，尽可与期。何者？以见其变化而知之也，故下文曰：）变化相移，以观其妙，以知其要，欲知其要，则色脉是矣。（〔续〕言所以知四时五行之气变化相移之要妙者，以色脉也。）色以应日，脉以应月，常求其要，则其要也。（〔续〕言脉应月，色应日者，占候之期准也。常求色脉之差忒，是则常人之诊要也。）夫色之变化，以应四时之脉，此上帝之所贵，以合于神明也，所以远死近生。（〔续〕观色脉之臧否，晓死生之征兆，故能常远于死，而近于生也。〔移精变气论〕）
夫精明五色者，（谓人之精彩神明也。）气之华也，（〔续〕五气之精华者，上见于五色也。愚谓：人之精彩神明与夫五色，乃五气之精华发见也。故下文言五色欲其隐隐然见于内，神明欲其能别黑白，审长短。）赤欲如白（当作“帛”。）裹朱，不欲如赭；白欲如鹅羽，不欲如盐；（〔续〕《甲乙》作白欲如白璧之泽，不欲如垩。）青欲如苍璧之泽，不欲如蓝；黄欲如罗裹雄黄，不欲如黄土；黑欲如重漆色，不欲如地苍。（《甲乙》作“炭色”。）五色精微象见矣，其寿不久也。（五色精微谓朱色、鹅羽、苍璧、雄黄、漆色，象见谓赭色、盐色、蓝色、黄土色、地苍色。言五色贵乎精彩微妙，若败象见则寿不久也。）夫精明者，所以视万物，别黑白，审长短。以长为短，以黑为白，如是则精衰矣。（夫人之精彩神明，贵乎能视万物、别白黑、审长短也；反是则精明衰可知矣。〔脉要精微论〕）
色见青如草兹（滋也。）者死，（〔续〕如草初生之青色。）黄如枳实者死，（色青黄也。）黑如炲（煤也。）者死，赤如衃血者死，（败恶凝聚之血色，赤黑也。）白如枯骨者死，此五色之见死也。（〔续〕藏败故见死色。）青如翠羽者生，赤如鸡冠者生，黄如蟹腹者生，白如豕膏者生，黑如鸟羽者生，此五色之见生也。（〔续〕皆诸润泽也。色虽可爱，若见朦胧尤善。故下文曰：）生于心，如以缟（白也。）裹朱；生于肺，如以缟裹红；生于肝，如缟裹绀；（薄青色。）生于脾，如以缟裹瓜蒌实；生于肾，如以缟裹紫。此五藏所主之外荣也。（〔续〕荣，美色。〔五藏生成论〕）
容色见上下左右，各在其要。（容色，他气也。如肝木部内见赤黄白黑色，皆谓他气也，余藏率如此例所见，皆在明堂上下左右要察候处。故云各在其要，全元起“容”作“客”。视色之法具在《甲乙经》。）上为逆，下为从。（〔续〕色见于下，病生之气，故从色见于上，伤神之兆，故逆。）女子右为逆，左为从；男子左为逆，右为从。（〔续〕左为阳，故男右为从，左为逆；右为阴，故女右为逆，左为从。）易，重阳死，重阴死。（〔续〕女子色见于左，男子色见于右，是变易也。男子色见于左是曰重阳，女子色见于右是曰重阴。气极则反，故皆死也。）阴阳反他，（〔阴阳应象论〕作“反作”。）治在权衡相夺，奇恒事也，揆度事也。（权衡相夺，言阴阳二气不得高下之宜，是奇于寻常之事，当揆度其气，随宜而处疗之。〔玉版要论〕）
帝曰;夫络脉之见也，其五色各异，青黄赤白黑不同，其故何也？岐伯曰：经有常色而络无常变也。（经行气，故色见常应于时；络主血，故受邪则变而不一矣。）曰：经之常色何如？曰：心赤，肺白，肝青，脾黄，肾黑，皆亦应其经脉之色。曰：络之阴阳，亦应其经乎？曰：阴络之色应其经，阳络之色变无常，随四时而行也。（〔续〕顺四时气化之行止。）寒多则凝泣，凝泣则青黑；热多则淖泽，（〔续〕淖，湿也；泽，润液也，谓微湿润也。）淖泽则黄赤。此皆常色，谓之无病。五色俱见者，谓之寒热。（〔经络论〕）
岐伯曰：五藏六府固尽有部，（〔续〕面上之分部。）视其五色，黄赤为热，白为寒，（〔续〕阳气少，血不上荣于色，故白。）青黑为痛。（〔续〕血凝泣则变恶，故色青黑则痛。〔举痛论〕）
善诊者，察色按脉，先别阴阳，审清浊而知部分；视喘息，（〔续〕候呼吸长短。）听音声而知所苦；观权衡规矩而知疾所主。（〔续〕权谓秤锤，衡谓星衡，规圆形，矩方象。然权所以察中外，衡所以定高卑，规所以表柔虚，矩所以明强盛，故善诊之用必备见焉。所主谓应四时之气，所主生病之在高下中外也。）按尺寸，观浮沉滑涩，而知病所主以治；无过以诊，则不失矣。（〔续〕《甲乙经》作“知病所在以治则无过”。愚谓：审色之清浊，别脉之阴阳，而知病生于何部，似指藏府言也。视喘息之长短，听音声之高卑，而知病生于何症，似指虚实言也。又须观其时之升降浮沉，则可以验夫气之高下中外，似指外感言也。又须参其脉之浮沉滑涩，则可以知其病之所生之由而施治焉，似指内伤言也。如此兼备详尽，以治则不差，以诊则无误，岂非善诊者耶！诊，诊候也；失，失误也。〔阴阳应象论〕）
太阳之脉，其终也戴眼反折，瘛疭，其色白，绝汗乃出，出则死矣，（〔续〕戴眼，谓睛不转而仰视也。绝汗，谓汗暴出如珠而流旋复干也。太阳极则汗出，故出则死。足太阳脉起目内眦，上额交颠络脑，下项，循肩髆，挟脊抵腰，其支循足至小指。手太阳脉起手小指，循臂上肩，其支上颊至目内眦，故病有如是。）少阳终者，耳聋，百节皆纵，目瞏绝系，一日半死，其死也，色先青白，乃死矣。（〔续〕此手足少阳经分病也。少阳主骨，故气终则百节纵缓。色青白者，金木相薄也，故见死矣。瞏，谓直视如惊貌。）阳明终者，口目动作，善惊妄言，色黄，其上下经盛，不仁则终矣。（〔续〕此手足阳明经分病也。口目动作，谓目睒睒而鼓颔也。胃病闻木音则惊，又骂詈不避亲疏，故善惊妄言也，上手经，下足经，皆躁盛而动。不仁，谓不知善恶也。）少阴终者，面黑齿长而垢，腹胀闭，上下不通而终矣。（〔续〕手少阴气绝则血不流，足少阴气绝则骨不软。骨硬则龈上宣，故齿长而积垢。汗血坏则皮色死，故面色如漆而不赤。）太阴终者，腹胀闭不得息，善噫善呕，呕则逆，逆则面赤；不逆则上下不通，不通则面黑皮毛焦而终矣。（〔续〕此手足太阴经分病也。呕则气逆而上通，故但面赤。不呕则下已闭，上复不通，心气外燔，故皮毛焦而终矣。脾脉支别者上膈注心中，故皮毛焦，乃心气外燔而然。）厥阴终者，中热嗌干，善溺心烦，甚则舌卷囊上缩而终矣。（〔续〕足厥阴络循胫上睾结于茎，其正经环阴器抵少腹，挟胃，上循咽喉。手厥阴脉起胸中，出属心包。《灵枢》曰：肝者筋之合，筋聚于阴器而脉络于舌本，故病如是。）此十二经之所败也。（〔诊要经终论〕）
年长则求之于府，年少则求之于经，年壮则求之于藏。（年长者甚于味则伤府，年少者劳于使则经中风邪，年壮者过于内则伤精。〔示从容论〕）
帝曰：有故病五藏发动，因伤脉色，各何以知其久暴至之病乎？（〔续〕有自病、故病及因伤候也。）岐伯曰：征其脉小，色不夺者，新病也。（〔续〕气之神犹强。）征其脉不夺，其色夺者，此久病也。（神持而邪凌其气也。）征其脉与五色俱夺者，此久病也。（〔续〕神与气俱衰也。）征其脉与五色俱不夺者，新病也。（〔续〕神与气俱强。〔脉要精微论〕）
帝曰：愿闻要道。岐伯曰：治之要极，无失色脉，用之不惑，治之大则。（〔续〕惑，谓惑乱。则，谓法则。言色脉之应昭然不欺，但顺用而不乱纪纲，则治病审当之大法也。）逆从倒行，标本不得，亡神失国。（〔续〕逆从倒行，谓反顺为逆，标本不得，谓工病失宜。夫以反理倒行，所为非顺，岂惟治人而神气受害，若使辅佐君主亦令国祚不保矣。）去故就新，乃得真人。（〔续〕工病失宜则当去，故逆理之人就新，明悟之士乃得，至真精晓之人以存已也。）曰：余闻其要于夫子矣，夫子言不离色脉，此余之所未知也。曰：治之极于一。曰：何谓一？曰：一者因而得之。（因问而得。）曰：奈何？曰：闭户塞牖，系之病者，数问其情，以从其意。（〔续〕问其所欲以察是非。愚谓：系，系属，犹亲近也。）得神者昌，失神者亡。（雪斋云：此则所谓祝由。〔移情变气论〕）
帝曰;吾得脉之大要，天下至数，（愚按：经中凡言至数者不一，所主俱不同。）五色脉变，揆度奇恒，道在于一，（愚按：《玉版论》曰；揆度者，度病之浅深也；奇恒者，言奇病也。王注：一者谓色脉之应也。知色脉之应，则可以揆度奇恒矣。）神转不回，回则不转，乃失其机。（脉之大要，天下至数，五色脉变，揆度奇恒，皆在于一也。一者，纯一、无杂之谓，纯一不杂，天下之理得矣。况于术数乎！若夫神气流转而不止，又遏生物之机关也。王注：血气者，人之神，不可不谨养。夫血气应顺四时，递迁因王，循环五气，无相夺伦，是则神转不回也。回谓却行也，却行则反常，反常则回而不转也，回而不转，乃失生气之机矣。何以明之？夫木衰则火旺，火衰则土旺，土衰则金旺，金衰则水旺，水衰则木旺。终而复始循环，此之谓神转不回也。若木衰水旺，水衰金旺，金衰土旺，土衰火旺，火衰木旺，此之谓回而不转也。此反天常轨，何以得生？愚谓：脉之大要，有神而为治，天下之数，有神而莫测。五色脉变，有神而可生；揆度异常之病，有神而可保。故曰：道在于一，一者神也。凡此数者，皆贵有神。若神日去而不回，则失生气之机矣，何以得生！又数者理之寓。故不曰理而曰数，且兼术数之义焉。〔玉机真藏论〕）

卷中之四  ——————————————————————————————————————————————————————————————————————————————————————————

针刺  ***************************
九针法星，利人九藏，决凝疏滞，渊乎哉针。具针刺钞。
岐伯曰：善用针者，从阴引阳，从阳引阴，以右治左，以左治右，以我知彼，以表知里，以观过与不及之理，见微则过，用之不殆。（愚谓：“从阴引阳”二句，乃阳病治阴，阴病治阳也。“以右治左”二句，乃以左引右，以右引左也。“五常政大论”云：气反者，病在上取之下，病在下取之上，病在中旁取之，即此义也。以我知彼，欲体察也。以表知里，达内外也。过与不及，总结上文，观夫阴阳左右表里之过与不及也。是以善针者，不待病形已具方知过与不及，若微见征兆便知藏府之过差矣。深明如此，用针岂至于危殆哉！〔阴阳应象论〕）
岐伯曰：天温日明，则人血淖（多也）液而卫气浮，故血易泻，气易行；天寒日阴，则人血凝泣而卫气沉。月始生，则血气始精，卫气始行；月郭满，则血气实，肌肉坚；月郭空，则肌肉减，经络虚，卫气去，形独居。是以因天时而调血气也。是以天寒无刺，天温无凝。月生无泻，月满无补，月郭空无治，（攻也。）故月生而泻，是谓藏（一作“减”。）虚。月满而补，血气扬溢，络有留血，命曰重实。月郭空而治，是谓乱经。阴阳相错，真邪不别，沉以留止，外虚内乱，（愚谓：内气是以沉而留止而内乱，外气被其所泻而外虚。）淫邪乃起。（〔八正神明〕）
岐伯曰：凡刺之真，必先治神，（〔续〕专其精神寂无动乱，刺之真要其在兹焉。）五藏已定，九候已备，后乃存针，（〔续〕先定五藏之脉，备循九候之诊，而有太过不及者，然后乃存意于用针之法。）众脉不见，众凶弗闻，外内相得，无以形先，（〔续〕众脉谓七诊之脉，众凶谓五藏相乘。外内相得，言形气相得也。无以形先，言不以已形之衰盛寒温料病人之形气，使同于已也。故下文云。愚谓：不可徒观其外形而遗其内气之相得否。）可玩往来，乃施于人。（愚谓：玩谓玩味，往来谓翻来履去。玩味，言精熟也。《经》曰：谨熟阴阳，无与众谋。此其类也。）人有虚实，五虚勿近，五实勿远，至其当发，间不容瞚。（〔续〕人之虚实，非其远近而有之，盖由血气一时之盈缩耳。然其未发，则如云垂而视之可久；至其发也，则如电灭而指所不及，迟速之殊有如此矣。瞚，音瞬，一作“眴”。）手动若务，针耀而匀，（〔续〕手动用针，心如专务于一事也。针耀而匀，谓针形光净、上下匀平也。）静意视义，观适之变，是谓冥冥，莫知其形，（〔续〕冥冥，言血气变化之不可见也。故静意视息，以义斟酌，观其调适经脉之变易尔。虽且针下用意精微而测量之，犹不知变易形容，谁为其象也。《经》云：观其冥冥者，言形气荣卫之不形于外，而工独知之，以日之寒温，月之虚盛，四时气之浮沉参互相合而调之。工常先见之，然而不形于外，故曰：观于冥冥焉。）见其乌乌，见其稷稷，从见其飞，不知其谁，（〔续〕乌乌，叹其气至，稷稷，嗟其已应。言所针得失，如从空中见飞鸟之往来，岂复知其所使之元主耶！是但见经脉盈虚而为信，亦不知其谁之所召遣尔。）伏如横弩，起如发机。（〔续〕血气之未应针，则伏如横弩之安静；其应针也，则起如机发之迅疾。）帝曰：何如而虚？何如而实？（虚实之形，何如而约之？岂留呼而可为准定耶？）岐伯曰：刺虚者须其实，刺实者须其虚，（〔续〕言要以气至有效而为约，不必守息数而为定法也。《针解论》云：刺实须其虚，留针阴气隆至，乃去针也。刺虚须其实，阳气隆至，针下热，乃去针也。）经气已至，慎守勿失，（《针解论》云：慎守勿失，勿变更也，变更谓变法而失经意也，言得气至，必宜慎守，无变其法，反招损也。）浅深在志，远近若一，（言精心专一也。所针经脉虽浅深不同，然其补泻皆如一俞之专意。《针解论》云：浅深在志者，知病之内外也；远近如一者，浅深其候等也。注云：气虽近远不同，然其测候皆以气至而有效也。）如临深渊，手如握虎，神无营于众物。（《针解论》曰：如临深渊，不敢堕也，言不敢堕慢。失补泻之法也。手如握虎，欲其壮也，壮谓持针坚定也。《经》曰：持针之道，坚定为宝是也。神无营于众物者，静志观病人，无左右视也。言目绝妄视，心专一务，则用之必中，无惑误也。〔宝命全形论〕）
岐伯曰：天地温和，则经水安静；天寒地冻，则经水凝泣；天暑地热，则经水沸溢；卒风暴起，则经水波涌而陇起。夫邪之入于脉也，寒则血凝泣，暑则气淖泽，虚邪因而入客，亦如经水之得风也，经之动脉，其至也亦时陇起，其行于脉中循循然，（〔续〕循循然，顺动貌。言随顺经脉之动息，因循呼吸之往来，但形状或异耳。）其至寸口中手也，时大时小，大则邪至，小则平，其行无常处，（〔续〕大，谓大常，平之形诊。小者，非纯小之谓也，以其比大，则谓之小，若无大以比，则自是平常之经气耳。然邪气者，因其阴气则入阴经，因其阳气则入阳脉，故其行无常处也。）在阴与阳，不可为度，（〔续〕以随经脉之流运也。）从而察之，三部九候，卒然逢之，早遏其路。（〔续〕逢，谓逢遇。遏，谓遏绝。三部之中、九候之位，卒然逢遇，当按而止之，即而泻之。迳路既绝，则大邪之气无能为也。）曰：候气奈何？曰：夫邪去络入于经也，（〔续〕邪入舍于络脉，留而不去，则入舍于经。）舍于血脉之中，其寒温未相得，如涌波之起也，时来时去，故不常在。（〔续〕周流于十六丈二尺经脉之分，故不常在于所候之处。）故曰：方其来也，必按而止之，止而取之，无逢其冲而泻之。（〔续〕冲，谓应水刻数之平气也。《灵枢经》曰：水下一刻，人气在太阳；水下二刻，人气在少阳；水下三刻，人气在阳明；水下四刻，人气在阴分。然气在太阳，则太阳独盛；气在少阳，则少阳独盛。夫见独盛者，便谓邪来，以针泻之，则反伤真气。故下文曰：）真气者，经气也，经气大虚，故曰其来不可逢，此之谓也。（〔续〕经气应刻，乃谓为邪，工若泻之，则深误也，故曰其来不可逢。）故曰：候邪不审，大气已过，泻之则真气脱，脱则不复，邪气复至，而病益蓄，故曰其往不可追，此之谓也。（〔续〕已随经脉之流去，不可复追召使还。）不可挂以发者。（〔续〕言轻微而有，尚且知之，况若涌波，不知其至也。愚谓，邪至之时，不可毫发差误，即当泻而去之。）待邪之至时而发针泻矣，若先若后者，血气已尽，（尽，当作“虚”。）其病不可下，（〔续〕言不可取而取，失时也。）故曰：知其可取如发机，（愚谓：喻迅疾也，应前不可挂以发句。）不知其取如扣椎，（愚谓：喻冥顽也，即下文所云也。）故曰：知机道者不可挂以发，不知机者扣之不发，此之谓也。（〔续〕机者，动之微，言贵知其微也。〔离合真邪论〕）
帝曰：余闻补泻，未得其意。岐伯曰：泻必用方。方者，以气方盛也，以月方满也，以日方温也，以身方定也，以息方吸而内针，乃复候其方吸而转针，乃复候其方呼而徐引针，故曰泻必用方，其气而行焉。（〔续〕方犹正也，泻邪气出，则真气流矣。）补必用圆，圆者行也，行者移也，（〔续〕行谓宣不行之气，令其必行；移谓移未复之脉，俾其平复。）刺必中荣，复以吸排针也。（〔续〕针人至血谓之中荣。）吸则内针，无令气忤；静以久留，无令邪布；吸则转针，以得气为故；候呼引针，呼尽乃去；大气皆出，故命曰泻。（愚按：补则久留。今泻而曰静，以久留而先补者，若真气不足，针乃泻之，则经脉不满，邪气无所排遣，故先补真气，令足后乃泻出其邪矣。引，谓引出。去，谓离穴。候呼而引至其门，呼尽乃离穴户，则经气审以平定，邪气无所拘留，故大邪之气随针而出也。呼，谓气出。吸，谓气入。转，谓转动。大气，大邪之气，错乱阴阳者。）扪而循之，切而散之，推而按之，弹而怒之，抓而下之，通而取之，外引其门，以闭其神，（〔续〕扪循，谓手摸。切，谓指按。扪而循之，欲气舒缓。切而散之，使经脉宣散。推而按之，排蹙其皮也。弹而怒之，使脉气挼满也。抓而下之，置针准也。通而取之，以常法也。愚谓：通而取之，总结上文。盖言针刺通用此法而取之。外引其门，以闭其神，则推而按之者也，谓蹙按穴外之皮。盖其所刺之穴，门户不开则神气内守，故云以闭其神。下文曰推阖其门，令神气存，此之谓也。）呼尽内针，静以久留，以气至为故。（〔续〕言必以气至而为去针之故，不以息之多数而便去针也。）如待所贵，不知日暮。（愚谓：专于候气也。）其气已至，适而自护，（〔续〕适，调适也。护，慎守也。言气已平调，当慎守勿令改变，使疾更生也。《针解论》曰：经气已至，慎守勿失是也。愚谓：适者，宜也，宜自慎守也。）候吸引针，气不得出，各在其处，推阖其门，令神气存，大气留止，故命曰补。（〔续〕候吸引针，大气不泄，补之为义，断可知矣。愚按：推阖其门，已下乃详解上文三句义也。大气谓大经之气，流行荣卫者也。）岐伯曰：泻实者气盛乃内针，针与气俱内，以开其门如（如读曰“而”。）利其户，针与气俱出，精气不伤，邪气乃下，外门不闭，以出其疾，摇大其道如（如读曰“而”。）利其路，是谓大泻，必切而出，大气乃屈。（〔续〕言欲开其穴而泻其气也。切，谓急也，急出其针也。疾，出而徐按之也。大气，谓大邪。气屈，谓退屈也。）补虚者，持针勿置，以定其意，候呼内针，气出针入，针孔四塞，精无从去，方实而疾出针，气入针出，热不得还，闭寒其门，邪气布散，精气乃得存，动气候时，近气不失，远气乃来，是谓追之。（〔续〕言但密闭穴俞，勿令其气散泄也。近气，谓已至之气。远气，谓未至之气也。欲动经气而为补者，必候水刻气之所在而刺之，是谓得时而调之。追，言补也。《针经》曰：追而济之，安得无补是也。〔调经论〕）
帝曰：补泻奈何？岐伯曰：此攻邪也，疾出以去盛血，（〔续〕视有血者取之。）而复其真气，此邪新客，溶溶未有定处也，（〔续〕言邪之新客，未有定居，推针补之，则随补而前进，若引针致之，则随引而留止也。）逆而利之，（逆，迎也。）刺出其血，其病立已。（〔离合真邪论〕）
岐伯曰：刺虚则实之者，针下热也，气实乃热也。满而泄之者，针下寒也，气虚乃寒也。菀陈则除之者，出恶血也。（〔续〕菀，积也。陈，久也。言络脉之中，血积而久者，刺而去之也。）邪盛则虚之者，出针勿按。（〔续〕邪者，不正之目，非本经气也。出针勿按，穴俞且开，故得经虚，邪气发泄也。）徐而疾则实者，徐出针而疾按之。疾而徐则虚者，疾出针而徐按之。刺实须其虚者，留针，阴气隆至，乃去针也。刺虚须其实者，阳气隆至，针下热乃去针也。（〔续〕言要以气至而有效。）经气已至，慎守勿失者，勿变更也。浅深在志者，知病之内外也。远近如一者，浅深其候等也。（〔针解论〕）
夫实者，气入也。虚者，气出也。（〔续〕入为阳，出为阴。阴生于内，故出；阳生于外，故入。愚谓：入者，言皮肤致密，其气固闭于内也。出者，皮肤疏豁，其气发泄于外也。）气实者，热也；气虚者，寒也。）〔续〕阳盛则阴内拒，故热；阴盛则阳外微，故寒。）入实者，右手开针空也。入虚者，左手闭针空也。（〔续〕言用针补泻也。右手持针，左手捻穴，故实者右手开针空以泻之，虚者左手闭针空以补之。〔刺志论〕）
经病者治其经，孙络病者治其孙络血，（〔续〕有血留止，刺而去之。《灵枢》曰：经脉为里，支而横者为络，络之别者为孙络，是知孙络则络之别支而横者。）血病身有痛者治其经络。其病在奇邪，奇邪之脉则缪刺之。（〔续〕奇，谓奇缪不偶之气，而与经脉缪处也，故缪刺之。缪刺者，刺络脉左取右，右取左也。）留瘦不移，节而刺之。（〔续〕病气淹留，形容减瘦，证不移易，则消息节级，养而刺之。）上实下虚，切而从之，（愚谓：按切，随其病之所在而取之。）索其结络脉，刺出其血，以见通之。（〔续〕结谓血结于络中也。血去则经遂通矣。以见通之，一本作“以通其气”。〔三部九候论〕）
刺阳明出血气，刺太阳出血恶气，刺少阳出气恶血，刺太阴出气恶血，刺少阴出气恶血，刺厥阴出血恶气。（〔续〕明三阴三阳血气多少之刺约也。按《太素》云：阳明太阴为表里，其血气俱盛，故病泻血气。前文太阴一云“多血少气”，一云“多气少血”。详《太素》血气并泻之旨，二说俱未为得。〔血气形志论〕）
帝曰：春亟治经络，夏亟治经俞，秋亟治六府，冬则闭塞。闭塞者，用药而少针石也。（亟，犹急也。闭塞，谓气之门户闭塞也。）所谓少针石者，非痈疽之谓也，痈疽不得顷时回。（〔续〕虽气门闭塞，然痈疽气烈，内作大脓，不急泻之，则烂筋腐骨，故虽冬月亦宜针以开之。盖以此病顷时回转之间，过而不泻，则穿通藏府。〔通评虚实论〕）
凡刺胸腹，必避五藏。（〔续〕心肺在膈上，肾肝在膈下，脾居中，故刺胸腹必避之，损之则五神去而死矣。）中心环死，（谓气周身一日死也。）其动为噫。（〔续〕心在气为噫。）中肝五日死，其动为语。（〔续〕肝在气为语。）中脾十日死，（一本作“十五日”。）其动为吞。（〔续〕脾在气为吞。）中肾六日死，其动为嚏。（〔续〕肾在气为嚏。）中肺三日死，其动为咳。（〔续〕肺在气为咳。）中胆一日半死，其动为呕。（胆气勇，故为呕。）中膈者，皆为伤中，其病虽愈，不过一岁必死。（〔续〕五藏之气，同主一年，膈伤则五藏之气互相克伐，故不过一岁必死。按《诊要经终论》云：中脾五日死，注云：土数五也。中肾七日死，注云：水成数六，水数毕至七日死。中肺五日死，注云：金成数四，金数毕至五日死。中肝缺而不言。按：《刺禁论》《四时刺逆从论》《诊要经终论》文相重复，皆岐伯之言而死日变动不同，传之误也。）刺避五藏者，知逆从也。所谓从者，膈与脾肾之处，不知者反之。（〔续〕肾著脊，脾居中，膈连胁际，知者为顺，不知者反伤其藏。）刺胸腹者，必以布憿著之，（憿，如缠缴也。）乃从单布上刺，（〔续〕形定则不误中五藏。）刺之不愈复刺。（〔续〕要以气至为故。《针经》曰：刺之气不至，无问其数；刺之气至，去之勿复针是也。）刺针必肃，（〔续〕谓肃静所以候气之存亡。）刺肿摇针，（〔续〕以出脓血故也。）经刺勿摇。（经气不欲泄故。〔诊要经终论〕）
岐伯曰：藏有要害，不可不察，肝生于左，肺藏于右，心部于表，（〔续〕阳气主外，心象火也。）肾治于里，（〔续〕阴气主内，肾象水也。）脾谓之使，（〔续〕营动不已，糟粕水谷，故使者也。）胃为之市。（〔续〕水谷所归，五味皆入，如市杂也。杨上善云：肝为少阳，阳长之始，故曰生。肺为太阴，阴藏之初，故曰藏。心为五藏部主，故称部。肾间动气，内治五藏，故曰治。）膈肓之上，中有父母，（〔续〕杨上善云：心下膈上为肓，心为阳，父也；肺为阴，母也。肺主气，心主血，共荣卫于身，故为父母。）七节之旁，中有小心，（〔续〕小心谓真心神灵宫室。杨上善云：小心作志心，脊有三七廿一节，肾在下七节之旁，肾神曰志。）从之有福，逆之有咎。（〔续〕八者人之所以生，形之所以成，故随顺之则福延，逆害之则咎至。〔刺禁论〕）
刺跗上中大脉，血出不止死。（〔续〕跗为足跗，大脉动而不止者，胃之大经。）刺面中溜脉，不幸为盲。（〔续〕溜脉，手太阳任脉之交会。手太阳脉，自颧斜行至目内眦。任脉自鼻鼽两旁上行，至瞳子下。故刺面中之为盲。）刺头中脑户，入脑立死。刺舌下中脉太过，血出不止为瘖。（〔续〕脾脉连舌本，散舌下挟咽。血出不止，脾气不能营运于舌，故瘖不能言也。）刺足下布络中脉，血不出为肿。（〔续〕布络，当内踝前足下空处布散之络，正当然谷穴分也。）刺郄（委中也。）中大脉，令人仆脱色。（〔续〕令人仆倒而面色如脱去也。）刺气街中脉，血不出，为肿鼠仆。（〔续〕内结为肿，如伏鼠之形。气街之中，胆胃脉也。穴在腹下挟脐两旁相去四寸，鼠仆上一寸，动脉应手。）刺脊间（〔续〕脊骨节间也。）中髓，为伛。（〔续〕偻伛，身踡曲也。）刺乳上，中乳房，为肿根蚀。（〔续〕根蚀，刺中乳房，则为大肿，中有脓根，内蚀肌肤，化为脓。）刺缺盆中内陷，气泄令人喘咳逆。（〔续〕五藏，肺为之盖，缺盆为之道。肺藏气而主息，又在气为咳，刺缺盆中内陷，则肺气外泄，故喘咳逆也。）刺手鱼腹内中陷，为肿。无刺大醉，令人气乱。无刺大怒，令人气逆。无刺大劳人，无刺新饱人，（〔续〕气盛满也。）无刺大饥人，（〔续〕气不足也。）无刺大渴人，（〔续〕血脉干也。）无刺大惊人。（〔续〕神荡越而气不治。《灵枢经》云：新内无刺，已刺无内。大怒无刺，已刺无怒。大劳无刺，已刺勿劳。大醉无刺，已刺勿醉。大饱无刺，已刺勿饱。大饥勿刺，已刺勿饥。大渴无刺，已刺无渴。大惊大恐，必定其气，乃刺之也。）刺阴股中大脉，（〔续〕脾之脉也。）血出不止死。刺客主人内陷，中脉，为内漏为聋。（客主人，今名上关。手足少阳、足阳明三脉交会。陷脉，言刺太深也。）刺膝膑出液，为跛。刺臂太阴脉，（脉肺也。）出血多立死。刺足少阴脉，重虚出血，为舌难以言。刺膺中陷中肺，为喘逆仰息。刺肘中内陷，气归之，为不屈伸。（〔续〕谓肘屈折之中，尺泽穴也。刺过陷脉，恶气归之。）刺阴股下三寸内陷，令人遗溺。（〔续〕股下三寸，肾之络也。与冲脉皆起肾下，出气街，并循阴股。其上行者，出胞中。故刺陷脉，令遗溺。）刺腋下胁间内陷，令人咳。（〔续〕腋下，肺脉也。心脉直行者，从心系却上腋下。刺陷脉，心肺俱动，故咳。）刺少腹（脐下。）中膀胱，溺出，令人少腹满。刺腨肠内陷，为肿。刺眶（目眶。）上陷骨中脉，为漏为盲。（〔续〕骨中，谓目眶骨中也。匡骨中脉，目之系，肝之脉也。）刺关节中液出，不得屈伸。（〔续〕诸筋皆属于节，液谓渗润，津液出则筋膜干，故不得屈伸。〔刺禁论〕）
帝曰：夫子言虚实者有十，生于五藏五脉耳。夫十二经脉皆生其病，今夫子独言五藏。夫十二经脉者，皆络三百六十五节，节有病必被经脉，经脉之病皆有虚实，何以合之？岐伯曰：五藏者，故得六府与为表里，经络支节，各生虚实，其病所居，随而调之。（〔续〕从其左右经气支节而调之。）病在脉，调之血；（〔续〕脉者，血之府，脉实血实，脉虚血虚，由此脉病而调之血也。）病在血，调之络；（〔续〕血病则络脉易，故调之于络。愚谓：易乃变易其常也。）病在气，调之卫；（〔续〕卫主气，故气病而调之卫。）病在肉，调之分肉；（〔续〕候寒热而取之。）病在筋，调之筋；（〔续〕适缓急而刺熨之。）病在骨，调之骨。（察轻重而调之。）燔针劫刺其下及与急者；（〔续〕调筋法也。筋急则烧针而劫刺之。）病在骨，焠针药熨；（〔续〕调骨法也。焠针，火针也。）病不知所痛，两跷为上；（〔续〕两跷谓阴阳跷脉。阴跷出照海，阳跷出申脉。）身形有痛，九候莫病，（无病也。）则缪刺之；（〔续〕缪刺者，刺络脉，左痛刺右，右痛刺左。）痛在于左而右脉病者，巨刺之。（〔续〕巨刺，刺经脉也。左痛刺右，右痛刺左。）必谨察其九候，针道备矣。（〔调经论〕）
帝曰：真邪以合，波陇不起，候之奈何？岐伯曰：审扪循三部九候之盛虚而调之，（〔续〕调谓盛者泻之，虚者补之，不盛不虚以经取之。）察其左右上下相失（〔续〕失，谓气候不相类。）及相减者，审其病藏以期之。（〔续〕期谓气之在阴，则候其气之在于阴分而刺之；气之在阳，则候气其之在于阳分而刺之，是谓逢时。经曰：水下一刻，人气在太阳；水下四刻，人气在阴分，积刻不已，气亦随在，周而复始，故审其病藏以期其气而刺之。）不知三部者，阴阳不别，天地不分。地以候地，天以候天，人以候人，调之中府，以定三部，（愚谓：调，度也。度其中府位分以定上下也。）故曰：刺不知三部九候病脉之处，虽有太过且至，工不能禁也。（〔续〕禁，禁止也。然候邪之处尚未能知，复能禁止其候气耶！愚谓：虽有太过之邪至于其经，工亦不能用针以禁绝也。）诛伐无过，命曰大惑，反乱大经，真不可复，用实为虚，以邪为真，用针无义，反为气贼，夺人正气，以从为逆，荣卫散乱，真气已失，邪独内著，绝人长命，予人夭殃。不知三部九候，故不能久长。（愚按：三部言身之上中下部，三部之内，经隧由之，故察候存亡，悉由于是。部各有三候。上部天，两额之动脉，在额两旁，动应手也，足少阳脉气所行。上部地，两颊之动脉，在鼻孔下两旁，动脉应手，近巨髎之分，足阳明脉气所行。上部人，耳前动脉，在耳前陷中，动脉应手，少阳脉气所行。中部天，手太阴在掌后寸口中，经渠穴，动应手也。中部地，手阳明合谷之分，动应手也。中部人，手少阳神门之分，动应手也。下部天，足厥阴羊矢下一寸半五里之分，卧而取之，动应于手。女子取太冲，在足大趾本节后二寸。下部地，足少阴太溪之分，动应于手。下部人，足太阴在鱼腹上越筋间直五里下箕门之分，□足单衣，沉取乃得。候胃气者，当取足跗上，冲阳之分，动脉应手。〔离合真邪论〕）

卷下之一  ——————————————————————————————————————————————————————————————————————————————————————————

阴阳  ***************************
阴阳者，造化之权，与物各有阴阳，人云乎哉，具阴阳钞。
帝曰：阴阳者，天地之道也，（〔续〕谓变化生成之道。《易》曰：一阴一阳之谓道是也。）万物之纲纪，（〔续〕谓生长化成收藏之纲纪也。又云：阳与之，正气以生；阴为之，主持以立。故为万物之纲纪也。）变化之父母，（愚按：化，施化也。变，散易也。气之施化，故曰生气之散易，故曰极。经云：物之生从乎化，物之极由乎变，是知万物无能逃乎阴阳，故曰父母。王注：异类之用也，如鹰化为鸠，腐草化萤之类，皆异类因变化而成者也。）生杀之本始，（〔续〕寒暑之用也。万物感阳气温而生，因阴气寒而死，故知生杀本始，是阴阳之所运为也。）神明之府也，（〔续〕府，官府。言所以生杀变化之多端者，何哉？以神明居其中也。《易》曰：阴阳不测之谓神，亦谓居其中也。又云：合散不测，生化无穷，非神明运为无能尔也。详此与《天元纪论》同，注颇异。）治病必求其本。（愚谓：本指阴阳。）故积阳为天，积阴为地。（〔续〕言阴阳为天地之道者，以此。）阴静阳躁，（〔续〕言应物类运用之标格也。）阳生阴长，阳杀阴藏。（〔续〕明前天地生杀之殊用也。或疑阴长阳杀之义，按《周易》八卦布四方坤者，阴也，位西南隅，时在六七月之交，万物所盛长也，安谓阴无长之理。乾者，位戌亥之分，时在九月、十月之交，万物所收杀也，孰谓阳无杀之理。此语又见“天元纪论”，其说自异矣。）阳化气，阴成形。天地者，万物之上下也；（〔续〕观其覆载而万物之上下可知。雪斋云：上下指覆载。）阴阳者，血气之男女也；（〔续〕阴主血，阳主气，阴生女，阳生男。）左右者，阴阳之道路也；（〔续〕阴阳间气，左右循环，故左右为阴阳之道路。杨上善云：阴气右行，阳气左行，谓此也。间气之说，具“六微旨论”中。）水火者，阴阳之征兆也；（〔续〕征，信也，验也。兆，先也。以水火之寒热，彰信阴阳之先兆也。又云：观水火之气，则阴阳征兆可明之也。）阴阳者，万物之能始也。（〔续〕谓能为变化生成之元始也。详天地至能始，与“天元纪论”相出入，但注颇异。）故曰：阴在内，阳之守也；阳在外，阴之使也。（〔续〕阴静，故为阳之镇守；阳动，故为阴之役使。〔阴阳应象论〕）
清阳为天，浊阴为地；地气上为云，天气下为雨；雨出地气，云出天气。（阴凝上结，则合而成云；阳散下流，则注而为雨。雨从云而施化，故言雨出地。云凭气以交合，故言云出天。此天地之阴阳也。人身清浊亦如之。）故清阳出上窍，浊阴出下窍；（本乎天者亲上，本乎地者亲下，各从其类也。上窍，谓耳目鼻口。下窍，谓前阴后阴。）清阳发腠理，（此无形者。）浊阴走五藏；（此有质者也。腠理谓渗泄之门，故清阳于是而发施；五藏为包藏之所，故浊阴于是而走集。）清阳实四肢，浊阴归六府。（四肢外动，故清阳实之；六府内化，故浊阴归之。）水为阴，火为阳，（水寒而静，故为阴；火热而躁，故为阳。）阳为气，阴为味。（气散布，故阳为之；味从形，故阴为之。今按阳为气，阴为味，此气味字以天地阴阳之化而言也。阳在天成象，气之谓也；阴在地成形，味之谓也。）味归形，形归气，（雪斋云：地之气。）气归精，精归化，（形食味，故味归形，气养形，故形归气，精食气，故气归精，化生精，故精归化。雪斋云：天之化。）精食气，形食味，（气化则精生，味和则形长，故云食之也。）化生精，气生形。（即气养也。王注：精微之液，惟血化而成；形质之有，资气行营立。故斯二者各奉生乎。雪斋云：化，天化气，地气，）味归形，气伤精，（过其节也。今按：形食味，味过则伤形；精食气，气郁气耗则伤精也。）精化为气，气伤于味。（精承化养则食气，精若化生则不食气，精血内结，郁为秽腐攻胃，则五味倨然不得入也。女人重身，精化百日，皆伤于味也。今按：五味入口，藏于胃，以养五藏，气通则伤之，气伤于味也。雪斋云：上文精与气为一类，形与味为一类，是分别言之。此二句乃交互言之；精化为气，见其交相益；气伤于味，见其互相损也。）阴味出下窍，阳气出上窍，（味有质，故下流于便泄之窍；气无形，故上出于呼吸之门。）味厚者为阴，薄为阴之阳。气厚者为阳，薄为阳之阴。（阳为气，气厚者为纯阳；阴为味，味厚者为纯阴。故味薄者为阴中之阳，气薄者为阳中之阴。）味厚则泻，薄则通。气薄则发泄，厚则发热。（阴气润下，故味厚则泄利；阳气炎上，故气厚则发热。味薄为阴少，故通泄；气薄为阳少，故汗出。发泄，谓汗出也。）壮火之气衰，少火之气壮。壮火食气，气食少火。壮火散气，少火生气。（气生壮火，故云壮火食气；少火滋气，故云气食少火。以壮火食气，故气得壮火则耗散；以少火益气，故气得少火则生长。人之阳气，壮少亦然。今按：少而壮，壮而衰，理则然也。）气味辛甘发散为阳，酸苦涌泄为阴。（〔阴阳应象大论〕）
阳气者，若天与日，失其所则折寿而不彰，（〔续〕论人之有阳，若天之有日。天失其所则日不明，人失其所则阳不固，日不明则天暗昧，阳不固则人夭折。）故天运当以日光明。（〔续〕言火之生，固宜藉以阳气也。）是故阳因而上，卫外者也。（〔续〕此明阳气运行之部分，辅卫人身之正用也。愚谓：人之有阳，如天之有日，天无日则暗，人无阳则夭。故天得以运行不息者，以日之阳气盛也。是以人身有阳得以上卫干外也。）阳气者，一日而主外，（〔续〕昼则阳气在外，周身行二十五度。）平旦人气生，日中而阳气隆，日西而阳气已虚，气门乃闭。（〔续〕夫气之有者，皆自少而之壮，积暖以成炎，炎极又凉，物之理也。故阳气平晓生，日中盛，日西而减虚也。气门，玄府也，所以发泄经脉荣卫之气，故曰气门。）是故暮而收拒，无扰筋骨，无见雾露，反此三时，形乃困薄。（〔续〕皆所以顺阳气也。阳出则出，阳藏则藏，阳气衰，内行阴分，故宜收敛以拒虚邪。扰筋骨则逆阳精耗，见雾露则寒湿俱侵，故顺此三时，乃天真久远。〔生气通天论〕）
阴中有阴，阳中有阳。平旦至日中，天之阳，阳中之阳也；日中至黄昏，天之阳，阳中之阴也；（〔续〕日中阳盛，故曰阳中之阳。黄昏阴盛，故曰阳中之阴。阳气主昼，故平旦至黄昏皆为天之阳，而中复有阴阳之殊。）合夜至鸡鸣，天之阴，阴中之阴也；鸡鸣至平旦，天之阴，阴中之阳也。（〔续〕鸡鸣阳气未出，故曰天之阴。平旦阳气已升，故曰阴中之阳。）故人亦应之。夫言人之阴阳，则外为阳，内为阴。言人身之阴阳，则背为阳，腹为阴。言人身藏府中之阴阳，则藏者为阴，府者为阳。肝、心、脾、肺、肾，五藏皆为阴，胆、胃、大肠、小肠、膀胱、三焦，六府皆为阳。（〔续〕《正理论》曰：三焦者，有名无形，上合于手心主，下合右肾，主谒道诸气，名为使者。又曰：足三焦者，太阳之别名。）所以欲知阴中之阴，阳中之阳者，何也？为冬病在阴，夏病在阳，春病在阴，秋病在阳，皆视其所在，为施针石也。故背为阳，阳中之阳，心也；（〔续〕心为阳藏，位处上焦。以阳居阳，故为阳中之阳。又曰：心为牡藏。牡，阳也。）背为阳，阳中之阴，肺也；（〔续〕肺为阴藏，位处上焦。以阴居阳，故为阳中之阴。又曰：肺为牝藏。牝，阴也。）腹为阴，阴中之阴，肾也；（〔续〕肾为阴藏，位处下焦。以阴居阴，故谓阴中之阴。又曰：肾为牝藏，牝，阴也。）腹为阴，阴中之阳，肝也；（〔续〕肝为阳藏，位处中焦。以阳居阴，故谓阴中之阳，又曰：肝为牡藏。牡，阳也。）腹为阴，阴中之至阴，脾也。（〔续〕脾为阴藏，位处中焦。以太阴居阴，故谓阴中之至阴。又曰：脾为牝藏。牝，阴也。）此皆阴阳、表里、内外、雌雄相输应也，故以应天之阴阳也。（〔续〕以其气象参合，故能上应于天。〔金匮真言论〕）
天气通于肺，（〔续〕居高故。）地气通于嗌，（〔续〕以下故。）风气通于肝，（〔续〕风生木故。）雷气通于心，（〔续〕雷象火之有声故。）谷气通于脾，（〔续〕谷空虚，脾受纳故。）雨气通于肾。（〔续〕肾主水故。）六经为川，（〔续〕流注不息故。）肠胃为海，（〔续〕以皆受纳也。《经》曰：胃为水谷之海是也。）九窍为水注之气。（九窍之气流通不滞，犹水之流注也。）以天地为之阴阳，（〔续〕以人事配象，则近指天地，以为阴阳，即下文所云是也。）阳之汗，以天地之雨名之；（〔续〕汗泄于皮肤，是阳气之发泄尔，与天地间云腾雨降而相似也，故此云然。）阳之气以天地之疾风名之。（〔续〕阳气发散，疾风飞扬，故以应之。）暴风象雨，（〔续〕暴风鼓击，鸣转有声，与雷相似。愚谓：风雷，阳也，人之暴逆之气，奔迫喘喝，亦象风雷之象也。）逆气象阳。（〔续〕逆气凌上，阳气亦然。）寒极生热，热极生寒。寒生气浊，热气生清。（〔续〕言正气也。）清气在下，则生飧泄；（火性急速，不得传化，以阳躁也。）浊气在上，则生䐜胀。（寒气痞塞，不能和畅，以阴静也。䐜，昌真切，肉胀起也。）此阴阳反作，病之逆从也。（〔续〕反，谓反复。作，谓作务。反复作务，则病如是。）天不足西北，故西北方阴也，而人右耳目不如左明也。（〔续〕在上故法天。）地不满东南，故东南方阳也，而人左手足不如右强也。（〔续〕在下故法地。）曰：何以然？曰：东方阳也，阳者，其精并于上，并于上则上明而下虚，故使耳目聪明而手足不便也。西方阴也，阴者，其精并于下，并于下则下盛而上虚，故其耳目不聪明而手足便也。故俱感于邪，其在上则右甚，在下则左甚，此天地阴阳所不能全也，故邪居之。（〔续〕夫阴阳之应天地，犹水之在器也。器圆则水圆，器曲则水曲，人之血气亦如是，故随不足则邪气留居之。〔阴阳应象论〕）
阴者，藏精而起亟也；阳者，卫外而为固也。（〔续〕言在人之用也。亟，数也，起亟，义未详。愚谓：起者，起而应也，外有所召，则内数起以应也。如外以顺召，则心以喜起而应之；外以逆召，则肝以怒起而应之之类也。）阴不胜其阳，则脉流薄疾，并乃狂。（薄疾，谓极虚而亟数也。并，谓盛实也。狂，谓狂走。阳并于四肢则狂。《经》曰：四肢者，诸阳之本，阳盛则四肢实，实则能登高而歌。热盛于身，故弃衣欲走。夫如是者，皆为阴不胜其阳也。）阳不胜其阴，则五藏气争，九窍不通。（〔续〕九窍者，内属于藏，外设为官，故五藏气争，则九窍不通。目为肝之官，鼻为肺之官，口为脾之官，耳为肾之官，舌为心之官，舌非通窍也。《金匮真言》曰：南方赤色，入通于心，开窍于耳。北方黑色，入通于肾，开窍于二阴故也。）凡阴阳之要，阳密乃固，（〔续〕阴阳交会之要，正在于阳气闭密而不妄泄耳。密不妄泄，乃生气强固而能久长。愚谓：交会恐指男女言。）两者不和，若春无秋，若冬无夏，（〔续〕两，谓阴阳。和，和合，即交会也。言绝阴阳和合之道者，如天四时，有春无秋，有冬无夏也。所以然者，绝废于生成也。故圣人不绝和合之道，但贵闭密，以守固天真法也。）因而和之，是谓圣度。（〔续〕因阳气盛发，中外相应，贾勇有余，乃相交合，则圣人交会之制度也。）故阳强不能密，阴气乃绝，（〔续〕阳强而不能闭密，则阴泄泻而精气竭绝矣。）阴平阳闭，精神乃治，（〔续〕阴气和平，阳气闭密，则精神之用，日益治也。）阴阳离决，精气乃绝。（〔续〕若阴不和平，阳不闭密，强用施泻，耗损天真，二气分离，经络决惫，则精气不化，乃绝流通也。〔生气通天论〕）

卷下之二  ——————————————————————————————————————————————————————————————————————————————————————————

标本  ***************************
标本，根干之喻也。草木得根干，则生意行；阴阳瘥。知标本，则治道明，具标本钞。
帝曰：病有标本，刺有逆从，奈何？岐伯曰：凡刺之方，必别阴阳，前后相应，逆从得施，标本相移，故曰有其在标而求之于标，有其在本而求之于本，有其在本而求之于标，有其在标而求之于本。故治有取标而得者，有取本而得者，有逆取而得者，有从取而得者。（〔续〕得病之情，知治大本，则逆从皆可，施必中焉。）故知逆与从，正行无问。知标本者，万举万当；（〔续〕道不疑惑，识断深明，不必问之于人，而所行皆当。）不知标本，是谓妄行。夫阴阳逆从，标本之为道也，小而大，言一而知百病之害，（〔续〕著之至也。言能别阴阳，知逆顺，法明著，见精微，观其所举则小，寻其所利则大，以斯明著，故言一而知百病之害。愚谓：此节泛言标本之道，其大如此。）少而多，浅而博，可以言一而知百也。（〔续〕言少可以贯多，举浅可以料大者，何也？法之明也。故非圣人，孰能至于是耶！故本之者，犹可以言一而知百病也。愚谓：此节言人能知标本之道，其益如此。）以浅而知深，察近而知远，言标与本，易而勿及。（〔续〕虽事极深玄，人非咫尺，略以浅近，而悉贯之。然标本之道，虽易可为言，而世人识见无能及者。愚谓：此节申言标本之道，包括虽大，人若有志于此，则亦易而可知矣，但世人自画莫有能及之者。“至真要论”云：夫标本之道，要而博，小而大，可以言一而知百病之害，言标与本，易而弗损，察本与标，气可令调。与此大同小异。）治反为逆，治得为从。先病而后逆者治其本，先逆而后病者治其本，先寒而后生病者治其本，先病而后生寒者治其本，先热而后生病者治其本，先热而后生中满者治其标，（滑氏曰：此句当作先病而后生热者治其标。盖以下文自有先病而后生中满者治其标之句矣。此误无疑。）先病而后泄者治其本，先泄而后生他病者治其本，必且调之，乃治其他病，先病而后生中满者治其标，先中满而后烦心者治其本。人有客气有同气。（愚谓：客气标本不同，如少阴是也；同气标本相同，如少阳是也。）大小不利治其标，大小利治其本。病发而有余，本而标之，先治其本，后治其标。病发而不足，标而本之，先治其标，后治其本。（〔标本病传论〕）
帝曰：病生于本，余知之矣。生于标者，治之奈何？岐伯曰：病反其本，得标之病；治反其本，得标之方。（王记：言少阴、太阳之二气，余四气标本同。）六气标本，所从不同，奈何？岐伯曰：气有从本者，有从标本者，有不从标本者，少阳、太阴从本，少阳、太阳从本从标，阳明、厥阴，不从标本、从乎中也。（〔续〕少阳之本火，太阴之本湿，本末同，故从本也。少阴之本热，其标阴；太阳之本寒，其标阳，本末异，故从本从标。阳明之中太阴，厥阴之中少阳，本末与中不同，故不从标本从乎中也。从本、从标、从中，皆以其为化生之用也。愚谓：阳阴本燥标阳中湿，厥阴本风标阴中热。惟此二经，本末与中不同，故治从中。少阴本热标阴，太阳本寒标阳，故治从本又从标。少阳本火标阳，太阴本湿标阴，本末同气，故治从本。）故从本者化生于本，从标本者有标本之化，从中者以中气为化也。（〔续〕化，谓气化之元主也。有病以元主气，用寒热治之。“六微旨论”云：少阳之上，火气治之，中见厥阴；阳明之上，燥气治之，中见太阴；太阳之上，寒气治之，中见少阴；厥阴之上，风气治之，中见少阳；少阴之上，热气治之，中见太阳；太阴之上，湿气治之，中见阳明。所谓本也，本之下，中之见也，见之下，气之标也。本标不同，气应异象，此之谓也。）是故百病之起，有生于本者，有生于标者，有生于中气者，有取本而得者，有取标而得者，有取中气而得者，有取标本而得者，有逆取而得者，有从取而得者。（〔续〕反佐取之，是为逆取；奇偶取之，是为从取。寒病治以寒，热病治以热，是为热取。）逆，正顺也。若顺，逆也。（〔续〕寒盛格阳，治热以热，热盛拒阴，治寒以寒之类，皆谓之逆，外虽用逆，中乃顺也，此逆乃正顺也。若寒格阳而治以寒，热拒寒而治以热，外则虽顺，中气乃逆，故方若顺，是逆也。）故曰：知标与本，用之不殆，明知逆顺，正行无问，此之谓也。不知是者，不足以言诊，足以乱经。（〔至真要论〕）

卷下之三  ——————————————————————————————————————————————————————————————————————————————————————————

运气  ***************************
五运六气，天地之纪用也。生物芸芸，介乎两间，同纪用者斯人尔，具运气钞。
岐伯曰：天度者，所以制日月之行也；气数者，所以纪化生之用也。（〔续〕制，谓准度。纪，谓纲纪。准日月之行度者，所以明日月之行迟速也。纪化生之为用者，所以彰气至而斯应也。气应无差，则生成之理不替；迟速以度，大小之月生焉。故日异长短，月移寒暑，收藏生长，无失时宜也。六六之节，天之度也。九九制会，天之数也。所谓气数者，生成之气也。愚谓：生成之气乃六气，谓之时之气，必九十日而更换，故云九九，又云数也。）天为阳，地为阴；日为阳，月为阴。行有分纪，周有道理，日行一度，月行十三度而有奇焉，故大小月三百六十五日而成岁，积岁余而盈闰矣。（日行迟，故昼夜行天之一度，而三百六十五日一周天，而犹有度之奇分矣。月行速，故昼夜行天之十三度余，而二十九日一周天也。言有奇者，谓十三度外，复行十九分度之七，故云月行十三度而有奇也。《礼义》及汉《律历志》云：二十八宿及诸星，皆从东而循天西行。日月及五星，皆从西而循天东行。令太史说云：普循天而东行，从东而西转也。诸历家说：月一日至四日，月行最疾，日夜行十四五度余；自五日至八日，行次疾，日夜行十三度余；自九日至十九日，其行迟，日夜行十二度余；二十至二十三日，行又小疾，日夜行十三度余；二十四日至晦日，行又大疾，日夜行十四度余。太史说月行之率不如此矣，月行有十五日后迟者，有十五日前迟者，有十五日后疾者，有十五日前疾者，大率一月四分之，而皆有迟疾，迟速之度固无常准矣。虽尔，终以二十七日月行一周天，凡行三百六十一度。二十九日日行二十九度，月行三百八十七度，少七度而不及日也。至三十日日复迁，计率至十三分日之八，月方及日矣，此大尽之月也。大率其计率至十三分日之半者，亦大尽法也。其计率至十三分日之五之六而及日者，小尽之月也。故云：大小月三百六十五日而成岁也。正言之者，三百六十五日四分日之一乃一岁，法以奇不成日，故举六而言之。若通以大小为法，则岁止有三百五十四日，岁少十一日余矣。取月所小之辰，加岁外余之日，故从闰后三十二日而盈闰焉。《书》曰：期三百有六旬有六日，以闰月定四时成岁，则其日义也。积盈余闰者，盖以月之大小，不尽天度故也。）立端于始，表正于中，推余于终，而天度毕矣。（端，首也。始，初也。表，彰示也。正，斗建也。中，月半也。推，退位也。言立首气于初节之日，示斗建于月半之辰，退余闰于相望之后。是以闰之前，则气不及月；闰之后，则月不及气。故常月之制，建初立中；闰月之纪，无初无中。纵历有之，皆他节气也。故历无云某候闰某月节闰某月中也，推终之义断可知乎。故曰立端于始，表正于中，推余于终也。由斯推日成闰，故能令天度毕焉。）天有十日，日六竟而周甲，甲六复而终岁，三百六十日法也。（〔续〕十日谓甲乙丙丁戊己庚辛壬癸之日也。十者，天地之至数也。《易》曰天九地十是也。六十日而周甲子之数，甲子六周而复始，则终一岁之日，是三十六十日之岁法，非天度之数也！此盖十二月各三十日者，若除小月，其日又差也。）帝曰：夫子言积气盈闰，愿闻何谓气？岐伯曰：五日谓之候，三候谓之气，六气谓之时，四时谓之岁，而各从其主治焉。（〔续〕日行天之五度，则五日也。三候，正十五日也。六气凡九十日，正三月也，设其多之矣，故十八候为六气，六气谓之时也。四时凡三百六十日，故曰四时谓之岁也。各从主治，谓一岁之日，各归从五行之一气，而为之主以王也。故下文曰：）五运相袭，而皆治之，（治，主治也。）终期之日，周而复始，时立气布，如环无端，候亦同法。故曰：不知年之所加，气之盛衰，虚实之所起，不可以为工矣。（〔续〕五运，谓五行之气，应天之运而主化者也。袭言五行之气，父子相承，主统一周之日，常如是无已，周而复始也。时，谓立春前当至时也。气，谓当王之脉气也。春前气至，脉气亦至，故曰时立气布。谓日行五度之候。言一候之日，亦五气相生而直之，差则病矣。《新校正》云：王注似非本旨，按此正谓岁立四时，时布六气，如环之无端，故又曰候亦同法。）曰：五运之始，如环无端，其太过、不及何如？曰：五气更立，各有所胜，盛虚之变，此其常也。（〔续〕言盛虚之变，见此乃天之常道也。）曰：平气何如？曰：无过者也。（〔续〕不愆常候，则无过也。）曰：太过、不及奈何？曰：在经有也。（《新校正》云：“气交变论”、“五常政论”俱言五气平和，太过不及之旨。）曰：何谓所胜？曰：春胜长夏，长夏胜冬，冬胜夏，夏胜秋，秋胜春，所谓得五行时之胜，各以气命其藏。（〔续〕春应木，木胜土；长夏应土，土胜水。五行相胜，常如是矣。四时之中，加之长夏，故谓得五行时之胜也。所谓长夏者，六月也，土生于火，长在夏中，既长而王，故云长夏。以气命藏者，春之木，内合肝；长夏土，内合脾之类。故曰各以气命其藏也。命，名也。）曰：何以知其胜？曰：求其至也，皆归始春，（立春之日。）未至而至，此谓太过，则薄所不胜，而乘所胜也，命曰气淫。至而不至，此谓不及，则所胜妄行，而所生受病，所不胜薄之也，命曰气迫。所谓求其至者，气至之时也。（凡气之至，皆谓立春前十五日，乃候之初也。未至而至，谓所直之气，未应至而先期至也。先期而至，是气有余，故曰太过。至而不至，谓所直之气，应至不至而后期至。后期而至，是气不足，故曰不及。太过则薄所不胜而乘所胜，不及则所胜妄行而所生受病，所不胜薄之也。凡五行之气，我克者为所胜，克我者为所不胜，生我者为所生。假令肝木有余，是肺金不足，金不制木，故木太过。木气既余，则薄肺金而乘于脾土矣。此皆五藏之气内相淫并为疾，故命曰气淫也。余太过例同。又如肝木气少不能制土，土气无畏而遂妄行，木被土凌，故云所胜妄行而所生受病也。肝木之气不平，肺金之气自薄，故曰所不胜薄之。然木气不平，土金交薄，相迫为疾，故曰气迫也。余不及例同。）谨候其时，气可与期，失时反候，五治不分，邪僻内生，工不能禁也。（〔续〕时，未气至时也。候其年则始于立春之日，候其气则始于四气定期，候其日则随于候日，故曰：谨候其时气可与期也。反，谓反背。五治，谓五行所治，主统一岁之气也。）曰：有不袭乎？（言五行之气，有不相承袭者乎？）曰：苍天之气，不得无常也。气之不袭，是谓非常，非常则变矣。（变，谓变易天常也。）曰：非常而变奈何？曰：变至则病，所胜则微，所不胜则甚，因而重感于邪，则死矣。故非其时则微，当其时则甚也。（〔续〕言苍天布气，尚不越于五行；人在气中，岂不应于天道。夫人之气乱不顺天常，故有病死之征。假今木直之年，有火气至，后二岁病矣；土气至，后三岁病矣；金气至，后四岁病矣；水气至，后五岁病矣。其气不足，复重感邪，真气内微，故重感于邪则死也。假令非正真年而气相干者，且为微病，不必内伤于神藏，故非其时而且持也。若当所直之岁，则易中邪气，故当其直时则病疾甚也。诸气当其王者皆必受邪，故云：非其时则微，当其时则甚也。《经》曰：非其时则生，当其时则死是也。当，谓正直之年。〔六节藏象论〕）
帝曰：《论》言五运相袭而皆治之，终期之日，周而复始，余已知之矣，愿闻其与三阴三阳之候奈何合之？（〔续〕运，谓五行应天之五运，各周三百六十五日而为纪者也。故曰：终期之日，周而复始也。以六合五，数不参同，故问之。）鬼臾区曰：夫五运阴阳者，天地之道也，（〔续〕谓化生之道。）万物之纲纪，变化之父母，生杀之本始，神明之府也，（注：具阴阳钞中。）可不通乎！故物生谓之化，物极谓之变，阴阳不测谓之神，神用无方谓之圣。（〔续〕此谓化变圣神之道也。化，施化也。变，散易也。神，无期也。圣，无思也。气之施化故曰生，气之散易故曰极，无期禀候故曰神，无思测量故曰圣。由化与变，故万物无能逃五运阴阳。由圣与神，故众妙无能出幽玄之理。深乎妙用，不可得而称之。按《经》云：物之生，从于化，物之极，由乎变，变化之相薄，成败之所由也。又云：气治而生化，气散而有形，气布而蕃育，气终而象变。其致一也。）夫变化之为用也，（〔续〕应万化之用也。）在天为玄，（〔续〕天道玄远，变化无穷，《传》曰：天道远，人道迩。又曰：玄，谓玄冥，言天色高远也。）在人为道，（〔续〕道，谓妙用之道也。经术正化，非道不成。又曰：正理之道，生养之政化也。）在地为化，（〔续〕谓生化万物生。非土气孕育，则形质不成。）化生五味，（〔续〕金石草木，根叶华实，酸苦甘淡辛咸，皆化气所生，随时而有。）道生智，（智，通妙用，惟道所生。）玄生神。（玄冥之内，神处其中，故曰玄生神。）神在天为风，（〔续〕风者，教之始，天之使也，天之号令也。）在地为木，（〔续〕东方之化。）在天为热，（应火为用。）在地为火，（〔续〕南方之化。）在天为湿，（〔续〕应土为用。）在地为土，（〔续〕中央之化。）在天为燥，（〔续〕应金为用。）在地为金，（〔续〕西方之化。）在天为寒，（〔续〕应水为用。）在地为水，（〔续〕北方之化，神之为用，如上五化，木为风所生，火为热所炽，金为燥所发，水为寒所资，土为湿所存，盖初因而成立也。虽初因之以化成，卒因之以败散尔。岂五行之独有是哉！凡因所因而成立者，悉因所因而散落尔。按：在天为玄，至此与“阴阳应象”及“五运行论”文重，注颇异。）故在天为气，（〔续〕气，谓风热湿燥寒。）在地成形，（形，谓木火土金水。）形气相感而化生万物矣。（〔续〕此造化生成之大纪。）然天地者，万物之上下也；（〔续〕天覆地载，上下相临，万物化生，无遗略也。）左右者，阴阳之道路也；（〔续〕天有六气御下，地有五行奉上。当岁者为上，主司天。承岁者为下，主司地。不当岁者，二气居右，北行转之，二气居左，南行转之。金木水火运，北面正之，常左为右，右为左，则左者南行，右者北行而反也。）水火者，阴阳之征兆也；（左右上下水火，义具阴阳钞中。）金木者，生成之终始也。（〔续〕木主发生，应春，春为生化之始。金主收敛，应秋，秋为成实。终始不息，其化常行。按：此与“阴阳应象论”相出入。）气有多少，形有盛衰，上下相召而损益彰矣。（气有多少，谓天之阴阳气有三等，多少不同秩也。形有盛衰，谓五运之气，有太过不及也。由是少多盛衰，天地相召，而阴阳损益昭然彰著可见矣。）曰：何谓气有多少，形有盛衰？曰：阴阳之气各有多少，故曰三阴三阳。（〔续〕由气有多少，故随其升降，分为二别也。岐伯曰：气有多少异用。注云：太阴与正阴，太阳与正阳，次少者为太阴，次少者为少阳，又次为阳明，又次为厥阴。）形有盛衰，谓五行之治，各有太过不及也。（〔续〕太过，有余也。不及，不足也。气至不足，太过迎之；气至太过，不足随之。天地之气亏盈如此，故云形有盛衰也。）故其始也，有余而往，不足随之，不足而往，有余从之，知迎知随，气可与期。（〔续〕言亏盈无常，互有胜负尔。始，谓甲子岁也。“六微旨论”曰：天气始于甲，地气始于子，子甲相合，命曰岁立。此之谓也。则始甲子之岁，三百六十五日，所禀之气，当不足也。次而推之，终六甲也，故有余已则不足，不足已则有余。亦有岁运非有余非不足者，盖以同天地之化也。若余已复余，少已复少，则天地之道变常，而灾害作，苛疾生矣。《新校正》云：木运临卯，火运临午，土运临四季，金运临酉，水运临子，所谓岁会，气之平也。又“五常政论”云：委和之纪，上角与正角同，上商与正商同。上宫与正宫同。伏明之纪，上商与正商同。卑监之纪，上宫与正宫同，上角与正角同。从革之纪，上商与正商同，上角与正角同。涸流之纪，上宫与正宫同。赫曦之纪，上羽与正角同。坚成之纪，上徵与正商同。又“六元正纪论”云：不及而加同岁会。已前诸岁并为正岁，气之平也。今王注以同天之化为非有余不足者，非也。）应天为天符，承岁为岁直，三合为治。（〔续〕应天，为木运之岁上见厥阴，火运之岁上见少阳、太阴，土运之岁上见太阴，金运之岁上见阳明，水运之岁上见太阳。此五者，天气下降，如合符运，故曰应天为天符也。承岁谓木运之岁，岁当亥卯；火运之岁，岁当寅午；土运之岁，岁当辰戌丑未；金运之岁，岁当己酉；水运之岁，岁当申子。此五者，岁之所直，故曰承岁为岁直也。三合，谓火运之岁，上见少阴，年辰临午；土运之岁，上见太阴，年辰临丑未；金运之岁，上见阳明，年辰临酉。此三者，天气、运气与年辰俱会，故云三合为治也。岁治亦曰岁位，三合亦为天符。“六微旨论”曰：天符岁会曰太乙天符，谓天运与岁相会也。详火运，上少阴，年辰临午，即戊午岁也。土运上太阴，年辰临丑未，即己丑、己未岁也。金运上阳明，年辰临酉，即乙酉岁也。）帝曰：上下相召奈何？鬼臾区曰：寒暑燥湿火，天之阴阳也，三阳三阴上奉之。（〔续〕太阳为寒，少阳为暑，阳明为燥，太阴为湿，厥阴为风，少阴为火，皆其元在天，故曰天之阴阳也。）木火土金水火，地之阴阳也，生长化收藏下应之。（〔续〕木，初气。火，二气。相火，三气。土，四气。金，五气。水，终气。以其在地应天，故云下应也。气在地，故曰地之阴阳。按：“六微旨论”曰：“地理之应六节气位何如？岐伯曰：显名之右，君火之位。退行一步，相火治之”一段，即此木火土金水火，地之阴阳之义也。）天以阳生阴长，地以阳杀阴藏。（〔续〕生长者天之道，藏杀者地之道。天阳主生，故以阳生阴长。地阴主杀，故以阳杀阴藏。天地虽高下不同，而各有阳阴之运用也。详此与“阴阳应象论”文重，注颇异，兹具阴阳钞。）天有阴阳，地亦有阴阳。（〔续〕天有阴，故能下降，地有阳，故能上腾，是以各有阴阳也。阴阳交泰，故化变由之成也。）故阳中有阴，阴中有阳。（〔续〕易之卦，离中虚，坎中满，其义象也。王注：阴阳之气，极则过亢，故各兼之。《经》曰：寒极生热，热极生寒。又曰：重阴必阳，重阳必阴是也。）所以欲知天地之阴阳者，应天之气，动而不息，故五岁而右迁，应地之气，静而守位，故六期而环会，（〔续〕天有六气，地有五位，天以六气临地，地以五位承天，盖以天气不加君火故也。以六加五，则五岁而余一气，故迁一位。若以五承立，则常六岁乃备尽天元之气，故六岁而环会，所谓周而复始也。地气左行，往而不返，天气东转，常自火运数五岁已，其次气正当君火之上，法不加临，则右迁君火气上，以临相火之上，故曰五岁而右迁也。由斯动静，上下相临，而天地万物之情，变化之机可见矣。）动静相召，上下相临，阴阳相错，而变由生也。（〔续〕天地之道，变化之微，其由是矣。孔子曰：天地设位，而易行乎其中。此之谓也。按：“五运行论”云：上下相遘，寒暑相临，气相得则和，不相得则病。又云：上者右行，下者左行，左右周天，余而复会。）曰：上下周纪，其有数乎？曰：天以六为节，地以五为制。周天气者，六期为一备；终地纪者，五岁为一周。（〔续〕六节，谓六气之分。五制，谓五位之分。位应一年，气统一年，故五岁为一周，六年为一备，谓备历天气，周，谓周行地位，所以地位六而言五者，天气不临君火故也。）君火以名，相火以位。（〔续〕君火在相火之右，但立名于君位，不立岁气，故天之以气，不偶其气以行君火之正，守位而奉天之命，以宣行火令耳。以名奉天，故曰君火以名。守位禀命，故曰相火以位。）五六相合而七百二十气为一纪，凡三十岁千四百四十气，凡六十岁而为一周，不及太过，斯皆见矣。（〔续〕历法一气十五日因而乘之，积七百二十气则三十年，积千四百四十气则六十年也。《经》云：有余而往，不足从之，不足而往，有余从之。故六十年中，不及太过，斯皆见矣。“新校正”云：按“六节藏象论”“五日谓之候至，不可为工矣”一节，即此义也。今已具前。）鬼臾区曰：甲己之岁，土运统之；乙庚之岁金运统之；丙辛之岁，水运统之；丁壬之岁，木运统之；戊癸之岁，火运统之。（〔续〕天地初分之时，阴阳析位之际，天分五气，地列五行。五行定位，布政于四方，五气分流，散支于十干。当是黄气横于甲己，白气横于乙庚，黑气横于丙辛，青气横于丁壬，赤气横于戊癸。故甲己应土运，乙庚应金运，丙辛应水运，丁壬应木运，戊癸应火运。详运有太过、不及、平气，甲庚丙壬戊主太过，乙辛丁癸已主不及，大法如此。取气平之法，其说不一，具如诸篇。）帝曰：其于三阴三阳，合之奈何？曰：子午之岁，上见少阴；丑未之岁，上见太阴；寅申之岁，上见少阳；卯酉之岁，上见阳明；辰戌之岁，上见太阳；巳亥之岁，上见厥阴。少阴所谓标者，厥阴所谓终也。（〔续〕标，谓上首也。终，谓当三甲六甲之终。《新校正》云：午未申酉戌亥之岁为正化，正司化令之实。子丑寅卯辰巳之岁为对化，对司化令之虚。此其大法也。）厥阴之上，风气主之；少阴之上，热气主之；太阴之上，湿气主之；少阳之上，相火主之；阳明之上，燥气主之；太阳之上，寒气主之。所谓本也，是谓六元。（〔续〕三阴三阳为标，寒暑燥湿风火为本，故云所谓本也。天真元气，分为六化，以统坤元生成之用，征其应相，则六化不同，本其所生，则正是真元之一气，故曰六元也。〔并天元纪论〕）
丹天之气经于牛女戊分，黅天之气经于心尾已分，苍天之气经于危室柳鬼，素天之气经于亢氐昂毕，玄天之气经于张翼娄胃。所谓戊己分者，奎璧角轸，则天地之门户也。（〔续〕戊土属乾，己土属巽。《遁甲经》曰：六戊为天门，六己为地户，晨暮占雨，以西北、东南。义取此也。雨为土用，湿气生之，故此占焉。〔五运行论〕）
帝曰：论言天地者，万物之上下，左右者，阴阳之道路，未知其所谓也。（论，谓“天元纪”及“阴阳应象论”以上。）岐伯曰：所谓上下者，岁上下见阴阳之所在也。左右者，诸上见厥阴，左少阴右太阳；见少阴，左太阴右厥阴；见太阴，左少阳右少阴；见少阳，左阳明右太阴；见阳明，左太阳右少阳；见太阳，左厥阴右阳明。所谓面北而命其位，言其见也。（面向北而言之也。上，南也。下，北也。左，西也。右，东也。）帝曰：何谓下？岐伯曰：厥阴在上，则少阳在下，左阳明右太阴；少阴在上，则阳明在下，左太阳右少阳；太阴在上，则太阳在下，左厥阴右阳明；少阳在上，则厥阴在下，左少阴右太阳；阳明在上，则少阴在下，左太阴右厥阴；太阳在上，则太阴在下，左少阳右少阴。所谓面南而命其位，言其见也。（主岁者位在南，故面北而言其左右。在下者位在此，故面南而言其左右也。上，天位也。下，地位也。面南，左东也，右西也，上下异而左右殊也。）上下相遘，寒暑相临，气相得则和，不相得则病，（木火相临，金水相临，水木相临，土金相临，为相得也。木土相临，土水相临，水火相临，火金相临，金木相临，为不相得也。上临下为顺，下临上为逆。逆亦抑郁而病生，土临君火、相火之类者也。）曰：相得而病者，何也？曰：以下临上不当位也。（以下临上，谓土临火，火临木，木临水，水临金，金临土，皆为以下临上，不当位也。父子之义，子为下，父为上，以子临父，不亦逆乎！）间气何如？岐伯曰：随气所在，期于左右。（于左右尺寸四部，分位承之，以知应与不应，过与不过也。）曰：期之奈何？曰：从其气则和，逆其气则病。（谓当沉不沉，当浮不浮，当涩不涩，当钩不钩，当弦不弦，当大不大之类也。“至真要论”云：厥阴之至，其脉弦；少阴之至，其脉钩；太阴之至，其脉沉；太阳之至，大而浮；阳明之至，短而涩；少阴之至，大而长。至而和则平，至而甚则病，至而反则病，至而不至者病，未至而至者，病阴阳易者危。）不当其位者病，（见于他位也。）迭移其位者病，（谓左见右脉，右见左脉，气差错故尔。）失守其位者危，（已见于他乡，本宫见贼杀之气。）尺寸反者死，（子午卯酉四岁有之。反，谓岁当阴，在寸脉，而反见于尺，岁当阳，在尺脉，而反见于寸，尺寸俱反乃谓反也。若尺独然，或寸独然，是不应气，非反也。）阴阳交者死。（寅申巳亥丑未辰戌八年有之。交，谓岁当阴，在右脉，反见左，岁当阳，在左脉，反见右，左右交见，是谓交。若左独然，或右独然，是不应气，非交也。愚按：黄仲理曰：夫运气应时交反脉者，谓取其加临日时，以诊平人，验其病之死生于将来，非已病脉之比也。）先立其年以知其气，左右应见，然后乃可以言生死之逆顺。（〔续〕《经》言岁气备矣。详此见“六元正纪论”中。〔并五运行论〕）
帝曰：夫子言察阴阳所在而调之，论言人迎与寸口相应，若引绳大小齐等，命曰平，（〔续〕寸口主中，人迎主外，两者相应，俱往俱来，若引绳也，小大齐等，春夏人迎微大，秋冬寸口微大者，命曰平也。愚按：脉之小大与四时应者平。）阴之所在，寸口何如？（阴之所在，脉沉不应，引绳齐等，其候颇乖，故问以明之。）岐伯曰：视岁南北，可知之矣。曰：愿卒闻之。曰：北政之岁，少阴在泉，则寸口不应；（木水金火运，面北受气。凡气之在泉者，脉悉不见，惟其左右之气脉可见之。在泉之气，善则不见，恶者可见，病以气即客主淫胜名之。在天之气，其亦然矣。）厥阴在泉，则右不应；（〔续〕少阴在右故。）太阴在泉，则左不应；（〔续〕少阴在左故。）南政之岁，少阴司天，则寸口不应；（土运之岁，面南行令，故少阴司天，则二手寸口不应。）厥阴司天，则右不应；太阴司天，则左不应。（〔续〕亦左右义也。）诸不应，反其诊则见矣。（诸不应，反其诊则见矣，谓诸脉之不应者，岁运之当，经候之常也。今乃见者，其候变也。变则不应者，斯应矣，反变也，诊候也。王注：覆其手者非。）曰：尺候何如？曰：北政之岁，三阴在下，则寸不应；三阴在上，则尺不应；（〔续〕司天曰上，在泉曰下。）南政之岁，三阴在天，则寸不应；三阴在泉，则尺不应；左右同。（〔续〕尺不应左右，悉与寸不应义同。）故曰：知其要者，一言而终；不知其要，流散无穷。此之谓也。（〔续〕要，谓知阴阳所在。知则用之不惑，不知则尺寸之气，沉浮小大，常三岁一差。欲求其意，岂不流散而无穷耶！〔至真要论〕）
帝曰：主岁何如？岐伯曰：气有余，则制己所胜而侮所不胜；其不及，则己所不胜侮而乘之，己所胜轻而侮之。（木余则制土，轻忽于金，以金气不争，故木恃其余而欺侮也。又木少金胜，土反侮木，以木不及，故土妄凌之也。四气率同。侮，谓侮慢而凌忽也。）侮反受邪，寡于畏也。（受邪，谓受己所不胜之邪。然舍己宫观，适他乡邦，外强中干，邪胜真弱，寡于敬畏，由是纳邪，故曰寡于畏也。按：“六节藏象论”云：未至而至，此谓太过，则薄所不胜而乘所胜；命曰气淫。至而不至，此谓不及，则所胜妄行而所生受病，所不胜而薄之，命曰气迫，即此义也。〔五运行论〕）
帝曰：愿闻天道六六之节盛衰何也？（〔续〕经已启问，未敷其旨，故重问之。）岐伯曰：上下有位，左右有纪。（〔续〕上下，谓司天地之气二也。余左右四气，在岁之左右也。）故少阳之右，阳明治之；阳明之右，太阳治之；太阳之右，厥阴治之；厥阴之右，少阴治之；少阴之右，太阴治之；太阴之右，少阳治之。此所谓气之标，盖南面而待之也。（〔续〕标，末也。圣人南面而立，以阅气之至也。）少阳之上，火气治之，中见厥阴；（〔续〕少阳南方火，故上见火气，治之与厥阴故，故中见厥阴。）阳明之上，燥气治之，中见太阴；（〔续〕阳明西方金，故上燥气，治之与太阴合，故燥气之下，中见太阴。）太阳之上，寒气治之，中见少阴；（〔续〕《经》曰：太阳所至为寒生，中为温，与此义同。）厥阴治之，风气治之，中见少阳；少阴之上，火气治之，中见太阳；（〔续〕少阴所至为热生，中为寒，即此义也。）太阴之上，湿气治之，中见阳明。（太阴，西南方土，故土湿气治之。与阳明合，故湿气之下，中见阳明。）所谓本也，本之下，中之见也，见之下，气之标也。（〔续〕本，谓元气也。气别为王。）本标不同，气应异象。（〔续〕本者，应之元；标者，病之始。病生形用求之标，方施其用求之本，标本不同求之中，见法方全。按“至真要论”云：少阳太阴从本，少阴太阳从本从标，阳明厥阴不从标本从乎中。故从本者化生于本，从标本者有标本之化，从中者以中气为化。）曰：其有至而至，有至而不至，有至而太过，何也？（〔续〕皆谓天之六气也。初之气，起于立春前十五日。余二、三、四、五，终气次至，而分治六十日余八十七刻半。）曰：至而至者和；至而不至，来气不及也；未至而至，来气有余也。（〔续〕时至而气至，和平之应，此为平岁也。假令甲子岁气有余，于癸亥岁未当至之期，先期而至也。乙丑岁气不足，于甲子岁当至之期，后时而至也。故曰来气不及，来气有余也。言初气之至期如此，岁气有余，六气之至皆先期，岁气不及，六气之至皆后时。先时后至，后时先至，各差十三日而应也。按《金匮要略》云：有未至而至，有至而不至，有至而不去，有至而太过。冬至之后得甲子，夜半少阳起，少阴之时阳始生，天得温和。以未得甲子，天因温和，此为未至而至也。以得甲子而天未温和，此为至而不至。以得甲子而天大寒不解，此为至而不去。以得甲子而天温如盛夏时，此为至而太过。此亦论气应之一端也。）曰：至而不至，未至而至，何如？（〔续〕言太过不及，岁当至早至晚之时应也。）曰：应则顺，否则逆，逆则变生，变生则病。（当期为应，愆期为否，天地之气生化不息，无止碍也。不应有而有，应有而不有，是造化之气失常，失常则气变，变常则气血纷挠而为病也。天地变而失常，则万物皆病。〔六微旨论〕）
帝曰：愿闻地理之应，六节气位何如？岐伯曰：显明之右，君火之位也；君火之右，退行一步，相火治之；（日出谓之显明，则卯地气分春也。自春分后六十日有奇，斗建卯正至于已正，君火位也。自斗建已正未之中，三之气分，相火治之，所谓少阳也。君火之位，所谓少阴，热之分也，天度至此，暄涉大行，居热之分，不行炎暑，君之德也。少阳居之为僭逆，大热早行，疫瘟乃生。阳明居之为温凉不时。太阳居之为寒两间热。厥阴居之为风湿，雨生羽虫。少阳居之为天下疵疫，以其得位，君令宣行故也。太阴居之为时雨。火有二位，故以君火为六气之始也。相火，则夏至日前后各三十日也，少阳之分，火之位矣，天度至此，炎热大行。少阳居之，为热暴至，草萎河干，炎亢，湿化晚布。阳明居之为凉气间发。太阳居之为寒气间至，热争冰雹。厥阴居之为风热大行，雨生羽虫。少阴居之为大暑炎亢。太阴居之为云雨雷电。退，谓南面视之，在位之右也。一步，凡六十日又八十七刻半。余气同法。）复行一步，土气治之；（〔续〕雨之分也，即秋分前六十日而有奇，斗建未正至酉之中，四之气也，天度至此，云雨大行，湿蒸乃作。少阳居之，为炎热沸腾，云雨雷电。阳明居之，为清雨雾露。太阳居之，为寒雨害物。厥阴居之，为暴风雨摧拉，雨生倮虫。少阴居之，为寒热气反用，山泽浮云，暴雨溽蒸。太阴居之为大雨霪霪。）复行一步，金气治之；（〔续〕燥之分也，即秋分后六十日有奇，自斗建酉正至亥之中，五之气也，天度至此，万物皆燥。少阳居之为温清更正，万物乃荣。阳明居之为大凉燥疾。太阳居之为早寒。厥阴居之为凉风大行，雨生介虫。少阴居之为秋湿，热病时行。太阴居之，为时雨沉阴。）复行一步，水气治之；（〔续〕寒之分也，即冬至日前后各三十日，至斗建亥至丑之中，六之气也，天度至此，寒气大行。少阳居之为冬温，蛰虫不藏，流水不冰。阳明居之为燥寒劲切。太阳居之为大寒凝冽。厥阴居之为寒风飘扬，雨生鳞虫。少阴居之为蛰虫出见，流水不冰。太阴居之为凝阴寒雪，地气湿也。）复行一步，木气治之；（〔续〕风之分也，即春分前六十日有奇也，自斗建丑正至卯之中，初之气也，天度至此，风气乃行，天地神明号令之始，天之使也。少阳居之为温疫至。阳明居之为清风，雾露朦胍。太阳居之为寒风切冽，霜雪水冰。厥阴居之为大风发荣，雨生毛虫。少阴居之为热风伤人，时气流行。太阴居之为风雨，凝阴不散。）复行一步，君火治之。（〔续〕热之分也，复春分始也，自斗建卯正至巳之中，二之气也。凡此六位，终统一年，六六三百六十日，六八四百八十刻，六七四十二刻，其余半刻分而为三，约终三百六十五度也，余其细分率之可也。）相火之下，水气承之；（〔续〕热盛水承，条蔓柔弱，凑润衍溢，水象可见。《经》云：少阳所至为火生，终为蒸溽。则水承之义可见。）水位之下，土气承之；（〔续〕寒甚物坚，水冰流涸，斯见，承下明矣。《经》云：太阳所至为寒雪冰雹白埃。则土气承之义可见。）土位之下，风气承之；（〔续〕疾风之后，时雨乃零，是则湿为风吹，化而为雨。《经》云太阴所至为湿生，终为注雨。则土位之下，风气承之而为雨也。又云：太阴所至为雷霆骤注烈风。则风气承之义也。）风位之下，金气承之；（〔续〕风动气清，万物皆燥，金承木下，其象昭然。《经》云：厥阴所至为风生，终为肃清。则金承之义可见。）金位之下，火气承之；（〔续〕锻金生热，则火流金乘火之上，理无妄也。《经》云：阳明所至为散落，温则火乘之义。）君火之下，阴精承之。（〔续〕君火之位，大热不行，盖为阴精制承其下也。诸以所胜之气承于下者，皆折其慓盛，此天地造化之大体耳。《经》云：少阴所至为热生，终为寒。则阴承之义可知。“六元正纪论”云：水发而雹雪，土发而飘骤，木发而毁折，金发而清明，火发而曛昧，何气使然？曰：气有多少，发有微甚，微者当其气，甚者兼其下，征其下气则象可见也。所谓征其下者，即此六承之气也。）曰：何也？曰：亢则害，承乃制，制生则化，外列盛衰，害则败乱，生化大病。（愚按：王安道曰：自“显明之右”至“君火治之”十五句，言六节所治之位也；自“相火之下”至“阴精承之”十二句，言地理之应乎岁气也；“亢则害，承乃制”二句，言抑其过也；“制生则化”至“生化大病”四句，言有制之常与无制之变也。承犹随也，不曰随而曰承者，以下言之则有上奉之象，故曰承。虽谓之承，而有防之之义存焉。亢者，过极也。害者，害物也。制者，克胜之也。然所承也，其不亢则随之而已，故虽承而不见。既亢则克，胜以平之，承斯见矣。故后篇厥阴所至为风生，终为肃；少阴所至为热生，终为寒之类。其为风生，为热生者，亢也。其为肃为寒者，制也。又水发而为雹雪，土发而为飘骤之类。其水发土发者，亢也。其雹雪飘骤者；制也。若然者，则造化之常不能以无亢，亦不以无制焉耳。夫前后二篇，所主虽有岁气、运气之殊，然亢则害承乃制之道，盖无往而不然也。故求之于人，则五藏更相平也。一藏不平，所不胜平之，五藏更相平，非不亢而防之乎！一藏不平，所胜平之，非既亢而克胜之乎！始以心火而言，其不亢，则肾水虽心火之所畏，亦不过防之而已。一或有亢，则起而克胜之矣。余藏皆然。制生则化，当作制则生化。盖传写之误，读之者求之不通，遂并遗四句而弗取，殊不知上二句止言亢而害，害而制耳。此四句乃害与制之外之遗意也，苟或遗之，则无以见经旨之周悉矣。制则生化，正与下文害则败乱相对，辞理俱顺。制则生化者，言有所制，则六气不至于亢而为平，平则万物生，生而变化无穷矣。化为生之盛，故生先于化也，外列盛衰者，言六气分布主治，迭为盛衰，昭然可见，故曰外列害则败乱。生化大病者，言既亢为害而无所制，则败坏乖乱之政行矣。败坏乖乱之政行，则其变极矣，其灾甚矣，万物岂有不病者乎！生化之所生化者，言谓万物也，以变极而灾甚，故曰大病上生化以造化之用言，下生化以万物言，以人论之，制则生化，犹元气周流滋营一生，凡五藏六府四肢百骸九窍皆藉焉，以为动静。云：为之主生化大病，犹邪气恣横，正气耗散。凡五藏六府、四肢百骸、九窍举不能遂其运用之常也，或以害为自害，或以承为承藉，或以生为自无而有化为自有而无，或以二生化为一意，或以大病为喻造化之机息，此数者，皆非也。且夫人之气也，固亦有亢而自制者，苟亢而不能自制，则汤液针石导引之法以为之助。若天地之气其亢而自制者，固复于平亢而不制者，其孰助哉！虽然造化之道，苟变至于极，则亦终必自反而复其常矣。）帝曰：盛衰何如？岐伯曰：非其位则邪，当其位则正，邪则变甚，正则微。曰：何谓当位？曰：木运临卯，火运临午，土运临四季，金运临酉，水运临子，所谓岁会，气之平也。（〔续〕非太过，非不及，是谓平运主岁也。平岁之气，物生脉应，皆必合期，无先后也。木运临卯，丁卯岁也。火运临午，戊午岁也。土运临四季，甲辰、甲戌、己丑、己未岁也。金运临酉，乙酉岁也。水运临子，丙子岁也。内戊午、己丑、己未岁也。金运临乙酉岁也。水运临子，丙子岁也。内戊午、己丑、己未、乙酉，又为太乙天符。）曰：非位何如？曰：岁不与会也。（不与本辰相逢会也。）曰：土运之岁，上见太阴；火运之岁，上见少阳、少阴；（少阳、少阴皆火气。）金运之岁，上见阳明；木运之岁，上见厥阴；水运之岁，上见太阳，奈何？曰：天之与会也。（〔续〕天气与运气相逢会也。土运之岁，上见太阴，己丑、己未也。火运之岁，上见少阳，戊寅、戊申也；上见少阴，戊子、戊午也。金运之岁，上见阳明，乙卯、乙酉也。木运之岁，上见厥阴，丁己、丁亥也。水运之岁，上见太阳，丙辰、丙戍也。内己丑、己未、戊午、乙酉，又为太乙天符。又按“六元正纪论”云：太过而同天化者三，不及而同天化者亦三，戊子、戊午太徵上临少阴，戊寅、戊申太徵上临少阳，丙辰、丙戌太羽上临太阳，如是者三。丁巳、丁亥少角上临厥阴，乙卯、乙酉少商上临阳明，己丑、己未少宫上临太阴，如是三。临者太过不及，皆曰天符也。）故《天元册》曰天符。天符岁会何如？曰：太乙天符之会也。（是谓三合，一者天会，二者岁会，三者运会。“天元纪论”曰：三合为治。此之谓也。太乙天符详，具“天元纪论”中。〔并六微旨论〕）
帝曰：四时之气，至有早晏高下左右，其候何如？岐伯曰：行有逆顺，至有迟速，故太过者化先天，不及者化后天。（〔续〕气有余，故化先；气不足，故化后。）曰：愿闻其行何谓也？曰：春气西行，夏气北行，秋气东行，冬气南行。（〔续〕观万物生长收藏，如斯言。）故春气始于下，秋气始于上，夏气始于中，冬气始于标。春气始于左，秋气始于右，冬气始于后，夏气始于前。此四时正化之常。（〔续〕察物以明之，可知也。）故至高之地，冬气常在，至下之地，春气常在，（〔续〕高山之巅，盛夏冰雪，污下川泽，严冬草生，常在之义足明矣。按“五常政论”云：高者气寒，下者气热是也。）必谨察之。帝曰：天地之气，终始奈何？岐伯曰：数之始，起于上而终于下。岁半之前，天岁主之；岁半之后，地气主之；（〔续〕王注：岁半，立秋之日也。《新校正》云初气交司在岁前大寒日，岁半当在立秋前一气之十五日，不得云立秋之日也。）上下交互，气交主之。（〔续〕交互，互体也。上体下体之中，有二互体也，气交主之。愚谓：大寒前后与立秋前后也。）岁纪毕矣。故曰：位明岁月可知矣，所谓气也。（〔续〕大凡一气，主六十日而有奇，以立位数之位，同一气则月之节气中气之知也。故言天地者以上下体，言胜复者以气交，言横逆者以上下互，皆以节气推之，候之灾眚，变复可期矣。机按：吴草庐《运气考定·序》曰：世之言运气者，率以每岁大寒节为今年六之气所终，来年一之气所始，其终始之交隔越一气，不相接续，予尝疑于是，后见杨子建《通神论》，乃知其论已先于予。郓城曹大本、彦礼甫、好邵学，予请以先天后天卦明之。夫风木冬春之交北东之维。艮，震也，君火春夏之交东南之维；震，巽也，相火正夏之时，正南之方离也，湿土夏秋之交南西之维；坤，兑也，燥金秋冬之交西北之维；兑，乾也，寒水正冬之时，正北之方坎也，此主气之定布也。地初正气子中，而丑中震也；地后间气丑中，而卯中离也。天前间气卯中，而巳中兑也；天中正气巳中，而未中乾巽也；天后间气未中，而酉中坎也。地前间气酉中，而亥中艮也；地终正气亥中，而子中坤也。此客气之加临者也。主气土居二火之后，客气土行二火之间，终艮始艮，始天卦位也。始震终坤先天卦序也。世以岁气起大寒节者，似协后天终艮始艮之文，然而非也。子建以岁气起冬至者，宜契先天始震终坤之义。子午岁之冬至起燥金而生丑中之寒；水丑未岁之冬至起寒水而生丑中之风木。寅申岁起风月，卯酉岁起君火，辰戌岁起湿土，巳亥岁起相火，皆肇瑞于子半六气相生，循环不穷，岂岁间断于传承之际哉。然则终始乎艮者，可以分主气所居之位，而非可以论客气所行之序也。彦礼甫于经传之所，已言采拾详矣。惟此说乃古今之所未发，敢为诵之，以补遗阙。予与之聚处国学获睹其书，遂为志其卷首。又曰：天地阴阳之运往过来，续木火土金水始终。终始如环，斯循六气相生之序也。岁气起于子中，尽于子中，故曰冬至子之半天心无改移，子午之岁始冬至燥金三十日，然后禅于寒水，以至相火日各六十者五，而小雪以后其日三十复终于燥金。丑未之岁始冬至寒水三十日，然后禅于风木，以至燥金日各六十日五，而小雪以后其日三十复终于寒水，寅申以下皆然。如是六十年至千万年，气序相生而无间，非小寒之末无所于授大寒之初，无所于承隔越。一气不相接续而截自大寒为次年，初气之首也。此造化之妙，《内经》秘而未发，启玄子阙而未言。近代杨子建旁推而得之。兹说与经不合，然极有理，谨附于此。俾学者知之。）曰：余司其事，则而行之，不合其数，何也？曰：气用有多少，化治有盛衰，衰盛多少，同其化也。曰：愿闻同化何如？曰：风温春化同，热熏昏火夏化同，胜与复同，燥清烟露秋化同，云雨昏眩埃长夏化同，寒气霜雪冰冬化同，此天地五运六气之化，更用盛衰之常也。曰：五运行同天化者，命曰天符，予知之矣。愿闻同地化者何谓也？曰：太过而同天化者在，不及而同天化者亦三，太过而同地化者三，不及而同地化者亦三，此凡二十四岁。（〔续〕六十年中，同天地之化者，凡二十四岁，余悉随已多少。）曰：愿闻其所谓也。曰：甲辰甲戌太宫下加太阴，壬寅壬申大角下加厥阴，庚子庚午大商下加阳明，如是者三。癸巳癸亥少徵下加少阳，辛丑辛未少羽下加太阳，癸卯癸酉少徵下加少阴，如是者三。戊子戊午大徵上临少阴，戊寅戊申大徵上临少阳，丙辰丙戌大羽上临太阳，如是者三。丁巳丁亥少角上临厥阴，乙卯乙酉少商上临阳明，己酉己未少宫上临太阴，如是者三。除此二十四岁，则不加不临也。曰：加者何谓？曰：太过而加同天符，不及而加同岁会也。曰：临者何谓？曰：太过不及，皆曰天符，而变行有多少，病形有微甚，生死有早晏耳。帝曰：六位之气，盈虚何如？岐伯曰：太少异也，太者之至徐而常，少者暴而亡。（〔续〕力强而作，不能久长，故暴而亡也。亡，无也。曰：天地之气盈虚何如？曰：天气不足，地气随之，地气不足，天气从之。运居其中，而常先也。〔续〕运，谓木火土金水各主岁者也。地气胜则岁运上升，天气胜则岁运下降，上升下降，运气常先迁降也。）恶不所胜，归所同和，随运归从而生其病也。（〔续〕非其位则变生，变生则病作。）故上胜则天气降而下，下胜则地气迁而上，（〔续〕胜，谓多也。上多则自降，下多则自迁，多少相移，气之常也。）胜多少而差其分，（〔续〕多则迁降多，少则迁降少，多少之应，有微有甚之异也。）微者少差，甚者大差，甚则位易气交易，则大变生而病作矣。《大要》曰：甚纪五分，微纪七分，其差可见。此之谓也。（〔续〕以其五分七分之纪，所以知天地阴阳过差矣。〔并六元正纪论〕）
帝曰：其贵贱何如？岐伯曰：天符为执法，（〔续〕犹相辅。）岁位为行令，（〔续〕犹方伯。）太乙天符为贵人。（〔续〕犹君王。）曰：邪之中也奈何？曰：中执法者，其病速而危；（〔续〕执法官人之准绳，有为邪僻，故病速而危。）中行令者，其病徐而持；（〔续〕方伯无执法之权，故无速害，病但执持而已。）中贵人者，其病暴而死。（〔续〕义无移犯，故病暴而则暴而死。）曰：位之易也何如？曰：君位臣则顺，臣位君则逆。逆则其病近，其害速；顺则其病远，其害微。所谓二火也。（〔续〕相火居君位，是臣位居君位，故逆也。君火居相火，是君位居臣位，君临臣位，故顺也。远谓里远，近谓里近。〔六微旨论〕）
帝曰：何谓太虚？曰：大气举之也。（〔续〕言太虚无碍，地体何凭而山住耶？大气，调造化之气，任持太虚者也。故以太虚不屈，地久天长者，盖由造化之气任持之也。气化而变，不任持之，则太虚之器亦败坏耳。夫落叶飞空，不疾而下，为其乘气，故势不得速焉。凡之有形，处地之上者，皆有生化之气任持之也。然气有大小不同，坏有迟速之异，及至气不任持，则大小之坏一也。）燥以乾之，暑以蒸之，风以动之，湿以润之，寒以坚之，火以温之。故风寒在下，燥热在上，湿气在中，火游行其间，寒、暑六入，故令虚而化生也。（地本之中，兀有六入：曰燥，曰暑，曰风，曰温，曰寒，曰火。受燥故乾性生焉，受暑故湿性生焉，受风故动性生焉，受湿故润性生焉，受寒故坚性生焉，受火故温性生焉，此谓天之六气也。今按：寒暑六入者，以其燥温统于风，寒火统于暑与热。）故燥胜则地干，暑胜则地热，风胜则地动，湿胜则地泥，寒胜则地裂，火胜则地固矣。（〔续〕六气之用。〔五运行论〕）
帝曰：胜复之动，时有常乎？气有必乎？岐伯曰：时有常位，而气无必也。（〔续〕虽位有常，而发动有无，不必定之有也。）曰：愿闻其道。曰：初气终三气，天气主之，胜之常也。四气尽终气，地气主之，复之常也。有胜则复，无胜则否。曰：复已而胜何如？曰：胜至则复，无常数也。衰乃止耳。（〔续〕胜微则复微，故复已而又胜，胜甚则复甚，故复已则少有再胜者也，假而胜者，亦随微甚而复之耳。然胜复之道虽无常数，至其衰谢，则胜复皆自止也。）复已而胜，不复则害，此伤生也。（〔续〕有胜无复，是复气已衰，衰不能复，是天真之气已伤败甚而生意尽。）曰：复而反病何也？曰：居非其位，不相得也。大复其胜则主胜之，故反病也。（〔续〕舍已宫观，适于他邦，己力己衰，主不相得，怨随其后，惟便是求，故力极而复，主反袭之，反自病者也。）所谓火燥热也。（〔续〕少阳，火也。阳明，燥也。少阴，热也。少阴少阳在泉，为火居水位。阳明司天，为金居火位。金复其胜，则火主胜之。火复其胜，则水主胜之。余气胜复，则无主胜之病气也。故又曰所谓火燥热也。）曰：治之奈何？曰：夫气之胜也，微者随之，甚者制之，气之复也，和者平之，暴者夺之。皆随胜气，安其屈伏，无问其数，以平为期，此其道也。（〔续〕随，谓随之。安，谓顺胜气以和之也。制，谓制止。平，谓平调。夺谓夺其胜气也。治此者，不以数之多少，但以气平和为准度耳。〔至真要论〕）
帝曰：气之上下何谓也？曰：身半已上，其气三矣，天之分也，天气主之。身半已下，其气三矣，地之分也，地气主之。以名命气，以气命处，而言其病。半，所谓天枢也。（〔续〕身之半，正谓脐中也。伸臂指天，舒足指地，以绳量之，正当脐也，故又曰半，所谓天枢也。天枢，正当脐两旁同身寸之二寸。其气三者，假如少阴司天，则上有热中有太阳兼之三也。六气皆然。司天者其气三，司地者其气三，故身半以上三气，身半以下三气也。以名言其气，以气言其处，以气处寒热，而言其病之形症也。如足厥阴气，居足及股胫内侧，上行少腹循胁。足阳明气，在足上，胻外，股前，上腹脐之旁，循胸乳上面。足太阳气，起目，上额络头，下项背过腰，横过髀枢股后，下行入腘贯腨，出外踝之后，足小指外侧。足太阴气，循足及股胫之内侧，上行腹胁之前。足少阴同之。足少阳气，循胫外侧，上行腹胁之侧，循颊耳至目锐眦，在首之侧。此足六经之部主也。手厥阴少阴太阴气，从心胸横出，循背内侧，至中指、小指、大指之端。手阳明、太阳、少阳气，并起手表，循背外侧，上肩及甲上头。此手六气之部主也。欲知病诊，当随气所在以言之，当阴之分，冷病归之，当阳之分，热病归之，故胜复之作，先言病生寒热者，必依此物理也。按“六微旨论”云：天枢之上，天气主之。天枢之下，地气主之。气交之中，人气从之。）故上胜而下俱病者，以地名之。下胜而上俱病者，以天名之。（〔续〕彼气既胜，此未能复，抑郁不畅而无所行，进则困于仇嫌，退则穷于拂塞，故上胜至则下与俱病，下胜至则上与俱病。上胜下病地气郁也，故从地郁以名地病。下胜上病，天气塞也，故从天塞以名天病。夫以天名者，方顺天气为制，逆地气而攻之。以地名者，方从天气为制则可。假如阳明司天，少阴在泉，上胜而下俱病者，是拂于下而生也，天气正胜，天可逆之，故顺天之气，方同清也。少阴等司天上下胜同法。“六元正纪论”云：上胜则天气降而下，下胜则地气迁而上。此谓之也。）所谓胜至，报气屈伏而未发也。复至则不以天地异名，皆如复气为法。（〔续〕胜至未复而病生，以天地异名为式。复气已发，则所生无问上胜下胜，悉皆依复气为病，寒热之主也。〔至真要论〕）
帝曰：天地之气何以候之？岐伯曰：天地之气，胜复之作，不形于诊也。（言平气及胜复，皆以形症观察，不以诊知也。）《脉法》曰：天地之变，无以脉诊。此之谓也。（天地以气不以位，故不当以脉知。〔五运行论〕）
厥阴之至，其脉弦，（软虚而滑，端直以长，是谓弦。实而弦则病，不实而微亦病，不端长宜亦病，不当其位亦病，位不能弦亦病。）少阴之至，其脉钩，（来盛去衰，如偃带钩，是谓钩。来不盛去反盛则病，来盛去盛亦病，来不盛去不盛亦病，不当其位亦病，位不能钩亦病。）太阴之至，其脉沉，（沉，下者。按之乃得，下诸位脉也。沉甚则病，不沉亦病，不当其位亦病，位不能沉亦病。）少阳之至大而浮，（浮，高也。大，谓稍大诸位脉也。大浮甚则病，浮而不大亦病，大而不浮亦病，不大不浮亦病，不当其位亦病，不能大浮亦病。）阳明之至短而涩，（往来不利，是谓涩。往来不远，是谓短。短甚则病，涩甚则病，不短不涩亦病，不当其位亦病，位不能短涩亦病。）太阳之至大而长。（往来远是谓长。大甚则病，长甚则病，长而不大亦病，大而不长亦病，不当其位亦病，位不能长大亦病。）至而和则平，（不大甚则为平调，不弱不强是为和。）至而甚则病，（弦似张弓弦，滑如连珠，沉而附骨，浮高于皮，涩而止住，短如麻黍，大如帽簪，长如引绳，皆谓至而大甚也。）至而反者病。（应弦反涩，应大反细，应浮反沉，应沉反浮，应短涩反长滑，应软虚反强实，应细反大，是皆为气反常平之候，有病乃如此见也。）至而不至者病，（气位已至，而脉气不应也。）未至而至者病，（按历古法，凡得节气，当年六位之分，当如南北之岁，脉象改易而应之。气序未移而脉先变易，是先天而至，故病。）阴阳易者危。（不应天常，气见交错，失其常位，更易见之，阴位见阳脉，阳位见阴脉，是易位而见也，二气交错，故病危。“六微旨论”云：至而至者和，至而不至，来气不及也；未至而至，来气有余也。曰：至而不至，未至而至，何也？曰：应则顺，否则逆，逆则变生，变生则病。曰：请言其应。曰：物生其应也，气脉其应也。所谓脉应，即此脉应也。〔至真要论〕）
厥阴所至为里急，（筋繻缩，故急。）为支痛，为緛戾，为胁痛呕泄；（利也。）少阴所至为疡疹身热，（火气生也。）为惊惑恶寒战慄谵（乱言也。）妄，为悲妄衄衊，（污血，亦脂也。）为语笑。太阴所至为积饮痞膈，（土气也。）为蓄满，为中满霍乱吐下，为重胕肿。（胕肿，谓肉泥，按之不起也。）少阳所至为啑呕，为疮疡，（火气生也。）为惊躁瞀昧暴病，为喉痹耳鸣呕涌，（溢食不下。）为暴注瞤瘛暴死。阳明所至为浮虚，（薄肿按之复起。）为鼽尻阴股膝髀腨胻足病，为胁痛皴揭，（身皮□象。）为鼽啑。太阳所至为屈伸不利，为腰痛，为寝汗（睡中汗发于胸，溢颈腋之间。）痉，流泄禁止，病之常也。（〔六元正纪论〕或问：《五运》《六气》《内经》讲论诸方，所略其理，奥妙未易造入，愿发明焉。）丹溪曰：医学之初，宜须识病机之变化，论人形而处治。若便攻于气运，恐流于马宗素之徒，而云其生人于某日病属其经，用某药治之类也。又问：人之五藏六府，外应天地，司气司运，八风动静之变，人气应焉，岂不切当。苟不知此，为医未造其理。何以调之？曰：杨太受尝云：五运、六气须每日候之，记其风雨晦明，而有应时作病者，有伏气后时而病者，故病冲而动者，体认纯熟，久久自能造其至极。王安道曰：运气七篇与《素问》诸篇自是两书，作于二人之手，其立意各有所主，不可混言。王冰以为七篇参入《素问》之中，本非《素问》原文也。又运气之说，褚澄尝议之矣，曰：大桡作甲子纪岁年耳，非言病也。夫天地五行，寒暑风雨，仓卒而变，人婴斯气，作疾于身，气难预期。故疾难预定，气非人为；故疾难人测，推验多乖，拯救易误。俞扁弗议，淳华弗稽，运气之书，岂非后人托名于圣哲耶！黄仲理曰：南北二政三阴，司天在泉，寸尺不应交反脉，图并图解。运气面说，出刘温舒《运气论奥》。又六气上下加临，补泻病症图并汗差棺墓图歌括，出浦云《运气精华》。又五运六气加临，转移图并图说，出刘河间《原病式》。后人采附仲景《伤寒论》中。夫温舒、浦云、守真三家之说，岂敢附于仲景之篇，特后人好学者为之耳。又曰：运气之说，仲景三百九十七法无一言及之者，非略之也，盖有所不取也。

卷下之四  ——————————————————————————————————————————————————————————————————————————————————————————

汇萃  ***************************
辞不可属，事不可比，森乎众也，且汇萃钞。
帝曰：人年老而无子者，材力尽耶？（〔续〕材，谓材干，可以立身者。）将天数然也？（愚谓：天癸之数也。）岐伯曰：女子七岁，肾气盛，齿更发长。（〔续〕老阳之数极于九，少阳之数次于七，女子为少阴之气，故以少阳数隅之，明阴阳气和，乃能生成其形体，故七岁肾气盛，齿更发长。）二七而天癸至，任脉通，太冲脉盛，月事以时下，故有子。（〔续〕癸，北方水干名也。任脉、冲脉，皆奇经脉也。肾气全盛，冲任流通，经血渐盈，应时而下，天真之气降，与之从事，故云天癸也。然冲为血海，任主胞胎，二者相资，能故有子。谓之月事者，平和之气，常以三旬而一见也，愆期谓之有病。）三七，肾气平均，故真牙生而长极。（〔续〕真牙，谓牙之最后生者，表牙齿为骨之余也。）四七，筋骨坚，发长极，身体盛壮，（〔续〕天癸七七而终，年居四七，材力之半，故身体壮盛长极于斯。）五七，阳明脉衰，面始焦，发始堕。（〔续〕手足阳明之脉气营于面，循发际，至额颅，故其衰也，发堕而焦。）六七，三阳脉衰于上，面皆焦，发始白。（〔续〕三阳之脉，尽上于头，故衰则面焦发白，所以衰者，妇人有余于气，不足于血，以其经月数泄之故。）七七，任脉虚，太冲脉衰少，天癸竭，地道不通，故形坏而无子也。（〔续〕经水绝止，是为地道不通。冲任衰微，故形坏无子。丈夫八岁，肾气实，发长齿更。（〔续〕老阴之数极于十，少阴之数次于八，男子为少阳之气，故以少阴数合之。《易》曰：天九地十是也。）二八，肾气盛，天癸至，精气溢泻，阴阳和，故能有子。（〔续〕男子之质不同，精血之形亦异，阴静海满而去血，阳动应合而泄精，二者通和，故能有子。《易》曰：男女遘精，万物化生是也。）三八，肾气平均，筋骨劲强，故真牙生而长极。四八，筋骨隆盛，肌肉满壮。（〔续〕丈夫天癸，八八而终，年居四八，亦材力之半也。）五八，肾气衰，发堕齿槁，（〔续〕肾主于骨，齿为骨余，肾气既衰，精无所养，故发堕而齿干枯。）六八，阳气衰竭于上，面焦，发鬓颁白。（〔续〕阳气，阳明之气也。）七八，肝气衰，筋不能动，天癸竭，精少，肾藏衰，形体皆极，八八，则齿发去。（〔续〕肝气养筋，肝衰故筋不能动；肾气养骨，肾衰故形体疲极。天癸已竭，故精少也；阳气竭，精气衰，故齿发皆落矣。非惟材力衰谢，固亦天数使然。）肾者主水，受五藏六府之精而藏之，故五藏盛，乃能泻。（〔续〕五藏六府，精气淫溢而渗灌于肾，肾乃受而藏之。此乃肾为都会关司之所，非肾一藏而独有精，故曰五藏盛乃能泻也。）今五藏皆衰，筋骨解堕，天癸尽矣，故发鬓白，身体重，行步不正，而无子尔。曰：其有年已老而有子者何也？（〔续〕言以非天癸之数也。）曰：此其天寿过度，气脉常通，而肾气有余也。（〔续〕所禀天真之气，本自有余也。）此虽有子，男不过尽八八，女不过尽七七，而天地之精气皆竭矣。（〔续〕老而生子，子寿不能过天癸之数。〔上古天真论〕）
天食人以五气，地食人以五味。（〔续〕天以五气食人者，臊气凑肝，焦气凑心，香气凑脾，腥气凑肺，腐气凑肾也。地以五味食人者，酸味入肝，苦味入心，甘味入脾，辛味入肺，咸味入肾也。清阳化气而上为天，浊阴成味而下为地，故天食人以气，地食人以味也。《经》曰：阳为气，阴为味是也。）五气入鼻，藏于心肺，上使五色修明，音声能彰。五味入口，藏于肠胃，味有所藏，以养五气，气和而生，津液相成，神乃自生。（〔续〕心荣面色，肺主音声，故气藏于心肺，上使五色修洁分明，音声彰著。气为水母，故味藏于肠胃，内养五气，五气和化，津液方生，津液与气，相副化成，神气乃能生而宣化也。〔六气藏象论〕）
天气，清静光明者也，（愚谓：天气清静，故光明不竭。人能清静，则寿亦延长。）藏德不止，（止，一作上。）故不下也。（〔续〕四时成序，七曜周行，天不形言，是藏德也，德隐则应用不屈，故不下也。言天至尊高，德犹见应，况全生之道，不顺天乎。）天明则日月不明，邪害空窍。（〔续〕大明见则小明灭，故大明之德不可不藏。天若自明，则日月之明隐矣。喻人当清静法道，以保天真。苟离于道，则虚邪入于空窍。）阳气者闭塞，地气者冒明，（〔续〕阳谓天气，亦风热也。地气谓湿，亦云雾也。风热害人，则九窍闭塞；雾湿为病，则掩翳睛明。取类者，在天则日月不光，在人则两目藏曜也。）云雾不精，则上应白露不下。（〔续〕雾者云之类，露者雨之类。夫阳盛则地不上应，阴虚则天不下交，故云雾不化精微之气，上应于天而为白露不下之咎矣。《经》曰：地气上为云，天气下为雨；明二气交合，乃成雨露。又曰：至阴虚，天气绝，至阳盛，地气不足。明气不相召，亦不能交合也。）交通不表，万物命故不施，则名木多死。（〔续〕表，谓表陈其状。《易》曰：天地絪缊，万物化醇。然不表交通，则为否也。名，谓名果珍木。夫云雾不化其精微，雨露不沾于原泽，是为天气不降，地气不腾。变化之道既亏，生育之源斯泯，故万物之命，无禀而生，然其死者，则名木先应。）恶气不发，风雨不节，白露不下，则菀槁不荣，（〔续〕恶，谓害气也，发，谓发散，节，谓节度，菀，谓蕴积，槁，谓枯槁，言常气伏藏而不散，风雨无度，折伤复多，槁物蕴积，春不荣也。岂惟其物独遇是而有之？人离于道，亦有之矣。故下文云：）贼风数至，暴雨数起，天地四时不相保，与道相失，则未央绝灭。（〔续〕不顺四时之和，数犯八风之害，与道相失，则天真之气未期失远，而致灭亡。央，久也，远也。）惟圣人从之，故身无奇病，万物不失，生气不竭。（王注：圣人法天地，藏德，恬淡虚无，精神内守，病安从来？又云：从，犹顺也，谓顺四时之令也。然四时之令，不可逆之，逆之则五藏内伤而他疾起矣。）苍天之气，清净（〔续〕春为苍天发生之主。）则志意治，顺之则阳气固，虽有贼邪，弗能害也，（亦以天道喻诸人也。）此因时之序。（以因天四时之气序，故贼邪之气不能害也。）故圣人传精神，服天气，而通神明。（流通精神，不耗不治。王注：久服天真之气，则妙用自通于神明也。）失之则内闭九窍，外壅肌肉，卫气散解，（〔续〕失，谓逆苍天清净之理也。卫气者，合天之阳气也，所以温分肉而充皮肤，肥腠理而司开阖。故失其度则内闭九窍，外壅肌肉，以卫不营运，故言散解也。）此谓自伤，气之削也。（〔续〕夫逆苍天之气，违清静之理，使正真之气如削去者，非天降之，人自为之尔。）阳气者，若天与日，失其所则折寿而不彰，（〔续〕此明前阳气之用也。喻人之有阳，若天之有日，天失其所则日不明，人失其所则阳不固，日不明则天暗，阳不固则人夭。）故天运当以日光明。（喻人之生，固宜藉其阳气。愚谓：天之运行不息，以藏隐其气，而日月得以光明也。〔生气通天论〕）
阴气者，静则神藏，躁则消亡，（〔续〕阴，谓五神藏也。言人安静不涉邪气，则神气宁而内藏，人躁动触冒邪气，则神被害而离散，藏无所守，故曰消亡。）饮食自倍，肠胃乃伤。（〔续〕藏以躁动致伤，府以食饮气损，皆谓过用越性则受其邪也。〔痹论〕）
岐伯曰：根于中者，命曰神机，神去则机息。根于外者，命曰气立，气止则化绝。（诸有形之类，根于中者，生源系天，其所动浮，皆神气为机发之主，故其所为也，物莫之知，是以神舍去，则机发动用之道息矣。根于外若，生源系地，故其生长化成收藏，皆为造化之气所成立，故其所出也，物亦莫之知，是以气止息，则生化结成之道绝灭矣。其木火土金水，燥湿液坚柔，虽常性不易，及乎外物去，生气离，根化绝止，则其常体性颜色，皆必小变移其旧也。“六微旨论”云：出入废则神机化灭，升降息则气立孤危。故非出入，则无以生长壮老已；非升降，则无以生长化收藏。〔五常政大论〕）
帝曰：何谓三部？岐伯曰：有下部，有中部，有上部，部各有三候。三候者，有天有地有人也，必指而导之，（必因师指引教导。）乃以为真。上部天，两额之动脉；（〔续〕在额两旁，动应于手，足少阳脉气所行。）上部地，两颊之动脉；（在鼻孔下两旁，近于巨髎之分，动应于手，足阳明脉气所行。）上部人，耳前之动脉。（在耳前陷者中，动应于手，手少阳脉气所行。）中部天，手太阴也；（肺脉也。在掌后寸口中，是谓经渠，动应于手。）中部地，手阳明也；（大肠脉也。合谷之分，动应于手。）中部人，手少阴也。（心脉也。在掌后锐骨之端，神门之分，动应于手也。《灵枢经》曰：少阴无输，心不病乎？曰：其外经病而藏不病，故独取其经中掌后锐骨之端。正谓此也。）下部天，足厥阴也；（肝脉也，在毛际外，羊矢下一寸半陷中，五里之分，卧而取之，动应于手。女子取太冲，在足大趾大节后二寸陷中是。）下部地，足少阴也；（肾脉也。在足内踝后跟骨上陷中，太溪之内，动应手。）下部人，足太阴也。（脾脉也。在鱼腹上越筋间，直五里下，箕门之分，宽□足单衣，沉取乃得之，动应于手。候胃气者，当取足跗上，冲阳之分，动脉应手。）故下部之天以候肝，地以候肾，人以候脾胃之气。（脾与胃以膜相连，故兼候胃也。）曰：中部之候奈何？曰：亦有天，亦有地，亦有人。天以候肺，地以候胸中之气，（手阳明脉当其处。《经》云：肠胃同候，故以候胸中也。）人以候心。曰：上部以何候之？曰：亦有天，亦有地，亦有人。天以候头角之气，地以候口齿之气，人以候耳目之气。（以位当耳前，脉抵于目外眦，故以候之。）三部者，各有天，各有地，各有人。三而成天，三而成地，三而成人。三而三之，合则为九，九分为九野，（谓邑外为郊，郊外为甸，甸外为牧，牧外为林，林外为垌，垌外为野，言其远也。详“六节藏象论”注。）九野为九藏。（〔续〕以是故应天地之至数。）故神藏五，形藏四，（〔续〕魂魄心意神，皆五藏是也。故曰神藏所谓形藏者，皆如器，外张虚而不屈，合藏于物，故云形藏也。愚谓：徒有其器而无所藏，此与“宣明五气篇”、“生气通天论”、“六节藏象论”注重。）合为九藏。五藏已败，其色必夭，夭必死矣。（〔续〕夭，谓死色，异常之候也。色者神之旗，藏者神之舍，故神去则藏败，藏败则色则异常之候，死也。）曰：决死生奈何？曰：形盛脉细，少气不足以息者危。（〔续〕形气相得，谓之可治。今脉细少气，是为气弱；体壮盛有余，是谓形盛，症不相扶，故当危也。危，近死，犹有生者。）形瘦脉大，胸中多气者死。（〔续〕此形气不足，脉气有余，故死。凡此，皆形气不相得也。）形气相得者生，参伍不调者病。（〔续〕参，谓参较。伍，谓类伍。参较类伍，而有不调，谓不率其常，故病。）三部九候皆相失者死。（〔续〕失，谓气候不相类也。相失之候，诊凡有七，见下文。）上下左右之脉相应如参舂者，病甚。上下左右相失不可数者，死。（〔续〕上下左右，三部九候，凡十八诊也。如参舂者，谓大数而鼓，如参舂杵之上下也。不可数者，谓一息十至以上也。）中部之候虽独调，与众藏相失者，死。中部之候相减者，死。（〔续〕上部下部已不相应，中部独调，亦知不久。若减于上下，亦是气衰，故皆死也。减，谓偏少也。）目内陷者死。（〔续〕太阳脉起目内眦，目内陷太阳绝。独言太阳，以其主诸阳之气。）岐伯曰：九候之相应也，上下若一，（〔续〕言迟速小大等也。）不得相失。一候后则病，二候后则病甚，三候后则病危。所谓后者，应不俱也。（俱，犹同也，一也。）察其府藏以知死生之期，（〔续〕夫病入府则愈，入藏则死，故死生期准，察以知之。）必先知经脉，然后知病脉。（〔续〕经脉，四时五藏之脉。）帝曰：何以知病之所在？岐伯曰：察九候独小者病，独大者病，独疾者病，独迟者病，独热者病，独寒者病，独陷下者病。（相失之候，诊凡有七者，此也。然脉见七诊，谓参伍不调，随其独异，以言其病。）肉脱身不去者死。（〔续〕谷气外衰，则肉如脱尽。天真内竭，故身不能行。）中部乍疏乍数者死。（〔续〕气之散乱也。）形肉已脱，九候虽调，犹死。（〔续〕亦谓形气不相得也。证前肉脱身不去者，九候虽平调，亦死。）帝曰：冬阴夏阳奈何？岐伯曰：九候之脉，（此九候以脉言，寸关尺三部各有浮中沉，三部合之而为九也。）皆沉细悬绝者为阴，主冬，故以夜半死。盛疾喘数者为阳，主夏，故以日中死。（〔续〕位无常居，物极则反，乾坤之文，阴极则龙战于野，阳极则亢龙有悔，是以阴阳极脉，死于夜半日中也。）是故寒热病者，以平旦死。（〔续〕亦物极则变也。平旦木王，木气为风，故木王之时，寒热病死。《经》曰：因于露风，乃生寒热。故知寒热乃风薄所为也。）热中及热病者，以日中死。（〔续〕阳之极也。）病风者，以日夕死。（〔续〕卯酉冲也。愚谓：寒热病者，木气实也，故木王之时死。此病风者，木气虚也，酉则金王，木虚金胜，故死于酉也。）病水者，以夜半死。（水王故也。）其脉乍疏乍数乍迟乍疾者，日乘四季死。（脾气内绝，故日乘四季死。）七诊虽见，九候皆从者不死。（〔续〕若九候顺四时之令，虽七诊互见亦生。）所言不死者，风气之病及经月之病，似七诊之病而非也，故言不死。（〔续〕风病之脉，诊大而数。经月之病，脉小以微。虽候与七诊之状略同，而死生之症乃异，故不死也。）若有七诊之病，其脉候亦败者死矣。（〔续〕七诊虽见，九候若从者不死，若病同七诊之状而脉应败乱，纵九候皆顺，犹不得生也。）必发哕噫。（〔续〕心为噫，胃为哕。胃精内竭，神不守心，故死之时，发斯哕噫。）必审问其所始病，与今之所方病，（〔续〕方，正也。当原始以要终。）而后各切循其脉，视其经络浮沉，以上下逆从循之，其脉疾者不病，（脉强盛故。）脉迟者病，（气不足故。）脉不往来者死，（精神去也。）皮肤著者死。（骨干枯也。〔三部九候论〕）
帝曰：余知百病生于气也，（〔续〕气之为用，虚实逆顺缓急皆能为病，故问之。）怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结，九气不同，何病之生？岐伯曰：怒则气逆，甚则呕血及飧泄，故气上矣。（〔续〕怒则阳气逆上，肝气乘脾，故甚则呕血及飧泄。何以明之？怒则面赤，甚则色苍。《经》曰：盛怒不止则伤志。明怒则气逆上而不下也。）喜则志和气达，荣卫通利，故气缓矣。悲则心系急，肺布叶举，而上焦不通，荣卫不散，热气在中，故气消矣。（〔续〕悲则损于心，心系急则动肺，肺气击诸经，逆故肺布而叶举。）恐则精却，却则上焦闭，闭则气还，还则上焦胀，故气不行矣。（〔续〕恐则阳精却上而不下流，故却则上焦闭也。上焦既闭，气不行流，下焦阴气亦还回不散，而聚为胀也。上焦固禁，下焦气还，各守一处，故气不行也。）寒则腠理闭，气不行，故气收矣。（〔续〕腠，谓津液渗泄之所。理，谓文理逢会之中。闭，谓密闭。气，谓卫气。行，谓流行。收，谓收敛也。身寒则卫气沉，故皮肤纹理及渗泄之处，皆闭密而气不流行，卫气收敛于中而不发散也。）炅则腠理开，荣卫通，汗大泄，故气泄矣。（〔续〕人在阳则舒，在阴则渗，故热则肤腠开发，荣卫大通，津液外渗而汗大泄。）惊则心无所倚，神无所归，虑无所定，故气乱矣。（〔续〕气奔越，故不调理。）劳则喘息（一作且，）汗出，外内皆越，故气耗矣。（〔续〕疲于力役则气奔速，故喘息也。气奔速则阳外发，故汗出。然喘且汗出，内外皆踰越常纪，故气耗损矣。）思则心有所存，神有所归，正气留而不行，故气结矣。（〔续〕系心不散，故气亦停留。〔举痛论〕）
凡未诊病者，必问尝贵后贱。虽不中邪，病从内生，名曰脱营。（〔续〕神屈故也。贵之尊荣，贱之屈辱，心怀眷慕，志结忧惶，而病从内生，血脉虚减，故曰脱营。）尝富后贫，名曰失精，五气留连，病有所并。（〔续〕富而从欲，贫则损财，内结忧煎，外悲过物。然则心随想慕，神从往计，营卫之道，闭以迟留，气血不行，积并为病。）医工诊之，不在藏府，不变躯形，处之而疑，不知病名。（〔续〕言病之初也。病由想恋所为，故未居藏府。事因情念所起，故不变躯形。医不悉之，故诊而疑也。）身体日减，气虚无精，（〔续〕言病之次也。气血相迫，形肉消烁，故身体日减。《经》曰：气归精，精食气。今气虚不化，精无所滋故也。）病深无气，洒洒然时惊，（〔续〕言病之深也。病气深，谷气尽，阳气内薄，故恶寒而惊。洒洒，寒貌。）病深者，以其外耗于卫，内夺于荣。（〔续〕血为忧煎，气随悲减，故外耗于卫，内夺于荣。病深者何？以此耗夺故尔。）良工所失，不知病情，此治之一过也。（失，谓失问其所始也。）凡欲诊病者，必问饮食居处，（〔续〕饮食居处，五方不同，故问之也，详见“异法方宜论”，今具论治钞。愚按：丹溪云，凡治病必先问饮食起居，何如？盖主一人之身而言，与此不同，当参考之。）暴乐暴若，始乐后苦，皆伤精气，（精气竭绝，）形体毁沮，（〔续〕喜则气缓，悲则气消。然悲衰动中者，竭绝而伤生。故精气竭绝，形体残毁，心神沮散矣。）暴怒伤阴，暴喜伤阳，（〔续〕怒则气逆，故伤阴。喜则气缓，故伤阳。愚按：此二句及下二句，与“阴阳应象论”文重而注异。今并具汇萃钞。）厥气上行，满脉去形。（〔续〕厥，气逆也。逆则气上行，满于经络，故神气荡散，去离形骸矣。）愚医治之，不知补泻，不知病情，精华日脱，邪气乃并，此治之二过也。（〔续〕不知喜怒衰乐之殊情，概为补泻而同贯，则五藏精华之气日脱，邪气薄蚀而乃并于正真之气矣。）善为脉者，必以此类奇恒从容知之，为工而不知道，此诊之不足贵，此治之三过也。（〔续〕奇恒，谓气候奇异于常之候也。从容，谓分别藏气虚实，脉见高下，几相似也。“示从容论”曰：脾虚浮似肺，肾小浮似脾，肝急沉散似肾，此皆工之所惑乱，然从容分别而得之矣。）诊有三常，必问贵贱，封君败伤，乃欲侯王。（〔续〕封君败伤，降其君位，而贬公卿也。及欲侯王，谓情慕尊贵，而妄求不已也。）故贵脱势，虽不中邪，精神内伤，身必败亡，（〔续〕忧惶煎迫，怫结所为。）始富后贫，虽不伤邪，皮焦筋屈，痿躄为挛。（以五藏气留连，病有所并而为是也。）医不能严，不能动神，外为柔弱，乱至失常，病不能移，则医事不行，此治之四过也。（〔续〕严，谓禁戒其非，所以令从命也。外为柔弱，言委随以顺从也。然戒不足以禁非，动不足以从令，委随任物，乱失天常，病且不移，何医之有也。）凡诊者，必知终始，有知余绪，切脉问名，当合男女。（〔续〕终始，谓气色也。《经》曰：知外者终而始之。明知五色气象，终而复始也。余绪，谓病发端之余绪也。切，谓以指按脉也。问名，谓问病症之名也。男子阳气多而左脉大为顺，女子阴气多而右脉大为顺，故宜以候，当先合之也。）离绝菀结，忧恐喜怒，五藏空虚，血气离守，工不能知，何术之语。（〔续〕离，谓离间亲爱。绝，谓绝念所怀。菀，谓菀积思虑，结，谓结固余怨。夫问亲爱者魂游，绝所怀者意丧，积所虑者神劳，结余怨者志苦，忧愁者闭塞而不行，恐惧者惕惮而失守，盛怒者迷感而不治，喜乐者荡散而不藏，由是八者，故五藏空虚，气血离守，工不思晓，又何言哉！）尝富大伤，斩筋绝脉，身体复行，令泽不息。（〔续〕斩筋绝脉，言非分之过损也。身体虽已复旧而行，且令津液不为滋息也。何者？精气耗减也。泽，液也。）故伤败结，留薄归阳，脓积寒炅。（〔续〕阳，谓诸阳脉及六府也。炅，谓热也。言非分伤败筋脉之气，血气内结，留而不去，薄于阳脉，则化为脓，久积腹中，而外为寒热也。）粗工治之，亟刺阴阳，身体解散，四肢转筋，死日有期。（〔续〕不知寒热，为脓积所生，以为常热之疾，概施其法，数刺阴阳经脉，气夺病甚，故身体解散而不用，四肢废运而转筋，如是故死日有期，乃医之罪也。）医不能明，不问所废，唯言死日，亦为粗工，此治之五过也。（〔续〕诊不备三常，疗不慎五过，不求余绪，不问持身，亦足为粗略之医。）凡此五者，皆受术不通，人事不明也。（〔续〕言受术之徒，未通精微之理，不明人间之事也。）故曰：圣人之治病也，必知天地阴阳，四时经纪，五藏六府，雌雄表里，刺灸砭石，毒药所主，从容人事，以明经道，贵贱贫富，各异品理，问年少长，勇怯之理，审于分部，知病本始，八证九候，诊必副矣。（〔续〕圣人备识知此，工当勉之。〔疏五过论〕）
帝曰：夫经脉十二，络脉三百六十五，此皆人之所明知，工之所循用也。（〔续〕谓循守而用。）所以不十全者，精神不专，志意不理，外内相失，故时疑殆。（〔续〕外，谓色。内，谓脉也。所谓粗略，揆度失常，故色脉相失而时自疑殆也。）诊不知阴阳逆从之理，此治之一失矣。（〔续〕“脉要精微论”曰：冬至四十五日，阳气微上，阴气微下.夏至四十五日，阴气微上，阳气微下.阴阳有时，与脉为期.故诊不知阴阳逆从之理，为一失矣.）受师不卒，妄作杂术，谬言为道，更名自功，妄用砭石，后遗身咎，此治之二失也。（〔续〕不终师术，惟妄是为，易古变常，自动循已，遗身之咎，不亦宜乎！故为失二也。）不适贫富贵贱之居，坐之薄厚，形之寒温，不适饮食之宜，不别人之勇怯，不知比类，足以自乱，不足以自明，此治之三失也。（〔续〕夫勇者难感，怯者易伤，二者不同，盖以其神气有壮弱也。观其贫贱富贵之义，则坐之厚薄，形之寒温，饮食之宜，理可知矣。不知比类，用必乖丧，适足以汩乱心绪，岂通明之可望乎！故为失三也。）诊病不问其始，忧患饮食之失节，起居之过度，或伤于毒，不先言此，卒持寸口，何病能中，妄言作为，为粗所穷，此治之四失也。（忧，谓忧惧。患，谓患难。不先言此，愚谓：不先问其忧患，饮食起居及曾伤毒否，而卒持寸口，以言其病，何能中其病情？是以妄言作名，未免为粗工之所穷也。其意盖必先问后诊，方得十全，不可独凭乎脉也。〔征四失论〕）
东风生于春，病在肝，俞在颈项；（春气发荣于万物之上，故俞在颈项，历忌日甲乙不治颈是也。）南风生于夏，病在心，俞在胸胁；（心少阴脉，循胸出胁，故俞在焉。）西风生于秋，病在肺，俞在肩背；（肺处上焦，背为胸府，肩背相次，故俞在焉。）北风生于冬，病在肾，俞在腰股；（腰为肾府，股接次之，以气相连，故兼言也。）中央为土，病在脾，俞在脊。（以脊应土，言居中尔。）故春气者病在头，（春气，谓肝气。各随其藏气之所应。）夏气者病在藏。（心之应也。）秋气者病在肩背，（肺之应也。）冬气者病在四肢。（四肢气少，寒毒善伤，随所受邪，则为病处。）故春善病鼽衄，（〔续〕以气在头也。鼽，鼻出水，衄，鼻出血。）仲夏善病胸胁，（〔续〕心脉循胸胁故也。）长夏善病洞泄寒中，（〔续〕土主于中，是为仓禀，糟粕水谷，故为洞泄寒中也。）秋善病风疟，（〔续〕以凉折暑，乃为是病。《月令》曰：孟秋行夏令，则民多疟疾。）冬善病痹厥。（〔续〕血象于水，寒则冰凝，以气薄流，故为痹厥。）故冬不按蹻，春不鼽衄，（〔续〕按，谓按摩。蹻，谓如蹻捷者之举动手足，所谓导引也。然扰动筋骨，则阳气不藏，春阳气上升，重热熏肺，肺通于鼻，病则形乏，故冬不按蹻，春不鼽衄。鼽，谓鼻流清水。衄，谓鼻中血出。）春不病颈项，仲夏不病胸胁，长夏不病洞泄寒中，秋不病风疟，冬不病痹厥。（此上五句，并为冬不按蹻之所致也。）夫精者，身之本也。故藏于精者，春不病温。（此一句因冬不按蹻而言。）夏暑汗不出者，秋成风疟。（此正谓以风凉之气折暑汗也。此论似不相蒙，与第三篇魄汗未尽云云相似。王注：冬月蛰藏之时也，冬而按蹻，扰其热伤，故有四时之变如此者，况精者身之本，可不藏乎？〔金匮真言论〕）
诸脉者皆属于目，（〔续〕脉者，血之府。《经》云：久视伤血。由此明诸脉皆属于目也。《校正》云：心藏脉，脉舍神。神明通体，故云属目。）诸髓者皆属于脑，（〔续〕脑为髓海，故诸髓属之。）诸筋者皆属于节，（〔续〕筋气之坚结者，皆络于骨节之间。《经》曰：久行伤筋。由此明诸筋皆属于节。）诸血者皆属于心。（〔续〕血居脉内，属于心。《经》曰：血气者，人之神。然神者心之主，由此故诸血皆属于心。）诸气者皆属于肺。（〔续〕肺藏主气故也。）人卧则血归于肝，（〔续〕肝藏血，心行之，人动则血运于诸经，人静则血归于肝藏，以肝主血海故也。）肝受血而能视，（〔续〕言其用也。目为肝之宫，故肝受血而能视。）足受血而能步，掌受血而能握，（〔续〕谓把握也，）指受血而能摄。（谓收摄也。血气者，人之神，故受血者，皆能运用。〔五藏生成论〕）
五味所入：酸入肝，辛入肺，苦入心，咸入肾，甘入脾，是谓五入。（〔续〕肝合木而味酸，肺合金而味辛，心合火而味苦，肾合水而味咸，脾合土而味甘。“至真要论”云：五味入胃，各归所喜。故酸先入肝，苦先入心，甘先入脾，辛先入肺，咸先入肾。）五气所病；心为噫，（〔续〕象火炎土，烟随焰出，心不受秽，故噫出之。）肺为咳，（〔续〕象金坚劲，叩之有声，邪击于肺，故为咳也。）肝为语，（〔续〕象木枝条，而形支别，语宣委曲，故出于肝。）脾为吞，（〔续〕象土包容，物归于内，翕如皆受，故为吞也。）肾为欠为啑，（〔续〕象水下流，上生云雾，气郁于胃，故欠生焉。太阳之气和利而薄于心，出于鼻则生啑。）胃为气逆为哕为恐，（〔续〕胃为水谷之海，肾与为关，关闭不利，则气逆上行也。以包容水谷，性喜受寒，寒谷相薄，故为哕也。寒盛则哕起，热盛则恐生。何者？胃热则肾气微弱，故为恐也。下文曰：精气并于肾则恐也。）大肠小肠为泄，下焦溢为水，（〔续〕大肠为传导之府，小肠为受盛之府。受盛之气既虚，传导之司不禁，故为泄利也。下焦为分注之所，气窒不泻，则溢为而水。）膀胱不利为癃，不约为遗溺，（〔续〕膀胱为津液之府，水注由之。然足三焦脉实，约下焦而不通，则不得小便；足三焦脉虚，不约下焦，则遗溺也。《灵枢经》曰：足三焦者，太阳之别也，并太阳之正，入络膀胱约下焦，实则闭癃，虚则遗溺。）胆为怒，（〔续〕中正决断，无私无偏，其性刚决，故为怒也。《经》曰：凡十一藏，取决于胆也。）是谓五病。五精所并：精气并于心则喜，（〔续〕精气，谓火之精气也。肺虚而心精并之，则为喜。《灵枢经》曰：喜乐无极则伤魄，魄为肺神明，心火并于肺金也。）并于肺则悲，（〔续〕肝虚而肺气并之，则为悲。《灵枢经》曰：悲哀动中则伤魂。魂为肝神，明肺金并于肝木也。）并于肝则忧，（〔续〕脾虚而肝气并之，则为忧。《灵枢经》曰：忧愁不解则伤意。意为脾神，明肝木并于脾土。）并于脾则畏，（〔续〕肾虚而脾气并之，则为畏。《灵枢经》曰：心惧不解则伤精。精为肾神，明脾土并于肾水也。）并于肾则恐，（〔续〕心虚而肾气并之，则为恐。《灵枢经》曰：怵惕思虑则伤神。神为心神，明肾水并于心火也。此皆正气不足而胜气并之，乃为是矣。故下文曰：）是谓五并，虚而相并者也。五藏所恶：心恶热，（〔续〕热则脉溃浊。）肺恶寒，（〔续〕寒则气留滞。）肝恶风，（〔续〕风则筋燥急。）脾恶湿，（〔续〕湿则肉痿肿。）肾恶燥，（〔续〕燥则精竭涸。）是谓五恶。五藏化液：心为汗，（〔续〕泄于皮腠也。）肺为涕，（〔续〕润于鼻窍也。）肝为泪，（〔续〕注于眼目也。）脾为涎，（〔续〕溢于唇口也。）肾为唾，（〔续〕生于牙齿也。）是谓五液。五病所发：阴病发于骨，阳病发于血，阴病发于肉，（骨肉阴精，故阴气从之。血脉阳动，故阳气乘之。）阳病发于冬，阴病发于夏，（夏阳气盛，故阴病发于夏；冬阴气盛，故阳病发于冬，各从其少也。）是谓五发。五邪所乱：邪入于阳则狂，邪入于阴则痹，（〔续〕邪居于阳脉之中，则四肢热盛，故为狂。邪入于阴脉之内，则六经凝泣而不通，故为痹。）抟阳则为癫疾，搏阴则为瘖，（王注：邪内抟于阳则脉流薄疾，故为上癫之病。邪内抟于阴，则脉不流，故令瘖不能言。《校正》按：《难经》云：重阳者狂，重阴者癫。巢元方云：邪入于阴则为癫。《脉经》云：阴附阳则狂，阳附阴则癫。孙思邈云：邪入于阳则为狂，邪入于阴则为血痹。邪入于阳，传则为癫痉；邪入于阴，传则为痛瘖。全元起云：邪已入阴，复传于阳，邪气盛，府藏受邪，使其气不朝，荣气不复周身，邪与正气相击，发动为癫疾。邪已入阳，阳今复传于阴，藏府受邪，故不能言，是胜正也。诸家之论不同，今具载之。）阳入之阴则静，阴出之阳则怒，（〔续〕随所之而为疾也。之，往也。）是谓五乱。五邪所见：春得秋脉，夏得冬脉，长夏得春脉，秋得夏脉，冬得长夏脉，是谓五邪，死不治。五藏所藏：心藏神，（〔续〕精气之化成也。《灵枢经》曰：两精相薄谓之神。）肺藏魄，（〔续〕精气之匡佐也。《灵枢经》曰：并精而出入者，谓之魄。）肝藏魂，（〔续〕神气之辅弼也。《灵枢经》曰：随神而往来者，谓之魂。）脾藏意，（〔续〕记而不忘者也。《灵枢经》曰：心有所忆谓之意。）肾藏志，（〔续〕专意而不移者也。《灵枢经》曰：意之所存谓之志。肾受五藏六府之精，元气之本，生成之根，根为胃之关，是以志能则命通。）谓五藏所藏，五藏所主：心主脉，（〔续〕壅遏荣气，应息而动也。）肺主皮，（〔续〕包裹筋肉，闭拒诸邪也。）肝主筋，（〔续〕束络机关，随神而运也。）脾主肉，（〔续〕覆藏筋骨，通行卫气也。）肾主骨，（〔续〕张筋化髓，干以立身也。）是谓五主。五劳所伤：久视伤血，（〔续〕劳于心。）久卧伤气，（〔续〕劳于肺。）久坐伤肉，（〔续〕劳于脾。）久立伤骨，（〔续〕劳于肾。）久行伤筋，（〔续〕劳于肝。）是谓五劳所伤。五脉应象：肝脉弦，（〔续〕软虚而滑，端直以长也。）心脉钩，（〔续〕如钩之偃，来盛去衰也。）脾脉代，（〔续〕软而弱。）肺脉毛，（〔续〕轻浮而虚，如毛羽也。）肾脉石，（〔续〕沉坚而抟，如石之投也。）是谓五藏之脉。（〔宣明五气论〕）
肝色青，宜食甘，粳米牛肉枣葵皆甘。心色赤，宜食酸，小豆犬肉李韭皆酸。肺色白，宜食苦，麦羊肉杏薤皆苦。脾色黄，宜食咸，大豆豕肉栗藿皆咸。肾色黑，宜食辛，黄黍鸡肉桃葱皆辛。（〔续〕肝性喜急，故食甘物取其宽缓也。心性喜缓，故食酸物取其收敛也。肺喜气逆，故食苦物取其宣泄也。肾性取燥，故食辛物取其津润也。究斯宜食，乃调利机关之义也。肾为胃关，脾与胃合，故假咸柔软以利其关。关利而胃气乃行，胃行而脾气方化，故脾宜味与众不同。《校正》按上文云：脾苦湿，急食苦以燥之，况肝心肺肾食宜皆与前文合，独脾食咸不用苦，故王氏特注其意。）辛收，酸收，甘缓，苦坚，咸软。（〔续〕皆自然之气也。然辛味匪惟能散，而亦能润，故曰：肾苦燥，急食辛以润之。苦味非惟能坚，而亦能燥能泄，故曰：脾苦湿，急食苦以燥之。肺苦气上逆，急食苦以泄之。）毒药攻邪，五谷为养，五果为助，五畜为益，五菜为充，（〔续〕毒药，谓金玉土石草木菜果虫鱼鸟兽之类。然辟邪安正，惟毒乃能，故通谓之毒药也。五谷，粳米小豆大豆麦黄黍；五果，桃李杏栗枣；五菜，葵藿薤葱韭。愚谓：充，足也，以五菜疏通肠胃，令食气足也。）气味合而服之，以补精益气。（〔续〕气谓阳化，味曰阴施，气味合和，则补益精气矣。《经》曰：形不足者温之以气，精不足者补之以味。孙思邈曰：精以食气，气养精以荣色；形以食味，味养色以生力。精顺五气以为灵也，若食气相恶则伤精也。形受味以成也，若食味不调则损形也。是以圣人先用食禁以存性，后制药以防命，气味温补以存精形。此谓气味合而服之，以补精益气也。）此五者，有辛酸甘苦咸，各有所利，或散或收，或缓或急，或坚或软，四时五藏，病随五味所宜也。（〔藏气法时论〕）
五味所禁：辛走气，气病（〔续〕病，谓力少不自胜也。）无多食辛；咸走血，血病无多食咸；（血者，水类，故咸走之。）苦走骨，骨病无多食苦；（〔续〕皇甫士安云：咸先走肾，此云走血者，肾合三焦，血脉虽属肝心，而为中焦之道，故咸入而走血也。苦走心，此云走骨者，水火相济，骨气通于心也。）甘走肉，肉病无多食甘；酸走筋，筋病无多食酸。（〔续〕皆为行其气速，故不欲多食，多食则病甚也。）是谓五禁，无令多食。（〔续〕口食而欲食之，无令多也。〔宣明五气论〕）
多食咸，则脉凝泣而变色；（〔续〕心合脉，其荣色，咸益肾而胜心，故脉凝泣而颜色变易。）多食苦，则皮槁而毛拔；（〔续〕肺合皮，其荣毛，苦益心胜肺，故皮槁苦而毛拔去也。）多食辛，则筋急而爪枯；（〔续〕肝合筋，其荣爪，辛益肺胜肝，故筋急而爪干枯也。）多食酸，则肉胝䐢而唇揭；（〔续〕脾合肉，其荣唇，酸益肝胜脾，故肉胝䐢而唇皮揭举也。）多食甘，则骨痛而发落，（〔续〕肾合骨，其荣发，甘益脾胜肾，故骨痛而发堕落也。）此五味之所伤也。（五味入口，输于肠胃而内养五藏，各有所养，有所欲，欲则互有所伤，故下文曰：）故心欲苦，肺欲辛，肝欲酸，脾欲甘，肾欲咸，此五味之所合，五藏之气也。（〔续〕各随所欲而归凑之也。全元起云：五味合五藏气，二句相连。）色味当五藏：白当肺、辛，赤当心、苦，青当肝、酸，黄当脾、甘，黑当肾、咸。（〔续〕各当其所应而为色味也。）故白当皮，赤当脉，青当筋，黄当肉，黑当骨。（〔续〕各当其所养之藏气也。〔五藏生成篇〕）
帝曰：愿闻虚实之要。岐伯曰：气实形实，气虚形虚，此其常也，反此者病。（〔续〕气谓脉气。形谓身形。反，谓不相合应，失常平之候也。形气相反，故病生。）谷盛气盛，谷虚气虚，此其常也，反此者病。（〔续〕《灵枢经》曰：荣气之道，内谷为实，谷入于胃，气传于肺，精专者上行经隧。由是，谷气虚实，占必同焉。侯不相应，则为病也。）脉实血实，脉虚血虚，此其常也，反此者病。（〔续〕脉者血之府，故虚实同焉。反不相应，则为病也。）曰：何如而反？曰：气虚身热，此谓反也。（〔续〕气虚为阳气不足，阳气不足当身寒，反身热者，脉气当盛，脉不盛而身热，症不相符，故谓反也。按《甲乙经》云：气盛身寒，气虚身热，此谓反也。当补此四字。）谷入多而气少，此谓反也。（胃之所出者谷气，而布于经脉也。谷入于胃，脉道乃散，今谷入多而气少者，是谓气不能散，故谓反也。）谷不入而气多，此谓反也。（〔续〕胃气外散，肺并之也。）脉盛血少，此谓反也。脉小血多，此谓反也。（〔续〕经脉行气，络脉受血，经气入络，络受经气，候不相合，故皆反常也。）气盛身寒，得之伤寒；气虚身热，得之伤暑。（〔续〕寒伤形，故气盛身寒。热伤气，故气虚身热。）谷入多而气少者，得之有所脱血，湿居下也。（〔续〕脱血则血虚，血虚则气盛内郁，化成津液，流入下焦，故云湿居下也。）谷入少而气多者，邪在胃及与肺也。（〔续〕胃气不足，肺气下流于胃中，故邪在胃。然肺气入胃，则肺气不自守，而邪气亦从之，故云邪在胃及与肺也。）脉小血多者，饮中热也。（〔续〕饮，谓留饮也。饮留脾胃之中则脾气溢，脾气溢则发热中。）脉大血少者，脉有风气，水浆不入，此之谓也。（〔续〕风气盛满，则水浆不入于脉。〔刺志论〕）
天之邪气，感则害人五藏；（〔续〕四时之气，八正之风，皆天邪也。入风发邪，经脉受之，则循经而触于五藏。）水谷之寒热，感则害于六府；（〔续〕热伤胃及膀胱，寒伤肠及胆气。）地之湿气，感则害皮肉筋脉。（湿气盛，则荣卫脉不行，故感则害于皮肉筋脉。〔阴阳应象〕）
岐伯曰：阳者，天气也，主外；阴者，地气也，主内。故阳道实，阴道虚。故犯贼风虚邪者，阳受之；食饮不节、起居不时者，阴受之。阳受之则入六府，阴受之则入五藏。入六府则身热不时卧，上为喘呼；入五藏则䐜满闭塞，下为飧泄，久为肠澼。（愚谓：“阴阳应象论”曰：天之邪气，感则害五藏；水谷寒热，感则害六府。“太阴阳明论”曰：犯贼风虚邪，阳受之；食饮起居，阴受之。阳受之则入六府，阴受之则入五藏。两说相反。何也？此所谓似反而不反也。夫天之邪气贼风，虚邪外伤，有余之病也；水谷寒热，食饮起居内伤，不足之病也。二者之伤，藏府皆当受之。但随其所从所发之处而为病尔。不可以此两说之异而致疑，盖并行不相悖也。天之邪气，固伤五藏，亦未必不伤六府。水谷寒热，固伤六府，亦未必不伤五藏。至于地之湿气，亦未必专害皮肉筋脉，而不能害藏府。邪气水谷，亦未必专害藏府，而不能害皮肉筋脉也。但以邪气无形，藏主藏精气，故以类相从而多伤藏。水谷有形，府主传化物，故因其所由而多伤府。湿气浸润，其性缓慢，其入人也以渐，其始也自足，故从下而上，从浅而深，而多伤于皮肉筋脉耳，孰谓湿气全无及于藏府之理哉！）故喉主天气，咽主地气。故阳受风气，阴受湿气。（〔续〕同气相求耳。）故阴气从足上行至头，而下行循臂至指端；阳气从手上至头，而下行至足。（〔续〕《灵枢经》曰：手之三阴，从藏走手；手之三阳，从手走头。足之三阳，从头走足；足之三阴，从足走腹。所行而异，故更逆更从。）故曰：阳病者，上行极而下；阴病者，下行极而上。（〔续〕此言其大凡耳。然足少阴下行，则不同诸阴之气也。）故伤于风者，上先受之；伤于湿者，下先受之。（〔续〕阳气炎上故受风，阴气润下故受湿，盖同气相今故耳。〔太阴阳明篇〕）
五藏受气于其所生，传之于其所胜。气舍于其所生，死于其所不胜。病之且死，必先传行至其所不胜，病乃死。（〔续〕受气所生者，谓受病气于已之所生也。传所胜者，谓传于已之所克也。气舍所生者，谓舍于生已者也。死所不胜者，谓死于克已者之分位也。所传不顺，故必死焉。）此言气之逆行也，故死。（〔续〕所为逆者，次如下说。）肝受气于心，（木生火也。）传之于脾，气舍于肾，至肺而死。心受气于脾，传之于肺，气舍于肝，至肾而死。脾受气于肺，传之于肾，气舍于心，至肝而死。肺受气于肾，传之于肝，气舍于脾，至心而死。肾受气于肝，传之于心，气舍于肺，至脾而死。此皆逆死也。一日一夜五分之，此所以占死生之早暮也。（〔续〕肝死于肺，位秋庚辛，余四仿此。然朝主甲乙，昼主丙丁，四季土主戊己，晡主庚辛，夜主壬癸，由此则死生之早暮可知矣。《校正》云：占死生当作占死者。〔玉机真藏论〕）
天有四时五行，（“天元纪论”作“天有五行以御五位”。）以生长收藏，以生寒暑燥湿风。（〔续〕春生夏长，秋收冬藏，谓四时之生长收藏。冬水寒，夏火暑，秋金燥，春木风，长夏土湿，谓五行之寒暑燥湿风也。然四时之气，土虽寄旺，原其所主，则湿居中央，故云五行以生寒暑燥湿风五气也。）人有五藏化五气，以生喜、怒、悲、思、恐。（〔续〕五气，谓喜、怒、悲、思、恐。然是五气更伤五藏之和气矣。“校正”按：“天元纪论”“悲”作“思”。盖言悲者，以悲能胜恐，取五志迭相胜而言也。举思者，以思为脾之志也。各举一，则义俱不足；两见之，则互相成义也。）喜怒伤气，寒暑伤形。（〔续〕喜怒皆生于气，故云喜怒伤气。寒暑皆胜于形，故云寒暑伤形。近取诸身，则如斯矣；细而言之，则热伤于气，寒伤于形也。）暴怒伤阴，暴喜伤阳。（〔续〕怒则气上，喜则气下。故暴卒气上则伤阴，暴卒气下则伤阳。）厥气上行，满脉去形。（〔续〕厥，气逆也。逆气上行，满于经络，则神气浮越，去离形骸也。）喜怒不节，寒暑过度，生乃不固。（《灵枢经》曰：智者之养生也，必顺四时而适寒暑，和喜怒而安居处。然喜怒不常，寒暑过度，天真之气，何可久长？）故重阴必阳，重阳必阴。（〔续〕言伤寒、伤暑亦如是。〔阴阳应象论〕）
风胜则动，（〔续〕不宁也。风胜则庶物皆摇，故为动。《左传》曰：风摇末疾是也。《校正》：详“风胜则动”至“湿胜则濡泄”五句，与《阴阳应象论》文重而注不同。）热胜则肿，（〔续〕热胜则阳气内郁，故红肿暴作，甚则荣气逆于肉理，聚为痈肿。又云：热胜气为丹熛，胜血为痈脓，胜骨肉为胕肿，按之不起。）燥胜则干。（〔续〕干于外则皮肤皴揭，干于内则精血枯涸，干于气及津液则肉干而皮著骨。）寒胜则浮，（〔续〕浮，谓浮起按之起见也。又云：寒胜则阴气结于玄府，玄府闭密，阳气内攻，故为浮。）湿胜则濡泄，甚则水闭胕肿。（〔续〕湿胜则内攻脾胃，脾胃受湿则水谷不分，故大肠传导而注泄也。以湿内盛而泄，故谓之濡泄。《左传》曰：雨淫腹疾是也。濡泄，水利也。胕肿，肉泥按之陷而不起。水闭，则溢于皮中也。〔六元正纪论〕）
帝曰：脾病而四肢不用，何也？岐伯曰：四肢皆禀气于胃，而不得至经，（〔续〕“至经”，《太素》作“径至”。杨上善云：胃以水谷资四肢，不能径至于四肢，要因于脾布化水谷津液，四肢乃可以禀受也。）必因于脾，乃得禀也。今脾病不能为胃行其津液，四肢不得禀水谷，气日以衰，脉道不利，筋脉肌肉，皆无气以生，故不用焉。曰：脾不主时何也？曰：脾者土也，治中央，常以四时长四藏，各十八日寄治，不独得主于时也。脾藏者，常著胃土之精也，土者，生万物而法天地，故上下至头足，不得主时也。（〔续〕治，主也。著，谓常约著于胃也。土气于四时之中，各于季终寄王十八日，则五行之气各王七十二日，以终一岁之日矣。外主四季，则在人内应于手足也。）曰：脾与胃以膜相连耳，而能为之行其津液，何也？曰：足太阴者，三阴者，其脉贯胃属脾络嗌，故太阴为之行气于三阴。阳明者表也，（〔续〕胃是脾之表。）五藏六府之海也，亦为之行气于三阳。藏府各因其经而受气于阳明。（〔太阴阳明论〕）
形弱气虚，死；（〔续〕中外俱不足。）形气有余，脉气不足，死；（〔续〕藏衰，故脉不足也。）脉气有余，形气不足，生。（〔续〕藏盛，故脉气有余。〔方盛衰论〕）
岐伯曰：夫盐之味咸者，其气令器津液；弦绝者，其音嘶败；木敷者，其叶发；病深者，其声哕。人有此三者，是谓坏府，毒药无治，短针无败，此皆绝皮伤肉，血气争黑。（此段有缺误。“木敷者，其叶发”。《太素》作“木陈者，其叶落”。“争黑”当作“争异”。坏府，谓三者之病，犹云崩坏之处也。详此文义若曰：夫弦绝者，其音嘶败；木陈者，其叶落；盐之味咸者，其气令器津液泄；病深者，其声哕。绝皮伤肉，血气争异。人有此三者，是谓坏府，毒药无治，短针无取。盖以弦绝，况声哕木落，况绝伤津液，况血气争异也庶通。杨上善云：言欲知病征者，须知其候。盐之在于器中，津液泄于外，见津而知盐之有咸也。声嘶，知琴瑟之弦将绝；叶落，知陈木之已尽。举此三物衰坏之征，以比声哕识病深之候。人有声哕同三譬者，是为府坏之候。中府坏者，病之深也。其病既深，故针药不能取，以其皮肉血气各不相得故也。愚按：杨注虽与问答义相贯穿，终不若滑注之密也。）岐伯曰：木得金而伐，火得水而减，土得木而达，金得火而缺，水得土而绝，万物尽然，不可胜竭。（〔续〕达，通也。言物类虽不可竭尽而数，要之皆如五行之气，而有胜负之性分耳。〔宝命全形篇〕）
阴盛则梦涉大水恐惧，（〔续〕阴为水，故梦涉水而恐惧也。）阳盛则梦大火燔灼，（〔续〕阳为火，故梦火而燔灼也。）阴阳俱盛则梦相杀毁伤；（〔续〕亦类交争之象也。）上盛则梦飞，（〔续〕气上则梦上故飞。）下盛则梦堕；（〔续〕气下则梦下，故堕。）甚饱则梦与，（〔续〕内有余。）甚饥则梦取；（〔续〕内不足。）肝气盛则梦怒，（〔续〕肝在志为怒。）肺气盛则梦哭；（〔续〕肺声哀故梦哭。仍少心脾肾气所梦，今具《甲乙经》中。）短虫多则梦聚众，长虫多则相击毁伤。（〔续〕长虫动则内不安，内不安则神躁扰，故梦是矣。〔脉要精微论〕）
补遗  ***************************
藏象钞。（注曰：膀胱位当孤府。言他府皆无所待而自能出，惟膀胱必待气化而后能出，与他府不同，故曰孤府。同则为类，异则为孤。）
脉候钞。（从阳阴始。按：阴阳即仲景所谓浮洪长滑为阳，沉细短涩为阴之类欤。
和柔相离者，缓也，若接续不离则数矣。故病脾，脉来实而益数也。
厌厌，和调不变乱也。摄摄，连属不止代也。榆荚，轻浮和软也，借之以形容秋脉之轻浮和适而相属也。
来如弹石。弹石，强硬也。平则沉软，病则强硬，与沉软反也，与前弹石不同。前弹石兼促，此则只强硬也。
脾为孤藏。言他藏各主一时，惟脾不正主四时，与他藏异，故曰孤。
长夏胃微软弱，曰平。按：前二条皆言胃而毛，胃而石。此言软弱，软弱即胃也，下仿此。
弱多胃少，曰脾病。但代无胃，曰死。软弱有石曰冬病。弱甚曰今病。按：此节与前条夏胃微钩曰平之旨同。
毛而有弦曰春病。弦甚曰今病。按：前条春兼秋脉，知秋乃病。此条秋兼春脉，知春乃病。不过对举互言，别无他意，后条仿此。
如水之流，浮盛也。如鸟之啄，细小也。浮盛太过，细小不及。
浊气归心，浊气，阴气也。淫精于脉，精者，阳精也。脉非动脉，乃经脉也，即前阴气阳精也。
毛脉合精一节。言皮毛之精与脉气流经之精相合，而行气于气海，气海则流布于四藏，由是中外上下各得其所而平均也。“留”，当作“流”，后节揆度，即此权衡之义。
不间藏。《传》曰：藏已间藏传，如心病传肝之类。不间藏传，如心病传肺之类。然间藏虽传所生，至于七传，则一经不能再受邪矣。
凡阳有五。盖五者土数也。五藏皆以胃气为主，故曰五五二十五阳。
不能极于天地之精气。盖极者中也，不适中乎精气也。
诸阳皆然。谓诸阴在内，格拒其阳于外，故病似阳而诚属阴，不可作阳病治，下仿此。
阳气有余，身热无汗。汗者阴气也。阳胜阴虚，故热无汗。）
病能钞。（“秋冬夺于所用”，至“手足为之寒也”一节。用，用力也。争者，不和也。邪气，阴邪也。气因于中四字，疑衍。从之上者，阴邪从逆上之阳而上也。秋冬，阳衰阴盛，人于秋冬，耗夺其阳精之气，则上焦阳气愈衰，为盛阴迫之而上不和矣。阳既上而不下，则下焦愈见阳虚而阴愈盛，阴盛充溢为阴邪矣。阴邪而从微阳逆上，是寒自下逆上而厥也。手足寒者，四肢诸阳之本，阳衰阴旺，故手足寒也。
气聚于脾中。谷气聚也。
疟皆生于风。后言疟因于暑，盖疟皆先伤暑，后感风寒而发也。
注曰：阳气下行极而上，阴气上行极而下。故曰：阴阳上下交争。此指外邪所伤言。《汇粹钞》：阳病者，上行极而下；阴病者，下行极而上，此指本气自病言。按：风暑阳邪，喜伤于阳，阳经而受阳邪，则阳极矣。和则阳气下降，极则反上与阴争。水寒阴邪，喜伤于阴，阴经而受阴邪，则阴极矣。和则阴气上升，极则反下与阳争，此亦各经之阴阳，如某经气血多少之谓，非荣行脉中，卫行脉外之阴阳也。
皮肤之内，肠胃之外，此荣气所舍，暑热藏于皮肤之内，乃舍于荣气中也。后言皮肤之内，卫气所舍，风水客于皮肤，乃客于卫气中也。可见，皮肤之内，乃荣卫并居，此亦各经之荣卫，其气和柔，故能受邪。向之暑热伤荣，今之风寒伤卫，荣卫俱受邪而并居，故因卫气外出而入于阳分，则与阳争。阳虚而寒，因卫气内行而入于阴分，则与阴争。阴虚而热，此指昼行阳，夜行阴之卫气也。后段并于阳，则阳胜，并于阴，则阴胜，又与前“阴阳上下交争”互相发明。
病极则复者，物极则衰，故阳中之邪极则寒止，阴中之邪极则热止。且卫气越其受邪之经，而行于他经，则邪正相离而寒热亦止。
疟但热不寒。盖因只感暑与风之阳邪，不感水邪之阴寒，故如是也。
寒而鼓颔，颔乃胃脉所经；热而多渴，乃胃热所致，故知疟属于胃者多。
胜复之气，盖言或胜气为病，或复气为病，非先胜后复之谓，如阳邪胜阴邪复也。“徇蒙招尤”至“甚则入肝”。许学士云：上虚者，肝虚也，肝虚则头晕。徇蒙者，如以物蒙其首，招摇不定，目弦耳聋，皆晕之状也，名曰：肝厥头晕。
结阴者，便血。《宝鉴》曰：阴气内结，不得外行，无所禀渗入肠间，故便血也。）
论治钞。（按而收之，谓按摩以收摄之。假者何如？谓冬月用寒药，不以冬寒为禁也。高者抑之一节，总解上文制之夺之之义。
夫“气之胜也”一节，与后运气钞“夫气之胜也”文同。必安其主客，即六气加临之主客。同者逆之，指六气言；异者从之，指五运言。
“病所远而中道气味之者”一节。中道者，气味薄之药也。病在肾肝其道远，或用气味薄药治之，必须大剂顿服，亦合急方之制。注曰：食而令足，剂大而多也。然急过之，乃顿服也。
以所利行之。如辛利于散之类。
惊者平之、或使其平心易气，以先之而后药，此因外惊而治也。若内气动其神者，又当以药平其阴阳之盛衰，则神可安，志可定矣。
“必伏其所主”一节。伏，僣伏也。今欲僣伏其邪，使之不为害，当先知热因寒用等法。始同，谓以热治寒始皆同也；终异，谓热药寒服则异矣。热药寒服而无格拒之患，必破积溃坚而伏其病矣。
随其攸利。利者，宜也，或内治或外治或衰之以属，各随其所宜也。）
色诊钞。（合于神明。谓合于天地神明之变化也。）
针刺钞。（观适之变。谓须静意视义而观察之，以调适其病变也。无逢其冲而泻之。谓水下一刻、三刻、五刻、七刻，人气在三阳；二刻、四刻、六刻、八刻，人气在阴分。气在阳三，则阳分独盛；气在阴分，则阴分独盛。见其独盛，指以为邪，以针泻之，反伤真气，故下文云：王注言水下一刻，人气在太阳；二刻，在少阳；三刻，在阳明；四刻，在阴分。若然则气一昼一夜，只行得二十五周于身，与《灵枢》篇首人气一昼一夜五十度周于身之说不合，其误可知。且分阴者乃三阳之阴分，非内藏阴分。午时水下一刻，人气在三阴；二刻在阳分，亦三阴之阳分，非外府阳分。故曰府有阴阳，藏亦有阴阳，此专指卫气言也。
七节　之旁，中有小心。按《经度篇·心经》注曰：心系有二：其一上与肺相连，入肺两大叶间；其一由肺系而下，曲折向后，并脊膂细络相连，贯脊髓与肾相通，正当七节之间，经之所云，其指此欤！
从阴引阳，从阳引阴。谓头阳足阴，热阳寒阴。头有病下取之，足有病上取之。阳病热引之阴使凉，阴病寒引之阳使温，皆是也。此与《论治钞》阳病气反者，病在上取之下，病在下取之上，病在中旁取之义并同。）
阴阳钞。（万物之能始。谓万物生之初固由之，死之初亦由之。
味归形，形食味；气生形，形食气。言不特味生形，气亦生形。
气归精，精归化，化生精，精食气。此言气不特生形，又能生精。
味伤形，气伤精。此言味虽生形，而亦伤形；气虽生精，而亦伤精。
精化为气。此言气不特生精，生化，而精化亦能生气，故曰交相益也。
气伤于味。此言不特形伤味，而气亦伤于味，故曰互相损也。
天运当以日光明。谓天之运行不息者，由日光明而阳气盛也。如人固守其阳则寿，若伤耗其阳则夭。
“暮而收拒”一节，示人以养阳也。
脉流薄疾并乃狂。薄疾，阴气虚也。并者，阳气盛实也。）
标本钞。（治，得为从。得者，顺也，如以热治热，为顺其病也。）
运气钞。（气数者。气指阴阳气言，数指三阴三阳言。注曰：气数者，生成之气，谓天一地六之九数也。所胜则微，所不胜则甚。盖直年之气，胜气也。胜气为邪所于，则直年之气为胜而邪不胜，故病微。直年之年不胜，不胜，不足也，为邪所干则甚。
非其时则微者。如木年而火气至，是直年木气胜，故火气虽至，乃非其时，故后二年乃病者微也。
当其时则甚。如木直之年，木气胜也，今为邪中，是木气虚而受邪，故曰：所不胜则甚。不胜者，木气虚也。又曰：当其时则甚，谓木直之年，而木为邪所病，其病为甚，故曰：当其时则甚。
安其屈复。如胜气和则平之，胜气甚则夺之，谓随胜气之微甚，或平或夺以安静之，使其屈伏耳。）
汇粹钞。（“故圣人传精神”一节。谓身中精神传而承袭之。不毁天之真气，服而顺从之，不逆则神明流通，而无内壅外壅之失。
其色必夭。前言察脉，此言亦当察色。
如参春者病。参春，谓轻重疾徐不等也。中部之候独调，谓中部虽不大不数，然上下二部皆大数者亦死，或上下二部大数，独中部脉小者亦死。
一候后则病。后者，谓脉有大小迟数，谓大者前，小者后，数者前，迟者后也。
独小者病。独者，于凡候中举一候言也，如前一候后则候之义。）
岐伯曰：肾移寒于脾，痈肿少气。（肾伤于寒而传而脾，胃主肉，寒主于肉，则结为坚，坚化为脓，故为痈也。血伤气少，故曰少气。）脾移寒于肝，痈肿筋挛。（脾主肉，肝主筋，肉温则筋舒，肉冷则筋急，故筋挛也。肉寒则卫气结聚，故为肿痈。）肝移寒于心，狂隔中。（心为阳藏，神处其中，寒薄之则神乱离，故狂也。阳气寒相薄，故隔塞而中不通。）心移寒于肺，肺消。肺消者，饮一溲二，死不治。（心为阳藏，反受诸寒，寒气不消，郁而为热，内烁于金，金受火邪，故中消也。肺藏消烁，气无所持，故饮一溲二，金火相贼，死不可治。）肺移寒于肾，为涌水。涌水者，按腹不坚，水气客于大肠，疾行则鸣，濯濯如囊裹浆，水之病也。（夫肺寒入肾，肾气有余则上奔于肺，故云涌水。大肠为肺之府，为水客于大肠也。肾受凝寒，不能化液，大肠积水而不流通，故病行则肠鸣云。）脾移热于肝，则为惊衄。
肝藏血，主惊，故热薄之则惊而鼻血。）肝移热于心，则死。（夫两阳和合，火木相燔，故肝热入心，则当死也已。）心移热于肺，传为膈消。（心肺两间，中有斜膈膜，膈膜下际，内连于横膈膜。故心热入肺，久久传化，内传膈热消渴而多饮也。）肺移热于肾，传为柔痓。（柔谓筋柔，痉谓骨强。气骨皆热，髓不内充，故骨痉强而不举，筋柔而缓无力也。）肾移热于脾，传为虚肠澼，死不可治。（脾土制木，肾反移热以与之，是土不能制水而受病，故久久传为虚损也。肠澼死者，肾主下焦，象水而冷，今乃移热，是精气内消，下焦无主以守持，故肠澼除而气不禁止也。）胞移热于膀胱，则癃溺血。（膀胱为津液之府，胞为受纳之司。胞热移于膀胱，则阴络内溢，故不得小便而溺血。）膀胱移热于小肠，膈肠不便，上而口糜。（小肠脉，络心循咽下膈抵胃属小肠，故受热则下令肠膈塞而不便，上则令口生疮而糜烂也。）小肠移热于大肠，必虙瘕为沉。（小肠移热大肠，两热相藏则血溢，而为伏瘕也。血满不利，则月事沉滞不行，故云：为伏瘕，为沉也。虙与伏同。）大肠移热于胃，善食而瘦，又谓之食亦。（胃为水谷之海，其气外养肌肉，热消水谷，又烁肌肉，故善食而瘦。食亦者，谓食入移易而过，不生肌肤也。亦，易也。）胃移热于胆，亦曰食亦。（义同上。）胆移热于脑，则辛额鼻渊。鼻渊者，浊涕下不止也，传为衄衊瞑目。（脑液下渗，则为浊涕，涕下不止，如彼水泉，故曰鼻渊。额，谓鼻额。足太阳脉，起目内眦上额交巅络脑；阳明脉，起于鼻交额中旁约太阳之脉。令脑热则足太阳逆，与阳明之脉俱盛，薄于额中，故鼻额辛。辛，谓醉痛也。热盛则阳络溢，阳络溢，则衄出汗血也。衊谓汗血。血出甚，阳明太阳脉衰，不能荣养于目，故目瞑。瞑，暗也。）故得之气厥也。（厥者，气逆也，皆由气逆而得之。出“气厥论”。）
帝曰：始生有病癫者，病名为何？曰：病名胎病，此得之在母腹中时，其母有所大惊，气上而不下，精气并居，故令子发癫疾。（精气，谓阳之精气。出“奇病论”。）
岐伯曰：阳虚则外寒者，阳受气于上焦，以温皮肤分肉之间，今寒气在外则上焦不通，上焦不通则寒气独留于外，故寒慄。（慄，战慄也。）阴虚生内热者，所有劳倦，形气衰少，谷气不盛，上焦不行，下脘不通，胃气热，热气熏胸中，故内热。（王安道曰：此阴字，指人身之阴与水谷之味也。夫有所劳倦者，过动属火也。形气衰少者，壮火食气也。谷气不盛者，劳伤元气则少食而气衰也。上焦不行者，清阳不升也。下脘不通者，浊阴不降也。夫胃受水谷则清阳升而浊阴降，以传化出入，滋养一身也。今胃不能纳而谷气衰少，则清无升，浊无降矣。故曰：上不行，下不通，非绝不行不通，但比无病时谓之不行不通耳。上不行下不通则郁矣，郁则少火皆成壮火。胃居上焦下脘之间，故胃气热，热则上炎，熏胸中为内热也。斯东垣所谓劳伤形体，饮食失节而致热者乎！内伤之说，盖原于此。）阳盛生外热者，上焦不通，则皮肤致密，腠理闭塞，玄府不通，卫气不得泄越，故外热。（外伤寒毒，内薄诸阳，寒外盛则皮肤收，皮肤收则腠理密，故卫气蓄聚，无所流行矣。寒气外薄，阳气内争，积火内燔，故生外热。）阴盛生内寒者，厥气上逆，寒气积于胸中而不泻，不泻则温气去，寒独留，则血凝泣，凝则脉不通，其脉盛大以涩，故中寒。（温气，阳气也。阴逆内满，则阳气去于皮外也。出“调经论”。
《灵枢·病传篇》曰：七传当作次传，谓传其所胜，如心传肺，肺传肝之类。间传，谓间藏传所不胜，如心传肝，肝传肾之类。《根结篇》曰：形气不足，病气有余，急泻之。形，谓皮肉筋骨血脉也。气，谓口鼻中喘息也。形胜者，为有余；消瘦者，为不足。审口鼻中气劳役如故，为气有余；若喘息气促气短，或不足以息者，为不足。当称当泻，全不在此，但病来潮作之时，病气精神增添者，是病气有余，乃邪气胜也，急泻以寒凉酸苦之剂；如潮作之时，精神困弱，语言无力及懒语者，为病气不足，乃真气不足也，急补以辛甘温热之剂；若病人形气不足，病也之时病气亦不足，此阴俱不足，禁用针，针宜补，以其药，不可尽剂，不已，取脐下气海穴。）
有病头痛数岁不已者，当有所犯大寒，内至骨髓，髓者以脑为主，脑逆故令头痛，齿亦痛。（出“奇病论”）
有癃者，一日数十溲，（后条脉细微如发。）此不足也；身热如炭，颈膺如格，人迎躁盛，喘息气逆，此有余也，太阴脉细微如发，此不足也。（外有余者五，内不足者二。）名为何病？岐伯曰：病在太阴，其盛在胃，颇在肺，病名曰厥，死不治。（外有余者五。皆手太阴脉当洪大而数，今微细如发，是脉与证相反也。以肺气逆凌于胃，故上使人迎躁盛也，故曰其病在太阴，其盛在胃也。以喘息气逆，又云颇在于肺。病相气逆，症不相应，故死不治。何也？谓其病在表，则内有二不足，谓其病在里，则外有五有余。表里既不可凭，补泻固难为用，其死明矣。）有病痝然如水状，切其脉大紧，身无痛，形不瘦，不能食，食少，何病也？曰：病生在肾，名曰肾风。（脉如弓弦，大而且紧，大则为气，紧则为寒，寒气内薄，而反无痛，故问之。盖以劳气内蓄，寒复内争，劳气薄寒，故化为风，风胜于胃，故曰肾风。）肾风而不能食，善惊，惊已心气痿者死。（肾水受风，心火痿弱，水火俱困，故死。出“奇病论”）
尸厥邪客手足少阴太阳、足阳明之络，此五络皆会于耳中，上络左角，（额角。）五络俱竭，令人身脉皆动，而形无知也，其状若尸，故曰尸厥。（其卒冒闷而如死尸，身脉如常人而动也。然阴气盛于上，则下气重上而邪气逆，邪气逆则阳气乱，阳气乱则五络闭结而不通，故其状若尸。刺隐白、厉兑、涌泉，于少商、中冲、神门各一痏。出“缪刺论”）
病有身重，九月而瘖，何也？岐伯曰：胞之络脉绝也。（绝，谓断而不通流，非天真之气断绝也。）胞脉者，系于少阴之脉，贯肾，系舌本，故不能言。（少阴，肾脉。气不营养，故不能言。）无治也，当十月复。（十月胎去，胞络复通，肾脉上营，故复言也。）“刺法”曰：无损不足益有余，以成其疹。（疹，久病也。）所谓无损不足者，身羸瘦，无用镵石也。无益有余者，腹中有形而泻之，泻之则精出而病独檀中，故曰疹成也。（出“奇病论”）
人有大谷十二分，（大经所会，曰大谷。十二分者，十二经脉之部分。）小溪三百五十三名，少十二俞，（小络所会，曰小溪。小络三百六十五，除十二俞外，则当三百五十三名。）此皆卫气之所留止，邪气之所客也，（卫气满填以行，邪气不得居止，卫气亏缺留止，则为邪气所客。）针石缘而去之。（言邪气所客，卫气留止，针其溪谷，则邪气寅缘随脉而行去也。）诊病之始，五决为纪，（谓以五藏之脉，为决生死之纲纪也。）欲知其始，先建其母。（母，谓应时王气也。先立应时王气，然后乃求邪之气。）所谓五决者，五藏之脉也。（出“五藏生成篇”）
五味入口，藏于胃，以养五藏气。五气入鼻，藏于心肺，心肺有病，而鼻为之不利也。凡治病必察其下，适其脉候，观其志意，与其病也。（下，谓目下所见可否也。调适脉之盈虚，观量志意之邪正，及病深浅成败之宜，乃守法以治之也。出“五藏别论”）
诸痈肿、筋挛、骨痛，此寒气之肿，八风之变也，此四时之病，以其胜治之愈也。（如金胜木之类。出“脉要精微”）
道之至数。（言五色脉应，乃道之至数。出“玉版论要”）
天下数至。（言五色脉变，乃天下至数。出“玉机真藏论”）
天地至数，始于一，终于九。一者天，二者地，三者人。三三者九，以应九野为九藏，故神藏五，形藏四，合为九藏。故人有三部，部有三候，以决死生。（三候者，有天有地有人也，三而成天，三而成地，三而成人，非惟人独，由此三气而生，天地之道亦如是矣。故易乾坤诸卦，皆必三矣。又曰：三气乃天气、地气、运气也。）其气九州九窍皆通乎天气。（先言其气者，谓天真之气常系属于中也。天气不绝，真灵内属行藏，动静悉与天通，故曰皆通乎天气也。“阴阳离合论”曰：阴阳者，数之可十，推之可百，数之可千，推之可万，万之大不可胜数，然其要一也。一，谓离合也。虽不胜数，然其要妙，以离合推步，悉可知之也矣。）
虚邪者，八正之虚邪气也。（谓八正之虚邪，从虚乡而来，袭虚而入为病。）正邪者，身形若用力汗出，腠理开，逢虚气，其中人也微，故莫知其情，莫见其形。（正邪者，不从虚之乡来也。以中人微，故莫知其情意，莫知其形状也。）上工救其萌芽，必先见三部九候之气，尽调不败而救之，故曰上工。（不败，病未至于败也。出“八正神明论”）
八正者，所以候八风之虚邪，以时至者也。（应时而至为八正，非时而至者为虚。）四时，所以分春夏秋冬之气所在，以时调之也。（四时之气所直者，谓春气在络经脉，夏气在孙络，秋气在皮肤，冬气在骨髓也。）八正之虚邪，而避之勿犯也。（触冒虚邪，动伤真气，避而勿犯，乃不病邪。）以身之虚，而逢天之虚，两虚相感，其气至骨，入则伤五藏，故曰：天忌不可不知也。（八风正邪，其伤人也微；八风虚邪，其伤人也深。此人忌于天，故曰天忌。“八正神明论”）
诸气在泉，风淫于内，（风变淫邪而胜于内也。）治以辛凉，佐以苦，以甘缓之，以辛散之。（风性喜温恶清，故治以凉，是以胜气治之也。佐以苦，随其所利也。肝木苦急，则以甘缓之。又肝散，若抑，则以辛散之，如仲景桂枝汤是也。盖发散风邪，以辛为主，故桂枝三两为君，芍药味苦酸微寒，三两为臣，甘草味甘平，二两为佐者，《内经》所谓平以辛、佐以辛、以甘缓、以酸收也。生姜味辛温，三两，大枣味甘温，十二枚，为使者，《内经》所谓风淫于内，以甘缓以辛散之意也。）热淫于内，治以酸寒，佐以甘苦，以酸收之，以苦发之。（热性恶寒，故治以寒也。热之大盛甚于表者，以苦发之，不尽复寒制之，寒制不尽，复苦发之，以酸收之。甚者再方，微者一方，时发时止，亦以酸收之，如麻黄汤是也。《本草》曰：轻可去实。又曰：腠密邪胜表实者，轻剂所以扬之，故用麻黄之轻剂，味甘苦，三两，为君也。风邪在表，缓而肤腠疏者，故用桂枝二两解肌，为臣。《内经》曰：寒淫于内，治以甘热，佐以辛苦者是也。甘草味甘平，一两，为佐，杏仁味甘苦温，七十枚，为使者，经曰：肝苦急，急食甘以缓之。肝者，荣之主也，伤寒伤荣，荣血为之不利，故用甘草、杏仁为佐使也。又谓气之所并为血虚，血之所并为气虚，故麻黄佐以杏仁，用利气也。）湿淫于内，治以苦热，佐以酸淡，以苦燥之，以淡渗之。（湿与燥反，燥除温，故以苦燥其湿也。淡利窍，以故淡渗泄也。）火淫于内，治以咸冷，佐以苦辛，以酸收之，以苦发之。（火气大行，心怒之所生也。心欲软，故以咸治之。又心苦缓，故以酸治之。大法须汗者，以辛佐之，令其汗也，不必资以苦。）燥淫于内，治以苦温，佐以甘辛，以苦下之。（肺苦气上逆，急食苦以泻之，以辛泻之，酸补之。甘辛当作酸辛。）寒淫于内，治以甘热，佐以苦辛，以咸泻之，以辛润之，以苦坚之。（以热治寒，以胜折其气也。肾苦燥，急食辛以润之，肾欲坚，急食苦以坚之，用苦补之，咸泻之。）又曰：司天之气，风淫所胜，（风变淫邪，所胜则淫邪胜也。）平以辛凉，佐以苦甘，以甘缓之，以酸泻之。（在泉外淫于内，所胜治之。司天上淫于下，所胜平之。）热淫所胜，平以咸寒，佐以苦甘，以酸收之。湿淫所胜，平以苦热，佐以酸辛，以苦燥之，以淡泄之。（按：湿淫于内，佐以酸淡，比酸辛当作淡。）湿上甚而热，治以苦温，佐以甘辛，以汗为故而止。火淫所胜，平以咸冷，佐以甘苦，以酸收之，以苦发之，以酸复之，热淫同。寒淫所胜，平以辛热，佐以苦甘，以咸泻之。（按：寒淫于内，治以甘热，佐以甘苦，此文恐误也。）邪气反胜者，（不能淫胜于地气，反为不胜之气为邪以胜之。）风司于地，清反胜之，治以酸温，佐以苦甘，以辛平之。（在泉之气胜盛，故以酸泻，佐以苦甘。邪退则正虚，故以补养而平之。）热司于地，寒反胜之，治以甘热，佐以苦辛，以咸平之。湿司于地，热反胜之，治以苦冷，佐以咸甘，以苦平之。火司于地，寒反胜之，治以甘热，佐以苦辛，以咸平之。燥司于地，热反胜之，治以平寒，佐以苦甘，以酸平之，以和为利。寒司于地，热反胜之，治之咸冷，佐以甘辛，以苦平之。（此六气方治，与前所胜法殊。曰治者，泻客邪之胜气也。佐者，皆所利所宜。平者，补已弱之正气也。）厥阴之胜，治之甘清，佐以苦辛，以酸泻之。少阴之胜，治以辛寒，佐以苦咸，以甘泻之。太阴之胜，治以咸热，佐以辛甘，以苦泻之。少阳之胜，治以辛寒，佐以甘咸，以甘泻之。阳明之胜，治以酸温，佐以辛甘，以苦泻之。太阳之胜，治以甘（当作苦。）热，佐以辛酸，以咸泄之。（六胜之至，皆先归其不胜已者，故不胜者当先泻之，以通其道矣。泻所胜之气，令其退释也。）厥阴之复，（肝乘脾土，始因土胜水，水之子木，木乃复土仇。）治以酸寒，佐以甘辛，以酸泻之，以甘缓之。少阴之复，治以咸寒，佐以苦辛，以甘泻之，以酸收之，以苦发之，以咸软之。太阴之复，治以苦热，佐以酸辛，以苦泻之，燥之，泄之。少阳之复，治以咸冷，佐以苦平，以咸软之，以酸收之，以苦发之。发不远热，无犯温凉，少阴同法。阳明之复，治以辛温，佐以苦甘，以苦泄之，以苦下之，以酸补之。太阳之复，治以咸热，佐以甘辛，以苦坚之。治诸胜复，寒者热之，热者寒之，温者清之，清者温之，散者收之，抑者散之，燥者润之，急者缓之，坚者软之，脆者坚之，衰者补之，强者泻之，各安其气，必清必静，则病气衰去，归其所宗，此治之大体也。（有胜负，则各倍其气以调之，故可使平也。宗，属也。调不失理，则余气自归其所属。胜复衰已，则各补养而平定平之，必清必静，无妄扰之，则运气之寒热，亦各归同天地气也。出“至真要大论”）
揆度者，度病之浅深也。奇恒者，言奇病也。（揆度者，切度之也，言切求其脉理也。度者，得其高下以四时度之也。又曰：凡揆度奇恒之法，先以气口太阴之脉定四时之正气，然后度量奇恒之气者。出“玉版论要”）

跋  ——————————————————————————————————————————————————————————————————————————————————————————

跋  ***************************
医之有《素问》，犹吾儒之有《四书》。不读《素问》不知病源，不读《四书》，不知道理。时医只知检方疗疾，不知病源，误人多矣。许昌滑伯仁氏《读素问钞》九卷，其删取之精，编辑之审，其功犹程朱二夫子之于《四书》也。但微词奥旨，未易即晓。祁门汪君省之，复取王氏注参补其间，注之而未尽者，用己意补之，其继往开来之功甚伟。吾䣊好事者为之刻梓以公于天下后世，其亦仁者之心哉！仍有末卷未完，爰命工以终之。因忘其固陋而僭识岁月如此。
嘉靖乙酉春二月朔旦休宁湖山程文杰识