
张序  ***************************
（余）闻之人生有病医有药。斯言也，非谓人本无病也，正谓病。。。也；非谓医可妄药也，正谓药必以时也。自养生失而夭。。。（道）违而方书沸，鲜不至费药并费人者，易曰无妄之（疾）。。。。彼无妄之疾，又可轻试也耶！古今医书亡虑千百家，然。。。。交功不胜，罪素、难，而不首推东汉南阳仲景氏伤寒经，世共祖述之是也。然流俗沿误，谓得西晋太医令王叔和序例辅翼而行，未有辨其毫差千谬欤！夫针膏肓，发痼疾，攻墨守者，吾友颐真死。君。。。。隐于儒医，游吴郡绍庭李公之门，契南阳张氏本经之。。。。。，更定章句著伤寒经解七卷，视予问序，予辞不获，乃取其书再三翻读，而知君之立解所以干城仲景，洗濯叔和，功莫大（焉）。一则谓伤寒者，外感六淫之邪，伤太阳，寒水经而作，非谓独伤风寒；一则谓三阳三阴六经所感之外邪，流行有迟速，因所感不同耳。大约各以其类连及，是传经，非传变，二解既立，足以驱群惑，砥中流。于是分经症治，其立方目风、寒、湿、热、温、并病、合病，以及误治、结症、痞症，皆彰明较著，不少糊涂也。精矣，微矣，观止矣！至末卷，又因叔和以热病论作序例，王太仆误以序例作热病论注，附辨之原书，错简误字不少，莫不折衷改正，岂惟令人发雾见天，直欲南看北斗卓哉！颐真非擅述者之明，曷表作者之圣若此。前岁仲春，予曾孙生十龄，忽得奇症，似惊似痰，诸医束手。此子口不言，足不运，身软不能扶坐，两手动摇不暂止者，已月馀。邀君诊之，屏去诸医案，谓当清热养血，平肝去湿，即邪去元还。约调理百日全愈，果然！间与谈论经史，其博奥出人意外。爰叩其帐，秘而得此编。嗟乎！若颐真者，诚体用合一，知明而处当者哉！昔秦缓末其长子得父术，与父齐名，群子忌之，各为新奇而托之于父，以求胜其兄，众未有以决也。他日，东邻之父得缓枕中书，出以证焉。后长子之术久行，名遍天下，真伪之难辨，而不可无证也。明矣，由斯以推，南阳，秦缓也；叔和诸家，南阳之群子也。颐真则南阳之长子也。余无似喜读未见书复辱命展其戋戋之说，附于卷端，或得窃比邻父，不可知也。夫序是以正之。时康熙甲申长至前六日，年家小弟张夏拜手题。

自序  ***************************
伤寒经者，东汉南阳仲景氏张机所著外感六淫方论也。其辨症也确，其析理也精。灵、素之后，仅见此书，故学者群尊之为经。传至西晋，韦编断绝。太医令王叔和更次辑之，始有序例、辨脉、平脉等篇。球自束发，从吴门绍庭李夫子游，即尝受读，不得其旨。因取古今注疏，沉潜玩索十有馀年。至癸酉秋，读越人五十八难经文，始悟南阳伤寒论遵越人风、寒、湿、热、温五种而论六淫之邪，感太阳寒水经而病因名伤寒，而非独风寒论，乃名伤寒也。故南阳原序云，撰用素问、九卷、八十一难。自叔和因冬伤于寒，寒字之误，妄主冬寒伏藏，春受温，夏受暑之说。又不深究素问热病论，专论春温夏暑之热病，不统论风、寒、湿、热、温五种，不可以热病论作序例，以序五种原文。乃以六淫外邪，总归于寒；将风湿，曰以类相从；将燥、火、暑，曰伏寒所受；将湿痉暍、阴阳毒，尽作寒症。分据割裂，舛错支离，大失南阳本旨。自晋至今，虽南阳原文俱存，而学者见病不知其原，举一而废其百。尚何以切脉观症，望表穷理，以救斯民之夭札哉。历代注疏，不下数百，然皆宗叔和，与南阳究风马牛不相及也。是犹观人未识其面，而曰吾已得其性情爱恶欲也，岂足训哉！
球自十四习医，历今已三十馀载，诵读有年，故罔顾僭逾。甲戌春日，取坊本伤寒论更次篇章，缉为伤寒七卷；删其有悖南阳者，还叔和，同序例驳正一卷；博採先哲近理之注，笺释之，名曰伤寒经解。自甲戌至今，又二十馀年，九易其稿，方敢录正。其论伤寒也，风、寒、湿、暑、燥、火，伤太阳，寒水经，而为风、寒、湿、热、温五种之伤寒。寒者，经也，非病也，谓六淫先伤太阳、寒水经也。六经传变，太阳为本，诸经为标。太阳行身之表，表邪外入，必先太阳，而后以类及他经，故总名之伤寒也。嗟夫，余岂好为异同哉！夫会通众说，而确知此说之不诬，又加证之素、难之文，方敢折衷参定，改为定本。以见余于南阳，非苟为附和；于叔和，非好为立异为耳。

凡例  ***************************
一、本经成于东汉，历今年数久远，且经叔和更次，故字画差讹，章句错简，不一而足，皆遵先哲釐正。
二、辨脉法、平脉法、可汗吐下、不可汗吐下及序例诸条，皆系叔和伪语，另驳正于后。
三、《内经》天元纪七篇，论六淫之邪，本为伤寒而作，但卷帙浩繁，不能尽注。兹特注《难经·五十八难》一篇，《素问·热病论》一篇于卷首，以证南阳伤寒原文暨叔和之谬。
四、伤寒传经，惟火性急速，一日一经。其风寒湿，则不拘定日期，亦不定传阳明，大约以类相传。故风症多传少阳、厥阴，湿症多传三阴。世俗所论传本巡经、越经、表里、误下、得度、入阴、入阳之说，概皆删正。
五、伤寒传足不传手者，本之天元机上下相召之义。《内经》云：寒、暑、燥、湿、风、火，天之阴阳也，三阴三阳上奉之。又曰：应天之气，动而不息。盖三阴三阳者，足六经也。足经属地，六气属天。地受天邪而成外感，动而不息，故六经传变也。
六、伤寒归府症，惟阳明经风热之症有之。盖火炎土燥，而为万物所归也。世俗不辨阴阳，以湿症为太阳［府］症，此成氏之谬也。遵原本釐正。
七、桃仁承气，陶氏增入桂枝，诸方增入分两，一遵原本釐正。
八、伤寒坏病，阳明、太阴、少阴不成者，以脾胃肾为先后天也。
九、风热结胸，太阳经成于下早，在太阴、厥阴，皆因湿症，不由下而成，不可一例施治。
十、风寒湿热，有阳盛阴盛之分，治法迥［别］。即误下变症，阳盛成结胸，阴盛成痞，不可浑同施治。
十一、方中分两：汉之升，今之一盏；一铢，今之一分三釐八毫；一两，今之三钱三分；一字，贰分五釐；一钱匕，以钱大一匙挑药也。
十二、伤寒注疏，不下百部。成无己外，即如近日方中行、喻嘉言、程郊倩、张路玉、周禹载等，虽皆言叔和差谬，然阳驳阴奉，总因寒字不明。是言经耳，余万不得已，故辑是编。
十三、圣经深邃，蠡测诚难。如有后之君子，因是更加驳正，一字之师，球亦受教不浅也。

五十八难注  ***************************
五十八难曰：伤寒有几？其脉有变否？然。伤寒有五：有中风，有伤寒，有湿温，有热病，有温病，其所苦各不同。中风之脉，阳浮而滑，阴濡而弱；湿温之脉，阳濡而弱，阴小而急；伤寒之脉，阴阳俱盛而紧涩；热病之脉，阴阳俱浮，浮之而滑，沉之散涩；温病之脉，行在诸经，不知何经之动也，各随其经所在而取之。
伤寒有汗出而愈，下之而死者；有汗出而死，下之而愈者。何也？然。阳盛阴虚汗出而死，下之而愈。阳虚阴盛汗出而愈，下之即死。
寒热之病，候之如何也？然。皮寒热者，皮不可近席，毛发焦，鼻稿不得汗。肌寒热者，唇舌稿，无汗。骨发寒热者，病无所安，汗注不休，齿本稿痛。
（太阳寒水经，为人身之外藩。天有风、寒、暑、湿、燥、火之六气，外感而病，总名伤寒。寒者，寒水经也，谓伤太阳之外感也。病有阴阳之分，燥、湿、寒、热之殊，故脉亦各变异。盖天气有风、寒、暑、湿、燥、火，故发病有风、寒、湿、热、温五种之不同。感风而病名伤寒。此寒字，是言气，寒冷之寒也。感湿而病，名湿温。温，同瘟，以湿症传染，有似瘟疫也。感燥火暑，病名热病。但分先夏至日，病名春温；后夏至日，病名夏暑。感天地不正之气邪，病名温病，即瘟疫也。故其苦各不同。
脉之阴阳以寸尺分，寸［扬］（阳）尺阴也。中风为阳邪，故脉阳分浮而滑；病风由于血虚，故阴分脉濡小而弱；湿温之病，胃肠不鼓，故阳分脉濡而弱；湿邪凝结于下，故阴分脉小而急；伤寒寒邪凝结于内外，故尺寸俱甚而紧涩，涩乃阳滞，紧乃寒象也。病名原由燥火暑，燥则故脉阴阳俱浮，而沉分散涩，涩乃阴枯也。火暑故脉迫疾，浮分而滑。温病则邪在何经，乃现何经之脉。故因经施治，不可拘一也。治伤寒有汗下不同，治差即死。盖汗药多升，升属阳；下药多降，降属阴。阴盛阳虚，宜补阳泻阴，故汗之而愈，下之而死。阳盛阴虚，宜泻阳救阴，故下之而愈，汗之而死。汗下犹言冷热升降，风病、热病，阳盛阴虚症也；湿病、寒病，阴盛阳虚症也。温病，则观邪在阳经阴经，辨其阳盛阴盛而施治。五种寒热有浅深，故有在皮、在肉、在骨之不同。邪在皮毛，皮毛属肺，肺窍在鼻，皮不可近席，毛发焦，鼻乾无汗，肺液伤也。邪在肌肉，肌肉属脾，脾合唇舌，皮肤痛，唇舌乾，无汗，脾液枯也。邪在骨，骨属肾，肾合齿本，肾主秘藏。肾虚不藏，汗出不休，齿枯痛，肾涸不静，病人不能少安也。仲景原文，遵此五种立论，但多兼症耳。实伤寒经序例也。）

热论注  ***************************
黄帝问曰：今夫热病者，皆伤寒之类也。或愈或死，其死皆以六七日之间，其愈皆以十日［已］（以）上者，何也？（不知其解，愿闻其故。岐伯）对曰：巨阳者，诸阳之属也。其脉连于风府，故为诸阳主气也。人之伤于寒也，则为病热，热虽甚不死。其两感于（寒）而病者，必不免于死。帝曰：愿问其状？岐伯曰：伤寒一日，巨阳受之，故头项痛，腰脊强；二日，阳明受之，阳明主肉，其脉挟鼻，络于目，故身热目疼，而鼻乾不得卧也。三日，少阳受之，少阳主胆，其脉循胁，络于耳，故胁胸痛而耳聋。四日，太阴受之，太阴脉布胃中，络于嗌，故腹满而嗌乾。五日，少阴受之，少阴脉贯肾，络于肺，系舌本，故口燥舌乾而渴。六日，厥阴受之，厥阴脉循阴器，而络于肝，故烦满而囊缩。三阴三阳，五［藏］（脏）六［府］（腑）皆受病，营卫不行，五［藏］（脏）不通则死矣。其不两感于寒者，七日巨阳病衰，头痛少愈；八日阳明病衰，身热少愈；九日少阳病衰，耳聋微闻；十日太阴病衰，腹减如故，则思饮食；十一日少阴病衰，渴止不满，舌乾已而嚏涕；十二日厥阴病衰，囊纵，少腹微下，大气皆去，病日已矣。帝曰：治之奈何？岐伯曰：治之各通其藏脉，病日衰已矣。其未满三日者，可汗而已。其已满三日者，可泄而已。帝曰：其病两感于寒者，其脉应与其病形［何如］（如何）？岐伯曰：两感于寒者，病一日，则巨阳与少阴俱病，故头痛口乾而烦满；二日，则阳明与太阴俱病，则腹满身热不欲食，谵语；三日，则少阳与厥阴俱病，则耳聋囊缩而厥，水浆不入，不知人，六日死。帝曰：五藏已伤，六府不通，营卫不行，如是之后，三日乃死，何也？岐伯曰：阳明者，十二经脉之长也，其气血盛故不知人三日，其气乃尽，故死矣。凡病伤寒而成温者，先夏至日者为病温，后夏至日者为病暑，暑当与汗俱出，勿止。
（热病者，越人五种伤寒有热病之热病也。夫热病乃五之一，故云：伤寒之类，夏至前为春温，夏至后为暑，暑温总名热病。故曰皆伤寒之类也，死于六七日之间者，六日传六经，七日真阴不复，即死。其愈十日［已］（以）上者，十二日六绎邪火尽退，藏府真阴来复，所以愈也。巨阳，太阳也。太阳为三阳，三阳为父，故为诸阳之属。风府，督脉穴。太阳之脉与督脉同起于目内眦，上额交巅，还出下项，故曰脉连风府。三阳为父，故为诸阳经主阳气也。太阳主津液，而为寒水经，若不藏精，天行燥火之令，则伤寒水津液伤。至春夏木火之时，阴虚阳盛而病热，热虽甚不死者，太阳虽阴虚，而太阳之里，少阴之真阴犹能制燥火也。两感于寒者，太阳寒水之府，少阴寒水之藏，表里两伤也。真阴枯而邪火盛，故不能免于死也。帝愿闻其状。病之状也，太阳主津液而行表，表邪外入，故先太阳。太阳经上额交巅下项，挟脊抵腰。津液伤而燥火甚，故痛而强也。因病热，即在表，亦不恶风寒也。二日阳明，阳明之脉，起于鼻之交頞中，旁约太阳之脉而络目，经行太阳之里，而司肌肉。故太阳之邪［内传］即至阳明。阳明为燥金，热邪传入，阳火亢烈，故身热；胃之津液不能上奉，故目痛而鼻乾燥，燥则阳独盛，而胃不和，而卧不能安也。三日少阳，少阳之脉，［其支者，］从耳后入耳中，出走耳前。其直者，从缺盆，下胁循胸，过季胁，经行半表半里。故阳明之邪内传，则入少阳。少阳少血，病热则阴衰阳盛。阴衰，故耳聋；阳盛，故胸胁痛也。邪属燥火，故在少阳而往来寒来热也。四日太阴，太阴之脉，入腹络胃，上膈挟咽，连舌本，经行少阳之里。阳邪内传阴经，先入太阴。阳邪亢，故腹满；脾阴涸，故嗌乾也。五日少阴，少阴之脉，从肾上贯肝膈，入肺中，循喉咙，挟舌本，经行太阴之里，而藏水火。太阴热邪内传，则少阴水竭火炎。火烁肺之津液，故口舌乾燥而渴也。六日厥阴，厥阴之脉，过阴器，抵小腹，挟胃络肝，经行少阴之里。少阴热邪内传，则厥阴木枯火焚，火併于心，故烦；枯木乘胃，故满。火邪在肝，肝主筋，筋热而短缩，故阴囊缩也。三阴三阳，足六经也。六经传遍，则自表至里皆邪，故曰五藏六府皆受病也。藏府皆病，则水穀之精气不为营，悍气不为卫，故营卫不行。五藏，主藏精者也。精生于穀，营卫不行，则精不生。精竭，故五藏不通，阳邪独亢而死也。其非表里两伤之症，则真阴逐日来复，则火邪逐日罢去。太阳火邪退，则头痛少愈；阳明火邪退，则身热少愈；少阳火邪退，则耳聋微闻，曰少愈。曰微闻，以三阳火邪虽退而真阴不能全复也。太阴火邪退，则脾润，故腹减思饮食。少阴火邪退，则水润火息，故渴止舌乾已。肾安，浊气不塞，故不满；清阳上达，所以嚏也。厥阴火邪退，则木润筋柔，故囊纵而少腹下大气，有馀之气也。气有馀即是火，火气皆去，方真阴足，而病日已。初病一日传一经，火性急速也。愈也，逐日而罢，真阴以渐而复也。帝已知病状，故问治法。岐伯对以各通其藏脉。盖藏者，藏阴者也；脉者，血之府也，以阴血通则火邪日衰而已也。未满三日，火邪在阳经，阳主表，汗之，则邪从表解，穀精胜而阴复。已满三日，火邪在阴经，阴主里，可泄而已者，通二便，清火滋阴，皆泄法也。帝又问两感病形。岐伯对以表里两伤。盖太阳为寒水之府，少阴为寒水之藏，皆主津液者也。两经之津液枯，则感天六淫之燥火，延至木火之时，则表里皆火邪。病发一日，即太阳少阴俱病，火邪在表，故头痛；火邪在里，故口乾而烦满。二日，阳明与太阴俱病，腹满不欲食，脾阴竭而不运也。身热谵语，胃火燥而胡言也。三日，少阳厥阴俱病，则气壅筋缩，故耳聋囊缩。厥者，热深于内，阴阳不相接也。三日，表里六经传遍，一团邪火内炽，脾肾真阴枯涸。脾竭失容纳之性，而水浆不食也。肾竭，则神昏志乱，而不知人矣。有阳无阳，阳极于六，故六日而死也。帝问：五藏真阴已伤，六府阳邪壅塞，营卫之气已不行，尚三日乃死，何欤？岐伯对以人受气于谷，谷入于胃，以传脾肺，五藏六府，皆以受气。则阳明胃者，水穀之海，十二经脉之长也。谷之精气为营，悍气为卫。［以］其气血盛，故脾肾竭。后，再三日，其胃气方尽而死也。凡病伤寒一节，总结热病，皆伤寒之类也。言凡病伤寒水经，而成温热症者，发于夏至之前，木火之时，病名春温，温者，犹言热也。发于夏至之后，酷暑之日，病名曰暑，皆热病也。暑则气伤，不能卫皮毛，而汗自出。然热邪亦可因汗而散，故治暑之法，勿止其汗也。）


卷一  ——————————————————————————————————————————————————————————————————————————————————————————

太阳经上篇  ***************************
太阳之为病，脉浮，头项强痛而恶寒。
（此太阳经经病也。足太阳膀光经，起于目内眦，上额交巅，从巅入络脑，还出别下项，循肩膊内，挟脊抵腰中，入循膂，络肾。故太阳有病，头项强痛也。脉浮者，太阳主表也；恶寒者，太阳为寒水经，寒水气逆而恶寒也。后凡言太阳病，皆指此而言也。）
太阳病，发热，汗出，恶风，脉缓者，名为中风。
（太阳病，指首节之病而言也。后仿此。发热者，风为阳邪，病发于阳者，发热也。汗出者，风伤卫，卫疏则表不固，而汗出也。恶风者，卫受风邪，不胜覆被（风）而恶之也。脉缓者，缓乃平脉，盖风伤卫，卫在脉之外，外病而内不病，故脉亦无病而缓也。中风，犹言感风，此承第一节，而别其为太阳病风也，乃风症之总［刚］（纲），后凡言中风者，指此而言也。）
太阳中风，［脉］阳浮而阴弱。阳浮者，热自发，阴弱者，汗自出；啬啬恶寒，淅淅恶风，翕翕发热，鼻鸣乾呕者，桂枝汤主之。
（此详言脉症治法，以足上节之义。上言脉缓，所以辨风伤卫，外病内不病，此言阳浮阴弱，所以别阴阳，辨中风病发于阳也。风为阳，卫亦为阳，阳邪伤于阳分，故脉寸浮而尺弱也。阳浮热自发者，风为阳，阳主气，气实则发热也。阴弱汗自出者，汗本属阴，固之者卫，卫病则外固疏，而汗自出，汗出则阴虚而弱也。啬啬，气不舒畅貌，言恶寒由于内气馁也。淅淅，肌肤战慄貌，言恶风由于外体疏也。翕翕，火炙团合貌，言皮肤蒸蒸温热也。阳主气，气通息于鼻，阳病则气不利，故鼻鸣。阳上升，阳病则气上逆，故乾呕。主之以桂枝汤，解肌表之阳邪，敛阴弱之自汗也。）
●桂枝汤
桂枝（三两）　芍药（三两）　甘草（炙，二两）　生姜（三两）　大枣（十二枚）
上五味，㕮咀，以水七升，微火煮取三升，去［查］（渣），适寒温，服一升。服已须臾，歠热稀粥一升余，以助药力。温覆令一时许，遍身热，热微似有汗出者益佳。不可令如水流漓，病必不除。若一服汗出病差，停后服，不必尽剂。若不汗，更服依前法。又不汗，后服小促［役］其间，半日许，令三服尽。若病重者，一日一夜服，周时观之。服一剂尽，病症犹在者，更作服。若汗出不止［者］，乃服至二三剂。禁生冷、黏滑、肉面、五辛、酒酪、臭恶等物。
（中风，脉阳浮阴弱，而汗自出，故用桂枝辛温，以解表分之风邪；甘草、芍药，甘酸益血，以止自出之汗；大枣甘缓，生姜辛散，扶脾止呕。服已须臾，桂枝汤气味俱薄，其力易尽。歠热稀粥一升，以粥助药力，穀气内充则邪不能留，遍身微似有汗而解矣。如或盖覆强逼，［太］（大）汗流漓，则阴血愈伤，病必不除。一服病差，即停后服，恐过剂也。不汗更服依前法，依前歠粥以助药力，令微似有汗之法也。后服小促役其间，用小剂促之，亦过剂也。禁生冷黏滑、肉面五辛、酒酪臭恶等物，防其伤胃也。）
太阳病，头痛发热，［恶］汗出恶风［者］，桂枝汤主之。
（此节中风，不鼻鸣乾呕，症之轻者也。桂枝汤主之者，发热自汗，与桂枝、芍药、甘草相宜也。）
太阳病，发热汗出者，此为营弱卫强，故使汗出。欲救邪风者，宜桂枝汤［主之］。
（此节症之最轻者，不但不鼻鸣乾呕，并无头痛恶风之症也。经云：汗出身热者，风也。既发热汗出，即系风（伤）卫症。风邪在卫，卫故强；汗出；营（本）弱，汗之出，由风邪在卫，卫疏耳。邪风，外感之风也。宜桂枝汤，解风邪，敛自汗也。营弱卫强，热病亦然。但热病忌甘辛，故非欲救邪风，即不可主以桂枝也。）
太阳病，外［症]（证）未解，脉［微］（浮）弱者，当以汗解，宜桂枝汤。
（此凭症不凭脉也。外症未解，身热、头痛、恶风寒、自汗，诸症俱在也。弱而兼微，脉又虚极，若据脉论，鲜不疑其不当汗解矣。不知病症既系中风，桂枝允为对［症］（病）。即脉见微弱，而解肌之法仍相宜也。）
病人脏无他病，时发热自汗出而不愈者，此［为］卫气不和也。先其时发汗则愈，宜桂枝汤［主之］。
（脏无他病，内不伤也；时发热自汗出，发热自汗，（虽）时发时止，洵为风伤卫矣。风邪在卫，卫气不和也。先其时者，乘其未热之先，以桂枝汤解表，则可不热不汗也。）
病常自汗出者，此为营气［不］和。营气和者，外不谐，以卫疏气不共营不气和谐故［耳］（尔）。以营行脉中，卫行脉外，复发其汗，营卫和则愈，宜桂枝汤。
（中风症服桂枝汤，诸症皆愈，惟汗自出耳。病仍在卫，而不在营也。营本和，以卫不能固营，而汗自出耳。复发其汗，复者，已服过桂枝汤之词也。营卫不和，仍宜再（主）以桂枝汤。）
太阳病，外［症］（证）未解［者］，不可下也，下之为逆。欲解外者，宜桂枝汤［主之］。
（太阳病，外症未曾全解，虽大便闭结，不可下也。下之为逆，指结胸也。所以成结胸者，以病发于阳，而下之太早故也。解外仍宜桂枝，以风故也。）
太阳病，先发汗不解，而复下之，脉浮者不愈。浮为在外，而反下之，故令不愈。今脉浮，故［知］在外，当须解外则愈，宜桂枝汤［主之］。
（此节虽汗下两误，病未增变，其脉仍浮，桂枝症仍在，仍当急解其表，而自愈也。）
夫病脉浮大，问病者，言但便硬耳。设利［之］（者），为大逆。硬为实，汗出而解，何以故？脉浮，当以汗解。
（浮大之脉，阳盛阴虚证也。阴虚血燥，故大便硬耳。利之为大逆者，利药徒伤肠胃气，不能解阳盛表邪，反致结胸也。硬为实，言便硬有似乎内实也。岂内实可以汗解乎？即紧承曰：脉浮当汗解。其所解者脉浮也，盖阳盛阴虚，宜桂枝之辛甘也。）
欲自解者，必当先烦，（烦）乃有汗而解。何以知之？脉浮，故知汗出解［也］。
（脉浮属太阳，太阳主表，故症即自解，亦必汗出也。烦者，阳邪郁蒸也。地气上为云，郁蒸，故烦；天气下为雨，邪解，故有汗也。）
太阳病，初服桂枝汤，反烦不解者，先刺风池、风府，却与桂枝汤则愈。
（此节中风之最重者。中风用桂枝，宜矣。乃服之而反烦不解者何？盖药轻不胜病也。舍桂枝而用别药不可，（仍）服桂枝汤又无益，不得已，而刺风池、风府，稍泄其风，风势轻而桂枝得令矣。此犹兵家不胜而添救也。风池、风府，太阳经穴，在项上。）
风家表解而不了了者，十二日愈。
（风家表解，外邪已退；不了了者，营血未复也。盖邪已尽散，十二日经行两周，营足自愈，不必更用药也。）
凡服桂枝汤［者］反吐者，其后必吐脓血也。
（桂枝辛甘，本胃所爱，服之反吐，其人素有湿热矣。湿热之人，忌用辛甘，更服桂枝，湿溢上吐，吐则热溢上焦，蒸为败浊，故有必吐脓血也。）
若酒客病，不可与桂枝汤，得［汤］（之）则呕，以酒客不喜甘故也。
（酒客，饮酒之人也。其湿热必盛，虽有中风症，不可与桂枝汤。若酒客服桂枝汤必吐，以桂枝汤味甘，甘能动湿，故酒客所不喜也。此即于上节文义，重引酒客以示禁。）
桂枝本为解肌，若其人脉浮紧、发热、汗不出者，不可与（之）也。常须识此，勿令误也。
（已见寒伤营之脉症，即不可复用风伤卫之治法。误用桂枝汤，则敛寒邪于内，贻祸无穷矣。
以上十六节，太阳中风之伤寒也。）
太阳病，或已发热，或未发热，必恶寒、体痛、呕逆，脉阴阳俱紧者，名曰伤寒。
（太阳病，指前首节之病而言也。或者，未定之词。盖病发于阴者，无热恶寒，寒为阴，阴应不热。然寒邪客于太阳，太阳本寒标热，经气蒸郁，亦有发热者；有不发热者，故曰或已发或未发也。必者，定然之词。寒邪在表，故必恶寒。体痛，气血因寒，不能濡呴，所以肌肉疼痛也。呕逆，寒邪上逆而呕也。脉紧，寒性紧急，故脉寸尺如绞索而紧也。病名伤寒，病原由感寒也。此承第一节，而别其为太阳病寒，乃寒症之总纲，后凡言伤寒，指此而言也。）
太阳病，头痛发热，身疼腰痛，骨节疼痛，恶风，无汗而喘者，麻黄汤主之。
（此节亦详言症治，以足上节之义也。头乃太阳经行之地，寒侵故痛也。发热，就已蒸热者而言也。身疼，即体痛。腰者，肾之府；骨节，肾之合。肾属寒水，寒邪在表，故肾阳不舒而疼痛也。表既受寒，则不胜覆被风而恶风。无汗者，寒闭腠理，而汗不出也。喘者，寒伤皮毛，皮毛乃肺之合，肺寒气不降，寒气生浊，呼吸不利也。麻黄汤，发太阳之寒邪，以降上逆之气也。）
●麻黄汤
麻黄（去节，三两）　桂枝（三两）　甘草（炙，二两）　杏仁（去皮尖，七十）
上四味，以水九升，先煮麻黄，减二升，去上沫，内诸药，煮取二升，去［查］（渣），温服八合，覆取微似汗，不须歠粥，余如桂枝法将息。
（麻黄发汗最猛，故以桂枝监之，甘草和之。杏仁者，润下以主喘逆也。不须粥者，麻黄汤气味俱厚，不须谷（气）以助药力也。如桂枝将息，禁忌如桂枝汤也。）
脉浮者，病在表，可发汗，宜麻黄汤。
（脉浮，则病（在）太阳；可发汗者，无汗症也。虽无体痛、脉紧、喘呕剧症，然无汗，可汗，亦主以麻黄汤也。）
脉浮而数者，可发汗，宜麻黄汤。
（无汗之症，不但脉浮为在表，可发汗，即脉浮而数者，数虽火脉，仍系寒症。太阳标气蒸郁而数耳，故仍主以麻黄汤也。）
太阳病，脉浮紧，无汗发热，身疼痛，八九日不解，表［症］（证）仍在，此当发其汗［麻黄汤主之］服药已微除，其人发烦目瞑，剧者必衄，衄乃解［也］所以然者，阳气重故也，（麻黄汤主之）。
（脉紧、无汗、发热、身疼，太阳寒症也。在太阳八九日，不传不解，故曰表症仍在，可发汗也，主以麻黄汤，发其汗也。服药已，即服过麻黄汤也；微除，表症微除也。发烦目瞑者，因服麻黄辛温之剂，寒邪解而胃肠复也。胃热故烦。瞑，闭目也。阳明热甚，畏阳炎，故瞑也。剧者必衄，阳明上挟鼻孔，热则鼻血妄行。衄乃解者，胃肠所至，寒邪自散也。阳气重者，言发烦、目瞑、鼻衄，所以然之故，因服辛温之剂，胃经阳气，复之太重耳。南阳恐人误投药剂，故申明之。坊本「麻黄汤主之」，在「阳气重故也」下，今正之。）
太阳病，脉浮紧、发热、身无汗、自衄者，愈。
（脉浮紧、无汗、身热，寒症也。自衄者，阳明胃热，则鼻血妄行也。胃阳所至，寒邪自散，故曰愈，不可更服药也。）
伤寒，发汗（已）解，半日许复烦，脉浮数者，可更发汗，宜桂枝汤。
（伤寒发汗，服麻黄汤以发之也。解，寒邪解也。半日许，既解而过半日也。复，重复也。汗后不谨，重感风邪，复又烦热。脉转浮数，数为虚，故可更发汗之法。用桂枝汤，盖寒邪发汗已解，新邪仅感虚风，惟桂枝汤固营，庶与风邪相当也。）
若脉和，其人大烦，目重，脸［肉］（内）际黄者，此为欲解也。
（脉和为有胃气，黄色为土色，阳盛则烦，阳明为目下纲，阳盛则重，盖以阴寒之病，而现胃阳充盛之症，故为欲解也。）
问曰：病有战而汗出，因得解者，何也？答曰：脉浮而紧，按之反芤，此为本虚，故当战而汗出也。其人本虚，是以发战，以脉浮，故汗出而解也。
（脉浮紧，寒症也。按之反芤，芤则中空，故为本虚。浮是太阳，太阳病，汗出而解；本虚，故汗而发战也。盖虽寒症，本虚者，亦忌大汗也。
以上九节，太阳伤寒之伤寒也。）
寸口脉（浮）而紧，浮则为风，紧则为寒，风则伤卫，寒则伤［营］（荣），［营］（荣）卫俱病，骨节烦疼，当发其汗也。
（寸口，气口脉也。风性上行，故浮为风；寒性紧急，故紧为寒。表邪外感，先伤太阳。太阳行身之表，营卫丽焉。卫阳营阴，风为阳，伤卫；寒为（阴），伤营，以类分也。骨乃肾之合，寒伤骨则疼，节乃筋聚处，风伤则筋软而烦。当发其汗者，以散太阳表邪也。）
脉浮而数，浮为风，数为虚，风为热，虚为寒，风虚相搏，则洒淅恶寒也。
（浮者，风木之性，故浮为风。数者，火不内藏，故数为虚。风为阳邪，故曰热。数则内虚无火，故虚为寒。风寒相搏于表，则内气馁而外体疏，所以洒淅恶寒也。）
太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微（弱），汗出恶风者，不可服（之）。服之则厥逆，筋惕肉瞤，此为逆也，［以真武汤救之。］。
（中风脉浮紧，中风而见寒脉，风寒两伤也。风为阳，故身热而烦；寒为阴，故恶寒身痛。风症有汗，以寒闭于外，纵肌肉间勃勃有汗，不能透越肌肤表，故有汗不能出而烦躁也。大青（龙）汤，散寒祛风，以解烦躁也。汤名青龙者，龙，神物，能腾云致雨，以散天地郁蒸者也。若脉微弱，此无阳也；汗出恶风，表无寒也。误投青龙汤，则发汗太过，伤其真阳，必致手足厥冷，筋跳肉动矣。此为汗多亡阳。逆者，肾经水火上逆也。真武汤，安水回阳，故以救之。汤名真武者，真武乃北方统领水火之神也。真武汤，误作青龙汤，今正之。）
●大青龙汤
麻黄（去节，六两）　桂枝（二两）　杏仁（去皮尖，四十粒）　甘草（炙，二两）　生姜（三两）　大枣（十二枚）　石膏（如蛋大，碎）
上七味，以水九升，先煮麻黄减二升，去上沫，内诸药，煮取三升，去渣，温服一升，取微似汗出。汗出多者，温粉粉之。一服汗者，停后服。（若复服），汗多亡阳，遂虚，恶风、烦躁不得眠也。
（夫风寒两治，大法不外麻黄、桂枝二汤，故大青龙合二汤，以治风寒两伤之症。合二汤，少芍药多石膏者，以其汗既不能透出，无借芍药护营，热既郁于心肺，解烦端有赖于石羔也。汗多则阴伤而亡阳，阳亡卫虚，则恶风而躁；阴伤营弱，故烦而不得眠也。）
●真武汤　（加减法在少阴经）
茯苓（三两）　白芍（三两，酒洗）　白术（二两）　附子（一个，泡）　生姜（三两）
上五味，以水八升，煮取三升，去渣，温服七合，日三服。
（少阴，水火之原，逆则水火俱升。白术、茯苓，所以制水也；白芍，所以制火也；附子以回阳，姜以散寒。其所以名真武者，安水火也。）
伤寒脉浮缓，身不疼，但重，乍有轻时，无少阴［症］（证）者，大青龙汤发之。
（伤寒脉浮缓，伤寒而见风脉也。脉缓则有似乎湿症，然身不疼但重，又乍有轻时，不若湿症之日夜身重、周身皆疼者比。其所以身重之故，因太阳有病，气不化耳。但太阳之里即是少阴，少阴气化之原，必少阴无病。方系太阳风寒两伤，可用大青龙汤以发之也。）
太阳病，得之八九日，如疟状，发热恶寒，热多寒少，其人不呕，清便欲自可，一日二三度发。脉微缓者，为欲愈也；脉微而恶寒者，此阴阳俱虚，不可更汗、更下、更吐也。面色反有热色者，未欲解也。以其不能得小汗出，身必痒，宜桂枝麻黄各半汤。
（太阳病八九日，不传不解，一日二三次，发热恶寒，往来如疟状；又寒少热多，其人不呕，二便清可，则非湿症矣，其为风寒两伤无疑矣。斯时也，辨其脉，若微而兼缓，缓则胃气平和，微虽正虚，亦邪气向衰之兆也，便知欲愈而不必更药也。若脉仅微而不缓，病者恶寒，则虽有表症，而阴阳俱虚，不可更汗吐下，而重虚其阴阳矣，此则宜补不宜攻者也。若病八九日，一日二三次，如疟寒热，热多而面有热色，此则风寒未解，色征于面，从前未曾小汗之故耳。日久郁热，其身必痒，则宜桂枝麻黄各半汤，使之小汗，则风寒两解而愈矣。）
●桂枝麻黄各半汤
桂枝（一两十四铢）　芍药（一两）　甘草（炙，一两）　生姜（一两）　大枣（四枚）　麻黄（一两，去节）　杏仁（去皮尖，二十四）
上七味，以水五升，先煮麻黄一二沸，去上沫，内诸药，煮取一升八合，去渣，温服六合。（本云桂枝汤三合，麻黄汤三合，併为六合，顿服，将息如上法）
（风寒两伤，即所感或轻，而邪之郁于肌表者，不能自散也。于是各半汤，使之小汗。盖其减去分两，以邪微而正亦衰也。）
太阳病，发热恶寒，热多寒少，脉微弱者，此无阳也，不可［复］发［其］汗，宜桂枝二越婢一汤。
（太阳病，发热恶寒，寒少热多，此风多寒少之症也。脉已微弱，津液亦枯，故曰此无阳也。阳者，胃脘之阳也；无阳，穀精不能化汗，故不可复发汗也。用桂枝二越婢一汤，发越脾气，通行津液也。）
●桂枝二越婢一汤
桂枝（十八铢）　白芍（十八铢）　甘草（炙，十八铢）　生姜（一两二铢）　麻黄（十八铢）　石羔（二十四铢）
上七味，以水五升，［先］煮麻黄一二沸，去上沫，内诸药，煮取二升，去渣，温服一升。（本云：当裁为越婢汤桂枝汤合之饮一升，今合为一方，桂枝汤二分，越婢汤一分。）
（桂枝汤以去风，麻黄汤以去热寒。热多佐以石羔；脉微弱，故减去分量。麻黄石羔名之越婢，疏理太阴，发越脾气故耳。）
病人身大热，反欲得［近］衣者，热在皮肤，寒在骨髓也。身大寒，反不欲近衣者，寒在皮肤，热在骨髓也。
（风为阳，故热；寒为阴，故寒，此以欲近衣、不欲近衣，辨感风寒孰深孰浅也。
以上七节，太阳风寒两伤之伤寒也。）
太阳病，关节疼痛而烦，脉沉而细者，此名中湿，亦曰湿痹。湿痹之候，其人小便不利，大便反快，［法］（但）当利其小便。
（关节，四肢骨节窍也。湿流关节，故滞而痛，湿滞，则水道不通，心火无制，故烦。脉沉，水象。沉而细者，湿滞则胃气不鼓也。故名中湿，又名湿痹。痹者，闭也。辨太阳受湿，病发于阴也。水道不通，故小便不利。快者，滑利也。湿流大肠，故大便反快。治法当利小便者，通其水道，则湿有去路也。）
湿家之为病，一身尽疼，发热，身色如（似）薰黄。
（一身尽疼者，土主肌肉，土湿，则肌肉无阳气而痛也；发热，湿胜则化热也。黄者，土色。土恶湿，湿滞则土色现，熏黄而不明也。
此二节，湿症之总纲也。）
伤寒头痛，翕翕发热，形象中风，常微汗出，自呕者，下之益烦，心中懊憹如饥，发汗则致痉，身强难以［屈伸］（伸屈），薰之则发黄，不得小便，久则发咳［嗽］（唾）。
（头乃太阳经行之地，湿胜则头如裹而痛矣。翕翕发热，湿郁蒸热也。形象中风，头痛身热自汗似中风也。汗者，湿沁皮肤而自出也。呕者，土湿而上泛也。下之愈伤气化，则水不制火而烦。曰益者，湿症本烦，因下而甚也。水道不通，则心液不行，心中火炽，懊憹如饥矣。汗之，则湿流关节，故身强不可屈伸而痉；熏之，则湿因热蒸而黄。热伤气化，而不小便矣。久则太阴肺亦伤湿，失其燥性而咳嗽矣。）
湿家下之，额上汗出、微喘、小便利者，死。若下利不止者，亦死。
（湿本阳虚，虚而误下，愈伤其气。肺主气，而聚于肾。微喘，小便脱也利。额上汗出，肺与膀胱之气脱也。下利不止，肾与大肠之气脱也。气脱，故皆主死也。
以上四节，太阳湿症之伤寒也。）
病者一身尽疼，发热，日晡所剧者，此名风湿。此病伤于汗出当风，或久伤［于］（取）冷所致也，可与麻黄杏仁薏苡甘草汤。［出自《金匮要略·痉湿暍病脉证第二》
（一身尽疼，发热，肌肤湿郁也。湿中脾胃，故日晡所剧，以日晡为时之阴也。湿而兼风，故名风湿。汗出当风，则风湿并留于肌肤；久伤于冷，则脾阴受伤，此致病之由也。）
●麻黄杏仁薏苡甘草汤
麻黄（五钱）　杏仁（十粒）　薏苡（五钱）　甘草（一两）
上四味，每服四钱匕，锉末，水盏半，煎八分，去渣，温服，取微汗，避风。
（麻黄以发其汗，甘草以和其中，苡仁祛风湿，杏仁利肺气，肺合皮毛，故用之以去湿也。）
风湿，脉浮身重，汗出恶风者，防己黄耆汤主之。（［出自《金匮要略·痉湿暍病脉证第二》］）
（浮，风脉也；身重则湿矣；汗出恶风者，风因湿滞，湿傍风流，相留恋于皮毛卫分也。此而杂以风药，风虽去而腠理愈开，水气泛溢，不无元气虚脱之虞，故专以湿药治之也。）
●防己黄耆汤
防己（一两）　黄耆（一两）　甘草（炙，五钱）　白术（七钱五分）
上四味，锉末，每［服］（抄）五钱匕。生姜四片，枣一枚，水一盏半，煎八分，去渣，温服。（良久再服）。喘者，加麻黄［五钱］（半两）；胃中不和者，加芍药三分；气上冲者，加桂枝三分；下有陈寒者，加细辛三分。服后，当如虫行皮肤中。从腰下如冰，后坐被上，又以一被绕腰以下，温令有微汗，差。
（防己逐水，黄耆实表，白术燥湿，甘草姜枣，和中祛湿。若有喘者，风邪干肺也，故加麻黄。胃中不和者，湿热相兼，血分有火也，故加白芍。气上冲者，水气乘风而上逆也；桂枝伐水祛风，故加之。细辛能散水寒，故有陈寒者加焉。如此，则水势无内入外越之弊，如虫行皮肤中而下矣。水既去，则皮毛卫分无郁塞之苦。不必疏风解肌，但以被绕腰使其温暖，而令微汗，则风自散而身轻病差矣。）
问曰：风湿相搏，一身尽疼痛，法当汗出而解。值天阴雨不止，医云此可发汗。汗之病不愈者，何也？答曰：发其汗，汗大出者，但风气去，湿气在，是故不愈也。若治风湿者，发其汗，但微微似欲汗出者，风湿俱去也。
（风湿相搏，则皮毛受伤，故一身尽疼，法当汗出而解，然必风伤皮毛乃可。若天阴雨不止，则湿盛可知，不可执发汗之法也。盖风伤阳，湿伤阴，阳邪能随汗而出，阴邪反因汗而横矣，故不愈也。当微发汗，去其阳分之邪，使无拘恋；肺合皮毛，皮毛得理，肺气安而气化行，湿自下逐矣，故风湿俱去也。）
夫风［家］（病）下之则痉，复发汗必拘急。（［出自《金匮要略·痉湿暍病脉证第二》］）
（风湿之症，应当汗解，而反下之，下则里虚，则风湿乘虚入于骨节，则筋乃劲急，直强而为痉。痉症而复发其汗，汗乃血化，则血更伤。筋属木，血润则和柔。血不养筋，故劲直者，且加拘急矣。）
中风发热，六七日不解而烦，有表里［症］（证），渴欲饮水，水人即吐者，名曰水逆，五苓散主之。［多服暖水，汗出愈。］
（太阳本水之出路，中风发热，六七日不解而加烦者，表之风未解，内之湿已蓄也，故曰有表里症。湿蓄于内，则心液不行，心火上炎，故烦而渴，渴则求救于水，水入湿泛，因而上吐。名曰水逆者，言吐逆由于水泛也。用四苓以祛湿，桂枝以解风，更多服暖水以鼓胃阳，胃阳鼓动，穀精化汗，风湿俱解矣。）
●五苓散
猪苓（十八铢）　泽泻（一两六铢）　茯苓（十八铢）　白术（十八铢）　桂枝（半两）
上五味，［末之］（捣为散），以白饮和服方寸匕，日三服。（多饮暖水，汗出愈，如法将息。）
（泽泻泻寒水之湿，白术散太阴之精。二苓使肺气通调，利水道而止烦渴。桂枝祛风，而辛热以化气；合四苓，气化及州都，风散湿行，而病愈矣。以上三方，皆锉成末，盖取水气少也。）
太阳病，小便利者，以饮水多，必心下悸；小便少者，必苦里急也。
（太阳本寒水之府，州都之官，湿乃其同类也。若小便利者，太阳气化行，虽饮水多，仅心下悸。悸（者），心火畏水也。若小便少，太阳气化不行者，若饮水多，水蓄不行，必致里症紧急矣。）
伤寒，汗出而渴者，五苓散主之；不渴者，茯苓甘草汤主之。
（汗乃心液，得膀胱气化而出者也。风湿在表，则腠理不［蜜］（密）。渴者，因汗而伤津液也。五苓散，散风逐湿，白术则可生津而止渴矣。不渴者，津液未伤，用茯苓甘草汤，逐湿散风。）
●茯苓甘草汤
茯苓（三两）　桂枝（二两）　甘草（炙，一两）　生姜（三两）
上四味，以水四升，煮取二升，去渣，分温三服。
（桂枝、生姜以散风，茯苓以逐湿，甘草以和中，同桂枝，又敛心液也。）
太阳中风，下利呕逆，表解者乃可攻之。其人漐漐汗出，发作有时，头痛，心下痞硬满，引胁下痛，乾呕短气，汗出不恶寒者，此表解里未和也，十枣汤主之。
（风伤阳，湿中阴，下利呕逆，湿侵脾土而吐泻也。表解可攻，阳分风解，乃可攻阴分之湿也。汗出，湿沁皮毛而汗出也。发作有时，日晡时发作也。头痛乾呕短气，太阳乃主气之府，太阳风湿，则气不化，上逆呕吐，经行之地皆痛；气既不化，则心下痞硬而饱满，水滋木横，引及胁下，肝部亦痛也。汗出则风随汗散，不恶寒，故知表解，而仅里未和，十枣汤，所以攻其里也。）
●十枣汤
芫花（熬）　甘遂　大戟
上三味，等分，（各别）捣［筛］为散。以水一升半，先煮大枣肥者十枚，取八合，去渣，内［末药］（药末），强人服一钱匕，羸者服半钱匕，平旦温服。若下少，病不除者，明日更服，加半钱匕。得快下利后，糜粥自养。
（心下痞硬满，胁下痛，湿邪已逼处上中二焦，有非五苓利水之剂所能除，故用芫花消水者为主，佐以甘遂、大戟，主五水。十二水者，以大枣扶脾补中者为引。疾入中焦席捲而下，所积之水，不少留停也。
以上八节，太阳风湿伤寒也。）
伤寒发汗已，身目为黄，所以然者，以寒湿在里不解故也。以为不可下也，于寒湿中求之。
（伤寒汗之则应解，而反身目为黄。黄者，土色。湿伤土藏，蒸身为黄也。寒湿在里，原非汗所能解，反因汗而湿色现于身目也。盖寒湿则病皆发于阴，故不可下，而应求之于寒湿中也。）
湿家身烦疼，可与麻黄加术汤发其汗为宜，慎不可以火攻之。（［出自《金匮要略·痉湿暍病脉证第二》］）
（寒湿伤脾，脾主肌肉，身烦疼者，寒湿郁于肌肤，而太阴伤也。与之麻黄加术汤，以表肌肤之寒湿也，故发其汗乃愈。若用火攻，则火性上行，湿气横流，漫无出路矣。盖火性上而水性用（下），两不相值，故不可也。）
●麻黄加术汤
麻黄（一两，去节）　桂枝（二两）　甘草（炙，一两）　白术（四两）　杏仁（去皮尖，七十枚）
上五味，以水九升，先煮麻黄，减二升，去上沫，内诸药，煮取二升半，去渣，温服八合，覆取微似汗。
（用麻黄以解肌表之郁，肺合皮毛，皮毛理，则肺气通调，水道利而湿解矣。又恐汗之太过，有亡阳之患，故以桂枝监之，甘草和之，杏仁利气以通水。身烦疼者，脾主肌肉，脾湿津液不行而烦疼，故以白术散太阴之精，而行津液也。）
湿家病身上疼痛，发热面黄而喘，头痛鼻塞而烦，其脉大，自能饮食，腹中和，无病，病在头中寒湿，故鼻塞，内药鼻中则愈。（［出自《金匮要略·痉湿暍病脉证第二》］）
（身疼发热，太阳湿蒸而疼热也。头痛者，头乃太阳经行之地也，既走头面，则湿流阳分也。病在阳，故脉大。土色黄，湿土色现，故面黄；湿胜，心液不行，故烦；湿滞，肺气不调，故喘而鼻塞；湿走于阳经，则脾阴无碍，故能饮食。腹和无病，病在阳，阳属气，肺主气，而开窍于鼻，故以疏通逐水之药纳鼻，则肺气下及州都，湿可去而病自愈矣。
以上三节，太阳寒湿伤寒也。）
伤寒表不解，心下有水气，乾呕，发热而咳，或渴，或利，或噎，或小便不利，少腹满，或喘者，小青龙汤主之。
（伤寒表不解，发热恶（寒）体痛，诸症未除也。心下有水气。水者，湿也。肾者主水，故在心下。湿邪乘脾肺，故乾呕发热而咳也。或者，未定之词，总因寒风湿流行不一，无所不之也。青龙汤，祛湿祛风寒也。同一青龙也，大则上升，兴云致雨；小则下行，灭风定水也。）
●小青龙汤
桂枝（三两）　芍药（三两）　甘草（炙，三两）　麻黄（去节，三两）　乾姜（二两）　细辛（三两）　半夏（半升）　北味（半升）
上八味，以水一斗，先煮麻黄，减二升，去上沫，内诸药，煮取三升，去渣，温服［三］（一）升。（若渴者，去半夏，加括蒌根三两；）若微利者，去麻黄，加荛花鸡蛋大，熬（令）赤色；［若渴者，去半夏，加括蒌根三两；］若噎者，去麻黄，加附子一枚、炮；若小便不利，少腹满（者），去麻黄，加茯苓四两；若喘［者］，去麻黄，加杏仁半升、去皮尖。
（桂枝、芍药、甘草，桂枝汤也，用以治风。加麻黄、乾姜以解寒，加半夏、细辛以行湿，加北味以降气也。利则湿邪乘里，故加荛花以行水，而去麻黄之表。渴则火烁肺金，故（去）半夏之燥，加括蒌根之润。噎则肾寒上逆，故加附子之温，去麻黄之升。小便不利而满，湿滞州都也，故加茯苓之沁，去麻黄之散。喘则肺气（逆）也，故加杏仁以下气，去麻黄之上升也。）
伤寒心下有水气，咳而微喘，发热不渴者［小青龙汤主之］。服汤已，渴者，此寒去欲解也（小青龙汤主之）。
（心下有水气，水气乘肺，故咳喘；发热、不渴者，寒湿不渴也。小青龙汤主之，散风寒以利湿也。服汤已、渴者，服小青龙汤后反渴也。服药反渴，南阳恐人疑不对病，故曰所以渴者，因寒去欲解也。坊本「小青龙汤主之」，在「寒去欲解也」下，今正之。）
风湿相搏，骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。（［出自《金匮要略·痉湿暍病脉证第二》］）
（风湿相搏，骨节烦疼，风寒湿相搏于骨节之间而烦疼也。掣者，骨节之所，痛甚不得屈伸；近之，则触其相搏之势而剧也。汗出者，风伤卫也。短气者，寒湿闭塞而气促也。小便不利，亦为湿闭也。恶风不欲去衣者，风寒伤外卫之气血，故畏寒，不能无藉乎衣也。身微肿者，湿沁于皮肉而肿也。故用甘草附子汤以解之。）
●甘草附子汤
甘草（炙，三两）　附子（炮，二枚）　白术（二两）　桂枝（四两）
上四味，以水六升，煮取三升，去渣，温服一升，日三服。初服得微汗则解。能食，汗［出］（止）复烦者，（将）服五合。恐一升多者，服六七合［妙］（为始）。
（附子、桂枝，以解风寒；白术以沁湿；甘草者，所以健脾而崇土也。故初服微汗，得解而能食。如汗出复烦者，风寒虽退，而湿未除也。若仍用一升，恐桂、附之性太过，不能无碍于烦，故减半，服五合；虽多，止可六七合也。后用桂去术，用术去桂，此桂术并进者，因有汗故也。）
伤寒八九日，风湿相搏，身体［烦疼］（疼烦），不能自转侧，不呕不渴，脉浮虚而涩者，［与］桂枝附子汤主之。若其人大便硬，小便自利者，去桂［枝］（加）白术［附子］汤主之。
（伤寒八九日，上行之风，下流之湿，与寒相搏于皮肤间，则身体烦疼，至不能转侧矣。不呕不渴，病在皮肉不在内也。脉虚浮者，气分弱也；涩者，血亦枯也。此因风寒湿郁于肌肤，故用桂枝附子汤，辛热善走之药，且攻且补，则风寒湿自去，营卫自和也。若大便硬，湿在中焦也。倘小便不利，便有泄泻之患。今小便利而惟大便硬，则气因湿滞，且虚弱矣，岂能下利！白术和中益气，且为燥湿要味，故去桂而加之也。）
●桂枝附子汤
桂枝（四两）　附子（炮，三枚）　甘草（炙，二两）　生姜（三两）　大枣（十二枚）
上五味，以水六升，煮取二升，去渣，分温三服。
（桂枝以祛风，附子以散寒，枣、姜、甘草，所以和中而安内，崇土而制湿也。附用三枚，则勇猛精进，攻补专而邪去速矣。）
●白术附子汤
白术（四两）　附子（炮，三枚）　甘草（炙，二两）　生姜（三两）　大枣（十二枚）
上五味，以水六升，煮取二升，去渣，分温三服。（初一服，其人身如痹，半日许复服之，三服都尽，其人如冒状，勿怪，此以附子术并走皮内，逐水气未得除，故使之耳，法当加桂四两，此本一方二法，以大便硬，小便自利，去桂也；以大便不硬，小便不利，当加桂，附子三枚恐多也，虚弱家及产妇，宜减服之。）
（邪在中焦，故去表药，加白术以生津，可以益胃祛湿。而身体烦不能转侧，邪留经络者，仍非附子不能除也。生姜助附子，大枣助甘草，乃不易之道耳。
以上四节，太阳风寒湿之伤寒也。）
伤寒，身［热］（黄）发［黄］（热）者，栀子檗皮汤主之。
（热病兼湿，湿热蒸郁，身故热、发黄，黄乃湿土之色也。故用栀子檗皮汤，以清越之。）
●栀子檗皮汤
栀子（十五枚）　檗皮（一两）　甘草（生，一两）
上三味，以水四升，煮取一升半，去渣，分温再服。
（栀子清心去热，檗皮苦寒燥湿，甘草和中补土。合三味，盖轻清以越之也。）
伤寒［八九］（七八）日，身黄如橘子色，小便不利，腹微满者，［因］（茵）陈蒿汤主之。
（湿热郁内，至八九日之久，蒸身为黄，如橘子色之黄赤，湿热壅实甚矣。故气化热伤，而小便不利；胃经瘀塞，而腹微满。若非［因］（茵）陈、栀子、大黄，上下分消，（所谓）高者越而下者夺，未易一旦平复也。）
●［因］（茵）陈蒿汤
［因］（茵）陈（六两）　栀子（十四枚）　大黄（二两）
上三味，以水一斗，先煮［因］（茵）陈减二升，内二味，煮取三升，去渣，分温三服。
（茵陈以清表，栀子以清内。内外夹清，但色黄赤如橘子，小便不利，而腹微满，大肠已见壅塞，若非大黄下夺，大便行，小便亦利，不能速清也。越人云：阳盛之症，下之则愈。正古法也。
以上二节，太阳湿热之伤寒也。）
湿家，其人但头汗出，背强，欲得被覆向火。若下之早则哕，胸满，小便不利，舌上如胎者，以丹田有热，胸中有寒，渴欲得水而不能饮，则口燥烦也。（［出自《金匮要略·痉湿暍病脉证第二》］）
（太阳中湿，则膀胱经行之地俱病，故头汗出背强，心阳不舒，欲得被向火也。中有寒热相併之势，当去热，或去寒，然后行逐水之功，则病乃愈。若下之早，则气益逆而哕，或胸满、小便不利，舌上如苔矣。盖湿滞则气化不行而火炽，故以丹田有热，胸中有寒为断，必至欲饮而不能，口燥烦矣。因有热，故欲饮；因有寒，故不能。寒热相併，阴阳不调，燥烦不亦宜乎？）
伤寒瘀热在里，身必［发］黄，麻黄连翘赤小豆汤主之。
（瘀热在里者，内有湿热，外寒束之，湿热不得透越，瘀罨而成黄也。故用麻黄连翘赤小豆汤，散外寒以清湿热。）
●麻黄连翘赤小豆汤
麻黄（去节，二两）　连翘（二两）　赤小豆（一升）　杏仁（去皮尖，四十粒）　甘草（炙，一两）　生姜（二两）　大枣（十二枚）　生梓白皮（一升）
上八味，以潦水一斗，先煮麻黄再沸，去渣（上沫），内诸药，煮取三升，（去渣），分温三服，半日服尽。
（麻黄、生姜以散寒，连翘、梓皮以清热，赤豆以燥湿，大枣、甘草以扶土，杏仁一以利气化。潦水，早潦之水，土气重所以制湿也。半日尽三服者，以湿热在内，寒在外，内外俱病，阴阳庞杂，治不可缓也。
以上二节，内湿热外寒之伤寒也。）
太阳病，发热汗出，（而）不恶寒［者］，名曰柔痉，［宜括蒌桂枝汤］。（［出自《金匮要略·痉湿暍病脉证第二》］）
（柔痉者，风寒伤［筋］而不能转运也。风性慓悍轻捷，不如寒邪之促急。风为阳邪，故汗出不恶风也。）
●［括］（栝）蒌桂枝汤
［括］（栝）蒌根（三两）　桂枝（三两）　甘草（炙，二两）芍药（三两）　生姜（三两）　大枣（十二枚）
上六味，以水七升，微火煮取三升，去渣，适寒温，温服一升。服已，歠热粥一杯，以助药力。
（此方即桂枝汤加花粉也。桂枝以治风，花粉以润肺。肺之气化行，则水道通，湿自下逐而和矣。）
痉为病，胸满，口噤，卧不著席，脚挛急，必介齿，可与大承气汤。（［出自《金匮要略·痉湿暍病脉证第二》］）
（风为阳邪，通于肝，肝主筋；湿为阴邪，通于脾，脾主肌肉。风湿两伤，则肌肉筋皆紧急而短矣。肝不散精，脾不健运，故胸满。口者，脾之合，风湿乘脾，故口噤。脾病则肉痛，脾病则筋痛，故卧不著席。湿伤筋则耎短，故脚挛急，介两开矣。齿乃骨之馀，湿热伤骨，骨病，故齿开。大承气汤，清热下涌之方。可者，仅可而未善之词，言亦可一试也。）
●大承气汤
大黄（四两）　厚朴（半斤）　枳实（炙，五枚）　芒硝（三合）
上四味，以水一斗，先煮［枳朴］（二物），取五升，去渣，内大黄，煮取二升，去渣，内（芒）硝，更上火一二沸，分温再服。得下，［余勿］（止）服。
（燥屎在中，中焦壅滞，津液乾枯，邪热闭结，非大黄之苦寒，不足润下；非芒硝之咸寒，不足耎坚。厚朴以治胸中之逆气，枳实以泄胸中滞气。四味合用，无坚不耎，无壅不通，上下大气，承顺无阻，故名大承气汤。盖泻（胃）经实热之方，此藉以清风热之阳邪。越人云：阳盛阴虚，下之而愈也。）
太阳病，发热，无汗，反恶寒者，名曰刚痉，［宜葛根汤］。（［出自《金匮要略·痉湿暍病脉证第二》］）
（刚痉者，寒湿伤筋而强急也。寒主闭，故无汗；湿化热，故发热；寒在皮毛，故反恶寒也。）
●葛根汤
葛根（四两）　麻黄（三两）　桂枝（三两）　芍药（三两）甘草（炙，二两）　生姜（三两）　大枣（十二枚）
上七味，以［水］一斗，先煮麻黄、葛根，减二升，去上沫，内诸药，煮取三升，去渣，温服一升。覆取微似汗，［不须歠粥，］余如桂枝法将息及禁忌，（诸汤皆仿此）。
（寒湿伤筋，筋属风木，故主桂枝汤以养筋；加葛根以祛湿，麻黄以散寒。寒湿散而筋平，痉自安矣。）
太阳病，其症备，身体强，[几][几]然，脉反沉迟，此为痉，［括］（栝）蒌桂枝汤主之。（［出自《金匮要略·痉湿暍病脉证第二》］）
（太阳症备，头痛、项强、发热、恶寒症备也。身体强，寒集太阳也。其脉应浮紧，而反[几][几]然沉迟者，寒且虚矣。筋脉既虚，而又有太阳之寒症，则血不养筋而痉。故用桂枝以解肌散寒，芍药和血，甘草姜枣和中，［括］（栝）蒌甘缓润下。甘则补肺而滋肝，润则养血而舒筋。肝肺和平，筋血滋润，则痉自安。服药而汗不出，歠热粥以助之。不用葛根汤者，以脉（沉）迟也。）
太阳病，无汗，而小便反少，气上冲胸，口噤不得语，欲作刚痉，葛根汤主之。（［出自《金匮要略·痉湿暍病脉证第二》］）
（太阳外寒束于外，故无汗。寒则伤肺，气化不行，故小便少。肺金下降之令不行，气反上逆冲胸矣。口合于脾，寒则口噤；舌乃声枢，寒则强而不能语也。筋脉痉劲急，强硬之状已著，故欲作刚痉也。用葛根汤以散太阳寒湿。）
病者身热足寒，［头］（颈）项强急，恶寒，时头热面赤，目（脉）赤，独头动摇，卒口噤，背反张者，痉病也。若发其汗者，湿热相得，其表［亦］（益）虚，即恶寒甚，发其汗已，其脉如蛇。（出自《金匮要略·痉湿暍病脉证第二》］）
（身热足寒，湿症也。湿伤于下，故足寒。头项强急恶寒，太阳中寒湿，而经行之地强急也。头热面目赤者，赤乃水道为寒湿所闭，不能通流以制火，火上炎于头面也。头摇、口噤、背反，皆筋脉紧急之状。寒湿伤筋，故急促而为痉。湿伤于里，寒伤于表，犹各居其所未相得也。若发其汗，则寒湿相得，横行于腠理，而表益虚，故外卫疏而恶寒甚。汗发之后，其脉当如蛇，蛇无筋身肥而形软。既伤筋，而复虚其表，筋气微弱，故脉大无力如蛇肥软也。）
夫痉脉，按之紧如弦，直上下行。脉经曰：痉家其脉伏坚，直上下。（［出自《金匮要略·痉湿暍病脉证第二》］）
（痉者，紧之故，故其脉紧如弦。其弦脉者，肝脉也。肝主筋，故筋痉也。其脉紧如弦，直上直下，弦之甚也。脉经，古书名。伏主痛，痉必痛也，故脉伏，伏而坚，直上直下，弦紧也。）
太阳病，发汗太过，因致痉。暴［致］腹胀大者，为欲解。其脉如故，反伏弦者，痉。（［出自《金匮要略·痉湿暍病脉证第二》］）
（发汗太过，致津液横流，水气不由气化而出，因留于骨节间而伤筋，因致痉也。腹胀大，病传脾矣。脾性缓，故能缓痉之急，然必脉亦见缓，与症相应乃［可］。若仍见伏弦之紧脉，腹虽胀大，焉能缓其筋急，故仍痉，痉而不解也。）
太阳病，发热，脉沉而细者，名曰痉，为难治。（［出自《金匮要略·痉湿暍病脉证第二》］）
（太阳身热，湿症也。脉沉而细，名湿痹，痹则虚矣。既虚而湿流关节成痉。治之不亦难乎？故曰难治。）
痉病有［炙］（灸）疮，难治。（［出自《金匮要略·痉湿暍病脉证第二》］）
（痉症，伤肝筋而成，盖肝木亢而火炽也。有灸疮，则火气与木气相生，内外蒸逼，故难治也。
以上十节，太阳湿流关节之伤寒也。）
太阳病，发热而渴，不恶寒者，为温病。
（经曰：冬伤于寒，春必病温。又曰：藏于精者，春不病温。《内经·本神论》，以精对神言，精属阴，神属阳也。藏于精者，真阴充足也。水足以制火，故春不病温。冬伤于寒者，冬月太阳寒水经，真阴不藏，而伤天六淫之燥火也。冬月水王，燥火不能为害，至春日木王之时，木枯火焚，火焚就燥，燥火之邪，发为温病。温者，热也。燥火盛而真阴虚，火盛故热，阴虚故渴也。太阳本恶寒，温病病原燥火，故独不恶寒也。《热病论》曰：先夏至日为温，后夏至日为暑。暑温同病，因时异名耳。故同曰热病，以温暑皆热也。惟因热，故不病于水王之日，而病于春夏木火之时也。王叔和序例云：乃寒毒藏于肌肤，至春变为温病，至夏变为暑病。寒毒为阴，何不病于阴盛之时，而反病于阴衰之日？何南阳不用温暖之药，而反用寒凉之剂也？叔和总因冬伤于寒，寒字之误耳。读书不识字，上古已然，可慨也夫！）
形作伤寒，其脉不弦紧而弱，弱者必渴，被火者必谵语。弱者发热脉浮，解之，当汗出愈。
（形作伤寒者，形体动作，而病伤寒也。动作则劳碌而虚，故脉不强紧而弱。弱则阴虚，所以必渴。脉不弦紧，表无寒邪。故用火劫，必致胃燥而谵语也。弱者发热，盖阴虚者，火必盛也。脉浮，病在太阳也。太阳病当汗出而解，故曰解之当汗出而愈。然不可发汗，而曰汗出，汗者，自汗出也。）
脉浮数者，法当汗出而愈。若下之，［而］身重心悸者，不可发汗，当自汗出乃解。所以然者，尺中脉微，此里虚，须表里实，津液自和，便自汗出［乃］愈。
（脉浮主表，脉数主实热，热邪在表，故法当汗出而愈。治病之法，涌泄为阴，发散为阳。阳盛之病，下之可以救阴。若下之而反身重心悸者，则其阴虚，连及少阴矣。少阴肾虚则身重，少阴心虚则悸也。少阴虚，故不可发汗，当其自汗也。尺以候肾，肾阴虚，故脉微。肾与膀胱为表里，故曰里虚，惟虚故不可发汗也。汗生于穀，穀生于精，故表里实，则津液和，乃能自汗而愈也。）
太阳病二日，反躁，［反］（凡）熨其背，而大汗出，［火］（大）热入胃，胃中水竭，躁烦，必发谵语，十馀日振慄自下利者，此为欲解也。故其汗从腰以下不得汗，欲小便不得，反呕，欲失［泄］（溲），足下恶风，大便硬，小便当数，而反不数及（不）多。大便已，头卓然而痛，其人足心必热，穀气下流故也。
（温病传经，一日一经，太阳病二日反躁者，传阳明经也。温病本水亏火盛，二日既传阳明，反用火劫而大汗出，火焚就燥，所以火热入胃，致胃津竭，而烦躁谵语也。斯时不清其火热，乃欲听其自愈，至十馀日，寒战自利，即为欲解之兆，盖阴气来复。至于［振］慄，火邪下奔，而自利矣。然火亢盛，虽下利，其势稍杀，但火性炎上，阴精初复，故其汗从腰以下不得也。腰以下无汗，则穀精未复于下，故水道仍不通，而欲小便不得。水道不通，火仍无制，上逆而呕。气逆于上，膀胱不纳，而欲失［泄］（溲）。气上逆，足下无火而恶风也。大便硬者，小便当数，今反不数者，总因水竭耳。足阳明、手阳明，上下相表里。大便已，手阳明燥结去，故足阳明火热亦减，于是膀胱阴气通而头痛。太阳气复，则少阴肾经亦通。穀气下流而足心热，上通下达而愈矣。）
脉浮而滑，浮为阳，滑为实，阳实相搏，其脉数疾，卫气失度，浮滑之脉数疾。发热汗出者，此为不治。
（脉浮主表，故为阳；脉滑动疾，故为实。阳实相搏，有阳无阴，故脉数疾，而卫阳失其常度也。卫既失度，则表不固，而汗出发热。经云：刚与刚，阳气破散，阴气乃消亡也。热病不因汗减，而脉常躁盛者，此阴脉之极，主死。所以脉数疾，发热汗出者，不治也。
以上五节，太阳春温伤寒也。）
（若）发汗已，身灼热者，名曰风温。风温为病，脉阴阳俱浮，自汗出，身重，多眠睡，鼻息必鼾，语言难出。若被下者，小便不利，直视失［泄］（溲）；若被火者，微发黄色，剧则如惊（痫），时瘛瘲；若火熏之，一逆尚引日，再逆促命期。
（太阳病汗之，身反如火热者，此中风而兼病温也。盖风为阳，温亦为阳，两阳相蒸，真阴必涸。汗药逼其荣血外亡，故身热更甚也。风温为病以下至语言难出，乃风温之本症。浮主表，阳邪在表，故脉尺寸俱浮；阳邪在表则卫疏，故自汗出。脾肾阴［虚］，故身重多眠睡。阳邪刑肺，肺窍在鼻，故鼻息必鼾。肾乃声音之本，肾阴虚，故语言难出。总因阴虚，则火烈风烈，故见症如此。若被下者，风温在表，下之不足以救阴，及引阳邪入膀胱，膀胱津液伤，故小便不利。膀胱经为目上刚，刚急，故直视。膀胱不约，故失泄［泄］（溲）也。被火者，用温针也。轻则火热蒸罨而发黄，重则火邪舍肝，时痴狂而似惊也。若火熏之，以火助火，一次尚可延日，二次则立危倾矣。）
伤寒，发热头痛，微汗出。［微］（发）汗，则不识人；熏之，则喘，不得小便，心腹满；下之，则短气，小便难，头［项］（痛）（背）强［痛］；加温针，则衄。
（发热头痛汗出，风温症也。误发其汗，则膀胱津竭而不识人；火熏之，则火邪刑肺而喘，肺气伤，气化不及州都，不得小便。心火无下行之路，而心腹满。下法，所以去有形燥实，无形之风火，而下之早，壮火乘虚内陷，壮火食气，故短气。热伤气化，故小便难。头项，膀胱经行之地，火炎筋急，故强痛也。误温针，则阳邪伤阳络，阳络伤，则血外溢而为衄也。）
太阳病中风，以火劫发汗，邪风被火热，血气流溢，失其常度。两阳相熏灼，其身发黄。阳盛则欲衄，阴虚［则］小便难。阴阳俱虚竭，身体则枯燥。但头汗出，剂颈而还，腹满［而］（微）喘，口乾咽烂，或不大便，久则谵语，甚者至哕，手足躁扰，捻衣摸床。小便利者，其人可治。
（中风发热有汗，误用火劫，汗出阴虚，风火交焚，气血因热而失其常度，变成风温也。两阳者，风火也。风火熏灼，土燥而烦黄，黄乃土色也。胃土为燥金，络络于鼻，阳盛，阳明火盛而鼻血也。燥火盛则阴水涸，故小便难。盖一阴一阳，方成生化之道。阴竭，则孤阳亦亢而虚竭；阴阳虚竭，则三焦仅存一团邪火，而身体则枯燥矣。火性炎上，故头汗而身无汗也。三阴经齐颈而还。无汗者，穀精不通于阴也。腹满，胃燥而脾不运也。喘，火刑肺，而呼吸不利也。口乾咽烂，津枯火炎也。不大便，胃燥结也；燥结则胃实，故谵语；燥火上炎，故哕。手足，诸阳之本，阳盛故动而不宁，捻衣摸床也。以上皆［邪］火扰乱，真阴枯涸之征。若小便尚利，则膀胱津液未涸，真阴尚可挽回，急泻阳邪，以救真阴，犹可治也。）
伤寒，脉结代，心动悸，炙甘草汤主之。
（真阴枯，风火亢，故脉结代。心为君火，主气血之藏。血枯火炎，故心动悸。主以炙甘草汤，生津液，润燥以安神也。）
●炙甘草汤　又名复脉散
甘草（炙，四两）　桂枝（三两）　人参（二两）　生地（一斤）　麦冬（半斤）　阿胶（二两）　麻仁（半升）　生姜（三两）　大枣（十二枚）
上九味，以清酒七升、水八升，先煮八味，取三升，去渣，内胶烊（消）尽，温服一升，日三服。（一名复脉汤）。
（脉结代者，脉气不濡而结代也。脉者，血之府；脉既结代，则主血之心神自不宁矣。甘草甘以缓之，桂枝辛以润之，阿胶、生地、麻仁、麦冬，滋阴生血，人参补津液之化源，名曰炙甘草汤，甘温除大热也。名曰复脉散，壮水以制阳光也。
以上四节，太阳风温伤寒也。）
伤寒，脉浮滑，此表有热，里有［寒］（塞），白虎汤主之。
（热病，后夏至日名暑，亦伤太阳，寒水经症也，故曰伤寒。脉浮主表，表阳盛，故身热，热盛火郁则生痰，痰脉滑，故曰里有塞，塞者，痰郁塞也。白虎汤，清肺解热也。塞字误作寒字，今正之。）
●白虎汤
知母（六两）　石羔（一斤）　甘草（二两）　粳米（六合）
上四味，以水一斗，煮米熟，［成汤］（汤成），去渣，温服一升，日三服。
（石羔寒可清热，辛可消痰；知母辛则壮水，凉则解烦；甘草、粳米，甘以益胃，凉以除热。四味合用，甘寒之剂也。白虎者，西方金神，阴气所自生也。以之名汤，虎啸风生，一解暑热也。若俗本内有寒，白虎岂解寒之剂也哉。）
伤寒脉浮，发（热）无汗，其表不解［者］，不可与白虎汤。渴欲饮水，无表症者，白虎加人参汤主之。
（脉浮主表，发热无汗，则非暑症，暑当与汗俱出也。无汗，故曰有表症不解也。故不可与白虎汤。渴欲饮水，洵为暑症也。明矣，暑热伤气，故以白虎加人参主之。）
●人参白虎汤
人参（三两）　石羔（一斤）　知母（六两）　甘草（二两）　粳米（六合）
上五味，煮米熟［成汤］（汤成），（去渣），温服一升，（日三服。此方立夏后、立秋前乃可服，立秋后不可服，正月二月三月尚凛冷，亦不可与服之，与之则呕利而腹痛。诸亡血虚家，亦不可与，得之则腹痛利者，但可温之，当愈）。
（白虎汤，甘［温］（寒）可以祛暑热；加以人参补肺，肺金清肃之令行，暑热之邪自退也。）
伤寒，（外）无大热，口燥渴，心烦，背微恶（寒）者，白虎加人参汤主之。
（外无大热，热入于里也。里热甚，故口燥渴而心烦也。背者，胸中之府。胸中大热，则阳无从受气以卫其背，故内气馁，背独恶寒也。白虎加人参，清热以补正气也。
以上三节，太阳暑症伤寒也。）
太阳中热者，暍是也。其人汗出恶寒，身热而渴也。［白虎加人参汤主之］。（［出自《金匮要略·痉湿暍病脉证第二》）
（太阳中热者，太阳中暑也。不曰暑而曰暍者，有动静之分也。阴虚火燥之人，夏月静而感暑，曰暑病。夏［中］（月）日中劳动而感暑，曰暍也。阳邪伤卫，无以固表，故汗出而恶寒；阳邪烁阴，故身热而口渴也。白虎人参，暑伤气，补气以清暑也。）
太阳中暍者，发热恶寒，身重而疼痛，其脉弦细芤迟。小便已，洒洒然毛耸，手足逆冷。小有劳，身即热，口开，前板齿燥。若发汗，则恶寒甚；加温针，则发热甚；数下之，则淋甚。（［出自《金匮要略·痉湿暍病脉证第二》］）
（暑为阳邪，卫乃阳分，物从其类。故中暍者，表实而发热，卫坏而恶寒也。身重而疼痛者，阳失其性，而气脉凝滞也。脉细迟者，阳气虚也。弦者，风木之象，元气为邪气所伤，则不能制肝，而风火相得，故见弦也。芤者，中空之脉。阳邪，外实而内虚，故见芤也。膀胱之出入，皆由气化。气既伤，则小便已时，当洒洒然毛耸。盖气统于肺，肺主皮毛也。手足逆冷，阳气不宣布于四肢也。小有劳即身热者，阳邪慓悍，易发热也。口开齿燥者，风寒暑湿燥火，各有邪气从入之门，暑邪中人，则自口齿而入也；若发其汗，则愈伤卫矣，故恶寒甚；用温针，则益火邪矣；故发热甚；数下之，则伤里气矣，故淋甚；独下之而曰数者，阳盛之症可下，而不可数也。）
太阳中暍者，身热疼重，而脉微弱，此以夏月伤冷水，水行皮中所致也。［瓜蒂一物为汤主之。］（［出自《金匮要略·痉湿暍病脉证第二》］）
（身热，阳邪郁于肌表也；疼重而脉微弱，伤暑饮水，水不化，而行于皮中故也。瓜蒂汤所以行水也。）
●瓜蒂一物汤
瓜蒂（一味，）煎服。
（瓜蒂苦寒，苦能清，苦能泄，且轻清上涌，故一物而水暍俱可解也。
以上三节，太阳中暍伤寒也。）
太阳病不解，热结膀胱，其人如狂，血自下，下者愈。其外不解者，尚未可攻，当先解外。外解已，但少腹急结者，乃可攻之，宜桃仁承气汤。
（太阳病，春温夏暑热病也。热结膀胱者，热邪结血于足太阳膀胱经也。人并于阳则狂。其人如狂者，下焦阴血，皆为热结，阳邪搏于阳经，故愦乱如狂也。血自下，则阳邪随血下行，故曰愈，不必治也。其外不解，不可攻里，［恐攻里］，里虚而表邪内陷也，故当先解外。少腹，指膀胱也。急结者，有有形之血蓄结而急也，故用桃仁承气汤攻之。）
●桃仁承气汤
桃仁（去皮尖，五十枚）　甘草（炙，二两）　大黄（酒浸，四两）　芒硝（二两）
上四味，以水七升，煮取二升半，去渣，内芒硝，更上火微沸，下火，先食温服五合，日二服，当微利。
（血既内瘀，瘀不去，则狂不已；且外症已解，病在少腹，非从下夺，何以除之？大黄、芒硝、甘草，调胃承气汤也；加桃仁以去瘀也。桂枝，陶氏所增，今遵原本去之。）
太阳病六七日，表症仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈。所以然者，以太阳随经，瘀热在里故也，抵当汤主之。
（太阳病六七日，表症仍在，发热头疼未除也。脉沉微者，热瘀于内，不浮滑疾数也。反不结胸者，邪在下，不在上也。其人发狂：太阳者，诸阳之属，脉连风府，为诸阳主气者也。血瘀则阴不胜其阳，阳并乃狂也。若少腹硬满，小便不利者，为热伤气化身黄之症。今少腹硬满，而小便自利，其为热结瘀血下焦无疑也，故下其血乃愈。此即表症仍在，然里势已急，且六七日之久，发狂非如狂者比，即表不解，正因血蓄而不解也，故舍表攻里，以抵当汤。抵当者，犹云至当，盖以症重，非前方所能愈也。）
●抵当汤
水蛭（三十枚，脂熬黑）　［蚊］（虻）虫（二十枚，火熬，去头足）　大黄（三两，酒洗）　桃仁（三十枚，去皮尖）
上四味［为末］，以水［四］（五）升，煮取三升，去渣，温服一升，不下［再］（更）服。
（苦走血，咸渗血，［蚊］（虻）虫、水蛭之苦咸，以除蓄血。甘缓结，苦泄热，大黄、桃仁之甘苦，以下结热也。）
太阳病，身黄，脉沉［急］结，少腹硬，小便不利者，为无血也。小便自利，其人如狂者，血［症］（证）谛也，抵当汤主之。
（此即所以辨湿与血也。湿与血俱属阴，阴结于少腹，故少腹硬而脉沉结，以沉主下焦阴分也。俱湿症属气虚（分），气病则气化不行州都，而小便不利。且湿土色现而身黄，故小便不利者，为无血也。血症则属血分，气化无伤，故小便白利。血瘀，阴不胜阳，则其人如狂者，血症的也。一为水胜无阳，一为阴不胜阳，治法迥别。惟审系血症，乃可抵当攻之也。
以上三节，太阳蓄血伤寒也。）
伤寒一日，太阳受之，脉若静者，为不传；颇欲吐，若躁烦，脉［急数］（数急）者，为传也。
（春温夏暑，同为热病，热病传经，一日太阳，二日阳明，三日少阳，四日太阴，五日少阴，六日厥阴。故一日太阳受之，脉静不传，燥火邪轻也。颇欲吐，火上炎也。躁烦，火邪扰乱不宁也。脉急数，火性急数也。此邪盛故为传也。）
伤寒二三日，阳明少阳［症］（证）不见者，为不传也。
（上节言脉，此节言症。二日应阳明，三日应少阳，二三日阳明、少阳之症不现，即知其邪不传矣。）
太阳病，头痛，至七日以上自愈者，以行其经尽故也。若欲（作）再［传］经者，针足阳明，使经不传而愈。
（热病传经，一日一经，六日遍六经。七日以上，故曰经尽。七日阴气来复，太阳病衰，头痛少愈，太阳病头痛自愈，故知行经尽也。再传者，邪不罢也。七日仍太阳，八日再传阳明，刺足阳明，泄其邪也。第二日不针，七日乃针者，因其衰而减之也。
以上三节，太阳热病之传经也。）
寸口脉阴阳俱紧者，法当清邪中于上焦，浊邪中于下焦。清邪中上，名曰洁也。浊邪中下，名曰浑也。阴中于邪，必内慄也。表气［虚微］（微虚），里气不守，故使邪中于阴也。阳中于邪，必发热头痛，项强颈挛，腰痛胫痠，所谓阳中雾露之气。故曰清邪中［于］上。浊邪中［于］下，阴气为慄，足膝逆冷，便溺妄出。表气微虚，里气微（急），三焦相溷，内外不通，上焦拂郁，藏气相熏，口烂食［龈］（龈）也。中焦不治，胃气上冲，脾气不转，胃中为浊，［营］（荣）卫不通，血凝不流。若卫气前通者，小便［黄赤］（赤黄），与热相搏，因热作使，［避］（游）于经络，出入藏府，热气所过，则为痈脓。若阴气前通者，阳气［微厥］（厥微），阴［气］无所使，客气内入，嚏而出之，声嗢咽塞。寒厥相逐，为热所拥，血凝自下，状如豚肝。阴阳俱厥，脾气孤弱，五液注下，下焦不［合］（盍），清便下重，令便数难，齐筑湫痛，命将难全。
（寸口者，气口也。人感天地不正之气则瘟，邪气凝结于中，故脉尺寸俱紧也。天地之邪，以类相从，故天雾露之邪为清邪，中于上焦阳分，而名曰洁；地水土之邪为浊邪，中于下焦阴分，而名曰浑。阴分受邪，则走于内，内气必馁而战慄。所以阴分受邪者，总由里气不守，亦因表气虚微，而得中于内也。盖人身之阳，阴之固；人身之阴，阳之守也。阳分受邪，则走于表。太阳行身之表，表实故必发热，头、项、颈、腰、胫，皆太阳经行之地，故痛强挛痠也。阴邪走内，肾位乎内，主足膝与二便，内虚故慄，而二便妄出，足膝益冷也。邪得入里，由于表虚，邪既入内，则里气反急，三焦溷乱，内外不通也。阴凝于中，则上焦亦不通畅，郁火熏蒸，口牙烂通矣。上焦之火既不降，则中焦亦不和。胃气本下行，今反逆而上冲，于是脾不为胃行其津液，饮食之精微，溷浊于中焦，营卫之行，不能循故道，血凝于中，成俗云瓜瓤瘟矣。此三焦上下皆邪者也。若中焦慓悍之气，得以先通，则浑浊之气，自前便而下，故小便黄赤；慓悍之气，行于皮肤之中，分肉之间，则必与热气搏结，逆［结］（经）络而为痈脓矣。若中焦清精之气，得以先通，则凝瘀如豚肝之血，自后便而用。于是从前所受之客邪，内入于三焦者，嚏而出之。三焦溷乱之邪外解，故声嗢咽塞而厥也。营卫渐通，瘟邪即散，尚非危候。若上焦之阳，下焦之阴，两不相接；中焦脾气孤弱于中，下利不禁，肾阳不固，绕脐而痛，而命难全矣。盖三焦溷乱壅塞之症，营卫自通，通则可愈。至于三焦虚弱，脾肾下脱，二天俱伤，万无可生之理矣。）
阳毒之［症］（为病），面赤班班如锦纹，咽喉痛，［吐］（唾）脓血。五日可治，七日不可治，升麻鳖甲汤主之。（［出自《金匮要略·百合狐惑阴阳毒病脉证治第三》］）
（阳毒，邪火留于阳分也。面为诸阳之总，故班班赤如锦纹。咽喉，属肺部，肺主气，气伤故痛，而吐脓血也。五日，六府邪气未遍，尚可治；七日则邪遍六府且复矣，六府俱伤，故曰不可治也。升麻鳖甲汤，分解之也。）
●升麻鳖甲汤
升麻（二两）　蜀椒（去汗，二两）　雄黄（五钱）　甘草（二两）　当归（一两）　鳖甲（炙，一两）
上六味，以水四升，煮取一升，顿服之。老小再服，取汗。
（用升麻提扬，而不使下陷；当归补阴，而不使内攻；鳖甲通腠理骨节；甘草败毒散火；蜀椒去秽；雄黄去毒。盖雄黄、蜀椒，走阳分之药也。老小再服取汗者，老者小者，阴阳之气不能自和，故再服取汗以解之也。）
阴毒之为病，面［色］（目）青，身痛如被杖，咽喉痛。五日可治，七日不可治，升麻鳖甲汤去雄黄、蜀椒主之。（［出自《金匮要略·百合狐惑阴阳毒病脉证治第三》］）
（阴毒，邪火中于阴分。故面目青，青主痛。身痛如被杖者，血中邪而痛也。其可治不可治之道，阴阳无二。其治法，则去雄黄蜀椒，但用归以补血，甘草以止痛，升麻以解疫毒，鳖甲以通关节而已矣。）
病者脉数，无热，微烦，默默但欲卧，汗出，初得之三四日，目赤如鸠眼；七八日，（目）四眦黑。若能食者，脓已成也，赤豆当归散主之。（［出自《金匮要略·百合狐惑阴阳毒病脉证治第三》］）
（此阴阳毒症也。邪火胜则成毒，邪在里，故脉数而无热也。邪内攻于心肺间，故微烦。肺之浊气，下注于心，故默默欲卧。汗者，心之液也。心火行，不能固其液，故汗出。初得之，但见于汗，至三四日，则形于目矣，故赤如鸠眼；至七八日，则肾水不能制火，而邪见于四眦。盖目内眦，乃膀胱之络脉，而合于肾者也。肾之色黑，故四眦黑也。能食则脾胃无邪，邪已聚而成脓也。）
●赤豆当归散
赤豆（三升，浸毛出，晒乾）　当归（十两）
上二味，杵为散，浆水服方寸匕，日三服。
（赤小豆凉心血而散邪，当归补阴以肾润阴，阴阳和，而邪火必自息矣。）
伤寒，脉阴阳俱紧，恶寒发热，则脉欲厥。厥者，脉初来（大），渐渐小；更来渐［渐］大，是其候也。如此者，恶寒，甚者翕翕汗出，喉中痛。（若）热多者，目赤脉多，睛不慧，医复发之，咽中则伤；若复下之，则两目闭。寒多［者］便清穀，热多［者］便脓血。若熏之，则（身）发黄；若熨之，则咽燥。若小便利者，可救之。（若）小便难者，为危殆。
（脉寸尺俱紧者，阴阳俱虚也。阳虚故恶寒，阴虚故发热也。阴阳俱虚，故气不相接也，而脉欲厥。初来脉大，继而渐小，更来更大，时大时小，正气虚而失其常也。正虚，故卫外阳疏；而恶寒汗出，阳浮于上，而咽痛目赤，阴沉于下，精不上奉，故睛不慧也。汗则助其阳，故咽痛者，致咽中亦伤，下则损其阴。睛不慧者，目闭不敢见阳光也。寒多热多，邪热胜也。寒则澄清，故利清穀；热则血行，故利脓血。火熏火熨，一则土燥发黄，一则火炎咽燥，总因阴阳俱虚，非汗下火劫，所以治也。若小便利者，肺金气化无伤，肾经真阴来涸，故可救也。若小便难，则气化已伤，真水已涸，故为危殆也。）
脉阴阳俱紧者，口中气出，唇口乾燥，蜷卧足冷，鼻中涕出，舌上［滑胎］（胎滑），勿妄治也。到七日以来，其人微发热，手足温者，此为欲解。或到八日以上，反大发热者，此为难治。设使恶寒者，必欲呕也。腹内痛者，必欲利之。
（阳邪中上，所以口中气出，唇口乾燥，舌上滑胎，鼻中涕出也。阴邪中下，所以蜷卧足冷也。所中之邪不一，汗下温针，俱不可施，故戒勿妄治也。七日，阴阳数极于六，七日则变也。微发热，胃肠和也；手足温，脾气舒也，故为欲解。或到八日以上，反大热者，正虚邪盛也，故为难治。恶寒者，阳邪伤卫，卫虚则恶寒。本乎天者，邪必上逆，故必呕也。腹痛者，浊邪伤阴，阴虚必腹痛。本乎地者，邪必下行，故必利也。）
伤寒，胸中有热，胃中有邪气，腹中痛，欲呕吐者，黄连汤主之。
（阳邪中于上，故胸中有热。胃中有邪气，腹中痛。浊邪中于下，故胃中有邪气。阳邪行上，故欲呕吐；阴邪行于下，故腹中痛也。黄连汤，分利阴阳，而调和之也。）
●黄连汤
黄连（三两）　甘草（炙，三两）　乾姜（三两）　桂枝（三两）　人参（二两）　半夏（半升）　大枣（十二枚）
上七味，以水一斗，煮取六升，去渣，温服一升，日三服，夜二服。
（黄连清上，桂枝、乾姜温下，甘草、半夏和胃，人参扶元。日三夜二，以邪错杂不可缓也。）
脉阴阳俱紧，至于吐利，其脉独不解；紧去人安，此为欲解。若脉迟，至六七日不欲食，此为晚发，水停故也，为未解。食自可者，为欲解。
（上下皆邪，故脉寸尺俱紧。邪盛，故至吐利，既吐利，则紧脉亦当解，故紧脉去，为欲解而人安也。若紧虽去，而脉迟不食，此为胃阳衰弱，晚发水停之症。晚发者，犹云后变也。水停于内，故不食而未解也。若水去，则自欲食，食自可，故为欲解也。
以上八节，太阳瘟疫伤寒也。）
病有发热恶寒者，发于阳也；无热恶寒者，发于阴也。发于阳者，七日愈；发于阴者，六日愈。以（阳）数七、阴数六故也。
（此以有热无热辨病原阳盛阴盛也。盖以上伤寒，风也；温暑，暍也，阳盛之症也。寒也，湿也，阴盛之症也。瘟者，或阳盛，或阴盛之症也。阳盛则阴虚，阴虚故发热；阴盛则阳虚，阳虚故无热。而俱恶寒者，以病在太阳也。阳，奇数也。七日者，七日阴来复而解也。阴，偶数也。阴极于六，极则必变，即阳回身暖而解也。）
太阳病未解，脉阴阳俱停，必先振慄汗出而解。但阳脉微者，［必］（先）汗出而解；但阴脉微者，下之而解。若欲下之，宜调胃承气汤［主之］。
（太阳病，太阳病五种伤寒也。脉阴阳俱停，脉尺寸俱匀，阴阳有邪之瘟病（也）。瘟病在表，故汗出而解。振慄者，阴不守也。阳脉虚（微）者，阳虚阴盛之寒与湿也。阳虚阴盛，汗出而愈，故曰汗出而解也。阴脉微者，阳盛阴虚之风与温暑暍也。阳盛阴虚，下之而愈，故曰下之而解也。汗解无方者，方不一也。下之宜调胃承气者，病在太阳，微和胃气，不令大泄下也。此宗越人分阴阳汗下法也。）
●调胃承气汤
大黄（四两）　甘草（二两）　芒硝（半升）
上三味，以水三升，煮取一升，去渣，内硝，更上火微煮令沸，少少温服之。
（大黄苦寒，除实荡热；芒硝咸寒，润燥软坚。二味下行甚速，故用甘草以缓之，不致伤胃。故曰调胃承气。去枳朴者，不欲其犯上焦气分也。）
问曰：脉有阴阳，何谓也？曰：（凡）阴病见阳（脉）者生，阳病见阴脉者死。
（此以胃气有无，辨脉之死生也。阴病者，发于阴之寒与湿也。阳病者，发于阳之风与温暑暍也。阳脉者，有胃气之脉；阴脉者，真藏脉也。寒与湿症，比风与温暑暍为难治。然脉有胃气，阳者胃脘之阳，阳和所至，阴邪自退，症虽凶必生。风与温暑暍症，比寒湿固易治。然真藏脉见，见则必死，盖死生全系乎胃气之有无，又全在乎脉之神也。）
师曰：呼吸者，脉之头也。初持脉，来疾去迟，此出疾入迟，名曰内虚外实也。初［迟］（持）脉，来迟去疾，此出迟入疾，名曰内实外虚也。
（脉随气行，故呼吸者，脉之头。气有虚实，症有内外，脉有去来。来为出，主表；去为入，主里。迟为气虚，疾为气实，故出疾入迟，为内虚外实；出迟入疾，为内实外虚也。前节辨脉之死生，此节辨（脉）之虚实也。
以上四节，辨太阳病有阴阳。）
未持脉时，病人叉手自冒心，师因教试令咳而不咳者，此必两耳聋而无闻也。所以然者，［因］（以）重发汗，虚故如此。
（汗多则精伤，精脱则耳聋。汗乃心液，汗多心虚，喜自按也。此当汗而太过，变症如此也。）
太阳病，（先）下［之］而不愈，因复发汗，以此表里俱虚，其人致冒，冒家汗出自愈。所以然者，汗出表和故也。［得］里未和，然后（复）下之。
（汗下两误，致表里俱虚，虚则火冒，冒如地气为云，得雨乃解，故冒家汗出自愈也。盖汗出则表清，汗出里未和，然后下之，下以救津液也。曰然后则未［下］（汗）之先，听其自汗，不可先下矣。）
脉浮紧者，法当身疼痛，宜以汗解之。假令尺中迟者，不可［法］（发）汗。何以知之？［盖］以［营］（荣）气不足，血少故也。
（脉浮紧，身疼痛，麻黄汤症也，故曰宜以汗解。尺属阴，迟主寒。尺中迟，则血寒而枯；汗乃血化，营血不足，即应汗症，亦不可发汗也。）
发汗后，水药不得入口为逆。若更发汗，必吐下不止。［76］
（逆者，水逆症也。水［药］（逆），故水药不得入口。更发汗，助其水势，必上吐下泄，而水溢也。）
诸脉得动数微弱者，不可发汗。发汗则大便难，腹中乾，胃燥而烦。
（动数微弱，阴虚有火之脉也。发汗则津液耗亡。脾者，阴气之原；胃与大肠，津液之府。大肠燥，则便难；脾阴（燥），腹中乾。胃燥，则移病于母，而心烦也。）
淋家，不可发汗，［发］汗（出）［则］（必）便血。
（小肠火盛则淋，发汗有伤津液，则火易炽，必便血者，丙火克庚金，传其所胜也。）
咽喉乾燥者，不可发汗。
（足太阴之正，上结与咽；手太阴之正，循喉咙。咽喉乾燥，太阴津液少也。故不可发汗，汗之，则伤脾肺之阴矣。）
诸逆发汗，病微者难差；剧者言乱，目眩者死，（命将难全）。
（逆者，坏病也。坏病汗之，重伤太阴，故病微者难愈。病剧者，汗伤津液，则水不制火，火炽而言乱，水绝而目眩，则主死而不可救也。）
衄家，不可发汗，汗出必额上陷，脉［紧急］（急紧），［目］直视，不能眴，不得眠。
（衄，鼻血也。衄家，素有衄症之人。阳明火炎者也，而发其汗，故额上阳明脉津液伤而紧急也。足阳明之筋，直者结于鼻上，合于太阳，为目下纲。其病急者，目不合，故直视，不能眴，不得眠也。）
汗家，重发汗，必恍惚心乱，小便已，阴疼，与禹（余）粮丸。
（汗者，心之液，得膀胱气化而出者也。汗家，素有汗症之人。重发汗，则重伤膀胱气化，而耗心之液矣。心液耗，故恍惚心乱；伤膀胱，故小便已即阴疼。盖小便膀胱津液去，故民火起而宗筋痛也。禹馀粮丸，镇固之方也。方已缺，无考。）
咽中闭塞，不可发汗。发汗则吐血，气欲绝，手足厥冷，欲得蜷卧，不得自温。
（足太阴之正，上结于咽。肝者，中之将，咽为之使。足少阴所生病者，咽肿上气，咽乾及痛，咽中闭塞，三阴经之症也。汗剂上升，故肝脾之血，不藏不统而吐矣。脾者，后天之本，脾伤故气欲绝。肝伤气厥，故手足厥冷。肝阳肾气上逆，则真阳虚，故蜷卧不得自温也。盖阳直阴曲，四肢者，诸阳之本也。）
咳而小便利［者］，若失小便者，不可发汗。发汗则四肢厥（逆）冷。
（咳而小便利，若失小便者，膀胱咳也。经云：膀胱咳状，咳而遗溺。膀胱与肾为表里，肾主合，膀胱主开。咳而小便利，膀胱已开而不合，而又汗之，伤肾真阳，故四肢厥冷也。）
厥［而］脉紧，不可发汗。发汗则声乱、咽嘶、舌痿，声不得前。
（厥者，手足逆冷也。紧为寒脉，元阳虚也。阳虚汗之则伤肾。少阴之络络咽，少阴之正系舌本，故声乱、咽嘶、舌痿，而声音不能上达于舌尖也。）
疮家虽身疼痛，不可发汗，发汗则［痉］。
（疮家身疼痛，风湿胜也。发汗，风虽散，而湿流于关节矣，所以成痉也。）
亡血家，不可发汗，发汗则寒［战］（慄）而振。
（亡血家，素有失血症者也。血者，心之主；汗者，心之液。血家汗之，助肝木而伤心液。心为君火，君火失守，所以寒战。肝木横，所以振动也。）
动气在右，不可发汗。发汗则衄而渴，心苦烦，饮［则］（即）吐水。
（动气者，肝气也。在右，乘肺部也。不可发汗者，汗剂耗肺经津液，助肝气之猖獗也。肺开窍于鼻，与大肠为表里。肺经津液伤，则大肠燥火上挟鼻孔而衄血也。津液伤，故渴而心烦。肝邪猖獗，故饮不化而吐逆也。）
动气在左，不可发汗。发汗则头眩，汗不止，筋惕肉瞤。
（在左，肝之本部也。汗之，肝血伤而肝气亢矣。眩者，肝血少而风上眩也。汗不止，肝疏泄，而心液不藏也。筋惕，肝主筋，血不养而筋惕也。肉瞤，脾主肉，肝邪乘脾而瞤动也。惕者，跳也；瞤者，动也，皆血伤也。）
动气在上，不可发汗。发汗则气上冲，正在心端。
（在上，心部也。肝属木，木性升。气上冲者，汗伤心液，血枯木横，而上乘心也。）
动气在下，不可发汗。发汗则无汗，心中［烦大］（大烦），骨节苦疼，目运恶寒，食则反吐，谷不得前。
（在下，肾部也。汗之无汗者，心血也少。心中大烦，心液伤，水不制火也。骨乃肾之合，骨节疼，肾水不濡也。目乃肝之窍，目运，肾水枯，木燥火炎也。恶寒，肾阳虚也。吐者，肾为胃关，关门不纳，肝邪上逆而吐也。谷者，饭食也。不得前，不得至面前也。盖肾气（虚），恶闻食臭也。动气独不在中者，盖以动气属肝，肝病即脾病也。所以吐眩气冲，即虽肝邪上逆之症，即脾土受伤之候也。
以上十九节，太阳不可汗症。）
微数之脉，慎不可［炙］（灸）。因火为邪，则为烦逆，追虚逐实，血散脉中，火［邪］（气）虽微，内攻有力，焦骨伤筋，血难复也。
（微数之脉，阴虚火盛之脉，故戒不可灸，灸则以火助阳，而心烦、烦逆诸症起矣。盖阴虚盛火，火盛则实，以火助火，故曰逐实。阴虚则虚，火灸耗阴，故曰追虚。血散脉中者，火气逼血，散于脉中也。火灸之气虽微，内攻散血而有力也。血既散乱，则筋脉无所濡，而自焦伤，筋骨焦伤，血自难复也。）
脉浮热甚，（而）反［炙］（灸）之，此为实，实以虚治，因［热］（火）而动，必咽燥吐血。
（脉浮无里阴虚也。阴虚则阳盛而热甚，此为实，阳实也。阳实而灸之，故曰反。实以虚治，言以治阳虚法而治阳实也。火助热邪，阴伤则咽燥，血热故妄行也。）
脉浮，宜以汗解，用火［炙］（灸）之，邪无从出，因火而盛，病从腰以下必重而［瘅］（痹），名火逆也。
（浮为阳，主表，表邪宜以汗解。如以火灸之，则阳邪因火而猖獗，势必上炎，不下通阴分，阳亢阴涸，火邪化湿，湿热成瘅。瘅同疸。湿伤于下，故从腰以下而重也。病因灸变，故名火逆也。）
太阳病，以火熏之，不得汗，其人必躁，到（经）不解，必清血，名为火邪。
（太阳病阳盛之症，以火劫汗，汗不得出，火动阳邪，所以其人躁而不安也。不解，火邪不解也。清，同圊，血热而下奔大便也。名为火邪，言致变由火也。）
太阳伤寒者，加温针，必惊也。
（太阳伤寒，伤太阳寒水经之热病也。水伤而加温针，则火邪舍肝，木火相得而惊也。）
其脉沉者，［营］（荣）气微也；其脉浮，而汗出如流珠者，卫气衰也。［营］（荣）气微者，加烧针则血［不流］（留不）行，更发热而［烦躁］（躁烦）也。
（沉主里，营为阴，故脉沉者营气微。卫主表，卫不固则汗出如流珠。浮亦主表，故脉浮汗出者卫气衰。营微则阴虚忌火，故烧针则血热妄行。纯阳无阴，更发热而烦躁矣。
以上六节，太阳忌火之症也。）
伤寒，咳逆上气，其脉散者死，谓其形损故也。
（伤寒者，伤太阳寒（水）经，而病阴虚火炎也。火上炎，故咳逆上气。阳化气而阴成形，阴虚则脉散，散则阴不成形，故曰形损主死也。）
脉浮而洪，身汗如油，喘而不休，水浆不下，形体不仁，乍静乍乱，此为命绝也。
（太阳膀胱经者，津液之府，而为一身之外藩者也。脉浮而洪，则有表无里，津液绝于内，虚阳浮于外也。身汗如油，表不固而心液出也。喘不休，阳浮于上而气不降也。阴主内，阴亡，故水浆不下。太阳主表，营卫丽焉。太阳绝，则营卫不泽皮毛，而形体麻木也。膀胱绝而水亡，水不制火，故乍静乍乱也。阴亡故为命绝。
以上二节，太阳死症。）
太阳病欲解时，从巳至未上。
（太阳者，阳盛也。故旺于巳午未。经曰：自得其位而起者，此之谓（也）。）


卷二  ——————————————————————————————————————————————————————————————————————————————————————————

太阳经下篇  ***************************
太阳病三日，已发汗，若吐、若下、若温针，仍不解者，此为坏病，桂枝等不中与也。观其脉［症］（证），知犯何逆，随［症］（证）治之。
（太阳病，病风、寒、湿、热、温之伤寒也。三日，约言日久未愈也。伤寒阳虚阴盛者，可汗不可下；阴虚阳盛者，可下而不可汗。汗下误施，或太早，或太过。则成坏症。症既坏，故桂枝等不中与也。观脉症另立救逆法也。）
发汗后，身疼痛，脉沉迟者，桂枝加芍药生姜各一两、人参三两新加汤主之。
（发汗过多，阴阳有亏，气不（能）呴，血不能濡，肌肉皮毛空涩而疼痛也。脉沉迟者，营气微，故脉沉卫气衰，故脉迟也。新加汤，扶元气，益阴血也。）
●新加汤
桂枝（三两）　芍药（四两）　甘草（炙，二两）　生姜（四两）　大枣（十二枚）　人参（三两）
上六味，以水七升，微火煮取三升。去渣，适寒温，服一升。
（新加汤，仍用桂枝汤，治风以和营卫也。增芍药以益营气，加人参生阳，以扶阳行涩也。加味，故名新加汤。）
太阳病，发汗，遂漏不止，其人恶风，小便难，四肢微急，难以屈伸者，桂枝加附子汤主之。
（中风本有汗，误发其汗，以致漏而不止。经云：汗出如流珠者，卫气衰也。卫衰表疏，故恶风。小便气化乃出，阳虚则气不化，故小便难。四肢，诸阳之本，阳衰故微急而屈伸不利也。桂枝加附子汤，以固卫阳也。）
●桂枝加附子汤
桂枝（三两）　芍药（三两）　甘草（炙，二两）　生姜（三两）　大枣（十二枚）　附子（一枚，炮）
上六味，以水六升，微火煮取三升，去渣，适寒温，服一升。若一服汗出，停后服。
（中风误汗，汗遂不止。固表敛汗，无过桂枝汤。加附子，则肾气充而卫外之阳固矣。
以上二节，中风误汗症也。）
太阳病，当恶寒发热；今自汗出，（反）不恶寒发热，关上脉细数者，以医吐之过也。一二日吐之者，腹中饥，口不能食；三四日吐之者，不喜糜粥，欲食冷食，朝食暮吐，以医吐之所致（也），此为小逆。
（太阳病，中风也，故当恶寒发热。今自汗出，不恶寒发热者，吐中有发散之意，表邪虽解而肌窍愈疏也。关上以候中焦肝脾，脉细少水，脉数有火。吐伤津液，脾阴虚而肝火炎，故关上脉现细数也。中风之症，本伤卫而不伤营，今病见中焦，故知医吐之之过也。一二日，病初犯，吐之其变症轻。腹中饥，火炎而心慒也；口不能食，脾阴伤而不能食也。三日四日，病日久，吐之其变症重。不喜糜粥，欲食冷食，脾伤火炎也；朝食暮吐，脾不运化，肝不散精，食入还出也。因吐之所致，而非本来之症，故曰此为小逆。
此节，中风误吐之症也。）
太阳病，下之微喘者，表未解故也，桂枝加厚朴杏［仁］（子）汤主之。
（太阳中风，过经乃可下，下之早，则阳邪内陷，热伤肺气，呼吸不利而喘矣，故曰表未解也。桂枝加厚朴杏仁汤，下气以利呼吸也。）
●桂枝加厚朴杏仁汤
桂枝（三两）　芍药（三两）　甘草（炙，二两）　生姜（三两）　大枣（十二枚）　厚朴（二两）　杏仁（五十粒）
上七味，以水七升，微火煮取三升，去渣，适寒温，服一升。若一服汗出病差，停后服。
（表症未解，故用桂枝汤。加厚朴杏仁，以下气散结。盖因早用大黄，以致喘逆，表邪既入，势难外行出，利其下行，故加厚朴杏仁，喘自平也。）
喘家作，桂枝汤加厚朴杏子［仁］（佳）。
（喘家，平素有喘症者。如欲用桂枝汤，即非下后，亦加厚朴杏仁，方无气逆之虞。）
太阳病，下之后，脉促胸满者，桂枝去芍药汤主之。若微恶寒者，（桂枝）去芍药［方中］加附子汤主之。
（诸阳受气于胸中。中风下之，脉促胸满者，下后阳虚不能布气于胸，正气虚，浊气填塞也。桂枝去芍，则载还阳气于心胸之分，仍前布气，清阳复位，浊阴自降也。若见恶寒，阳虚已著，故加附子，以扶元阳也。）
●桂枝去芍药汤
桂枝（三两）　甘草（炙，二两）　生姜（三两）　大枣（十二枚）
上四味，以水七升，微火煮取三升，去渣，适寒温，服一升。
（桂枝、甘草，扶阳温中；生姜、大枣，补胃通神。阳者，胃脘之阳。胃阳和，浊气降也。盖以桂枝汤，去芍之酸收；桂枝甘草汤，加姜枣之通神补胃，自走上焦，而布大气于胸矣。）
●桂枝去芍加附子汤
桂枝（三两）　甘草（炙，二两）　生姜（三两）　大枣（十二枚）　附子（一枚，炮）
上五味，以水七升，微火煮取三升，去渣，适寒温，服一升。若一服恶寒止，停后服。
（恶寒加附子，回阳也。桂枝汤仍去芍药者，以脉促胸满仍在也。且芍性酸寒，亦非阳虚所宜也。）
伤寒，医下之，续得下利清穀不止，身疼痛者，急当救里。后身疼痛，清便自调者，急当救表。救里宜四逆汤，救表宜桂枝汤。
（中风之症，下之太早、太过，因而下利清穀不止，身疼痛者，下多则寒，火衰不杀穀，土寒而肌肉痛也。救里宜四逆汤，祛寒也；救表宜桂枝汤，和营卫也。救里救表，急者先治之也。）
●四逆汤
甘草（炙，二两）　乾姜（一两半，多三两）　附子（生，一枚）
上三味，以水三升，煮取一升二合，去渣，分温再服。
（此乾姜附子汤加甘草也。姜附以温肾，甘草以扶脾，水土暖而阴寒散矣。）
太阳病，二三日，不能卧，但欲起，心下必结，脉微弱者，此本有寒分也。反下之，若利止，必作结胸；未止者，此作挟热利也。四日复下之。
（太阳病，中风也。二三日不能卧，但欲起者，以本有寒也。素有寒症，又中风邪，风为阳，寒为阴，阳不和于阴，故二三日即不能安卧而欲起坐也。心下结，本寒结也。脉微弱，本有寒，故虽中风而有阳邪，脉仍不鼓也。寒而下（之），故曰反。误下风邪内陷，下后如利已止，其风邪结于阳位，必作结胸。下后如利尚未止，其风邪下陷，本寒协之，则作协热下利。协利者，风为阳邪也。四日复下之者，邪既内陷，不能复出，因而下泄，亦将错就错救逆法也。下之之方，上宜结胸汤，下宜承气汤。末二句，向错简，今正之。）
太阳病，桂枝症，医反下之，利遂不止，脉促者，表未解也；喘而汗出者，葛根黄连黄芩汤主之。
（太阳桂枝症，中风也。反下之，未过经，下之太早也。误下阳邪下陷，利遂不止也。数甚为促，阳脉也。阳主表，脉促，故知表未解也。喘而汗出者，阳邪刑肺，肺合皮毛，皮毛热而汗出也。故用葛根黄连黄芩汤清之。）
●葛根黄连黄芩汤
葛根（八两）　甘草（炙，二两）　黄芩（二两）　黄连（三两）
上四味，以水八升，先煮葛根，减二升，内诸药，煮取二升，去渣，分温再服。
（利不止，喘而汗出，肺与大肠，俱受火邪矣。火气通心，汗亦心之液也，故用黄连清心火，黄芩清肺火，甘草甘以缓热，葛根入大肠，火郁发之，利止而表亦解矣。）
太阳病，下之（后），其气上冲者，可与桂枝汤，［中］（方）用前法。若不上冲者，不［可］（得）与之。
（中风下早，阳邪下陷，然无他变，但气上冲者阳位，用桂枝汤，加于前所用下药之内，从下泄其阳邪。桂枝汤，平其上冲之气。若气不（上）冲，则桂枝之平敛，自不可与矣。
以上六节，中风下早之症也。）
伤寒脉浮，医以火迫劫之，亡阳，必惊狂，卧起不安者，桂枝去芍药加蜀漆龙骨牡蛎救逆汤主之。
（伤寒脉浮，浮者，风也。风以火劫，则风火相扇。风气通肝，火气通心，心肝真阳飞越，故惊狂卧起不安也。主以救逆汤，甘辛益阳，镇重治怯也。去芍，恶其伐肝也。）
●桂枝去芍加蜀漆龙骨牡蛎救逆汤
桂枝（三两）　甘草（炙，二两）　生姜（三两）　大枣（十二枚）　蜀漆（洗去腥，三两）　牡蛎（熬，五两）　龙骨（熬，飞，四两）
上为末，以水一斗二升，先煮蜀漆，减二升，内诸药，煮取三升，去渣，温服一升。
（桂枝甘草，平肝安神；生姜大枣，补肝和中；蜀漆清邪火而平肝心以为君。龙，东方神兽；骨乃血肉之属。牡蛎，水中介虫，涩以镇心肝之神，咸以解火迫之邪。服之阳宁神安，故名救逆。）
火逆下之，因烧针烦躁者，桂枝甘草龙骨牡蛎汤主之。
（火邪下之，火邪已解矣。而又以烧针扰其扬（阳），扬（阳）不宁而烦躁。躁属于阴，故补阳以镇之。）
●桂枝甘草龙骨牡蛎汤
桂枝（一两）　甘草（炙，二两）　龙骨（熬，飞，二两）　牡蛎（二两，熬）
上为末，以水五升，煮取二升半，去渣，温服八合，日三服。
（桂枝平肝温肾，甘草和中解烦，龙骨涩以平肝，牡蛎咸以固肾。龙雷安定，烦躁自止也。
以上二节，中风火劫之坏症也。）
发汗过多，其人叉手自冒心，心下悸，欲得按者，桂枝甘草汤主之。
（伤寒应汗，汗太多则血伤。心主血，心伤则血虚，动惕而悸。其叉手自冒心欲按者，虚则喜按也。故用桂枝甘草汤，以益心阳。）
●桂枝甘草汤
桂枝（四两）　甘草（炙，二两）
上二味，以水三升，煮取一升，去渣，温服。
（汗乃心之液，液伤则心阳虚。桂枝益阳而敛汗，甘草和中以安神。辛则补血，甘则实虚，所以主之也。）
发汗后，不可更行桂枝汤，汗出而喘，无大热者，可与麻黄杏仁甘草石羔汤。
（发汗后，汗出而喘，与中风自汗不同，故不可更用桂枝汤。盖汗出而喘者，因肺寒失下降之令。发散太过，致阳明气逆而喘汗也。无大热者，肺合皮毛，肺寒内热，而皮毛无人热也。麻黄杏仁甘草石羔汤，解肺寒而清阳明气逆也。）
●麻黄杏仁甘草石羔汤
麻黄（去节，四两）　杏仁（去皮尖，五十枚）　甘草（炙，二两）　石羔（八两）
上四味，以水七升，先煮麻黄减二升，去上沫，内诸药，煮取二升，去渣，温服一升。
（麻黄以解肺寒，杏仁以下肺气，石羔清阳明之上逆，甘草以和肺胃。四药合用，热者清而寒者温，汗自止而喘自平也。）
发汗后，饮水多［者］必喘，以水灌之亦喘。
（肺合皮毛，发汗后，皮毛伤则肺虚，形寒饮冷则伤肺。饮水，饮冷也。水灌，形寒也。寒则肺不降而喘矣。温肺则愈，不必清阳光之气逆也。
以上三节，太阳伤寒过汗之坏症。）
下后，不可更行桂枝汤。若汗出而喘，无大热者，可与麻黄杏仁甘草石羔汤。
（下后汗出而喘，亦与中风自汗不同，故不可更用桂枝汤也。盖汗出而喘者，下伤肺气，肺寒不能下降。下伤胃气，阳明气逆而喘也汗也。无大热者，热在里而不在表也。与前节汗后喘汗同归肺寒而阳明气逆也。故亦主以麻黄杏仁甘草石羔汤。）
下之后，复发汗，昼日烦躁不得眠，夜而安静，不呕不渴，无表［症］（证），脉沉微，身无大热者，乾姜附子汤主之。
（下后里虚，而又汗之，汗剂皆升，故肾阳飞越而不宁也。肾阳为龙火，龙性飞腾于春夏，潜伏于秋冬。盖遇阳则飞，遇阴则潜也。昼日为阳，烦躁不得眠者，龙性随阳而上，扰乱不宁也。夜为阴，不呕不渴，而安静者，龙性遇阴而潜伏也。脉沉微，身无大热，阳虚也。阳主表，故曰无表症。乾姜附子汤，导火也。）
●乾姜附子汤
乾姜（一两）　附子（一枚，生）
上二味，以水三升，煮取一升，去渣，顿分服。
（乾姜附子，气味辛温，生用顿服，力专性猛，直走丹田，导其上逆之阳归原，而烦躁自止矣。
以上二节，伤寒误下之症也。）
服桂枝汤，大汗出，脉洪大（者），与桂枝汤，如前法。若形如疟，（一）日再发者，汗出必解，宜桂枝二麻黄一汤。
（此节分两段看。若中风症，服桂枝汤。因盖覆不如法，而脉反洪大，则仍与桂枝汤，遵歠粥微汗之法自愈。若风寒两伤之症，虽大汗出，风寒仍不解，风生热而寒生寒，寒热往来，一日两次如疟，风多寒少，脉反洪大，必风寒两解，其病乃愈。故用桂枝二麻黄一汤。）
●桂枝二麻黄一汤
桂枝（一两十六铢）　芍药（一两六铢）　甘草（炙，一两六铢）　生姜（一两六铢）　大枣（五枚）　麻黄（十六铢）　杏仁（去皮尖，十六枚）
上七味，以水五升，先煮麻黄一二沸，去上沫，内诸药，煮取二升，去渣，服一升，日再服。
（风用桂枝，寒用麻黄，乃不易之道也。故用桂枝二麻黄一汤，以治风多寒少之症。
此一节，风寒两伤误汗之症也。）
发汗后，腹胀满者，厚朴生姜甘草半夏人参汤主之。
（湿症本可汗，然汗之太过，则皮毛受伤。皮毛合肺，肺主气，气化不及州都，则湿邪反挟肝木之势乘脾，而腹胀满矣。故主以厚朴生姜甘草半夏人参汤，挟肺气以疏胀满也。）
●厚朴生姜甘草半夏人参汤
厚朴（炙，八两）　生姜（八两）　甘草（炙，二两）　半夏（半斤）　人参（一两）
上五味，以水一斗，煮取三升，去渣，温服一升，日三服。
（厚朴以利壅滞，生姜以疏肝邪，甘草以和中，半夏以燥湿，湿行气利而满自消。人参以补肺，肺气足以通调水道，则湿去而肝木有制矣。
此节，湿症过汗之症也。）
太阳病，发汗后，大汗出，胃中干，烦躁不得眠，欲得饮水者，少少与饮之，令胃气和则愈。若脉浮，小便不利，微热消渴者，五苓散主之。
（中风本阴虚。大汗伤津，则胃燥而卧不安、烦躁之症起矣。口欲饮水，少少与饮，解其胃燥，自和而愈。宜少少者，恐多则助湿也。若因饮水而脉浮，小便不利，太阳之经脉本浮，而气不行，则膀胱湿停，水道不通，以致身热消渴。则五苓散有两解之功，通其水道，风湿俱愈矣。）
发汗已，脉浮数，烦渴者，五苓散主之。
（发汗有伤气化，则水道不通而湿蓄，水不制火而烦渴也。脉浮数者，水道不通，心火无下行之路，而脉浮数也。故以五苓通其水道。）
太阳病发汗，汗出不解，其人仍发热，心下悸，头眩，身瞤动，振振欲擗地者，真武汤主之。
（太阳病，风湿症也。汗出风虽解，而湿蓄益横，故病仍不解也。发热，湿蒸热也。心下悸，湿乘心也。眩，湿行于膀胱，而火上浮也。身瞤动，土湿而肌肉跳动也。振振不宁欲擗地，土湿欲入土以就实，亦真阳飞越之症也。真武汤主之，利湿以回阳也。）
发汗后，其人脐下悸者，欲作奔豚，茯苓桂枝甘草大枣汤主之。
（发汗后，脐下悸，误汗而动太阳湿邪也。在脐下，未至心也。虽未及心，势必上趋，故未成奔豚，而欲作奔豚也。奔豚，本系肾之病，而其原在心。盖心病而受气于肝，肝受之而藏于肾，于是肾水上逆而为奔豚也。用茯苓桂枝甘草大枣汤，直趋肾界，预伐其邪也。）
●茯苓桂枝甘草大枣汤
茯苓（八两）　桂枝（四两）　甘草（炙，二两）　大枣（十五枚）
上四味，以甘澜水一斗，（［甘澜水法：取水二斗，置大盆（内），以杓扬之千万次用。］）先煮茯苓减二升，内诸药，煮取三升，去渣，温服一升，日三服。
（茯苓利水，桂枝平肾，甘草、大枣扶土制水。又恐水气助湿，扬之万遍，药用水煎，而无水气之患也。
以上四节，风湿误汗之症也。）
伤寒若吐若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之。
（风湿之症，吐下误施，虚其中气，胸中大气不布，风邪挟湿上冲，故心下逆满也。头乃太阳经行之地，风湿上行，故眩。脉沉紧者，中气虚也。更发其汗，汗药动太阳之经络，则风因湿滞，湿傍风流，横于太阳之经络，而身振振动摇也。茯苓桂枝白术甘草汤，祛风利湿。）
●茯苓桂枝白术甘草汤
茯苓（四两）　桂枝（三两）　白术（二两）　甘草（炙，二两）
上四味，以水六升，煮取三升，去渣，分温再服。
（茯苓利湿，桂枝祛风，白术、甘草和中燥土。脾气散精，逆满自平；大气流行。风湿皆散矣。）
太阳病，外症未除，而数下之，遂协热下利，利下不止，心下痞硬，表里不解者，桂枝人参汤主之。
（太阳病，病中风也。外症未除，身热自汗未除也。数下之，下不一次也。下伤中气，引动脾湿；风为阳邪，阳邪内陷，协湿而利，故曰协热下利。利不止，心下痞硬者，中气下虚，阴邪凝结中焦而清气下陷也。表谓身热，里谓下利，表里俱病，故用桂枝人参汤两解之。）
●桂枝人参汤
桂枝（四两）　人参（三两）　白术（三两）　甘草（炙，四两）　乾姜（三两）
上五味，以水九升，先煮四味，取四升，内桂，更取煮三升，温服一升，日夜再服，夜一服。
（参术甘草，理中汤也，补气行湿；桂枝以解表。表里不解，所以主之。
以上二节，风湿误吐下之症也。）
发汗，若下之，病仍不解，烦躁者，茯苓四逆汤主之。
（汗下两施，病仍不解，其误可知。况转增烦躁，烦出于心，躁出于肾。盖因寒湿在内，以致水道不通，心炎而烦，肾火动而躁也。故用四逆温而利之。）
●茯苓四逆汤
茯苓（六两）　人参（一两）　甘草（炙，二两）　乾姜（一两半）　附子（一枚，生）
上五味，以水五升，煮取三升，去渣，温服七合，日三服。
（汗下虚其肺气，气化伤而水不行。茯苓以行水，人参以补气化，甘草解烦，姜附定躁，烦躁止而湿行，不解之症俱解矣。
此节，伤寒下之，寒湿误下之症也。）
服桂枝汤，或下之，仍头痛项强，翕翕发热，无汗，心下满微痛，小便不利者，桂枝去桂加茯苓白术汤主之。
（湿热之症，误服桂枝汤，与下剂而病不解也。仍者，素所有而未解也。头项，乃太阳经行之地，湿热在经，故强痛而翕翕蒸热也。无汗，小便不利，皆膀胱气化不行也。膀胱气化既不行，则中湿热无去路，壅于心下而满痛矣。故以桂枝去桂加茯苓白术汤主之。）
●桂枝去桂加茯苓白术汤
白术（三两）　茯苓（三两）　芍药（三两）　甘草（炙，二两）　生姜（三两）　大枣（十二枚）
上六味，以水七升，微火煮取三升，去渣，适寒温，服一升。若小便利则愈。
（桂枝去桂，桂走表也。芍药、甘草、白茯、白术、生姜、大枣，皆入太阴之味，则太阴肺气化及州都，小便利而愈矣。
此节，湿热误汗下之症也。）
烧针令其汗，针处被寒，核［上］起而赤者，必发奔豚，气从少腹上冲心者，灸其核上各一壮，与桂枝加桂汤，更加桂（二两也）。
（风湿症，而烧针令汗，汗则伤其心君。心为阳，心伤则无阳卫外，而针处更受外寒也。寒气侵，故结成核。赤者，火色也。心君之阳已伤，则寒水之邪，乘虚来克。少腹寒水部分，盖自其乡而来冲犯心君也。豚者，水蓄，言此症上冲如豚奔突也。灸其核上一壮，用火以驱外侵之外寒；桂枝加桂，以伐内寒水之邪也；更加桂者，言加桂者，非枝也。）
●桂枝加桂汤
桂枝（三两）　芍药（三两）　甘草（炙，二两）　生姜（三两）　大枣（十二枚）　肉桂（二两）
上六味，以水七升，微火煮取三升，去渣，适寒温，服一升。
（用桂枝而加桂者，盖枝走阳分，少腹寒侵而成逆，不得桂辛温则寒不散、冲逆不平也。故用桂以伐（内），枝以解外也。然伤于卫者，不能无伤于营，故用甘芍大枣以和脾，脾和则水宁也。生姜者，辛温能逐阴寒也。
此节，风湿误针之症也。）
发汗，病不解，反恶寒者，虚故也。芍药甘草附子汤主之。
（发汗病不解者，春温不可发汗，汗之，病仍不解也。反恶寒者，春温本不恶寒，汗后反恶寒也。盖汗多则阳虚，故曰虚故也。芍药甘草附子汤，补荣而扶阳也。）
●芍药甘草附子汤
（太阳病，表病也。下之，下之早矣。病发于阳，下早成结胸。脉促者，数疾而止数不匀，乃阳盛之症也。不结胸，阳邪虽陷而未结也。邪未结，故为欲解。曰欲者，有待于药解也。脉浮则内虚，虚则阳邪必易结，而成结胸。紧为阳脉寒脉，肾为寒水而络于咽，寒则固阴火炎而痛。脉弦属肝，肝主升，清气欲升而不能升，郁于两胁而拘急。两胁，肝之分．故脉弦也。脉细少水，脉数有火，水不制火，火炎而巅顶痛也。脉沉为湿，脉紧为寒，寒湿乘脾，上逆而呕。脉沉为湿，脉滑为热，湿热相协，下迫而利。脉浮为风，脉滑为热，风热入中，则为便血，同一误下也。人之藏府不等，故脉症亦不一。救逆之法，当因脉而预辨，因症而施治矣。）
伤寒下后，心烦腹满，卧起不安者，栀子厚朴汤主之。
（风温伤寒，下之早，阳邪内陷，热气通心，故心烦；风气通肝，肝邪乘腹，故满。卧起不安，阳邪在心胸，阳分动而不宁也。邪在高位，高者越之。故主以栀子厚朴汤。）
●栀子厚朴汤
栀子（十四枚）　厚朴（四两）　枳实（炒，四两）
上三味，以水三升半，煮取一升半，去渣，分为二服，温进一服。得吐者，止后服。
（栀子苦寒，涌吐之，邪在上者不得留，则烦可去。厚朴、枳实，苦下分泄之，则满可消，邪在下者不得停。高者越之，下者泄之，上下分消，而病自愈矣。）
伤寒，医以丸药大下之，身热不去，微烦者，栀子乾姜汤主之。
（丸药大下，热邪虽去，而阳已损，身热不去，而烦甚微，阳衰之微已著，故用栀子乾姜汤涌热除烦、益阳散滞，高者清而下者温也。）
●栀子乾姜汤
栀子（十四枚）　乾姜（二两）
上二味，以水三升半，煮取一升半，去渣，分二服，温进一服。得吐者，止后服。
（栀子清热止烦，乾姜温中助阳，合用以涌之，吐中有发散之意，烦去阳安，而热自止矣。）
伤寒五六日，大下之后，身热不去，心下结痛者，未欲解也，栀子豉汤主之。
（五六日，病日已久。大下之，里气已虚，阳邪内陷，心下结痛，身热未去，表未欲解，故以栀子豉汤，从高上越，撤其阳邪也。）
●栀子豉汤
栀子（十四枚）　香豉（四合）
上二味，以水四升，先煮栀子，得二升半，内豉，煮取一升半，去渣，分为二服，温进一服。得吐者，止后服。
（栀子苦寒，主五内阳邪；香豉主头痛烦热，虽有散邪之力，终属五穀之类。所以主吐下后之身热，清轻上越之也。）
发汗若下之，而烦热胸中窒者，栀子豉汤主之。
（发汗若下之者，汗后又下之也。两番误治，阳邪内陷，故烦热而胸中窒塞也。栀子豉汤主之，因其高而涌之也。）
发汗吐下后，虚烦不得眠。若剧者，必反复颠倒，心中懊憹，栀子豉汤主之。若少气者，栀子甘草豉汤主之。若呕者，栀子生姜豉汤主之。
（汗吐下后，津液重亡，阳邪内陷。胃者，津液之府。胃燥，则阳气不行于阴而留于阳，故虚烦不得眠也。阳邪逼处阳位，则膻中震动，心君不宁，故反复颠倒，心中懊憹也。用栀子豉汤涌之，阳邪上越，正气下达，诸症皆愈矣。若陷阳邪在内，壮火食气，则加甘草，甘以益之。若阳邪壅于阳位，上逆而呕，则加生姜，辛以散之通之也。）
●栀子甘草豉汤
栀子（十四枚）　香豉（四合）　甘草（二两）
上三味，以水四升，先煮栀草得二升半，内豉，煮取一升半，去渣，分为二服，温进一服。得吐者，止后服。
（外邪内陷，热伤元气，故用生甘草以清之，栀子、香豉以涌吐之。邪得外越则气自复，与中虚少气者，不可同治法也。）
●栀子生姜豉汤
栀子（十四枚）　香豉（四合）　生姜（五两）
上三味，以水四升，先煮姜栀得二升半，内豉，煮取一升半，去渣，分为二服，温进一服。得吐者，止后服。
（姜性通神明，通则不滞，自无呕之患矣。）
凡［服］（用）栀子汤，病人旧微溏（者），不可与服之。
（栀子汤，乃治风温坏病之药，以温则可清，风则可吐也。若病人大便素不实，则胃不燥，而不可清，下焦虚而不可吐矣。故有风温，应用栀子汤，亦不可与服也。
以上七节，风温误汗下之症也。）
伤寒［病］，若吐若下后，七八日不解，热结在里，表里俱热，时时恶风，大渴，舌上乾燥而烦，欲饮水数升者，白虎加人参汤主之。
（伤寒病，病暑也。乃吐下重施，津液枯涸，故七八日而真阴不复，病不解也。阴虚则火盛，故曰热结在里，身热不解。故曰表里俱热，热伤元气。气伤，卫外无阳，故时时恶风。舌乃心苗，暑气通心，心火烁肺，故舌上乾燥，大渴而烦，欲饮水数升也。白虎以清暑，加人参以补气（益）肺，盖暑伤气也。
此节暑病误吐下之症也。）
凡病若发汗、若吐、若下［后］，［苦］（若亡血）亡津液，阴阳自和者，必自愈。
（凡病，风、寒、湿、热、温，一切伤寒病也。汗吐下者，皆补偏救弊之法。虽亡津液，而阴阳自和，必应汗吐下者矣。施治无误，即津亡久，必自复也。苦亡津液「苦」字，坊本作「若」字，今正之。）
下之后，复发汗，必振寒，脉微细。所以然者，以内外俱虚故也。
（下后又汗，两伤其阴阳；阳伤，则外卫疏，故振寒。阴伤则营弱，营行脉中，故脉微细。阴阳两伤，故曰内外俱虚也。）
大下之后，复发汗，小便不利者，亡津液故也。勿治之，得小便利，必自愈。
（汗下重亡津液。小便，乃膀光。之津液。津液亡，故小便不利也。勿治之者，汗下无误，虽津液亡，久必复，小便自利而愈也。
以上三节，汗下无误，而亡津液之症也。）
病发于阳，而反下之，热人因作结胸；病发于阴，而反下之，因作痞（也）。所以成结胸者，以下之太早故也。
（病发于阳者，中风与春温、夏暑，阳盛之症也。病发于阴者，伤寒与温症，阴盛之症也。风温湿暍，阳盛之症，虽然可下，然下之早，则表热入内，结于胸中阳位，硬痛而成结胸矣。寒湿，阴盛之症，而反下之，即不死，必阴邪结于阴位，耎痛而成痞矣。下之太早，独言结胸，盖风（温）暑暍，过经即可下，故太早则成结胸。至于寒湿从无可下之例，则不早仍成痞也。）
病在阳，应以汗解之，反以冷水噀之。若灌之，其热被劫不得去，弥更益烦，肉上粟起，意欲饮水，反不渴者，服文蛤散。若不差者，与五苓散。寒实结胸，无热［症］（证）者，与三物小陷胸汤，白散亦可服。
（病在阳者，病在表，太阳症也。表邪应以汗解，而用水劫，故曰反。噀者，喷也。灌者，饮也。或喷或饮，热邪被水劫，而热仍不解，更烦甚而肌皮寒粟者，因水劫而水蓄也。水蓄于皮毛，则不胜覆被风寒，而寒粟起矣。皮毛合肺，肺不通调水道而火无制，故烦而意欲饮水也。然肺既有水，故虽欲饮，仍不渴而不饮也。用文蛤散，清热散结也。若不愈，用五苓散，入膀胱以两解之。若因水喷饮，而水寒之气，与热实表邪，同结胸中，而身表无热者，则文蛤、五苓之方不可用，宜以三味小陷汤，或白散，或寒或热，而分消之矣。）
●文蛤散
文蛤（五两）
上一味，为散，以沸汤和，服一钱匕，服汤用五合。
（文蛤味咸，咸能软坚，可散结气；寒能清热，可以止烦。服汤用五合者，恐汤多助其水湿之阴气也。）
●小陷胸汤
黄连（一两）　半夏（半升）　［括］（栝）蒌实（大者，一枚）
上三味，以水六升，先煮［括］（栝）蒌实取三升，去渣，内诸药，煮取二升，去渣，分温三服。
（黄连主热实表邪，半夏主水寒邪气。括（栝）蒌实，胸中引经之味，以清胸中高位阳邪也。）
●白散
（桔梗）三分　贝母（三分）　巴豆（一分，熬黑）
上二味，为末，内巴豆，更于舂中杵之，以白饭和服，强人一钱，羸者减之。病在［胸］（膈）上必吐，在膈［上］（下）必利。不利，进粥一杯。利过不止，进冷粥一杯。身热皮粟不解，欲引衣自覆者，若以水噀之洗之，益令热被劫不得汗出，当汗而不汗则烦。假令汗出已，腹中痛，与芍药三两，如上法。
（巴豆气味辛温，温以去寒，辛以散结。贝母解胸中之结，桔梗作舟楫之剂，而开肺经之滞。在上则吐，高者上越也；在下则利，下者下行也。不利进热粥，热则行也。利不止进冷粥，冷则凝也。利后身热皮粟者，寒实之邪向外解也。引衣自覆，身热皮粟，不能无借乎衣也。斯时覆之，汗出则自愈。若误以水噀洗，益令热不得出。当汗不汗，而烦矣，使之汗出而烦自止。若烦止而腹中痛者，因巴豆辛温而耗脾阴也。用芍药三两，如上文蛤法，一味为末，汤服钱匕，以解辛温，而收阴气，腹痛必自愈也。）
太阳病，脉浮而动数，浮则为风，数则为热，动则为痛，数则为虚。头痛发热，微盗汗出，而反恶寒者，表未解也。医反下之，动数变迟，膈内拒痛，胃中空虚，客气动膈，短气躁烦，心中懊憹，阳气内陷，心下因硬，则为结胸，大陷胸汤主之。若不结胸，但头汗出，余（处）无汗，剂颈而还，［身必发黄，］小便不利，身必发黄［也］。　
（太阳病风温，则脉浮而动数。盖浮主风，动数主热也。动则为痛，脉动主火头痛也。数则为虚，脉数则血虚也。头痛、发热、盗汗，风温本症也。风温不恶寒，今反内虚而恶寒，故曰反恶寒。身热，故曰表未解也。表未解而下之，下之太早，故阳邪内陷而动数，阳脉变迟，膈中正气与外邪拒格，致痛而短气，躁烦懊憹不宁也。阳邪内结，故心下硬痛。用大陷胸汤，下泄其邪也。若阳邪内陷，而不结于阳位，则必热伤气化，头汗而身无汗，小便不利，膀胱气化不行，寒水水气内蒸，既不外泄，又不下行，必致蒸身为黄，而成湿热之症矣。）
●大陷胸汤
大黄（六两）　芒硝（一斤）　甘遂（一两，另末）
上以水六升，先煮大黄取二升，去渣，内硝，煮一二沸，内甘遂末，温服一升。得快利，止后服。
（阳邪既结于胸，不能上越，利其下行。药不用苦寒，无以去热开结也。故用大黄为君，佐以芒硝者，寒能胜热，咸能耎坚也。甘遂者，通利水道，使内陷之邪，二阴俱下，不少留滞于中也。）
太阳病，重发汗而复下之，不大便［六七］（五六）日，舌上燥而渴，日晡所小有潮热，从心［上］（下）至少腹硬满而不可近者，大陷胸汤主之。
（太阳，津液之府。太阳病而重发汗，必津液太伤，而成阳盛阴虚之症矣。于复下之，下早阳邪内陷，津液更涸，故五六日不大便，而舌上燥渴也。日晡，申酉之时，阳明旺时也。下药伤胃，胃燥，故至旺时而潮热也。阳邪已结于阳位，而兼胃与大肠俱燥，故从心至少腹硬痛不可近也。大陷胸汤，苦寒下夺也。）
脉浮而紧，而复下之，紧反入里，则作痞。按之自濡，但气痞耳。心下痞，按之濡，其脉关上浮者，大黄黄连泻心汤主之。心下痞，而复恶寒汗出者，附子泻心汤主之。
（阳盛之症，早下成结胸。邪结于胸，故脉浮而乍紧也。而复下之者，既成结胸，而医又下之也。所以日复两番之下。结胸，邪结于胸上阳位者，因入而结于心下之阴位，紧脉去而关上亦浮，故曰紧反入里则痞，作结胸在胸上，按之硬痛；在心下，按之濡耎。以大下两番，所以不若阳邪之硬痛，止气滞而痞也。惟其气滞，故结胸脉应寸浮者，已寸关俱浮中空之诊，见于中焦，不如向之阳邪结于阳位而仅寸浮也。邪既入内，非再一下泄，邪不能去。故不得已，用大黄黄连下泻其痞也。若心下痞，而又见恶寒汗出之症，则因两下虚其卫外之阳矣。即于前方，加附子以回阳。盖病发于阴，忌用大黄，此因结胸变痞，仍宜用苦寒也。）
●大黄黄连泻心汤
大黄（一两）　黄连（一两）
上二味，以麻沸汤二升渍之，须臾（绞）去［查］（渣），分温再服。
（阳盛之邪，经两番之下，然终属阳邪，不用苦寒，不能全愈，故用大黄、黄连。下经两番，苦寒之剂，仍照前煎服，则病有不胜，故改煎为渍，微得其味，庶邪去而正不伤也。）
●附子泻心汤
大黄（二两）　黄芩（一两）　黄连（一两）　附子（一枚，炮，去皮，破，另煎取汁）
上四味，将前三味，以麻汤一升渍之，须臾绞去渣，内附子汁，分温再服。
（下早成结胸，结胸复下，热入心下而成痞。两番误下，以致成痞。邪既内入，非再一下之，痞邪不去，不得已用大黄、黄芩、黄连，以（泄）内入之邪也。但下已两番，恶寒汗出，阳虚已著，再用苦寒下泄，邪气与元气俱脱奈何？然阳邪非寒下不去，故以大黄、黄芩、黄连，滚汤渍之，微得其味，须臾即绞去渣，不欲其味厚也。阳虚非附子不回，以附另煎取汁，且一枚味厚力专，一渍一煎和服，阳回而恶寒汗出止，邪泄而痞散矣。又恐附性僭上，更加黄芩一两于前方中，所以清肺，则制附子之僭上也。）
伤寒，大下后，复发汗，心下痞，恶寒者，表未解也。不可攻痞，当（先）解表，表解乃可攻痞。解表宜桂枝汤，攻痞宜大黄黄连泻心汤。
（下后又汗，内气重伤，所以阳邪虽陷，不硬满而濡耎，致心下痞也。心下虽痞，而恶寒仍在。恶寒乃太阳症，太阳主表，故曰表症未解也。不可攻痞，恐攻之而未解，表邪再内陷也。故先解表，方可攻痞。解表用桂枝汤，卫病而营不病者，宜桂枝也。攻痞宜大黄黄连泻心汤，病发于阳，宜用苦寒下泄也。且因大下后，惟汤渍气味淡薄者，正气方能胜任也。恶寒何以知非阳虚？盖阳虚表解之，恶寒则汗出矣。汗不出之恶寒，定非阳虚可知矣。）
本以下之，故心下痞，与泻心汤，痞不解，其人渴而口燥烦，小便不利者，五苓散主之。（一方云：忍之一日乃愈）
（本以下之，故心下痞者，因下之而心下痞。盖病发于阴而反下之，因作痞也。与泻心汤，痞不解者，此盖湿症，泻心汤不能利湿也。湿胜则水道不通，而火无制，故口渴而燥烦；气化不行，而小便不利也。五苓散主之，以通水道也。）
太阳病，医发汗，遂发热恶寒。因复下之，心下痞，表里俱虚，阴阳气并竭，无阳则阴独。复加烧针，因胸烦。面色青黄，肤瞤者，难治；今色微黄，手足温者，易愈。
（太阳病，发于阴者无热。太阳病发汗，而后身热恶寒者，病发于阴之寒与湿也。病发于阴而反下之，故心下痞。表谓皮毛，里谓藏府。表里俱虚者，汗则表虚，下则里虚也。汗多亡阳，下多亡阴，阴阳之气，故并竭也。阳者，胃脘之阳也。阴者，病之邪也。表里虚，阴阳气竭，胃脘之阳已虚，而病邪独存，故曰无阳阴独也。复加烧针，温针以针之也。针后而胸中烦，则烧针不能祛病邪，而火气反足以烁心阴矣。心主血，血不华面而青黄色现。火邪乘肺，肺合皮毛，而皮肤瞤动也。故为难治。如针后即阳回阴退，今面色微黄，黄者，土色。手足温和，手足诸阳之本温即回阳，故为易愈也。
以上八节，太阳误下，结胸与痞之症也。）


卷三  ——————————————————————————————————————————————————————————————————————————————————————————

阳明经全篇  ***************************
阳明之为病，胃家实（是）也。
（足阳明胃经，经气属燥金，多气多血，两阳合明之府。凡伤寒症，寒与湿阴盛之症，传入阳明燥热之经，病多自解。风与温暑暍，阳盛之症，传入阳明燥热之经，则火焚就燥，其邪更甚。故经病府病，属胃实者居多，所以阳明之为病，为胃家实也。
此节，乃阳明经病一篇经病总纲也。）
阳明病，若能食，名中风；不能食，名中寒。
（此以食之能否，辨阳明风与寒也。盖阳明主水穀，风能食，阳化谷也；寒不能食，寒不杀穀也。中寒即伤寒之互词。）
阳明病，脉迟，汗出多，微恶寒者，表未解也，可发汗，宜桂枝汤。
（阳明病脉迟者，太阳之邪，初传阳明，缓脉初变所以迟也。汗出恶风，太阳中风本症，因传阳明经，气燥实热，故汗出多而恶寒微也。太阳病恶寒，阳明病不应恶寒。今微恶寒，则太阳未全罢，故曰表未解也。初入阳明，则从来路以驱之外出，故仍用桂枝汤。）
病人烦热，汗出则解，又如疟状，日晡所发热者，属阳明也。脉实者，宜下之；脉（浮）虚者，宜发汗。下之，与承气汤；发汗，宜桂枝汤。
（病人烦热，汗出则解，追言太阳经中风症也。日晡，申酉时。至申酉时发热，故曰如疟状也。申酉是阳明旺时，申酉时热，所以知属阳明。脉实则内实，实则泻之，故宜下也。脉浮虚者，浮则主表，故宜汗也。下以承气汤，咸寒泻实热也。汗宜桂枝汤，甘芍可以益阴，而治脉虚，且从太阳来路而解之也。）
伤寒不大便六七日，头痛有热者，与承气汤。其小便清者，知不在里，仍在表也，当鬚发汗，若头痛者必衄，宜桂枝汤。
（风为阳邪，阳盛则燥，故不大便至六七日，则内实热甚，故火炎于上，而头痛身热也。与承气汤，咸寒下泄其实也。内实热者，小便必浊；若小便清，则热邪在经不在府，经症仍宜汗解，故当鬚发汗也。头痛者，阳明火盛。阳明经结于鼻，火盛则血妄行，故必衄也。宜桂枝汤，解其经中之风邪，而火亦灭也。）
脉浮发热，口鼻乾燥，能食者则衄。
（阳明经出口结鼻，脉浮能食为中风，发热而口鼻乾燥，风火炽也。血热上行，所以衄也。）
阳明病，但头眩，不恶寒，故能食而咳，其人必咽痛；若不咳者，咽不痛。
（能食者为风，风乘高巅，故但头眩；风为阳邪，客于阳明燥热之经，故实热而不恶寒。阳能化谷，故能食。阳明经循咽，火盛上炎，故咳而咽痛；火不上炎，故不咳者，则咽不痛也。）
阳明病，胁下硬满，不大便而呕，舌上白［胎］（苔）者，可与小柴胡汤。上焦得通，津液得下，胃气因和，身濈然汗出而解也。
（饮食入胃，散精于肝；肝不散精，则胃实而阳明病。胁下，肝之部分也。肝不散精，肝之部亦硬满，而不大便也。肝主升，升则上逆而呕。肝病则授气于心，舌乃心之苗，故舌上白胎（苔）也。小柴胡汤，疏肝畅木，则精散而津液通，津液通则胃润而和，胃既和，则穀精化汗，故濈然汗出解也。）
●小柴胡汤
柴胡（半斤）　黄芩（三两）　人参（三两）　甘草（三两）半夏（半斤）　生姜（三两）　大枣（十二枚）
上七味，以水一斗二升，煮取六升，去渣，再煮取三升，温服一升，日三服。
（此少阳胆经药也。胆为半表半里。柴胡升阳，以和其表；黄芩养阴，以和其里；人参、甘草、大枣，甘温以和其中；生姜、半夏，辛温以和其外。表里内外俱和，邪自不能入矣。盖三阳以少阳为枢，今阳明病，亦枢之不和也，故并主之耳。
以上七节，阳明中风症也。）
伤寒，发热无汗，呕不能食，而反汗出濈濈然者，是转属阳明也。
（发热无汗，追言太阳时也。呕不能食者，太阳身热无汗之症，则属于阴寒；至阳明，决呕不能食也。盖不能食者，中寒也。阳明法多汗，寒症转阳明，亦必濈濈然汗出也。）
本太阳初得病时，发其汗，汗先出不彻，因转属阳明也。
（伤寒汗出则解。太阳初得病时，发其汗，汗出不透，故邪不解而传内，转属阳明也。）
阳明病，脉浮，无汗而喘者，发汗则愈，宜麻黄汤。
（脉浮无汗，太阳寒症也。转入阳明，寒邪郁于阳明之经，则阳明气不下行，上逆而喘矣。盖初传阳明者，犹未尽罢太阳，故仍用麻黄汤，汗之自愈也。）
伤寒三日，阳明脉大。
（阳明为阳气之原，故脉大。若病寒则胃阳衰，故迟至三日，方见阳明大脉也。）
阳明病，脉浮而紧者，必潮热，发作有时；但浮者，必盗汗出。
（阳明病，脉浮而紧，寒症也。潮热发作有时者，但晡为阳明旺时，邪传阳明，至日晡，如潮信有期而发热也。脉但浮，则营不守中，微不固外也。睡时卫气行阴，则阳不固而汗出也。）
阳明病，不能食，攻其热必哕。所以然者，胃中虚冷故也。以其人本虚，［故］攻其热必哕。
（阳明胃属土，土赖火生方能化食。阳明中寒，则胃土虚冷，故不能食。真气者，得于天，充于谷者也。不食则真元虚弱，乃用寒药以攻其热，则土气大伤，厥气上逆而哕矣。哕者，冷呃也。）
脉浮而迟，表热里寒，下利清穀者，四逆汤主之。若胃中虚冷，不能食者，饮水则哕。
（脉浮为虚，脉迟为寒。虚寒甚于内，故完穀不化而下利。虚阳格外而身热也。主以四逆，姜附甘草，温其中也。若下利而能食，穀气能养胃气；若下利而不能食，则胃中虚寒甚矣。不但用药攻热而哕，即饮水，胃不胜水寒，亦必哕矣。）
伤寒大吐大下之，极虚，复极汗［出］者，［以］其人外气怫郁，复与之水，以发其汗，因得哕。所以然者，胃中［虚］（寒）冷故也。
（大吐大下，则中气虚极，而胃气自不能固表，而汗出矣。大津液重伤，则外气必郁而烦。设因烦而与以水，遂令寒气入胃，胃气受困而哕，胃中虚寒为何如乎。）
阳明病，法多汗，反无汗，其身如虫行皮中状者，此以久虚故也。
（阳明病则胃家实，故法多汗。今胃阳不足，则不能食，汗生于穀，穀气不宣，故反无汗。胃阳虚，汗不能透肌表，怫郁皮中，如虫行也。久虚，言未病之先，胃阳已虚也。）
病人脉数，数为热，当消穀引食，而反吐者，此以发汗，令阳气微，膈［内］（气）虚，脉乃数也。数为客热，不能消穀，以胃中虚冷，故吐也。
（脉数为热，热当消穀引食。今脉数而不食呕吐者，此因发散太过，膈内元气虚弱，下焦阴火升而脉数也。盖火在下为少火，少火生气，能温胃消穀。火浮于上为客热，如釜底无火，胃中虚冷，不能温胃消穀，食入而反出也。）
食谷欲呕［者］，属阳明也，吴茱萸汤主之。得汤反剧者，属上焦也。
（阳者，胃脘之阳也。阳虚则胃寒，寒气生浊，浊火上逆，故食谷则呕也。主以吴茱萸汤，下气温中也。得汤反剧，是上焦阳分邪火作呕也。当禁辛温，故服吴茱萸而反甚也。）
●吴茱萸汤
吴茱萸（一升，洗）　人参（三两）　生姜（六两）　大枣（十二枚）
上四味，以水七升，煮取二升，去渣，温服七合，日三服。
（肝属木，木性升，升必从肝，浊火升而吐，故以吴萸、生姜气味辛燥者，一入肝而下气，一入肝而主止吐也。人参、大枣，气味甘和，扶土生金，金旺则能制肝之升，土旺则不受木之贼也。
以上十一节，阳明经伤寒症也。）
阳明病，口燥，但欲嗽水，不欲咽者，此必衄。
（阳明经，络咽而结于鼻。风为阳邪，故口燥欲嗽水；寒为阴邪，故不欲咽也。风性上行，阳明多气多血，血热上行，所以必衄。）
阳明病，反无汗，而小便利，二三日呕而咳，手足厥者，必苦头痛。（若不咳不呕，手足不厥者，头不痛）
（阳明本多汗，寒闭于外，故反无汗。小便者，热则癃闭，寒故小便利也。风性速而上，寒性迟而下。风寒合邪，故二三日至阳明也。风邪上逆故呕而咳，风乘高巅故苦头痛。风气通肝，肝病而阴阳不接，故手足厥也。不咳不呕不厥，则头不痛者，盖有寒而无风也。）
阳明中风，口苦咽乾，腹满微喘，发热恶寒，脉浮而紧，若下之，则腹满而小便难也。
（风为阳邪，寒为阴邪。中风而脉浮紧，风寒两伤。浮主风，紧主寒也。阳邪上行，故口苦咽乾，而喘逆发热。阴邪坚冷，故腹满恶寒。阳邪可下，阴邪不可下。风寒下之，则阳气虚而凝，凝故腹满，气化伤，故小便难也。
以上三节，阳明经风寒症也。）
太阳病，寸缓关浮尺弱，其人发热汗出，复恶寒，不呕，但心下痞者，此以医下之也。如其［未］（不）下者，病人不恶寒而渴（者），此转属阳明也。小便数者，大便必硬，不更衣十日，无所苦也。渴欲饮水，少少与之，但以法救之。渴者，宜五苓散。
（太阳脉病，而脉寸缓关浮尺弱者，为湿症。盖湿伤于下，尺以候下。湿伤则阳虚，故弱。寸以候上，湿伤于下，则上不病，故脉亦不病而缓。关以候中，中焦受湿，则土淖而脉浮。其人发热汗出恶寒，湿伤肌表，故汗不敛而寒热也。湿症多呕。不呕者，因下后不能上逆也。湿为阴病，发于阴，下之成痞，故不呕而心下痞者，此因医误下之故也。如其未下，而发热汗出，心下痞，不恶寒而渴，此转阳明湿（症）也。阳明经气燥热，故不恶寒而渴，病转阳明。如小便数，则经气已燥，而水道又利，则湿必解，当大便硬而愈也。古人大便必更衣，故大便谓之更衣。十日不大便五所苦者，湿症喜燥，戒人勿以不大便而妄投药饵也。即渴欲饮水，亦以少与，勿致饮水多而仍病湿，此救之之法也。如饮水后仍渴，则又因饮水水蓄，有碍水道，不制心火而渴也。五苓散主之，通其水道也。
此节，阳明经湿症也。）
阳明病，发潮热，大便溏，小便自可，胸胁满不去者，（与）小柴胡汤［主之］。
（阳明属燥金，潮热亦胃实之症。阳明潮热而小便利，应燥实矣。而大便溏，尚溏，其湿之盛，为如何哉？且胸胁满不去，胸胁乃肝部，风气通肝，肝部风湿相搏而不解也。小柴胡汤，达肝胆，以散胸胁之满，胆气疏，则胃阳升发而湿亦解矣。）
呕而发热者，小柴胡汤主之。
（土恶湿而风性上，阳明风湿相搏，则风挟湿上逆，故呕而发热也。小柴胡汤主之，胆气疏则风散，胃气腾则湿解也。）
阳明病，（初）欲食，小便反不利，大便自调，其人骨节疼，翕（翕）然如有热状，奄然欲狂，濈然汗出而解者，此水不胜穀气，与汗共并，脉紧则愈。
（风为阳，阳能杀穀，故能食。阳邪伤气化，故小便不利，则湿停而大便润，故大便自调。风湿相搏，故骨节疼痛。翕然，蒸蒸貌。风湿交蒸，故肌肉如有热也。奄然，痴呆貌。风湿搏于扬（阳）明。故痴呆而欲狂也。然，汗出津津貌。微似有汗，则风湿俱去而解也。穀气，胃津液也。汗生于穀精，穀精胜，风湿从汗并出也。湿热之脉如蛇，蛇形微软而无筋，缓大无力，与紧脉相反者也。若脉紧，则湿去而病愈矣。
以上三节，阳明经风湿症也。）
阳明病，脉迟，食难用饱，饱则微烦，头眩，必小便难，此欲作谷疸。虽下之，腹满如故。所以然者，脉迟故也。
（阳明本燥热之经，而现迟脉，脉迟为寒，寒则不能宣行胃气，故食难用饱。饱则穀气壅胃而微烦也。头眩者，胃经穀气壅塞，其悍气上冲头而眩也。小便难者，脾不能运，则肺不能下输，膀胱气化不及，则小便难也。穀气壅而化湿，水道又不通，不升不降，则郁而成疸，腹满身黄矣。下剂能治瘀热身黄，不能治寒湿谷疸，故虽下之，而腹满如故也。再曰脉迟，欲人从迟脉，辨其为寒湿而治之也。）
阳明病，若中寒（者），不能食，小便不利，手足濈然汗出，此欲作固瘕，必大便初硬后溏；所以然者，以胃中冷，水穀不别故也。
（阳明乃胃土，土赖火生，中寒不能食，土失火养而不纳也。真气者，得于天，充于谷，谷少食，则气不化，而小便不利矣。水道不通，则湿滞。手足，脾主之。濈然汗出者，湿滞于脾，壅而沁出也。固，同痼。瘕者，假湿而成之痼积也。寒湿积于胃，则胃中冷，而水穀不分，并于大肠，故大便初硬后溏也。）
伤寒呕多，虽有阳明［症］（证），不可攻之。
（寒则谷不纳，湿则水易泛，所以呕多。寒湿之症，全赖阳明经气之燥热，故有阳明实症，亦不可攻也。）
阳明病，心下硬满者，不可攻之。攻之，利遂不止者，死；利止者，愈。
（心下，诸阳受气之区也。硬满者，阳不布气，寒湿滞于胸中也。不可攻之，寒湿为阴，阴邪不可攻也。利不止，真阳亡也，故死。利止者，阳犹能翕合也。或借温炙为鸾胶，故云可愈也。
以上四节，阳明经寒湿症也。）
阳明中风，脉弦浮大，而短气，腹都满，胁下及心痛，久按之气不通，鼻乾，不得［安］（汗），嗜卧，一身及［面］目悉黄，小便难，有潮热，时时哕，耳前后肿，刺之［少］（小）差，外不解，病过十日，脉续浮者，与小柴胡汤。脉但浮无馀［症］（证）者，与麻黄汤。若不尿，腹满加哕者，不治。
（此阳明中风，而兼寒湿症也。病在阳明，太阳未罢，少阳已兼见。弦脉，少阳；浮脉，太阳；大脉，阳明。故脉弦浮大也。三阳主气。短气者，三阳俱病，阳虚而气短也。腹满者，风胜则肝横，湿胜则脾滞，寒凝则气胀也。胁下，肝之分。风气通肝，肝病授气于心，故胁下及心痛也。久按之，按胁下与心也。气不通者，按之，阻左右升降之路，则胸中大气不布，而不通也。风为阳邪，阳明络鼻，故鼻乾。胃不和则卧不安。寒湿在胃，胃不和，而卧不安也。嗜卧者，寒则阳虚，湿则脾困也。黄乃土色，一身及面目悉黄，脾湿，而土色现于身面目也。小便气化乃出，气短，则气化不及州都，而小便难也。潮热，一日两次，如潮发热也。时哕，胃寒土湿，土败而哕也。耳前后，少阳经行之地，风甚则肿，刺之少差，风邪泄也。外不解，外症不解也。病过十日，盖五日一候，病过两候，气血少变也。脉续浮，浮主风。少阳乃风木之府，与小柴胡汤，从少阳而解之也。若脉但浮而外无他症，则浮主表（矣）。与麻黄汤，从太阳而表之也。若病过十日，既不归少阳，又不走表，而腹满小便难，内之寒湿瘀塞，哕症比前更甚，则湿土无阳，三阳邪壅，而无愈日矣。
此节，阳明风寒湿之症也。）
阳明病，发热汗出（者），此为热越，不能发黄也。但头汗（出），［而］身无汗，剂颈而还，小便不利，渴饮水浆者，此为瘀热在里，身必发黄。茵陈蒿汤主之。
（湿热之气外泄，则不里郁；下渗，则不内存，岂还有发黄之患！若但头汗而身无汗，小便又不利，则湿气郁于躯壳之间，热邪遏于皮毛之内，欲不为黄得乎？用茵陈蒿汤者，以渴饮水浆，知阳明热瘀已（甚），必用大黄，黄始除也。）
阳明病，无汗，小便不利，心中必懊憹者，身必发黄。
（无汗、小便不利，则湿壅；懊憹，湿壅热菀也。所以知必发黄也。）
阳明病，被火，额上微汗出，（而）小便不利者，必发黄。
（阳明标本皆热，误用火劫，其热内瘀，微汗仅见于额，而身无汗，小便又不利，湿热漫无去路，瘀内蒸罨，故湿土色现而发黄也。）
阳明病，面合赤色，不可攻之。［攻之］必发热色黄（者），小便不利也。
（面合赤色，阳明火热在经也。在经宜外解，故不可攻。攻之热邪内陷，郁于肌肉发热，热伤气化，则小便不利。湿热蒸罨，身必发黄矣。
以上四节，阳明湿热症也。）
伤寒转系阳明者，其人濈［濈］然［汗微］（微汗）出也。
（热病，本阳盛之症，若传阳明经，经气燥热，则必津津汗出矣。所以，热病多成燥实症也。）
脉浮而芤，浮为阳，芤为阴，浮芤相搏，胃气生热，其阳则绝。
（浮脉主表，表实为阳；脉芤营损，营损为阴。浮芤相搏，则阳实阴虚。胃乃两阳合明之经，而见有阳无阴之脉，故胃气实而生热，津液涸而阳绝也。）
趺阳脉浮而滑，滑则穀气实，浮则汗自出。（［出自《金匮要略·中风历节病脉证并治第五》］）
（脾与胃为合，更虚更实之府也。脾主阴而司津液，胃主阳而司气（化）。脉滑则胃实，故曰穀气实。胃实则脾虚而脉浮，故津液外泄，而汗自出也。汗出津液枯，而胃愈燥矣。）
趺阳脉浮，浮则为虚，虚浮相搏，故令气[飠訇]，言胃气虚竭也。脉滑则为哕，此为医咎，责虚取实，守空迫血，脉浮，鼻中燥者，必衄也。
（趺阳脉主脾胃，浮则中空，故为虚；虚浮相搏，则脾燥不为胃行津液，胃气虚竭而[飠訇]矣。若认[飠訇]为阳虚，而助其阳，则阴精愈涸。阳邪流利而脉滑，滑则胃火上逆而哕矣。责虚取实者，谓病宜责其血虚，而医误认为血实而取之也。守空迫血者，言阴之为中守者原空，而医反迫逼其血也。所以曰此为医咎。既重竭其阴，则阳明愈燥。鼻乃阳明经行之地，燥则血热上溢而衄也。同一阳明燥热，脉滑则燥热在内而为哕，脉浮则燥热在经而衄也。）
阳明病，脉浮而紧，咽燥［舌］（口）苦，腹满而喘，发热汗出，不恶寒，反恶热，身重。若发汗则躁，心愦愦，反谵语；若加［烧］（温）针，必憷惕烦躁不得眠。若下之，则胃中空虚，客气动膈，心中懊憹，舌上胎者，栀子豉汤主之。若渴欲饮水，口乾舌燥者，白虎加人参汤主之。若脉浮发热，渴欲饮水，小便不利者，猪苓（汤）主之。阳明病，汗出多而渴者，不可与猪苓汤，以汗多胃中燥，猪苓汤（复）利其小便故也。
（阳明燥热之经，脉浮而紧者，浮则无血，紧则邪甚也。盖邪气来而劲急耳。燥热之症，而见无血邪甚之脉，故咽燥舌苦也。阳明脉，挟口络咽。苦者，火之味也。阳明热甚，故身热，恶热而不恶寒。腹者，肝脾之分。肝藏血，脾统血。阴虚，肝脾无藏无统，阳亢不和而满也。阳明之气应下行，热则不下行，而反上逆，故喘而汗出也。身重者，壮火食气，气伤而身重也。误发其汗，汗乃心液，故昏心昏愦而躁烦；津液伤，胃燥而谵语矣。若误烧（温）针，火气入心，心血枯，故憷惕、烦躁不宁。火气入胃，胃不和而卧不安也。盖发汗烧（温）针，本治阴盛之症而非所以治阳盛之症之法。若下之（法），乃治阳盛之症者，然病在经而下之早，胃不大实下之，则空虚而经邪内陷胸膈矣。阳邪陷阳分，故心中懊憹者，舌上胎生也。栀子豉汤，苦寒上涌，邪在高位，因其高而越之也。若下后阳邪内陷，消烁津液，口乾舌燥，渴欲饮水，则非上涌之法可治，而宜人参白虎汤救其津液矣。若下后脉仅浮，身仍热，虽渴欲饮水，而口舌不干燥，兼之小便不利者，此渴因水蓄之故，而非阳邪烁阴。利水清热，惟猪苓相宜耳。然阳明病，经气燥热，若汗出太多，则胃中更燥，而渴欲饮水，即小便不大利，又不可服猪苓汤，以重竭其津液也。）
●猪苓汤
猪苓（一两）　白茯（一两）　阿胶（一两）　滑石（飞，一两）　泽泻（一两）
上五味，以水四升，先煮四味，取二升，去渣，内阿胶，烊消尽，温服七合，日三服。
（热甚饮水，水停不行，故用猪苓、白茯、泽泻之淡渗，与五苓不异。而此易白术以阿胶者，白术燥，而阿胶则益血也。易桂以滑石者，桂性热，而滑石清冷也。然所蓄之水去，则热消矣。津液之味投，则滋阴渴除矣。）
（发）汗多，若重发汗者，亡其阳，谵语，脉短者，死；脉自和者，不死。
（汗多则内必燥热，重发其汗，津液枯涸，故胃燥而谵语。曰亡其阳，亡其濡润之真阳也。脉短者死，短则气病，阴虚而无气故死。脉自和者不死，阴阳相配，故可治也。）
直视谵语，喘满者死，下利者亦死。
（膀胱津液亡，则目直视；胃经津液亡，则谵语；脾之津液亡，则腹满而喘。肾之津液（亡），则下利。直视谵语而喘满者死，阳明太阴俱病也。直视谵语而下利者亦死，太阳少阴俱病也。盖脾肾乃阴气之原，燥症而真阴原绝，故必死也。）
夫实则谵语，虚则郑声。郑声，重语也。
（阳明为津液之原，燥则水不制火而妄言，妄言虽皆由燥，燥有虚实之分。实者名谵语，声高语重，胃燥而实热也。虚者名郑声，轻浅低荡，句语重叠，如郑国乐声，靡靡之声，故曰郑声重语也，一语而重叠言之也。此胃燥而虚也。）
夫病阳多者热，下之则硬。
（六淫之邪，寒与阴为湿为阴，风火燥暑为阳。阳多者，春温夏暑也。发于阳者身热，故曰阳多者，热也。身热则邪在经，下之早，则成结胸而硬痛，太阳阳明同然也。）
［阳明病，］脉浮大，应发汗，医反下之，此为大逆（也）。脉浮而大，心下反硬，有热属藏者，攻之，不令发汗。
（阳明病脉浮大，大为热，浮主表。热邪在表，应以汗解。下之，热邪内陷，故为大逆。若脉虽浮大，而心下已结硬而痛，则热邪已成结胸，而已内陷属藏矣，宜攻其结胸。又不可以脉浮大而令发汗也。
以上十节，阳明温暑热病也。）
阳明病，下血谵语者，此为热入血室。但头汗出者，刺（刺）期门，随其实而［泄］（写）之，濈然汗出则愈。
（中风春温夏暑与阳症，阳盛则血热而下血，血行则血室空虚，而热邪得入血室，即血海。冲为血海，其脉起于气冲，上行至胸中而散，故热入血室，则胸中亦热，胃亦燥而谵语也。但头汗出者，血行于下，火炎于上，逼津液沁出于头也。期门，在乳下不容旁，肝经穴也。肝乃藏血之藏，经亦散于胸中。剌（刺）肝穴，则胸中热解，血室之热泄。肝主疏泄，故津津汗出而愈也。）
阳明［病］（证），其人喜忘者，必有［蓄］（畜）血。所以然者，本有久瘀血，故令喜忘。屎虽硬，大便反易，其色必黑（者），宜抵当汤下之。
（气血不交，则善忘；久有瘀血，则血蓄而不行。血并于下，气并于上，故乱而喜忘也。大便反易，血并于下，则大肠滑润也。其色必黑，血瘀，黑腻如漆色也。太阳起于膀胱，血凝验其小便；阳明本于肠胃，故验其大便也。用抵当汤，以久瘀非此不胜也。
以上二节，阳明中风、春温、夏暑、蓄血症也。）
产后中风，发热，面正赤，喘而头痛，竹叶汤主之。（［出自《金匮要略·妇人产后病脉证治第二十一》］）
（产后则阴血暴亡，而中风邪，风为阳，阳盛故热。面乃阳明经部。赤者，火色也。火炎刑肺，故喘。风火在上，故头痛也。竹叶汤主之，扶元以祛邪也。）
●竹叶汤
竹叶（一把）　葛根（三两）　防风（一两）　桔梗（一两）桂枝（一两）　人参（一两）　甘草（一两）　大枣（十五枚）　生姜（五两）
上九味，以水一斗，煮取三升，分温三服。温覆使汗出。［头］（颈）项强，用大附子一枚，［炮过］破之如豆（大），入前药煎，去沫服。呕者，加半夏半升。
（防风、桂枝以散风，竹叶、甘草以解热，桔梗以定喘，葛根以止头痛，姜枣以和营卫，人参以扶元气。盖以产后发热，壮火食气也。温服汗出，则风火解而愈。头项强，阳虚也。加附子以回阳。呕者，脾土湿也。加半夏以燥脾。）
病解能食，七八日更发热者，此为胃实，大承气汤主之。（［出自《金匮要略·妇人产后病脉证治第二十一》］）
（病解能食，病后馀火消食也。七八日更发热者，饮食入胃，长气于阳，阳盛更热也。阳者，胃脘之阳，以食助其胃阳，故曰此为胃实。大承气汤，夺其食也，食去则热解矣。不以产后而回顾也。
以上二节，妇人产后，阳明风热症也。）
脉阳微而汗出少者，为自和也。汗出多者，为太过。阳脉实，因发其汗，出多者，亦为太过。太过（者），为阳绝于里，亡津液，大便因硬也。
（脉阳微，指中风之浮缓而言也。汗出少者，微似有汗也。为自和，追言服桂枝汤，微汗而解也。汗出多者，如水流漓也。太过故亡津液，而属阳明也。阳脉实，指春温夏暑之浮滑疾数而言也。温暑本阴虚，而大发其汗，汗出多，故亦为太过也。阳绝于里，里者，阳之守，言血枯于内也。即亡津液之互词也。津液枯，故大便硬也。此名中风热病阳盛症，邪归阳明府之故也。）
问曰：阳明病，外［症］（证）云何？答曰：身热，汗自出，不恶寒，反恶热也。
（阳明病，府病也。府病属内，故问外症云何也。阳明标本燥热，热邪结内，故蒸身发热，不恶寒反恶热，热逼津液，为汗而自出也。）
问曰：病有得之一日，不发（热）而恶寒者，何也？答曰：虽得之一日，恶寒将自罢，即自汗出而恶热也。问曰：恶寒何故自罢？答曰：阳明居中，（主）土也，万物所归，无所复传，始虽恶寒，二日自止，此为阳明病也。
（阳明标本皆热，故邪归胃府，恶寒即罢，而自汗恶热矣。所以恶热者，以阳明胃府居中。中者，土也，而万物之所归也。故邪传胃府，即不复他传，燥热闭结于府也。燥热闭结，故恶寒自止，此所以为阳明府病也。）
阳明病，本自汗出，医更发其汗，病已差，尚微烦不了了者，此大便必硬故也。以亡津液，胃中乾燥，故令大便硬。当问其小便日几行，若本小便日三四行，今日再行，故知大便不久出。今为小便数少，以津液当还入胃中，故知不久必大便也。
（阳明经气燥热，故邪传阳明，症多自汗。医若更发其汗，汗多则愈燥，故病虽愈而津液伤，尚微烦不了了也。胃者，津液之府（原）。津液亡，胃燥而大便难，便硬则津液愈涸，故心无所丽，而遇事不能精明也。膀胱，津液之府。若前利今涩，则府中津液不去，津液还入胃中，胃府亦必润，不久大便自润下也。）
阳明病，自汗出，若发汗，小便自利者，此为津液内竭，虽鞭不可攻之，当须自欲大便，宜蜜煎导而通之。若土瓜根及大猪胆汁，皆可为导。
（阳明乃燥热之经，全赖津液润泽。阳明病，则自汗出多，而医更发其汗，内而小便又利，则膀胱之津液内竭，而胃府燥热无所润，故大便必硬。然硬因津液（枯），非外邪内实之比，故不可攻之也。当因其自欲大便，而不能即出，用蜜煎导而通之，使下之硬者先去，则中之硬者自下矣。土瓜根，猪胆汁，一润一清，皆可为导也。）
●蜜导法
蜜七合，一味，内铜器（中），微火煎之，稍凝饴状，搅之勿令焦著，欲可丸，并手捻作挺子，令头锐，大如指，长二寸许，当热时急作冷则硬，以纳穀道中，以手抱定，欲大便时，乃去之。
●土瓜导法
以土瓜根削作挺子，令头锐，纳穀道中，俟欲便，乃去之。
●猪胆汁导法
大猪胆一枚，泻汁，和醋少许，灌穀道中，如一食顷，当大便出。
（凡系多汗多小便而伤津，及屡经汗吐，而邪不解，或尺中脉迟弱，当攻下而不可攻下者，皆宜导法。但分津枯者用蜜，热邪甚者用土瓜及胆汁。）
太阳病三日，发汗不解，蒸蒸发热者，属胃也，调胃承气汤主之。
（蒸蒸者，热势自内腾外，如蒸炊然。胃实之验也。其热蒸蒸，势必其汗濈濈矣。妙哉形容乎！惟热在胃，故用承气以调之。）
阳明病，不吐不下，心烦者，可与调胃承气汤。
（不吐不下，津液无伤，而亦心烦。烦者，阳盛之验也。阳者，胃脘之阳。故用承气以调胃。）
太阳病，过经十馀日，心下温温欲吐，而胸中痛，大便反溏，腹微满，郁郁微烦，先此时自极吐下者，与调胃承气汤。若不尔［尔］者，不可与［也］但欲呕，胸中痛，微溏者，此非柴胡［症］（证）。以呕，故知极吐下也。
（太阳病，过经已十馀日，不传阳明，定传少阳矣。阳明燥热之府，少阳风木之经。木火之性炎升，故阳邪传入二经，多温温欲吐，而胸痛便溏，腹满郁烦诸症也。若前太阳时，曾经大吐大下，则今欲吐诸症，定属阳明。盖因前曾吐下，津液枯，所以吐无所吐，而胸中痛烦；下无所下，腹满便溏也。故用承气调之。燥热解而自愈。若前在太阳，未曾吐下，则承气不可与，则温温欲吐诸症，乃少阳经病，宜小柴胡汤和之。今但呕、胸痛、便溏，明系吐下所伤，与少阳无干，而非小柴胡症。以呕与少阳不同，故知系吐下所伤也。）
伤寒十三日［不解］，过经谵语者，以有热也，当以汤下之。若小便利者，大便当硬，而反下利，［大便硬者，］脉调和者，知医以丸药下之，非其治也。若自下利者，脉当微厥，今反和者，此为内实也，调胃承气汤主之。
（阴阳数极于六，极则必变。十三日。已两周有馀，而病不解，故曰过经。经者，表也。过经，过太阳表也。谵语，胃燥之症。火就燥，燥则必热，故曰以有热也。胃有热，法当以承气下之。下后，若小便利者，水道通调，则大便即应硬（矣）。今下利，下（利）脉又调和，必前下剂，误投丸药，丸连渣服，治非其法而遗毒也。若非丸药之故而自利者，脉厥微细，而手足厥冷，无调和之脉矣。今脉调和，则胃气（内）实，宜调胃承气和之者矣。）
阳明病，其人多汗，以津液外出，胃中燥，大便［亦］（必）硬，硬则谵语，小承气汤主之。若一服谵语止，更莫［后］（复）服。
（阳明虽多气多血，然其人多汗，则津液外越，而胃中必燥，燥则大便自硬，硬则燥热内结，故必谵语。小承气汤所以去硬，硬去则胃润，而谵语自止。更莫后后服者，恐伤正气也。）
●小承气汤
大黄（四两）　厚朴（二两）　枳实（炙，二枚）
上三味，以水四升，煮取一升二合，去渣，分温二服。初服汤，当更［矣］（衣），不尔者，尽饮之。若更衣者，勿服之。
（承者，顺也。通可去滞，泄可去闭，塞者利而闭者通，胃气则顺而下行矣，故名承气。其有大小调胃之殊者，蒸蒸发热，心烦胀满属胃者，用调胃承气。谵语潮热，恐有燥屎，用小承气。潮热屎硬，喘冒汗多不得卧，用大承气。其药之轻重，一视症之浅深。故调胃不用枳、朴，而加甘草，缓其下行也。小承气不用芒硝，燥结不甚，无取乎软坚也。其亡津液者，不用三承气，另用导法，此南阳心诀也。）
太阳病，若吐若下若发汗（后），微烦，小便数，大便［应］（因）硬者便，与小（承）气汤和之愈。
（吐下汗后之微烦，津液竭也。津枯而小便又利，胃府失润，必致使硬，硬而无他症，故宜以小承气和之也。）
阳明病，谵语，发（潮）热，脉滑而疾者，小承气汤主之。因与承气汤一升，腹中转［矢］气者，更服一升。若不转［矢］气（者），勿更与之。明日（又）不大便，脉反微涩者，里虚也。为难治，不可更与承气汤也。
（胃实脉，以实大为正。苟非实大，使须斟酌，不但迟与弱也。如阳明病，已见谵语潮热，邪热燥甚可知；脉又滑疾，非迟弱尚带虚寒可知。从胃实施治，谁曰不宜。但滑疾虽阳盛之症，然流利不定，终未著实，主以小承气，尚在试法之例。果转矢气，因肠中屎结，剂小未能即下。所下者，矢之气耳。更服一升以促之，下其结屎自愈。若不转矢气，并不大便，则胃中无物可知；而脉反微涩，微涩为津枯，则前滑疾乃虚阳上泛之象。今之微涩，乃津液枯竭之征，阴阳全无，孤阳无偶，故曰难治。里既虚，故不可更与以承气汤也。矢，同屎。屎气，屁也。）
汗出谵语者，以有燥屎在胃中，此为风也，须下之，过经乃可下之。下之若早，［言语］（语言）必乱，以表虚里实故也。下之［则］愈，宜大承气汤。
（中风本自汗，传自至阳明，汗出更多，多则胃不润，有燥屎停中，故致谵语者。此为风者，言此系阳明风症也。风为阳盛之症，故须下之而愈。过经乃下者，过阳明经，归府方可下也。下之早，在经时而下之也。言语乱，即谵语也。表，谓经；里，谓府。若下之早，引邪入府，故致经虚而府实也。邪结胃府，所以谵语也。下之即愈者，用大承气汤去其胃府实结，即愈也。）
得病二三日，脉弱，无太阳、柴胡［症］（证），烦躁，心下硬，至四五日，虽能食，以小承气汤，少少与微和之，令小安。至六日，与承气汤一升。若不大便六七日，小便少者，虽不［能］（受）食，但初头硬，后必溏，未定成硬，攻之必溏；须小便利，屎定硬，乃可攻之，宜大承气汤。
（得病二三日，病日未久。其人脉弱，本虚可知；又无太阳少阳症，则症阳明无疑。烦躁、心下硬、能食，阳明阳邪内结。但脉弱者，胃府易动，故不用大承气，而用小承气，且少与之，念令其小安。至次日，再与一升。总因脉（弱）故而迟回也，即六七日竟不大便，然而小便少者，虽胃中有燥屎，至不能食，而津液还人胃中，大便必初硬后溏，未必燥结，如用承气攻之，必易溏泄。务小便利者，方津液枯，热邪结胃，燥屎乃硬，乃可攻之，用大承气也。盖下药本以救胃，不及则药不胜邪，太过则药反伤正。况乎不胜其邪，势必尽伤其正，徒伤其正，未必能去其邪，所以商量治法，总祈无伐天和，致人夭札（折）也。）
阳明病，脉迟，虽汗出不恶寒者，其身必重，短气，腹满而喘，有潮热者，此［为］（外）欲解，可攻里也。手足濈然而汗出者，此大便已也，大承气汤主之。若汗多，微发热恶寒者，外未解也，其热不潮，未可与承气汤。若腹大满不通者，可与小承气汤微和胃气，勿令大泄下。
（阳明病脉迟者，其人素禀多阴也。虽近患不恶寒汗出之温暑，因素禀多阴，大气短促，不能举身，故必身重气短也。腹满而喘，虽阳明府实之症，但脉迟者，必至有潮热，方等经邪解而归府，可攻之症也。至手足濈然汗出，则脾阴涸而胃热实。脾主四肢，阳邪逼脾阴而出手足。方是大便已硬，而可主以大承气汤也。若素禀多阴之人。虽患汗出发热恶寒之风症，不（但）能表未解，热未潮，未可与承气汤。即腹大满不通，阳邪归府，只宜小承气，微和胃气。不可如温暑症用大承气，令大泄下也。盖风比温暑阳邪稍减，故止（正）宜小承气汤也。）
阳明病，潮热，大便微硬者，可与大承气汤；不硬者，不可与之。（若）不大便六七日，恐有燥屎，（欲知之法，少与小承气汤，汤入腹中，转矢气者，此有燥屎，）乃可攻之。若不转［矢］（失）气（者），此但初头硬，后必溏，不可攻之，攻之必胀满不能食也。欲饮水者，与水则哕。其后发热者，必大便复硬而少也，以小承气汤和之。不转矢气者，慎不可攻也。
（阳明病热邪归府，至于潮热，大便自硬，故可与大承气汤攻之。大便不硬，热邪不结，则不可攻，故不可与大承气汤也。欲知大便硬与不硬，则有试之一法。如人六七日不大便，恐其中有燥屎。先以小承气汤，少与服之。汤入腹中，虽不能下燥结之屎，然药行其间，屎即不动，屎气自下，便知内有燥屎，乃可用大承气汤攻之矣。若服小承气汤，不转矢气，则内无燥屎，大便必燥结不实。初便后溏，攻之必伤脾胃真阳，故胀满不能食也。阳伤则胃寒，故饮水而哕耳。若胃虚寒者，决然无热。如攻后又发热，热则胃燥，则大便必复硬矣。但攻后便结，结亦必少，虽即便硬，正宜小承气汤以和之。和之不转屎气，即非便硬而热可知，非特大承气汤不可与，即小承气汤亦不应与，故曰慎不可攻也。慎之为言，戒之之严词也。）
阳明病，谵语有潮热，反不能食者，胃中必有燥屎五六枚也，［宜大承气汤下之］若能食者，但硬耳，（宜大承气汤下之。）
（谵语有潮热，胃实热也。阳能杀穀，反不能食者，胃中有燥屎五六枚闭结于中，故食不能下也。宜大承气汤，下其燥屎。若能食者，但硬耳，未必有燥屎五六枚也，即不可攻之。坊本「大承气汤下之」，在「但硬耳」下。今遵原本正之。）
病人不大便［六七］（五六）日，绕脐痛，烦躁，发作有时者，此有燥屎，故使不大便也。
（不大便六七日，则燥屎闭结肠中，绕脐而攻痛也。烦躁发作有时者，燥屎在胃则胃实，胃实则阳盛，至日中阳盛之时，而烦躁发作也。）
病人小便不利，大便乍难乍易，时有发热，喘冒不能卧者，有燥屎也。宜大承气汤。
（病人小便不利，津液还入胃中，大便乍难，仅乍难乍易而不溏泄，燥结甚也。时有微热，阳明王（旺）时而蒸热也。阳明气本下行，今燥结于中，则上逆而喘冒。胃燥则不和，而卧不安也。宜大承气汤，咸寒以下燥屎也。）
伤寒若吐若下后不解，不大便五六日，上至十馀日，日晡所发潮热，不恶寒，独语如见鬼状。若剧者，发则不识人，循衣摸床，［剔］（惕）而不安，微喘直视，脉弦者生，涩者死。微者，但发热谵语者，大承气汤主之。若一服利，（则）止后服。
（吐下重亡津液，而病不解，治不如法也。津液亡则燥，故大便闭结五六日至十馀日也。大便燥结于胃，则阳明王（旺）。日晡，申酉时。阳明王（旺）时，阳邪蒸热，如潮而不愆期也。燥极热甚，故不恶寒。火实则多言，故独语如见鬼状也。剧则阳亢阴涸，孤阳无依，而扰乱不宁，故昏不识人，两手循衣摸床，剔而不安也。阳明燥则气逆，故微喘。津液枯，则膀胱筋缩，故直视。脉弦者，东方生气未尽，即阳明胃气尚存，阴气凝定而弦脉见，速救真阴，犹可挽回也。脉涩者，则见西方枯寂之象，津液已具散意，所以主死也。若六日、十馀日不大便，而症微者，因燥屎内结，但发热谵语，既无直视喘愦、循衣摸床昏乱之症，用大承气汤，通利之自愈。一服利、止后服者，恐过剂也。）
发汗不解，腹满痛者，急下之，宜大承气汤。
（误汗有伤津液，致胃燥结，腹满而痛，燥屎在内，十分紧急，急下以大承气汤，所以救阴也。）
阳明病，发热汗多者，急下之，宜大承气汤。
（阳明经气燥热，而发热汗多，热烁于内。阴亡于外，立致枯涸矣。急下以大承气汤，救阴也。）
伤寒六七日，目中不了了，睛不和，无表里［症］（证），大便难，身微热者，此为实也。急下之，宜大承气汤。
（阳极于六，七日则阴来复。七日真阴不复，则五脏之精，不能上奉，故目中不了了而睛不和也。虽无表里症，而大便难，身微热，阳已亢而阴垂绝。阳邪实热，故用大承气汤，急下以救阴也。）
腹满不减，减不足言，故当下之，宜大承气汤。
（减不足言者，腹满至十分，即减去一二分，不足以杀其势也。大满为实，故当下以大承气汤。）
伤寒哕而腹满，视其前后，知何部不利，利之［则］（即）愈。
（哕而腹满，邪热结中，胃气逆也。前后，大小便也。何部不利，即邪热所结之处也。利之，则邪去而愈也。）
大下后，六七日不大便，烦不解，腹满痛者，此有燥屎也。所以然者，本有宿食故也，宜大承气汤。
（大下后，是用承气下之也。用过承气汤，则燥结应解。何仍六七日不大便、腹满痛而烦不解？内有燥屎也。盖因前所下者，是宿食也。宿食（去）而少宽，故六七日后，燥邪仍结，胃燥满痛而烦，内有燥屎也。用大承气汤，去其燥屎也。）
阳明病，下之，心中懊憹而烦，胃中有燥屎者，可攻。腹微满，初头硬，后必溏，不可攻之。若有燥屎者，宜大承气汤。
（阳明病下之，是用承气也。症重药轻，燥邪未尽，因而再结。燥邪并心，故懊憹而烦。腹满甚，则胃有燥屎也，可攻以大承气汤。若腹满而不甚，则内不燥结，必初硬后溏，即懊憹而烦，是无形阳邪，而不可攻也。末二句，申上可攻之法。
以上二十七节，阳明风热症归府症也。）
阳明病下之，其外有热，手足温，不结胸，心中懊憹，饥不能食，但头汗出者，栀子豉汤主之。
（阳明病下之，其外有热，热邪在表，下之早矣。下早阳邪不陷，故不结胸；外有热，而手足仍温也。心中懊憹，热邪未清也。阳邪盛则脾阴亏，故虽饥而食不纳也。头汗，阳邪逼汗走阳位也。栀子豉汤，上撤其阳邪也。
此节，阳明清理馀邪之法也。）
咽中闭塞，不可下。下之则上轻下重，水浆不［行］下，卧则欲蜷，身急痛，下利日数行。
（肾络于咽，肾虚火逆，则咽闭塞。下之伤阴，则阳上浮，故飘飘然神气飞而上轻，下身大气不举而下重也。肾虚，胃关不利，而水浆不下。肾阳虚，则卧不直而欲蜷。气不能呴，血不能濡，而身急痛。肾司二便，阳不吸而阴不守，故下利日数十行也。）
诸外实者，不可下。下之则发微热，亡脉厥者，当脐握热。
（下法所以去实邪，实在外而下其内，内为营，营伤则阴虚而热。热微者，不如阳邪之热炽也。脉者，血之府。营伤故脉亡，而阴衰于下为热厥也。脐为神阙，属肾而藏阴，阴虚故握热。握者，定而不移之谓也。）
诸虚者，不可下。下之则大渴，求水［易］者易愈，患水者剧。
（下以去实，故虚不可下。下之津液亡，故大渴。下法所以治阳症，求水者属阳，故易愈；恶水者属阴，故剧。）
脉数者不可下，下之必烦，利不止。
（脉数者，火盛也。下之则火邪内陷，乘心而烦，下奔而利不止也。）
动气在右，不可下。下之则津液内竭，咽燥鼻乾，头眩心悸也。
（动气是肝邪，在右乘肺部也。肺乃津液化原，下伤肺，故津液竭。津液竭则胃燥，故咽燥鼻乾。胃脉络咽结鼻也。肺伤则木横，故眩。津竭则火炽，故悸也。）
动气在左，不可下。下之则腹内拘急，食不下，动气更剧，虽有身热，卧则必蜷。
（在左，肝部也。动气所以动者，因胃家阳和之气衰，而肝肆其邪也。下之则伤胃阳，故动气更剧。肝性急，肝血不藏，故腹内拘急。肝邪乘土，故食不下。真阳之气生于饮食，食不下则阳衰。阳直阴曲，虽有身热症，而真阳衰，卧则欲蜷曲也。）
动气在上，不可下，下之则掌握烦热，身上浮冷，热汗自泄，欲得水自灌。
（在上，心部也。掌握烦热者，手少阴心脉，抵掌后，入掌内，下伤阴，故烦热也。身上浮冷者，下则火败而土无气也。汗泄水灌者，汗生于血，而主于心，心为火，火败则液不敛，火剧则求救于水也。）
动气在下，不可下，下之则腹胀满，卒起头眩，食则下清穀，心下痞也。
（在下，肾部也。下之则肾阳虚寒，故腹胀满。阳虚肝横，肝风迅速，故卒起头眩。土寒食不化，故下利清穀。寒气生浊，浊气填心，故心下痞也。盖心肾相交之府，肾司二便也。
以上八节，阳明不可下症也。）
阳明病，欲解时，从申至戌上。
（申酉戌三时，阳明王（旺）时也。正气得其王时，则邪不能胜，故退而自解也。）
附：二阳合病并病
太阳病，项背强[几][几]，反汗出恶风者，桂枝加葛根汤主之。
（合病者，两经之症齐见也。太阳之脉，下颈夹脊；太阳之筋，挟脊上项。阳明之脉，下人迎；阳明之筋，上颈，上合于太阳。[几][几]颈项强，俯仰不能自如也。汗出恶风，中风本症也。二阳合病，故用两经表药以主之。）
●桂枝加葛根汤
葛根（四两）　芍药（二两）　甘草（二两）　桂枝（三两）生姜（三两）　大枣（十二枚）
上六味，以水一斗，先煮葛根减二升，去上沫，纳诸药，煮取三升，去渣，温服一升，覆取微似汗，不须歠粥，余如桂枝法。
（桂枝汤，太阳中风主方也。加葛根，阳明合病也。不须歠粥，有葛根无借乎粥也。
此节乃太阳阳明合病中风也。）
太阳病，项背强[几][几]，无汗恶风［者］，葛根汤主之。
（无汗恶风，则为寒症。葛根汤，则桂枝葛根汤加麻黄也。麻黄所以治寒邪也。）
太阳与阳明合病，喘而胸痛者，不可下，宜麻黄汤［主之］。
（胸乃阳明部分，喘乃太阳伤寒之本症，以喘不除，甚而至于胸满，故曰合病。不可下，以无形寒邪在经，非府症有形燥热也。用麻黄汤，从其来路驱之也。
以上二节，太阳阳明合病伤寒也。）
太阳阳明合病者，必自下利，葛根汤主之。
（必者，定然之词。自者，自然而然也。盖太阳膀胱主水，阳明胃主谷，寒为阴，阴气主下降，故太阳阳明合病，则水穀不分而下注，所以谓之必也。但用葛根汤，散经中之寒邪，而以不治治利者，麻黄疏利太阴，则水道通而湿去。葛根升提阳明，则真气（胜）而寒解，寒湿消而利自止矣。）
太阳与阳明合病，不下利，但呕者，葛根加半夏汤主之。
（呕，大吐也。寒湿在上，故不下利，上涌而呕也。葛根散寒湿，加半夏所以止呕也。）
●葛根加半夏汤
葛根（四两）　大枣（十二枚）　半夏（半升）　生姜（三两）　甘草（二两）　芍药（二两）　桂枝（二两）　麻黄（三两）
上八味，以水一斗，先煮葛根、麻黄，减二升，去上沫，内诸药，煮取三升，去渣，温服一升，覆取微似汗。
（寒湿在下，则下注；在上，则上逆。葛根汤，寒湿药也。加半夏，下气止呕也。取微似汗，寒湿从皮毛解也。
以上二节，太阳阳明合病，寒湿症也。）
二阳并病，太阳初得病时，发其汗，汗先出不彻，因转属阳明，续自微汗出，不恶寒。若太阳病［症］（证）不能罢者，不可下，下之为逆，如此可小发汗。设面色缘缘正赤者，阳气怫郁在表，当解之熏之。若发汗不彻，不足言，阳气怫郁不得越，当汗不汗，其人［烦躁］（躁烦），不知痛处，乍在腹中，乍在四肢，按之不可得，其人短气但坐，以汗出不彻故也，更发［其］汗则愈。何以知汗出不彻，以脉涩故知也。
（并病者，一经先见，复显一经，邪贯两经也。盖太阳初病，风寒两伤，用药发汗，汗出不透，因转阳明。阳明经性燥热，故自汗出而不恶寒也。病转阳明，太阳仍不罢，所以为二阳并病也。太阳在表，表不可下，下之为逆也。宜小发汗者，因先已发过汗，汗不透，宜再小发汗也。设病人面色甚红，则为从未发汗之症。盖风为阳，寒为阴，阴邪怫郁阳邪在表，故面色甚红也。此则非小汗所能治，当以药解之熏之，令其大汗，以散其风寒，使阳邪透越。若已汗过，汗出不透，阳邪已经久少泄，而不可言阳气怫郁矣，且从未发汗之症。当汗不汗，阳邪不得越，其人必躁烦，如有痛处，在腹中，在四肢，按之不得，有无可奈何之状。若已发汗，汗不透者，其人仅气短促，不如从未汗者躁烦无可奈何也。故再发汗则愈。何以知已汗而汗不透？盖从未汗之风（寒）症，脉多浮紧，今脉见涩，涩为枯滞，故知发汗而汗不透也。）
二阳并病，太阳［症］（证）罢，但发潮热，手足浆浆汗出，大便难而谵语者，下之则愈，宜大承气汤。
（二阳并病，太阳症罢，则邪归阳明。阳明王（旺）于日晡，故日晡潮热。脾主四肢，胃火逼脾阴，越出四肢，故手足有汗。脾阴涸则胃燥，故大便难而谵语。胃热则寒解风存。风为阳邪，故宜下之以大承气汤，去其胃燥也。
以上二节，太阳阳明风寒并病也。）


卷四  ——————————————————————————————————————————————————————————————————————————————————————————

少阳经全篇  ***************************
少阳之为病，口苦、咽乾、目眩也。
（少阳胆为风木之经，木动生火，火曰炎上，炎上作苦，故口苦。少阳经上挟咽，故咽乾。少阳木生火而主风，风旋则目眩也。此乃少阳经病，亦一篇之总纲也。）
少阳中风，两耳无所闻，目赤，胸中满而烦者，不可吐下，吐下则悸而［烦］（惊）。
（少阳之脉，从耳后，如耳（脑）中，出耳前。其支者，下胸中，合肝应木（目）。其经本少血。风为阳而主气，血少气寒（塞），故耳无闻。风热阳亢，故目赤而烦满也。少阳不出不入，故禁吐下，吐下则重亡津液。木苦火焚，故心神怔忡而恐烦也。）
伤寒脉弦细，头痛发热者，属少阳。少阳不可发汗，发汗则谵语，此属胃。胃和则愈；胃不和，［则］烦而悸。
（外感六淫之邪，皆名伤寒。脉弦细者，则少血；弦则为风，中风症也。风为阳邪，故头痛发热。少阳少血主风，故脉弦细。曰属少阳，以少阳脉弦也。汗乃血化，血少所以忌汗也。汗之则血涸，胃燥则谵语，谵语所以曰属胃，胃和则燥退而愈。胃不和，则中焦营血不化，故主血之心，木火交炽，烦而恐悸也。）
伤寒，阳脉涩，阴脉弦，法当腹中急痛［者］，先用小建中汤；不差者，与小柴胡汤主之。
（寸为阳，涩者，阳气有馀也。尺为阴，弦者，阴血少也。血少气滞也，故腹中急痛。小建中汤，益血而缓急也。不差，则病原非血少，盖因胆气欲升不能升，郁于下而尺脉弦也，故用小柴胡以达之。）
●小建中汤
桂枝（三两）　芍药（六两，酒洗）　甘草（炙，二两）　生姜（三两）　大枣（十二枚）　胶饴（一升）
上六味，以水七升，煮取三升，去渣，内饴，更上微火消烊。温服一升，日三服。
（中者，阳之守也。建中者，建立中之阴而为阳之守也。盖脾为阴气之原，甘草、白芍，甲巳以化血，桂枝辛以润之，饴糖甘以和之，姜枣以和阴阳，气和血盈而中阴建立矣。）
伤寒二三日，心中悸而烦者，小建中汤主之。［呕家不可用建中汤，以甜故也。］
（伤寒二三日，犹言外感病二三日也，心中悸而烦者，邪入少阳，少阳经贯心；风为阳邪，心血少，不能制阳邪而悸烦也。小建中汤，解阳邪以益血也。呕家，平素有呕症、湿胜之人也。建中味甘，甘能引湿，虽有悸烦，亦必因湿，不可用建中也。）
伤寒四五日，身热恶风，［头］（颈）项强，胁下满，手足温而渴者，小柴胡汤主之。
（身热恶风，头项强，中风本症也。胁下满，少阳循胁，邪入少阳也。少阳有风，风为阳邪，则阳甚阴弱。手足，诸阳之本，故温。阴弱津竭，故渴。小柴胡，以解少阳之风也。）
伤寒五六日，中风，往来寒热，胸胁苦满，默默不欲饮食，心烦喜呕，或胸中烦而不呕，或渴，或腹中（痛），或心下悸，或胁下痞硬，小便不利，或不渴，身有微热，或咳者，小柴胡汤主之。若胸中烦而不呕，去半夏、人参，加括（栝）蒌实一枚。若渴［者］，去半夏加人参，合前成四两半，括（栝）蒌根四两。若腹中痛者，去黄芩加［白芍］（芍药）三两。若胁下痞硬，去大枣加牡蛎四两。若心下悸，小便不利者，去黄芩加茯苓四两。若不渴外有微热者，去人参加桂枝三两，温覆［取］微汗愈。若咳者，去人参、［加］大枣、生姜，加五味半升、乾姜二两。
（少阳经行半表半里。风传少阳，则入并于阴，则寒；出并于阳，则热。一出一入，故寒热往来也。少阳经下胸贯膈络胁，风邪凑之，故胸胁苦满。少阳之气，东方生生之气，邪凑则生气不扬；且胆为清净之官，故默默也。少阳之气不升，则胃气不发，故不欲饮食。少阳贯心，风为阳邪，邪入心，故心烦。风性上行，故呕，呕则风木之气条畅，故喜之。此少阳中风本症。其或之云云者，随所兼之邪而见也。小柴胡汤，柴胡解表，黄芩解里，人参扶元，甘草和中，半夏温内，总以守其关枢，使邪无内向也。如烦而不呕，风兼热也；在胸，邪在阳位也。人参扶阳，半夏温燥，故去之，加括（栝）蒌实以清心包络。渴者，肺津液苦也。去半夏之燥，加花粉，增人参以润之。腹中痛，脾血少也。去黄芩之苦燥，加白芍以收脾气。胁下痞硬，风兼湿也。去大枣之甘润，加牡蛎以耎坚。心下悸，小便不利，膀胱水气乘心也。去黄芩之阴寒，加茯苓以伐水。不渴，外有微热，邪在表而不在内也。去人参之内补，加桂枝以解表。咳者，阴火乘肺也。去人参姜枣之温补，加北（五）味、乾姜以敛之。）
伤寒六七日，发热微恶寒，［肢］（支）节烦疼，微呕，心下支结，外［症］（证）未去者，柴胡［加］桂枝汤主之。
（以上二三日、三四日、四五日、五六日、六七日，邪传迟速之日期也。发热，恶风寒，中风本症也。肢节，四肢关节也。烦疼，风邪乘之，血不濡也。呕者，风邪上逆也。支结，（撑）于心下也，风性强直也。外症，即发热恶寒未去也。柴胡以入少阳，加桂枝以解风邪也。）
●柴胡［加］桂枝汤
桂枝（一两半）　黄芩（一两半）　人参（一两半）　甘草（炙，一两）　半夏（二合半）　芍药（一两半）　大枣（六枚）　生姜（一两半）　柴胡（四两）
上九味，以水七升，煮取三升，去渣，分温服。
（少阳宜小柴胡，一定不易者也。以烦疼支结甚而恶寒微，已见血少之征，不胜重亡津液，故加桂枝。虽曰中风，本方实建中之胚胎，养血之神剂也。）
伤寒六七日，无大热，其人躁烦者，此为阳［气］（去）入阴故也。
（六七日，当阴阳极而来复之时，如不复，则入阴分矣。无大热，热入内也。热邪入阴，故躁烦。烦出于心，躁出于肾也。少阳乃阴阳之界，风为阳邪，风邪入阴经，故曰阳气入阴也。）
发汗多，亡阳谵语者，不可下，与柴胡桂枝汤，和其［营］（荣）卫，以通津液，后自愈。
（风症为阳，阳盛则阴虚。汗乃血化，故风症在太阳，已不可汗，况少阳少血之经乎？故发汗多则亡津液，而胃燥谵语也。不可下者，内无结屎也。胃燥故用柴胡桂枝汤，则津液通而愈也。）
伤寒中风，有柴胡［症］（证），但见一［症］（证）便是，不必悉具。
（伤寒六经中风症，但有一少阳症，即用柴胡和之，不必诸症具，方为少阳中风也。
以上十节，少阳中风症也。）
妇人中风，发热恶寒，经水适来，得之七八日，热［迟］除而脉迟身凉，胸胁下满，如结胸状，谵语者，此为热入血室也。当刺期门，随其实而［泻］（取）之。
（妇人中风，正发热恶寒，适值经行。经行七八日，则血海乾枯，因而热入血海，外体热除身凉。中风脉浮缓者，邪既入内，内亦病而缓脉变迟也。血海，又血室，即冲脉。脉起于气街，并少阴夹脐上行，至胸中而散。故热入血室，即胸胁满如结胸也。谵语者，血乾枯而热入，则胃亦燥也。期门二穴，在不容两旁，各去同身寸之一寸五分，肝之膜也。肝藏血，血室属肝，刺期门，以泻血室之邪也。）
妇人中风，七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。
（前之热入血室，由中风在血来之前，血去邪入，血室无血而浑是邪，故用刺法以泻实。此之热入血室，由中风在血来之后，邪乘血半离血室而入之，血与热搏，所以血结。正与邪争，有如疟状，而休作有时也。邪半实而血半虚，故用小柴胡和解之。盖血系冲脉，繫于肝经，少阳属胆，胆亦附肝，小柴胡和解少阳，故入冲脉解血结也。）
血弱气尽，腠理开，邪气因入，与正气相搏，结于胁下，正邪分争，往来寒热，休作有时，默默不欲饮食。藏府相连，其痛必下，邪高痛下，故使呕也，小柴胡汤主之。
（阴者，中之守也。经水适来适断，则血弱，而中之守空，所以阳气亦不能固腠理以卫外，外气亦尽，而外邪因入血室也。血室，肝之所主，热入血室，肝部有邪，邪气与本经正气相搏，相搏结于胁下，肝胆之部分，与（少阳）正气相争，并与阴，并于阳，往来寒热，休作有时也。邪正交争，则少阳生气不扬，故默默；胆气不升，胃阳不发，故不欲饮食也。血室属肝，连入胁下胆经，故曰藏府相连。邪结胁下，结处必痛，痛虽在下，邪入必上冲。木性善升，肝胆属木，木病其邪必高，故上升而呕吐也。小柴胡汤主之者，十一藏皆决于胆，况血室肝部之邪，肝胆同归一治者乎？男子热病，热入血室，在阳明例中。女子中风，热入血室，在少阳例中。同一热入血室也，何有少阳阳明之殊？盖男子下血无常，女子经行有定，一由于热，热归阳明；一由于风，风归少阳，以类而分也。
以上三节，妇人少阳中风，热入血室也。）
伤寒五六日，头汗出，微恶寒，手足冷，心下满，口不欲食，大便硬，脉细者，此为阳微结，必有表，复有里也。脉沉，亦在里也，汗出为阳微，假令纯阴结，不得复有外［症］（证），悉入在里，此为半在里半在［表］（外）也。脉虽沉紧，不得为少阴病，所以然者，阴不得有汗，今头汗出，故知非少阴也，可与小柴胡汤。设不了了者，得屎而解。
（阳微结者，阳衰邪结于半表半里也。结则上下不通，故津液壅上，而汗出于头；津不通下，而便燥于内。结则阳不和于阴，故心下满而不食，脉细而沉紧。阴不和于阳，故恶寒而手足冷也。汗出恶寒，表症也。便硬满而不食，里症也。表里俱病，故为阳衰邪结少阳之症也。汗出虽阳微，而非无阳之症。如纯阴无阳，则结在里而外无症。今症半在表半在里，即知非无阳，而属一阳之少阳经症矣。脉虽沉紧，因属寒邪，而非纯阴结少阴症也。阴结，属少阴者，少阴，阴之枢也。盖阴主内而无汗，今有汗，故知非少阴也。症属半表半里，虽系寒邪，亦可用小柴胡和其枢也。服药后仍不精明者，结屎未去，胃阳未知也。屎去则胃阳和，必寒散而愈矣。）
太阳病，十日已去，脉浮细而嗜卧者，外［未］（已）解也。设胸满胁痛者，与小柴胡汤；（脉）但浮者，与麻黄汤。
（太阳病，已十日之久，脉浮细而嗜卧，外无他症，此系病后阴虚神倦，表解欲愈之形也。若脉浮细而嗜卧，兼胸胁满痛，［胸胁，乃少阳经行之地。］则邪入少阳，少阳少血，神昏而嗜卧也。宜以小柴胡汤和解之。若嗜卧而脉但浮，浮乃表解，病症仍在太阳，太阳虚寒甚而嗜卧也，仍用麻黄汤，以散其寒也。
以上二节，少阳伤寒症也。）
妇人伤寒发热，经水适来，昼日明（了），暮则谵语，如见鬼状（者），（此为）热入血室［故也］。［毋］（无）犯胃气，及上二焦，必自愈。
（寒为阴邪。发热者，太阳表气蒸热也。经水适来，血去之后，而血室空虚，标热入内，因而胃燥。暮者，申酉戌时也。申酉戌为阳明旺时，阳明属胃，故至暮则胃燥，如见鬼而妄言。然阴症属阴寒标气之热，热邪甚轻，故除阳明王（旺）时，即当昼日正阳之候，胃经不燥，仍明瞭而不妄言也。毋，禁止之词。犯胃气，以下而言；及上二焦，以汗吐而言，禁人勿以谵语妄投药剂也。必，定然之词。必自愈者，盖以阴寒之症，而现燥热之病，胃燥热，则寒邪必解自愈也。妇人伤寒，亦在少阳例中者，以血室同归于胆也。
此节，妇人少阳伤寒也。）
伤寒发热，汗出不解，心下痞硬，呕吐而下利者，大柴胡汤主之。
（发热而不恶寒，少阳温暑热病也。热病汗出，津液愈枯，而胃燥，故心下痞硬也。燥热甚，故上吐而下利。大柴胡汤，以和解少阳之燥热也。）
●大柴胡（汤）
柴胡（半斤）　黄芩（三两）　半夏（半升）　生姜（五两）　大枣（十二枚）　芍药（三两）　大黄（二两）　枳实（四枚）
上八味，以水一斗二升，煮取六升，去渣，再煎。温服一升，日三服。
（热病为阳。小柴胡汤，少阳本方。去人参、甘草者，以其益气助阳也。加大黄、枳实者，以心下痞硬，燥结在内也。加白芍，养血兹（滋）阴也。名大柴胡者，以少阳症也。）
伤寒三日，少阳脉小者，欲已也。
（温暑热病，一日太阳，二日阳明，三日少阳，故曰三日。热病之脉洪滑，故脉小者，为欲已也。）
伤寒三日，三阳为尽，三阴当受邪，其人反能食而不呕，此为三阴不受邪也。
（热病三日少阳，故曰三日三阳为尽。四日应当传太阴，五日少阴，六日厥阴，故曰三阴当受邪。能食不呕，精胜而热邪退也。热邪退，故三阴不受邪也。）
服柴胡（汤）已，渴者属阳明［也］，以法治之。
（服柴胡汤而反渴者，和解不愈，热邪归胃也，胃燥故渴。以法治之，以阳明白虎汤法，治其渴也。
以上四节，少阳热病也。）
凡柴胡（汤）病［症］（证）而下之，若柴胡［症］（证）不能罢者，复与柴胡汤，必蒸蒸而振，却发热汗出而解。
（柴胡症不罢，言虽不解，亦不他变也。故宜复用柴胡汤，再行和解。蒸蒸而振，作战汗也。必如此而解者，以下后里虚也。
此节，总结少阳用小柴胡汤症也。）
少阳病欲解时，从寅至辰上。
（木旺于寅卯辰，阳中之少阳也。少阳通乎春气，乘旺而解也。）
本太阳病不解，转入少阳者，胁下硬［痛］（满），乾呕不能食，往来寒热，尚未吐下，脉沉紧者，与小柴胡汤。若已吐、下、发汗、温针，谵语，柴胡［症］（证）罢，此为坏病。知犯何逆，以法治之。
（胁下硬痛，乾呕不能食，往来寒热，即前中风症之原文也。尚未吐下，而脉沉紧，紧为寒，少阳风寒两伤症也。与柴胡汤，病属少阳，总归和解法也。已经吐、下、汗、温针，病不解而谵语，津液伤而胃燥也。胃既燥，则柴胡自不可服，故云柴胡症罢。犯何逆，以法治（之）。临病之工，贵随时斟酌，察脉辨症，另立救逆之法也。）
伤寒五六日，呕而发热者，柴胡汤［症］（证）具，而以他药下之，柴胡［症］（证）仍在者，复与柴胡汤。此虽已下之，不为逆，必蒸蒸而振，却发热汗出而解。若心下满而硬痛者，此为结胸也，大陷胸汤主之。但满而不痛（者），此为痞，柴胡汤不中与之，宜半夏泻心汤。
（五六日呕而发热，少阳风湿也。湿胜故呕。少阳病，皆主柴胡汤，故曰柴胡症，不用柴胡，而用他药，药不对病也。柴胡症仍在，下后病不增变也，仍用柴胡汤。少阳症，总归和解也。战汗身热而解，下后里虚也。病不增变，故虽下之，不为逆也。如呕而发热，他药下之。风邪内陷，以致心下满而硬痛，盖风为阳，阳邪因下，成结胸而硬痛也。用大陷胸汤，以泻其阳邪。如呕而发热，他药下之。湿邪内陷，因而心下满。湿为阴，湿邪因下成痞，痞故满而不痛也。既为结胸与痞，则已成坏病，故不可复与柴胡汤。治痞以半夏泻心汤，燥其湿也。此因逆以法治之也。）
半夏泻心汤
●半夏（半升）　乾姜（三两）　甘草（炙，三两）　人参（三两）　黄芩（三两）　黄连（一两）　大枣（十二枚）
上七味，以水一斗，煮取六升，去渣，再煮取三升，温服一升，日三服。
（半夏、乾姜，去湿散满；人参、甘草，扶元培土；黄芩、黄连，清心凉肺，使清肃之令下行；大枣以和之。名曰泻心汤者，泻心以救肺，肺气下输，则湿行也。
此节，少阳风湿坏病救逆法也。）
伤寒五六日，已发汗而复下之，胸胁满微结，小便不利，渴而不呕，但头汗出，往来寒热，心烦者，此为未解也，柴胡桂枝干姜汤主之。
（风热之症，汗下重施，病不解，而中气已虚，阳邪内陷，故胸胁满微结。盖汗下后邪陷，结亦微也。阳邪伤气化，故小便不利。小便不利，则心火无去路，故心烦而渴。不呕，中焦无恙也。头汗出，因小便不利，则水蓄膀胱，故经行之地，独汗出也。往来寒热，少阳本症，故曰未解也。用柴胡桂枝干姜汤以散之。）
●柴胡桂枝干姜汤
柴胡（半斤）　黄芩（三两）　甘草（炙，二两）　乾姜（三两）　桂枝（三两）　牡蛎（熬，三两）　［括］（栝）蒌根（四两）
上七味，以水一斗二升，煮取六升，去渣，再煎取三升，（温服一升），日三服。初服微烦，复服汗出便愈。
（柴胡和解少阳，加桂枝以散风，花粉以治热，牡蛎以解结，乾姜以散满。初服微烦，风热行也。复服汗出愈，风热俱去也。）
伤寒八九日，下之，胸满烦惊，小便不利，谵语，一身尽重，不可转侧者，柴胡加龙骨牡蛎汤主之。
（风热之症，至八九日，津液已枯，而内无燥结，误投下剂，下后虚里，阳邪内陷，胸中大气不布，因而烦满身重，不可转侧。胆虚故惊，胃燥故谵语。大气不布，气化不行，故小便不利也。主以大柴胡龙骨牡蛎汤，养营益阳而安胆也。）
●柴胡龙骨牡蛎汤
柴胡（四两）　半夏（二合）　桂枝（一两半）　人参（一两半）　生姜（一两半）　大枣（十二枚）　龙骨（熬，一两）　牡蛎（熬，一两半）　铅丹（水飞，一两）　茯苓（一两半）　大黄（二两）
上十一味，以水八升，煮取四升，内大黄，（切如棋子），更煮一二沸，去渣，温服一升。
（少阳亡阳谵语不可下，宜柴胡桂枝汤，和其营卫。今病八九日，内无燥结而下之，阳邪内陷，营血枯涸，因而惊烦身重，故本方仍以柴胡桂枝汤，去黄芩、芍药、甘草，加龙骨、牡蛎、铅丹、茯苓、大黄主之。盖一身尽重，营血固（涸）弱，阳气亦虚，故去黄芩；阳邪内陷于胸，故去芍药、甘草，加龙骨入东方以镇胆，加铅丹入南方以定心，而惊烦自止。牡蛎咸以治满，茯苓淡以利水，大黄涤胃以止谵语。盖阳邪内陷，不得不用大黄，然下后里虚，故大黄略煮一二沸，欲其气味不全出也。）
伤寒十三日不解，胸胁满而呕，日晡所发潮热，已而微利。此本柴胡［症］（证），下之［而］（以）不得利，今反利者，知医以丸药下之，（此）非其治也。潮热者实也，先宜服小柴胡汤以解外，［复］（后）以柴胡加芒硝汤主之。
（十三日不解，已过经不解矣。过经不解，法当治以小柴胡。医反以丸药下之，阳邪内陷，以致胸胁满。阳邪上逆，因而致呕；呕伤津液，因而胃燥，故日晡阳明旺时而潮热也。本柴胡症者，病在少阳，本应用小柴胡（汤）症也。丸药下之，下时不利，今反利者，必用辛温丸药，以治阳盛之症，遗热于内，故初不利，今乃利也。应柴胡而用九，故曰非其治也。潮热为实者，胃实也。小柴胡解外，恐表邪内陷也。柴胡加芒硝汤，以涤胃之实邪也。）
●柴胡加芒硝汤
柴胡（半斤）　黄芩（三两）　人参（三两）　甘草（三两）　半夏（半斤）　生姜（三两）　大枣（十二枚）　芒硝（六两）
上八味，以水一斗二升，煮取六升，去渣，内硝，再煎取三升，温服一升。不解更服。
（既先用小柴胡以解外，何本方仍以小柴胡加芒硝也？盖本柴胡症，误用丸药，因而成逆。芒硝寒咸，已足解丸药热邪，仍用小柴胡汤，症属少阳，宜柴胡也。）
太阳病，过经十馀日，反二三下之，后四五日，柴胡［症］（证）仍在者，先与小柴胡［汤］。呕不止，心［中］（下）急，郁郁微烦者，为未解也，与大柴胡汤下之即愈。
（太阳病，过经十馀日，已传少阳，具有柴胡症矣。观下文柴胡症仍在一句可知也。病属少阳，连次下之，下后四五日，共前已十六七日，柴胡症仍在，原用小柴胡汤，盖过经-切症，法亦主以小柴胡也。若下后呕不止，心下急，菀菀微烦者，因连次下之，阳邪入内，火炎上而呕，火性急而烦也。阳邪内陷，故曰未解。大柴胡汤涤热而愈也。
以上四节，少阳风热之坏病也，救逆法也。）
附：三阳合病并病
阳明与少阳合病，必下利，其脉不负（者），（为）顺也；负者，失也。互相剋贼，名为负也。脉［数］（滑）而［滑］（数）者，有宿食也，当下之，宜大承气汤。
（阳明主水穀，少阳主风木，木主沁泄，故二经合病，下利可必也。阳明脉大，少阳脉弦。不负，谓大而不弦，无相胜负，而相得也。失者，得之反也。负者，谓弦而不大，木剋土，土受木贼也。若不弦大，下利而脉滑数，数主热，滑主食，此系宿食也。大承气汤，以去宿食，通因通用也。
此节，阳明少阳合病，风热宿食症也。）
太阳与少阳合病，自下利者，与黄芩汤；若呕者，黄芩加半夏生姜汤主之。
（太阳为寒水，少阳为风木，二经合病，水主利而风主泄，故自利也。黄芩汤，清热平木也。若呕者，兼湿也。湿胜则土淖，故呕也。加半夏、生姜，去湿以止逆也。）
●黄芩汤
黄芩（三两）　甘草（炙，二两）　芍药（二两）　大枣（十二枚）
上四味，以水一斗，煮取三升，去渣，温服一升，日再服，夜一服。
●黄芩加半夏生姜汤
黄芩（三两）　甘草（炙，二两）　芍药（二两）　大枣（十二枚）　半夏（半升）　生姜（一两半）
上六味，以水一斗，煮取三升，去渣，温服一升，日三服，夜一服。
（芍药甘草，甲巳化土，为风温下利主药。大枣扶士，黄芩清热，而利自止。至有呕，则兼湿矣。加半夏以燥之，生姜以通之，而呕自平也。
此节，太阳少阳合病，风温湿症也。）
三阳合病，脉浮大，上关上［脉］，但欲眠睡，目合则汗。
（三阳合病，则阳盛阴虚矣。脉浮主太阳，脉大主阳明，见于关上，关为脾肝胃，故为三阳合病也。浮大中空之诊，中者，阴之守。阴虚神倦，故欲眠睡。胆主疏泄，目合则阳不卫外，故汗自出也。）
三阳合病，腹满身重，难以转侧，口不仁，［而］面垢，谵语遗尿。发汗则谵语，下之则额上生汗，手足逆冷。若自汗出者，白虎汤主之。
（三阳合病，则太阳、少阳、阳明俱病矣。胃病则腹满谵语，胆病则面垢难以转侧，膀胱病则遗尿。三阳俱病，则阳不布，而阴不滋，故身重而口麻木也。发汗则胃更燥，故谵语甚。下之则伤元阳，故手足逆冷。孤阳上越，而额上生汗也。若未曾汗下而自汗出，则三阳燥热甚矣。故以白虎汤清之。
以上二节，三阳合病夏暑症也。）
太阳与少阳并病，头项强痛，或眩冒，时如结胸，心下痞硬者，当刺大椎第一间、肺俞、肝俞，慎不可发汗。发汗则谵语，脉弦，五六日谵语不止，当刺期门。
（太阳之脉循头目，少阳之脉循胸胁。太阳有风，则头项强痛。风入少阳，则眩冒如结胸，而胸胁痞硬也。太阳主表，肺合皮毛，故太阳通于肺。胆则附于肝，刺之以泻太、少之火也。中风阴虚，少阳少血，故不可发汗，少阳忌汗也。苟不刺而汗之，则少阳津液枯而脉弦，津枯胃亦燥而谵语也。五六日谵语不止，五日一候，阴不复也。刺期门以泻肝，肝火泄而胆滋矣。期门，见前少阳篇。肺俞，在背第三椎下两傍；肝俞，在第九椎下两傍。皆侠脊各去同身寸一寸五分。）
太阳少阳并病，心下硬，头项强而眩者，当刺大椎、肺俞、肝俞，慎勿下之。太阳少阳并病，而反下之，成结胸，心下硬，下利不止，水浆不［入］（下），其人心烦。
（风虽为阳，然太少并病，则有少阳之禁而不可下矣。如误下之，则阳邪陷结于心下，而成结胸硬痛矣。风属木而主飧泄，故下利不止。木邪剋土，故水浆不入。木病授气于心，故心烦也。
以上三节，太少并病中风也。）
问曰：伤寒三日，脉浮数而微，病人身凉和者，何也？答曰：此为解也，解以夜半。脉浮而解者，濈然汗出也。脉数而解者，必能食也。脉微而解者，必大汗出也。
（此节，总论三阳病风热，欲解之脉症也。风热为阳，三日传遍三阳。脉浮为风，浮数为热，微则邪气已衰，故身凉和而欲解也。解以夜半，阳症遇阴而和也。若脉但浮，则属风症，濈然汗出，微似有汗而解也。若脉但数，则属热病，阳邪杀穀，故病解即能食也。脉但微者，正气弱也。卫阳不能固表，故解而必大汗也。）


卷五  ——————————————————————————————————————————————————————————————————————————————————————————

太阴经全篇  ***************************
太阴之为病，腹满而吐，食不下，自利益甚，时腹自痛。若下之，必胸下［痞］（结）硬。
（太阴经，入腹属脾络胃，上膈挟咽，乃统血之藏，湿土之经。病则湿土不运，故腹满而吐。脾不运则胃壅，故食不下。土湿，大便反快，故自利益甚。土壅而滞，故时腹痛。若下之，则伤胸中大气，阳虚而血滞，故胸下痞硬也。此太阴经经病，乃太阴一篇之总纲也。）
太阴病，脉浮者，可发汗，宜桂枝汤。
（脉浮为风，风故可发汗。宜桂枝汤者，桂枝解肌，脾主肌肉故也。故用桂枝以发太阴中风之汗也。）
太阴中风，四肢烦疼，阳微［隐］（阴）涩而长者，为欲愈。
（脾主四肢，脾血不行于四肢，故烦疼也。中风之脉本阳浮阴弱。浮者变微，风邪已退；弱者变涩，则阴血更亏。然微涩之中带长，长则气滞，故为欲愈也。
以上二节，太阴中风症也。）
寸口脉弱而迟，弱者卫气微；迟者［营］（荣）中寒，［血寒则发热。］［营］（荣）为血，血寒则发热。卫为气，气微者心内饥，饥而虚满，不能食也。
（寸口，太阴脉也。太阴行气于三阴。弱为虚，迟为寒。卫气者，胃家充实标悍之气也。脾既虚弱，卫气自微，脾统血，血为营，营中寒则脾弱胃强，胃强则实热，故血寒则发热也。气微心内饥者，胃经标悍之气不充，则火炎而心内饥也。胃既不充，则脾亦不运而虚满，满则脾虚不纳而不能食矣。）
伤寒四五日，腹中痛，若转气下［趋］小腹者，此欲自利也。自利不渴者，属太阴，以其藏有寒故也，当温之，宜服四逆辈。
（太阴脾虚寒，则腹中时自痛，痛而转气下趋小腹，则清气下行，当生飧泄，泄症寒热不一，自利而不渴，则内无火病，症属寒，寒则宜温，温之以四逆辈，补其真火也。）
趺阳脉大而紧者，当即下利，为难治。
（大为虚，紧为寒，合见于趺阳。趺阳者，胃之冲阳，主脾胃者也。太阴为湿土，脉大紧则土虚寒，故当下利。难治者，脉大则无火，湿土无火，生之所以难也。）
寸口脉浮（大），而医反下之，此为大逆。浮则无血，大则为寒，寒气相搏，则为肠鸣。医乃不知而反饮冷水，令汗大出，水得寒气，冷必相搏，其人则[飠訇]。
（寸口，太阴脉也。浮则无里，大则中空。中空无里，则气馁血涸。气即是火，气馁则寒。下法本治阳盛之症，里气虚寒而下之，故为大逆也。下剂皆寒，寒搏于内，与真气相薄，则为肠鸣。古法，阳盛水劫，阴盛火劫，寒搏肠鸣，饮以冷水，故曰反也。寒而饮水，其畏寒更甚。寒则阳不卫外，而汗大出，汗多亡阳，寒搏不解，故厥气上逆，而发[飠訇]也。
以上四节，太阴伤寒症也。）
问曰：病发热头痛，身疼恶寒，吐利者，此属何病？答曰：此名霍乱。（霍乱）自吐下，又利止，复更发热也。
（脾为湿土，土主肌肉。湿郁肌肉，故身疼发热。湿盛则流及膀胱，故头痛，头乃膀胱经行之地也。湿滞则胃肠不通，升故吐，利而寒。恶寒霍乱者，太阴失宁静之德，清浊不分，而挥霍扰乱也。利止更发热者，湿邪走表而发热，则脾胃无碍而利止也。）
问曰：病有霍乱者何？答曰：呕吐而利，（此）名［曰］霍乱。霍乱头痛，发热，身疼痛，热多欲饮水（者），五苓散主之。寒多不用水者，理中丸主之。
（吐利头痛，发热身疼，即上文之词。重言之，以起下文也。热多，湿兼热也。热则火烁于内，故欲饮水。五苓散利其气化，则火有去路，而湿热皆除。寒多，湿兼寒也。寒则不渴，故不用水。理中丸，温中烁湿，所以主之。）
●理中丸
人参（三两）　甘草（炙，三两）　白术（三两）　乾姜（三两）
上四味，捣筛为末，蜜和丸如鸡子黄大，以沸汤数合，和一丸研碎，温服之，日三服，夜三服。腹中未热，益至三四丸，然不及汤。汤法：以四物依两数切，用水八升，煮取三升，去渣，温服一升，日三服。若脐上筑者，肾气动也，去术，加桂四两；吐多者，去术，加生姜三两；下多者，还用术；悸者，加茯苓三两；渴欲饮水者，加术足前成四两半；（腹中痛者，加人参足前成四两半；寒多者，加乾姜，足前成四两半；）腹满者，去术，加附子一枚。服汤后，如食顷，饮食（热）粥一升许，微自［汗］温，勿发揭衣被。
（理中者，理中焦脾土也。土爰稼穑，稼穑作甘。人参甘温，白术甘燥，甘草甘平，乾姜辛温，甘温成大热，故同入中焦，以治脾土寒湿也。丸不及汤者，虚寒者，宜补以气，丸用质汤用气也。脐属肾，肾寒则气动。去术者，肾恶燥也。加桂，温肾也。吐者，气滞也。术滞，故去之；姜通，故加之。下多，吐弱也。用术，扶土也。悸者，水乘心也。加茯，伐水也。渴者，脾湿水道不通也。加术，燥脾也。腹痛，里虚也。加参，补中也。寒多，火衰也。加乾姜，温中也。腹满，寒滞也。去术，术滞也；加附，去寒也。饮热粥，助药力也。自温，气血和也，，勿揭衣被，恐透风也。）
吐利止，而身痛不休者，当消息和解其外，宜桂枝汤小和之。［387］
（吐利止，里和也。身疼，外未和也。消息，犹言斟酌也。桂枝汤，和外者也。小和，少少与服，微汗则湿去，不令如水流漓也。　）
吐利发汗，脉平小烦者，以新虚不胜穀气故也。
（脾土湿故吐利，汗之则湿去。而脉平小烦者，吐利皆伤津液，故穀食而长气与阳，因小烦也。烦由新虚，宜静以养之，而勿药也。
以上四节，太阴湿症也。）
结胸者，项亦强，如柔［痉］状，下之则和，宜大陷胸丸。
（结胸者，太阴脾土不健运，湿痰结于胸中也。湿伤筋，筋病，故项强如柔痉状也。下之则和，去其湿痰故也。）
●大陷胸丸
大黄（半斤）　葶苈（半斤，熬）　芒硝（半斤）　杏仁（半斤，熬黑）
上四味，捣筛前二味，内杏仁、芒硝，合研如脂，和取如弹丸一枚。别捣甘遂末一钱匕，白蜜二合，水二升，煮取一升，温顿服之，一宿乃下。如不下，更服，取下为效，禁如药法。
（胸中，太阴布气之区。太阴湿结成痰，痰不去，则结不解。改汤用丸，湿痰宜用质也。煮丸用糊，连渣顿服，加蜜恋膈，缓其下行也。甘遂、葶苈，消痰利湿；大黄、芒硝，攻坚散结。足太阴脾湿痰结胸，盖由手太阴肺不能通调水道，以致湿停也。故用杏仁，以理肺气也。禁如药法者，如大陷胸汤，得快利，止后服之药禁也。）
小结胸者，正在心下，按之则痛，脉浮滑者，小陷胸汤主之。
（结胸结于心下，湿热邪干中焦脾部也。热为阳邪，故按之痛。脉浮为阳，脉滑为痰，湿热成痰，故用小陷胸汤，以清燥之也。）
结胸［症］（证），其脉浮大者，不可下，下之即死。结胸［症］（证）（悉）具，烦躁者亦死。
（太阴脾，真气之原，统血之藏。结胸脉浮大，大则无火，浮则无血，无火无血，下之故死。结胸症具，胸中硬痛之症备也。烦出于肺，躁出于肾，阳邪结，而现肺肾阴涸之症也，故亦死也。）
伤寒，发汗，若吐、若下，解后，心中痞硬，噫气不除者，旋［覆］［花］代赭［石］汤主之。
（发汗吐下而解，汗、吐、下，施治无误也。但病虽已解，而脾气耗散实（多），于是脾不健运，而湿痰凝结；清阳不运，浊气上逆，故心下痞硬，噫气不除也。旋覆代赭汤，消结痰于中焦，归浊气于下部也。）
●旋覆花代赭石汤
旋覆花（三两）　代赭石（一两，煅）　人参（二两）　甘草（炙，二两）　半夏（半升）　生姜（五两）　大枣（十二枚）
上七味，以水一斗，煮取六升，去渣，再煮取三升，温服一升，日三服。
（半夏、旋覆，能消凝结之痰；人参、甘草，能扶耗散之气。生姜辛以散结，代赭重以降逆，大枣甘以扶脾。气降痰消，噫气自止。
以上四节，太阴湿痰症也。）
伤寒脉浮而缓，手足自温者，系在太阴。太阴［者身］当发（身）黄，若小便自利者，不能发黄。至七八日，虽暴烦、下利［不解］，日十馀行，必自止，以脾家实、［秽腐］（腐秽）当去故也。
（太阴脾，统血之藏。脉浮乃阳盛阴虚之症，［诊］（脉）缓乃脾之平脉。手足，脾主之。脾阳盛阴虚，故手足自温。以脉缓故知在太阴也。太阴为湿土，热邪传之，则湿热相蒸，故身当发黄。若小便自利，则湿热有去路，故不发黄也。七八日，病至一候也。暴烦下利，火性奔迫也。脾为土藏，生土者火，火实则脾（土）亦实。故秽腐去，而下利必自止也。）
伤寒，脉浮而缓，手足自温者，是为系在太阴。太阴者，身当发黄，若小便自利者，不能发黄；至七八日，大便硬者，为阳明病也。
（上半节语，即上文之言，重言之以起下文也。盖脾与胃为合，更虚更实之府。脾脉浮缓，而小便自利，则津液枯涸。至七八日，湿土成燥土而大便硬。硬则系燥金之府，而属阳明府也。）
伤寒，其脉微涩（者），本是霍乱，今是伤寒，却四五日，至阴经上，转入阴必利，本呕下利者，不可治也。欲似大便，而反［矢］（失）气，仍不利者，属阳明也，便必硬，十三日愈，所以然者，经尽故也。
（伤寒脉微涩，因伤寒未病之前，先病霍乱；霍乱后，先犯热病，故阴阳俱虚，而脉微涩也。热病-日传-经，三日三阳尽，故四五日至阴经也。入阴必利，太阴为湿土，病必白利也。本呕下利，霍乱之吐利未止也。呕利久亡津液，更犯热病，故不可治也。如四五日，传入阴经，应利而不利，其人若要大便，又不大便，而仅转矢气。矢，同屎。矢气，屁也。此因邪传入阴，热烁太阴津液，而大便燥结也。燥则归燥金，故属阳明而便硬也。十三日愈者，六日传六经，七日阴气来复，十二日六经尽复，十三日经尽而愈也。不用下剂者，太阴症也。）
下利后，当便硬，硬则能食者愈，今反不能食，到后经中，颇能食，复过一经能食，过之一日当愈［者］，不愈者，不属阳明也。
（此节，解上文十三日之义。下利者，霍乱下利后也。太阴脾为湿土，恶湿喜燥，是其经性。霍乱下利后，即犯热病，病属燥热，故当便硬。太阴土赖火生，故能食而愈也。反不能食者，霍乱系湿症，霍乱后病热，脾犹困湿而不食也。后经中，过六日也。复过一经，十二日也。能食，脾燥能食也。故过一日当愈，十三日愈也。不愈者，脾不燥，故不属阳明经也。）
伤寒四五日，脉沉而喘满，沉为在里，而反发其汗，津液越出，大便为难，表虚里实，久则谵语。
（伤寒四五日，传入太阴经之时也。传入阴经，故脉沉，沉主阴也。喘满者，脾为胃行其津液者也，脾病不行胃之津液，胃气壅而上逆，故喘而满也。沉为在里，脉沉主阴经在里之病也，医发其汗，所以曰反。汗多有伤津液，故脾不润而大便难，，因发汗，故曰表虚。喘满便难，故曰里实。实则（胃亦）燥热，所以久则谵语也。）
趺阳脉浮而涩，少阴脉如经［也］（者），其病在脾，法当下利。何以知之？若脉浮大者，气实血虚也。今趺阳脉浮而涩，故知脾气不足、胃气虚也。以少阴脉弦而浮才见，此为调脉，故称如经也。若反滑而数者，故知当［尿］（屎）脓也。
（浮涩之脉，乃阴虚之诊。少阴肾为元阴之藏．太阴脾乃统血之原经。经者，常也。若少阴脉如常，则病在太阴。太阴阴虚，法当下利也。如下利脉浮大，则为阳脉，属气实而血虚。今脉浮涩，涩则不独脾阴不足，即胃气亦衰，故脉不大也。所谓少阴脉如常者，盖其脉软嫩和柔，端直而长，有时而浮，无亢厉之象，为生气搏于水经，故为如常也。假令少阴不如常，而脉滑数，滑数为热。经曰：其有数者在手。则少阴滑数，乃心火之诊。心与小肠为表里，心主血，血热妄行，故知尿脓血也。）
本太阳病，医反下之，因［而］（尔）腹满时痛者，属太阴也，桂枝加芍药汤主之；大实痛者，桂枝加大黄汤主之。
（本太阳病，本太阳风热表症也。内未实而下之，伤其脾气，外邪内陷。因而腹满时痛者，盖太阴经入腹，阳邪烁阴，而腹满痛也。故用桂枝汤，加芍以养脾阴也。大实痛者，阳邪在内，已燥结也。加大黄，泻（燥）实以救阴也。）
●桂枝加芍药汤
桂枝（三两）　芍药（六两）　甘草（炙，二两）　生姜（三两）　大枣（十二枚）
上五味，以水七升，微火煮取三升，去渣，适寒温，服一升。
（此方，桂枝汤加芍药三两也。桂枝汤本养营之剂，加芍，所以健脾血也。）
●桂枝加大黄汤
桂枝（三两）　芍药（三两）　甘草（炙，二两）　生姜（三两）　大枣（十二枚）　大黄（一两）
上六味，以水七升，煮取三升，去渣，温服一升，日三服。
（太阳下早，阳邪内陷，因而实痛。桂枝汤虽益血止痛，然燥实不去，痛不能止。加大黄，所以泻其燥实也。）
太阴为病，脉弱，其人续自便利，设当行大黄、芍药者，宜减之，以其人胃气弱，易动故也。
（太阴为至阴之经，若本来脉弱，其人虚寒可知。即虽病热而下利，应用大黄芍药，亦宜减之。盖脾与胃为合，脾赖胃阳乃能健运。脉弱则胃脾弱，脾气易伤也。
以上八节，太阴热病也。）
趺阳脉浮而涩，浮则胃气强，涩则小便数，浮［数］（涩）相搏，大便则［难］（硬），其脾为约，麻仁丸主之。
（趺阳主脾胃，脾胃为气血之原，脾主阴而胃主阳，更虚更实之经也。脉浮则无血，血少则阳盛，故曰胃气强。小便，津液所化，小便数，则津枯脉涩。涩则脾血不润，不能为胃行其津液，故大便硬。约者，约束津液，便秘结也。麻仁丸，润而通之也。）
●麻仁丸
麻仁（二升，煮）　芍药（八两）　枳实（八两）　大黄（一斤）　厚朴（一斤）　杏仁（一斤，熬）
上六味为末，蜜丸桐子大，饮服十丸，日三服。渐加，以和为度。
（枳、朴、大黄，小承气（也），用之以泻胃强。麻仁、芍药，以健脾血，血润则便调。杏仁以利肺气，肺与大肠为表里，肺气调，则肠润而便行也。丸者，取其缓下也。
此节，太阴阳结症也。）
无阳阴强，大便硬者，下之，必清穀腹满。
（无阳则寒，故阴强。阴虽强，无气化血，故大便硬也。下法所以治阳盛之症，寒而下之，则脾气不运，故必腹满而下利清穀也。
此节，太阴阴结症也。）
问曰：脉有阳结、阴结（者），何以别之？答曰：其脉浮而数，能食，不大便者，此为实，名曰阳结也，期十七日当剧；其脉沉而迟，不能食，身体重，大便反硬，名曰阴结也；期十四日当剧。
（脾为统血之藏，血不润，则大便闭结。阳结者，火有馀，血不足也。火能化谷，故能食。血不润肠，故大便闭。脉浮数者，浮无血，数火盛也。火盛故曰实。十七日剧者，阳数九而性速，故不及两周而剧也。阴结者，血枯而寒也。寒不化谷，故不能食。寒而食少，则大气虚，故身重。血枯，故大便难。脉沉迟者，寒而枯涩也。十四日剧者，阴数六而性迟，迟则两周之后，更俟二日而始剧也。期二九、二六者，阴阳以两而定，加倍法也。）
脉蔼蔼如车盖者，名曰阳结也。脉累累如循长竿者，名曰阴结也。脉瞥瞥如羹上肥者，阳气微也。脉萦萦如蜘蛛丝者，阳气衰也。脉绵绵如泻漆之绝者，亡其血也。
（车盖者，士大夫之绢伞也。蔼蔼如车盖，脉浮缓、上大而中空也，乃火盛血枯之症，故病阳结。长竿，长竹木也。垒垒如循长竿，脉长迟而劲急也，乃血虚寒滞之诊，故病阴结。羹上肥，羹汤上面油脂也。瞥瞥如羹上肥，脉轻浮无根而乍聚乍散也。萦萦如蜘蛛丝，脉柔弱无力而忽来忽去也，故为阳气衰微之诊。泻漆者，倾漆于器也。绵绵如泻漆之绝，脉欲绝不绝、连绵大耎、软而忽断，故为亡血之诊也。
此二节，因结症而详辨脉症之阳阴也。）
太阴［症］（证）欲解时，从亥至丑上。
（亥子丑，太阴所为旺之三时也。欲解者，正王则邪（不）胜而解也。）


卷六  ——————————————————————————————————————————————————————————————————————————————————————————

少阴经全篇  ***************************
少阴之为病，脉微细，但欲寐也。
少阴肾也，左属水而右属火。病则火衰脉微，水虚脉细。但欲寐者，阳尽则神昏，阴虚则精倦。故少阴病，不论病之阴阳，皆昏昏欲寐也。经云：肾所生病嗜卧。嗜卧，即欲寐也。此少阴经经病，少阴一篇之总纲也。
少阴病二三日，咽痛者，［热邪客少阴之络而］可与甘草汤。不差者，与甘桔汤。
（少阴（病）二三日咽痛者，热邪客少阴之络而痛也。甘草甘平而和阴阳，故能除之。不差用甘桔汤，甘不能除，加桔梗，苦以开之也。）
●甘草汤
甘草（二两）
上一味，以水三升，煮取一升半，去渣，温服七合，日二服。
（少阴之脉循咽喉，风邪客之，挟阴火而上升，所以痛也。甘草，甘以缓上逆之阴火也。）
●甘桔汤
甘草（二两）　桔梗（一两）
上二味，以水三升，煮取一升半，去渣，分温再服。
（风为阳邪，客于少阴之络则痛。甘草，甘以缓其上逆。肺者，肾之标也。桔梗苦开肺气，肺气开则下降，阴火无上结之患也。）
少阴病，咽中痛，半夏散及汤主之。
（少阴之脉循咽喉。少阴中风，风为阳邪，阳邪挟阴火上逆，势必攻咽。肾水亦凝结成痰，上结咽中而痛矣。半夏散及汤，平上炎之阴火，消已结之凝痰也。）
●半夏散及汤
半夏　桂枝　甘草（炙，各等分）
上三味，各别捣筛已，合治之，白饮和服方寸匕，日三服。若不能服散者，以水一升煎七沸，内散两方寸匕，更煎一二沸，下火，令小冷，少少咽之。（半夏有毒，不当散服）
（此以风邪热甚，痰上壅而吐者言也。主以桂枝，祛风也。佐以半夏，消痰也。和以甘草，除热也。三物者，治咽痛之一法也。）
少阴病，咽中伤，生疮，不能言语，声不出者，苦酒汤主之。
（咽阴而生疮，则比痛更甚矣。不能言语者，少阴之脉，入肺络心，心开窍于舌，心热，则舌不掉也。声不出者，肾为声音之原，肺为声音之枢；肺属金，金清则鸣；肾火乘肺，肺热则声塞也。苦酒汤，酸以敛，辛以散，寒以润之也。）
●苦酒汤
半夏（十四枚）　鸡子（一枚，去黄）
上二味，著苦酒中，以鸡子壳置刀环中，安火上，令三沸，去渣，少少含咽之。不差，更作三服。
（阴火团聚咽中，至生疮不能言语，声不出，痰结稠黏，而燥热猖獗矣。故稠黏者，既与腻膈不宜，而燥热者复与滋润有益，故仍以半夏涤痰，鸡子润燥。苦酒即酽醋，醋以敛阴火，火降则阳邪自散，痰消而真阴得救矣。）
少阴中风，（脉）阳微阴浮者，为欲愈。
（中风之脉，本阳浮而滑，阴濡而弱。若转入少阴阴藏，而脉见阳微阴浮，微则无浮缓之象，而风邪已退。浮则非濡弱之形，而阴虚已滋矣。故为欲愈之诊也。
以上四节，少阴中风也。）
少阴病，始得之，反发热脉沉者，麻黄附子细辛汤主之。
（此太阳直转少阴之寒症也。太阳主表，表应发热。今太阳初病不热，转入少阴，身反发热，故曰少阴病，始得之，反发热也。发热何以知少阴？脉沉，故属少阴也。既属少阴，而又发热，则仍连及表矣。故用少阴表剂，麻黄附子细辛汤，以发少阴之汗也。）
●麻黄附子细辛汤
麻黄（二两）　附子（炮，一枚）　细辛（一两）
上三味，以水一斗，先煮麻黄减二升，去上沫，纳辛附，煮取三升，去渣，温服一升，日三服。
（附子补少阴之真阳，阳回寒自解。细辛散少阴之寒邪，邪去热自除。太阳者，少阴寒邪之来路。用麻黄者，从其来路而发之也。）
少阴病，得之二三日，麻黄附子甘草汤微发汗，以二三日无［里症］（证），故微发汗也。
（此承上节而言。上节始得之而身热脉沉，故用麻黄附子细辛汤，以表少阴之寒。此节得之二三日，邪逗留少阴已久，身热之外，并无里症，故以前方，去细辛之表剂，加甘草之和中，故曰微发汗。汗乃太阳津液所化，盖亦从来路以驱之也。）
●麻黄附子甘草汤
麻黄（二两）　甘草（二两）　附子（炮，一枚）
上三味，以水七升，先煮麻黄一二沸，去上沫，内甘附，煮取三升，去渣，温服一升，日三服。
（二三日，不同始得之时。易细辛以甘草者，甘缓之性，发汗亦微。同附子，则四逆之二，而温经亦专也。）
少阴病，脉微，不可发汗，亡阳故也；阳已虚，尺脉弱涩者，复不可下之。
（经云：微者，阳气衰也。少阴病脉微，则阳虚不可发汗，汗多则亡阳也。尺主肾，弱主涩，则阴阳俱衰，故又不可下，下多亡阴也。前二节，脉不微涩者，故曰无里症，而可汗也。）
病人脉阴阳俱紧，反汗出者，亡阳也，此属少阴，法当咽痛而复吐利。
（脉紧为寒，脉阴阳俱紧，寒症也。汗乃心液，热则沁出皮毛。寒症而汗出，则无阳卫外。而汗沁出皮毛，所以为亡阳也。少阴肾元阳之藏，亡阳故属少阴。肾络于咽，肾阳逆于络故痛。内寒不生土，故吐利也。）
伤寒，脉浮，自汗出，小便数，心烦，微恶寒，脚挛急，反与桂枝汤，欲攻其表，此误也。得之便厥，咽中干，烦躁吐逆者，作甘草乾姜汤与之，以复其阳；若厥愈足温者，更作芍药甘草汤与之，其脚即伸；若胃气不和谵语者，少与调胃承气汤；若重发汗，复加烧针者，四逆汤主之。
（少阴者，水火之原也。少阴脉浮，则肾经水火俱虚。卫气出于下焦，肾虚则卫阳不固，而汗自出。肾气不纳而小便数，水不制君火而烦，卫阳虚而恶寒，气血不呴濡而脚挛急。医以脉浮恶寒，有似太阳中风，投以桂枝攻其表，故曰误也。服药即厥者，盖阳虚于下为寒厥，阴虚于下为热厥，厥由于肾也。肾络于咽，咽乾烦躁吐逆，皆阴火上逆之症也。甘草乾姜汤，导阴火以归原，而缓烦躁吐逆也，阳回故厥愈而足温。更作芍药甘草汤者，盖肾经阳欲上厥，由于阴虚不能收也。阳既复原，则敛阴之药宜亟，故用芍药甘草汤以补血，而足自伸也。脾与胃为合，胃为燥金，赖湿土以和其燥。若厥后阴虚，则胃燥而不和。燥则火实，故谵语，则芍药甘草不足以和胃，须少用调胃承气汤，以治其燥。宜少与之者，以病本属寒也。若脉浮自汗，恶寒心烦，便数脚挛，医重发其汗，更用烧针以逼汗，则变症。决不若桂枝之轻，而回阳亦非甘草乾姜能胜任，故当以四逆汤，回其阳矣。）
●甘草乾姜汤
甘草（炙，四两）　乾姜（二两，炮）
上二味，以水三升，煮取一升五合，去渣，分温再服。
（炮姜入肾，能导火归原；甘草甘以缓上逆之阳，和以平吐逆之烦躁也。二味同用，辛甘可以益阳也。）
●芍药甘草汤
芍药（四两）　甘草（炙，二两）
上二味，以水三升，煮取一升半，去渣，分温再服。
（芍药味酸，甘草味甘，甘酸益血，血和即柔，所以其脚即伸也。）
少阴（病），下利，白通汤主之。
（少阴，阴藏也。下利，寒盛而阴胜也。故用白通汤，以通其真阳之气也。）
●白通汤
乾姜（一两）　附子（生用，一枚）　葱白（四茎）
上三味，以水三升，煮取一升，去渣，分温再服。
（乾姜温中，附子回阳，阳回则水土煖（暖）而寒邪散，寒散而利自止。名曰通者，以葱白通其真阳也。）
少阴病，下利，脉微者，与白通汤。利不止，厥逆无脉，乾呕烦者，白通加猪胆汁汤主之。服汤，脉暴出者死，微续者生。
（脉微，少阴本脉也。今但言微，微则无鼓动之力，似有若无，而真阳虚矣，故下利也。与白通汤，通其真阳也。服汤利仍不止，反厥逆无脉，乾呕烦者，阴寒之极，与阳药拒格，致真阳厥逆也。白通加猪胆汁，则先其所因，而伏其所主，使阳药依附自伸，自无格拒之患矣。服汤，即服白通汤加猪胆汁也。脉暴出者，借姜附之温，脉虽托出而已离根也。虚阳无根，故仍主死。脉微续者，真阳渐复，生机渐长，阳生以渐，故主生也。）
●白通加猪胆汁汤
乾姜（一两）　附子（生用，一枚）　葱白（四茎）　人尿（五合）　猪胆汁（一合）
以上三味，以水三升，煮取一升，去渣，内人尿、胆汁，令和相得，分温再服。若无胆汁亦可。
（白通汤，回阳药也。然阴寒之症，反多拒格之虞，加人尿、胆汁，热因寒用，逆者从之也。阴寒之（味），独取人尿胆汁者何哉？盖厥逆无脉，肾阳挟肝木以上升，人尿咸入肾，胆汁苦入肝，亦同气相求之意也。无胆汁亦可者，以少阴症宜味咸入肾为主也。）
少阴病，下利清穀，里寒外热，手足厥逆，脉微欲绝，身反不恶寒，其人面赤色，或腹痛，或乾呕，或咽痛，或利止脉不出者，通脉四逆汤主之。［其脉即出者愈。］
（下利清穀，手足厥冷，脉微欲绝而里寒者，阴甚于内也。身反不恶寒，面赤色而外热者，阳气格于外也。阴阳不相通，所以逆乱而为诸症。利止，即欲罢也。脉不出，阳未复也。夫脉者，气血之道路。血，阴也，非阳不行。姜附辛热，助阳也。甘草甘平，益气也。汤本四逆而分两殊，通脉加葱之谓也。上节同一脉微，同一下利厥逆呕吐，所异者，发热面赤咽腹之痛与不痛耳。乃一加尿、胆而脉暴出者死，一与通脉四逆而脉即出者愈。此其故，不可不思也。上节少阴病，先与白通汤，不但利不止，反致厥逆无脉，乾呕而烦。一切阳药，先已拒格不入，何由通脉外出，此南阳不得已，有热因寒用之法也。因思其人，阳药格拒不得入，内之阴寒已极，症复厥逆无脉，外之阳气又无，则其阳不在内不在外，駸駸乎一线几绝矣。尔时引阳，助彼回春，虽曰脉续，其实复也。复元阳于无有之乡，铢积寸累而渐起，设暴不亦和盘托出，毫无蕴蓄耶！故暴出主死。若里寒外热，反不恶寒，面色带赤，虽有下利、厥、呕、痛种种寒症，而其阳尚在体中，且其人阴至格阳于外，虽外之为热属假，阳犹未至立散，内之真阳有根。其阳既内非尽出，外不立亡，所以一招即至，尔时饮以通脉四逆，招其外亡之阳返于旧舍，虽曰即出，犹云归也。不瞬息而神即守元，故曰愈也。两条前后对看，生死同参，方可入南阳之室矣。）
●通脉四逆汤
甘草（二两）　乾姜（四五两）　附子（生用，一大枚）　葱白（四茎）
上四味，以水三升，煮取一升二合，去渣，分温再服。（其脉即出者愈。）面色赤者，加葱九茎；腹中痛，去葱加芍药二两；呕者，加生姜二两；咽痛者，去芍加桔梗一两；利止脉不出者，去桔梗加人参二两。（病皆与方相应者，乃服之）
（乾姜、附子、甘草，甘温成大热，以回其阳，阳回而阴寒自祛。加葱白者，葱能通阴阳，无捍格之虞也。面色赤，阳格甚也。加葱九茎，通阳气也。腹痛，脾阴虚也。去葱，走表也；加芍，益阴也。呕者，气上逆也。加姜，通能止逆也。咽痛，气结也。去芍，性敛也。加桔梗，苦能开也。利止脉不出，元气虚也。加参，补元也；去桔梗，恶其开也。）
脉浮而迟，表热里寒，下利清穀者，四逆汤主之。
（脉浮而迟，浮则真阳有外格之虞机，故表热；迟则真阳少生动之气，故里寒也。寒甚利清穀，四逆汤以回阳也。）
少阴病，脉沉者，急温之，宜四逆汤。
（少阴病，不必诸症具，但脉沉，则内阴寒矣，宜急温以四逆，回阳以祛寒也。）
少阴病，吐利，手足［厥］（逆）冷，烦躁欲死者，吴茱萸汤主之。
（少阴者，真阳之原也。少阴寒甚，则肝木少阳和之气，而克脾土矣，故上逆而吐，下行而利也。手足，脾主之。脾受克，则不能行气于四肢，故手足厥冷也。烦躁欲死者，阴盛格阳，而扰乱不宁也。吴茱萸汤主之，补气扶元，以降阴火也。）
少阴病，下利，脉微涩，呕而汗出，必数更衣，反少者，当（温）其上，灸之。
（微，阳虚也；涩，血少也。呕者，土寒而水逆也。汗出，阳虚不能卫外，阴弱不能内守也。更衣，古人大便必更衣也。反少者，阳虚则气下坠，血少所以勤努责而多空坐也。上，谓顶上百会穴。灸之，阳虚宜温。血又少又难温，故灸百会，升举其阳，阳升而不迫阴，阴自调和凝静也。）
少阴病，吐利，（手足）不逆冷，反发热者，不死，脉不至者，灸少阴七壮。
（少阴伤寒，寒则火不能生土，故上吐下利。吐利，则真阳有外亡之虞。手足，诸阳之本。手足不逆冷而身热，内之真阳有根，即脉伏不至，决非死症。灸少阴七壮者，用火温经，即阳回而脉自至也。少阴，应涌泉穴。）
少阴病，脉紧，至七八日，自下利，脉暴微，手足反温，脉紧反去者，为欲愈也，虽烦下利，必自愈。
（少阴始病脉紧，紧为寒，而手足逆厥冷，寒盛阳虚也。至七八日，病传一候矣。忽自下利，盖阴寒内盛，必下泄也。自利之后，脉忽变微，微则阳虚，手足应冷。如手足反温，紧脉反去，则脉微者，乃邪气向衰之兆，而真阳内复之征也。阳复则邪散，故为欲愈也。即利虽未止，而见心烦，烦乃火症，阴寒病而见火症，故可以决其愈也，必愈也。
以上十四节，少阴经伤寒症也。）
少阴病，得之一二日，口中和，其背恶寒者，当灸之，附子汤主之。
（少阴病，得之一二日，病未久也。口中和，不燥不渴也。背者，胸中之府。其背恶寒者，胸中有湿，则阳无从受气以卫其背，背独恶寒而他处不恶也。灸之以火，所以扶阳也。阳附于背也。附子汤主之，所以温中而散湿也。灸何穴，应任脉关元。）
●附子汤
附子（二枚）　人参（二两）　白术（四两）　白茯（三两）　白芍（三两）
上五味，以泉水八升，煮取三升，去渣，温服一升，日三服。
（附子散寒，白茯利水。然而气不王（旺），则寒不去，用人参以补气。土不健，则湿不行，用白术以燥脾。但脾乃统血之藏，血不濡则脾不健，用白芍以养血也。）
少阴病，身疼痛，手足寒，骨节痛，脉沉者，附子汤主之。
（脾主肌肉四肢，脾为湿土，少阴寒湿，则火不生土，故肌肉痛而手足寒。肾主骨，寒湿流于关节，故痛。脉沉，沉主水也。附子汤，温中燥湿，以通水道也。）
少阴病，二三日不已，至四五日，腹痛，小便不利，四肢沉重疼痛，自下利者，此为有水气，其人或咳，或小便利，或下利，或呕者，真武汤主之。若咳者，加五味子半升、细辛（一两）、乾姜［各］一两；若小便利者，去茯苓；若下利者，去芍药，加乾姜二两；若呕者，去附子，加生姜足前成半斤
（腹痛，小便不利，阴寒内甚，湿胜而水不行也。四肢沉重疼痛，寒湿内渗，又复外薄也。自下利者，湿既甚，而水不行，则与谷不分清，故曰此为有水气也。或有诸症，大约水性氾滥，无所不之之故也。真武汤，北方司水之神，以之名汤，义取主水。然阴寒甚而水氾滥，由阳困弱而土不能制伏也。故用白术、白茯，燥土胜湿；芍药、附子，健脾助阳；生姜通阳，则水有制而阴寒退，阳得和而湿气祛矣。咳者，寒水搏肺也。五味保肺，乾姜、细辛散寒行湿，故加之。小便利，白茯利水，故去之。下利者，阴寒胜也。芍性收，故去之。姜性温，故加之。呕者，气逆浊升也。附子壮热，故去之。生姜止逆，故加之也。）
少阴病，欲吐不吐，心烦但欲寐，五六日，自利而渴者，属少阴也，虚故引水自救；若小便色白者，少阴病形悉具，小便白者，以下焦（虚）有寒，不能制水，故令色白也。
（少阴为寒水之藏。少阴病寒湿，则土亦寒而淖。欲吐不吐，白利慾寐，皆脾不健运，而水泛神昏也。水泛于中，则水道不通，不能制火，故心烦而渴也。属少阴者，属少阴寒湿症也。虚故引水自救者，肾虚水泛，则湿碍水道而烦渴，渴故饮水自救也。肾与膀胱为表里，少阴病湿，故小便亦色白也。湿则寒，故曰下焦有寒，不能制水，故令色白也。）
少阴病，饮食入口则吐，心下温温欲吐，复不能吐，始得之，手足寒，脉弦迟者，此胸中实，不可下也，当吐之。若膈上有寒饮，乾呕者，不可吐也，［急］（当）温之，宜四逆汤。
（少阴病，饮食入口则吐者，宿食不消也。心下，胃口也。温温欲吐，复不能吐者，胃口寒也。故始得病，则手足寒，胃乃阳气之原也。脉弦迟者，迟为寒，寒则食郁土中，肝欲升不能升，而脉弦矣。内有宿食，故曰胸中实。不可下，当吐者，寒为阴，阴可吐不可下也。若膈上有寒乾呕，则非食积实滞，少阴阳虚之症，吐之则阳亡，而不可吐矣。宜急温以四逆，以散其寒饮也。）
病发热头痛，脉反沉，若不差，身疼痛，当救其里，［宜］四逆汤（方）。
（头痛发热，表症也。脉应浮而反沉，沉属阴，则表症应差。若病不差而身疼痛，则属寒湿，湿在少阴，流及膀胱，所以头痛身热也。湿痹之脉本沉，宜四逆汤，里温而湿行也。）
少阴病，下利便脓血者，桃花汤主之。
（脾为湿土而统血，肾为寒水而主闭藏。寒湿在少阴，则肾失闭藏。故脾血不统，而下利腥秽也。桃花汤主之，温肾以涩脾土也。）
●桃花汤
乾姜（一两）　粳米（一升）　赤石脂（一斤，半全，半末）
上三味，以水七升，煮米令熟，去渣，温服七合。内赤石脂末方寸匕，日三服。若一服愈，余勿服。
（乾姜辛温入肾，粳米甘平入脾。赤石脂重涩入肠，半末半全，全取其气，则不餬口可服；末用其质，则能恋肠止脱也。）
少阴病，二三日至四五日，腹痛，小便不利，下利不止，便脓血者，桃花汤主之。
（少阴病则肾寒。二三日至四五日腹痛，肾寒不生土，土寒而腹痛也。寒不化气，故小便不利。水不利则湿并大肠，故下利不止。脾寒血不统，便脓血也。故用桃花汤温涩其脾肾也。）
伤寒服汤药，下利不止，心下痞硬。服泻心汤已，复以他药下之，利不止，医以理中与之，利益甚。理中者，理中焦，此利在下焦，赤石脂禹馀粮汤主之。复［利］不止者，当利其小便。
（伤寒服汤药，下利不止者，服药不对病。寒湿传入少阴肾，肾主二便，利不止也。心下痞硬，寒湿则肠不运也。投泻心汤，泻心汤寒，故不能愈病也。复以他药下之，痞属阴，下非其法也。与之理中，利益甚者，少阴肾恶燥；理中，理中焦寒湿之方。下焦寒湿利则恶燥，故益甚也。主以赤石脂禹馀粮汤，涩以止利，热以祛寒也。利仍不止，湿未除也。当利其小便，小便利，则湿行而愈也。）
●赤石脂禹馀粮汤
赤石脂（一斤，碎）　禹馀粮（一斤，碎）
上二味，以水六升，煮取三升，去渣，分温三服。
（赤石脂性温味涩，禹馀粮性热味甘，温热可以祛寒，甘涩可以平湿，湿平寒祛，利自止矣。）
少阴负趺阳者，为顺也。
（少阴，寒水之藏。肾阳虚则病寒湿。少阴负趺阳者，少阴脉衰，趺阳脉盛也。阳者，胃脘之阳。趺阳盛，则胃气有权，肾阳有根。阳盛则寒湿易愈，故为愈也。
以上十节，少阴寒湿症也。）
少阴病，得之二三日以上，心中烦，不得卧，黄连阿胶汤主之。
（热病传少阴五六日，今二三日以上得之，阴虚火盛，传入迅速也。阳不归于阴，火邪并于心，故不卧而烦也。黄连阿胶汤，所以清热而滋阴也。）
●黄连阿胶汤
黄连（四两）　黄芩（一两）　芍药（三两）　阿胶（三两）　鸡子黄（二枚）
上五味，以水五升，先煮三味取二升，去渣，内胶烊，令小汗，内鸡子黄，搅令相得，温服七合，日三服。
（黄连、黄芩，所以清火；白芍、阿胶，所以滋阴；鸡子黄入血分而清烦热。血润火清，而心烦不卧自止也。）
少阴病，下利，咽痛，胸满，心烦［者］，猪肤汤主之。
（少阴，水火之藏，水虚则火盛矣。下利者，传化失常，火性迅速也。咽痛者，火客少阴之经而痛也。胸痛者，少阴经其支者注胸中，热气壅而满也。烦者，心为火，火併于心而烦也。猪肤汤，壮水以制火也。）
●猪肤汤
猪肤（一斤）
上一味，以水一斗，煮取五升，去渣，加白蜜一升，白粉五合，熬香，和相得，温分六服。
（猪，水兽也，取其肤作汤。肤，革外薄皮，色黑入肾，润燥之品也。盖热耗阴液，肾水泛而失开合之机，故下利胸满。一切苦寒，概不用者，以肾恶燥。味苦者能坚，坚则必燥也。佐以粉蜜，培土和金，金不以下利介意，然利亦少阴燥利耳。所以除燥润水，水制火，则咽愈；肾能合，则利止也。）
少阴病，脉细沉数，病为在里，不可发汗。
（少阴，水藏也。脉细则无水，沉主阴分也。脉数则有火，阴分有火无水，故为病在里，不可发汗也。）
少阴病，咳而下利谵语者，被火气劫故也。小便必难，以强责少阴汗也。
（脉细沉数，不可发汗，如强出汗，汗出则血愈虚，火愈盛。火乘肺则咳，火下注则利，火盛则胃燥而谵语。被火气劫故者，言咳利谵语，总被火气劫夺阴津之故耳。阴津被截，故小便必难。盖少阴主二便，因强责汗伤津液也。）
少阴病，但厥无汗，而强发之，必动其血，未知从何道出，或从口鼻，或从目出（者），是名下厥上竭，为难治。
（阴虚于下，则为热厥。但厥无汗，阴虚热厥也。强发其汗，必动血者，汗乃血化，阴虚无汗而强发之，汗药上升，助火炎上，故必动血也。从口鼻出者，脾胃血也。脾窍于口，胃络络鼻。从目出者，肝血也。肝窍于目也。下厥上竭者，肾位下，肾水枯则热深于内而厥，故曰下厥。口鼻目位上，血出于上，故曰上竭。阴虚而又夺血，所以难治也。）
少阴脉弱而涩，弱者微烦，涩者厥逆。
（弱涩为阴虚火盛之诊。阴弱不能制火，故烦。涩则阳有馀，热深于内，故厥逆也。）
少阴，八九日，一身［及］手足尽热者，以热在膀胱，必便血也。
（阴寒之症，喜其有热，热则阳复，寒邪自退。阳热之症，畏其有热，热邪不减，阴津愈竭。少阴病八九日，则阴气当复，乃反一身及手足尽热，热邪在表。表乃膀胱经行之地，膀胱为太阳，阳盛则血妄行，所以必便血也。）
少阴病，下利便脓血者，可刺。
（少阴燥热，则下利燥热脓血。可刺者，刺幽门穴，以泻少阴冲脉之热也。穴在巨阙两旁各五分，陷中者中，刺应五分。）
少阴病，得之二三日，口燥咽乾者，急下之，宜大承气汤。
（少阴病二三日，病初得也。口燥咽乾者，肾水枯而燥热盛也。急下以大承气汤，燥土以救真阴也。）
少阴病，六七日，腹胀，不大便者，急下之，宜大承气汤。
（六七日，应阴复之时。腹胀不大便者，胃实而有燥屎也。急下以大承气汤，泻土以救水也。）
少阴病，自利清水，色纯青，心下必痛，口乾燥者，［急］（可）下之，宜大承气汤。
（少阴病，自利清水者，燥屎结于中，旁流清水也。色纯青者，青为木色，肝乃木藏，肝不散精，木色见也。心下，胃口也。燥邪结胃，所以痛也。口乾燥者，水竭火炎也。急下以大承气汤，泻土以救水也。
以上十一节，少阴热病也。）
少阴病，下利，六七日，咳而呕渴，心烦不得眠者，猪苓汤主之。
（少阴病下利，病湿也，湿胜则濡泻也。六七日，一候也。湿热乘肺，故咳。湿搏脾藏，故呕。湿蓄则水道不通，故渴而心烦也。不得眠者，湿热胜则胃不和而卧不安也。猪苓汤，利湿清热，以益阴也。）
少阴病四逆，其人或咳、或悸、或小便不利、或腹中痛、或泄利下重者，四逆散主之。
（阴虚于下，则为热厥。四逆者，手足厥逆也。咳者，阴火乘肺也。悸者，水气乘心也。小便不利，气化不及州都，水不行也。腹中痛，阴虚而阳亦虚也。泄利下重，气滞于下也。四逆散主之，养阴通滞也。）
●四逆散
甘草（炙）　枳实（炙）　柴胡　芍药（各十分）
上四味，捣筛，白饮和服方寸匕，日三服。咳者，加五味子、乾姜各五分，并主下利。悸者，加桂枝五分；小便不利者，加茯苓五分；腹中痛者，加附子一枚。泄利下重者，先以水五升，煮薤白三升，煮取三升，去渣，以散三方寸匕内汤中，煮取一升半，温再服。
（芍药、甘草，补血以行气于阴。柴胡、枳实，升阳散滞，以行气于阳。阴阳相接，则厥愈也。咳加五味、乾姜，（遵）导阴火也。并主下利，温肾也。悸加桂枝，伐肾邪也。小便不利，加茯苓，利水也。腹痛加附子，扶阳也。泄利下重，加薤白，通滞气也。
以上二节，少阴湿热症也。）
少阴病，恶寒而蜷，时自烦，欲去衣被者，可治。
（阳直阴曲。蜷，曲卧也。少阴病，恶寒而蜷，寒症也。自烦欲去衣被，寒病而见（现）阳症也，故可治也。）
少阴病，下利，若利自止，恶寒而蜷卧，手足温者，可治。
（下利恶寒而蜷卧，寒症也。利能自止，少阴真阳犹能翕合也。手足，诸阳之本，温则阳存，所以可治也。）
少阴病，恶寒身蜷而利，手足逆冷者，不治。
（少阴下利恶寒身蜷，内外阴寒盛矣。手足，诸阳之本，逆冷则真阳已绝，故为不治。）
少阴病，吐利躁烦，四逆者死。
（由吐利而躁烦，阴阳离脱而扰乱也。加之四逆，真阳绝矣。不死何待？此与茱萸汤症，只从躁烦四逆先后上辨，一则阴中尚现阳神，一则阳尽惟存阴魄耳。）
少阴病，四逆恶寒而身蜷，脉不至，不烦而躁者，死。
（四逆、恶寒、身蜷，阳虚极矣。脉者，血之府。脉不至，阴亦亡也。不烦而躁者，无阳故不烦，阴盛故扰乱也。所以主死也。）
少阴病，下利止而头眩，时时自冒者，死。
（少阴病下利，则阴亡于下矣。头眩者，阴亡于下，火炎于上也。至于时时自冒，则火炎于上者，无宁时矣，不死何待？盖阳回利止则生，阴尽利止则仍死也。）
少阴病，脉沉微细，但欲寐，汗出不烦，自欲吐，至五六日自利，复烦躁不得卧寐者，死。
（少阴病，微脉沉细，不独阳衰，而阴亦枯，故欲卧汗出不烦。阴阳俱虚，则浊火上逆，故恶心呕吐。浊火升则清阳下滞，故自利也。烦躁者，吐利伤其阴阳，阳亡则躁，阴亡则烦也。不能卧寐，阳不归阴，阴阳分离，所以死也。）
少阴病六七日，息高者，死。
（少阴病七日，乃应阴复之时，反能呼不能吸而息高者，以少阴亡于下，太阴气促于上也。盖肾为气原，气为息本，息不及肾。）
少阴病欲解时，从子至寅上。
（子、丑、寅三时辰乃少阴旺时，少阴病将得旺气而解。）


卷七  ——————————————————————————————————————————————————————————————————————————————————————————

厥阴经全篇  ***************************
厥阴之为病，消渴，气上［冲］（撞）心，心［下］（中）疼热，饥而不欲食，食则吐蛔。下之，利不止。
（足厥阴肝木，为藏血之藏，病则血不藏也。而木枯生火，火烁津液，故饮水多而不能止渴也。气上冲心者，木病授气于心，故木升而上冲也。心下，胃口也。肝经挟胃贯膈，木邪乘胃，胃火郁而疼热也。食气入胃，散精于肝，肝病不能散精，脾胃虽饥，而肝不欲食也。蛔虫，胃脘之虫。不欲食而强食之，则木邪上逆，蛔亦不安而吐也。下之，则肝木清气下陷，故泄利不止也。此厥阴经经病，一篇之总纲也。）
伤寒一二日至四五日，［而］厥者必发热。前热者后必厥，厥深者热亦深，厥微者热亦微。厥应下之，而反发汗者，必口伤烂赤。
（厥者，阴虚不能接阳，阴阳气不相接而四肢逆冷也。厥必发热者，阴虚人必阳盛身热也。前热后必厥者，阳盛者必阴虚不能接阳而厥也。阳之盛不盛，由于阴之虚不虚。故曰：厥深热亦深，厥微热亦微也。厥应下之，阳盛阴虚，下之乃愈，越人法也。不下而汗，所以曰反。汗剂助风热上攻厥阴之脉环唇，故赤烂而伤也。）
伤寒先厥后发热，下利必自止，而反汗出，咽中痛者，其喉为痹。发热无汗，而利必自止。若不止，必便脓血；便脓血者，其喉不痹。
（先厥后发热，阴虚者，阳必盛也。下利乃脾病，阳盛则火能生土，故利自止。汗乃心液，汗出，阳邪通心，心液不敛也。汗出则心液伤而心火炎，结于咽故痛而成喉痹。痹者，闭也。发热无汗，而利自止，阳盛，火生土而利止也。若不止，则阳太盛矣，故血热妄行而便脓血。脓血既下，则火亦下泄，不复上结，故其喉不痹也。）
伤寒热少厥微，指头寒，默默不欲食，烦躁。数日，小便利，色白者，此热除也，欲得食，其病为愈。若厥而呕，胸胁烦满者，其后必便血。
（邪在厥阴，本轻者，则热与厥俱微，故但指头冷，而不至于逆冷也。然木邪乘土，自不能食。虽曰烦躁，较邪重者原不同，乃因循至于数日。小便利，则火有去路。正气复而热除，故能食而愈也。若呕厥而烦满者，厥阴之邪本重，上逆而呕，内壅而烦满，则阳邪偏盛，肝经血热，必至便血也。此节分两截看，始瞭然也。）
厥阴中风，脉微浮［者］为欲愈，不浮为未愈。
（中风之脉，本阳浮而滑，阴濡而弱。今脉微浮而不滑，则阳邪已退，故为欲愈，以浮乃木之性也。不浮，则风邪不达表，故为未愈。
以上四节，厥阴中风症也。）
下利脉大者，虚也，以［其］强下之故也。设脉大浮革，因而肠鸣者，属当归四逆汤［主之］。
（脉大则中空，故曰虚也。阴者，中之守，下多亡阴。强下之，则阴不守中，所以中空而脉大也。设脉大而兼浮革，浮则有表无里，革则水火相息，因而肠鸣，则为厥阴血枯虚寒之症。盖木气得寒气，邪正相薄而肠鸣也。故属当归四逆汤，养血以祛寒。）
●当归四逆汤
当归（三两）　桂枝（三两）　芍药（三两）　甘草（二两）　细辛（二两）　通草（二两）　大枣（十二枚）
上七味，以水八升，煮取三升，去渣，温服一升，日三服。
（肝藏血，血虚则脉大。当归、白芍，和血养营；细辛、桂枝，辛温平肝；甘草、大枣，甘味入脾，脾为血原，原润血足；通草通血脉，兼利小便，而主下利也。）
手足厥寒，脉细欲绝（者），当归四逆汤主之。
（厥阴血虚，则阴阳不接，而手足厥寒，脉细则少阴细而至于欲绝，不但少濡润之气，并乏充实阳下之象矣。当归四逆汤，养血散寒，厥自止，脉自充也。）
若其人［素］（内）有久寒者，（宜）当归四逆加吴萸生姜汤［主之］
（此节承上而言也。若人未病之先，向有积寒，及邪传厥阴，阴阳不接，因而寒厥，脉细欲绝者，则非专治阴血所以胜任，故加吴萸生姜之辛温，以驱（素）有之寒也。）
●当归四逆加吴萸生姜汤
当归（三两）　桂枝（三两）　白芍（三两）　细辛（二两）　甘草（二两）　通草（二两）　生姜（三两）　大枣（二十五枚）　吴茱萸（半升）
上九味，以水六升，清酒六升，煮取五升，去渣，分温三服。
（当归四逆汤，养血以通脉也。加吴萸生姜，辛燥走肝，肝藏血，辛则能润，温则祛寒，兼之以酒，直达经络也。）
下利，脉沉弦者，下重也；脉大者，为未止；脉微弱数者，为欲自止，虽发热，不死。
（下利，阴寒盛也。脉沉主里，脉弦属肝，肝木清气，欲升不能升则弦，弦则清气下注，所以重也。脉大则病进，故为未止。脉微弱而数，则邪气向衰之诊。且数为火，寒症而见火脉，即虽身表发热，皆真阳来复之征，寒邪必自散，所以不死也。）
下利，脉沉而迟，其人面少赤，身有微热，下利清穀者，必郁冒汗出而解，病人必微厥，所以然者，其面戴阳，下虚故也。
（脉沉主里，脉迟主寒。下利而脉沉迟，寒凝于里矣。故阳格于外，而（面）表少（赤），身表微热也。下利清穀，里寒完穀不化也。郁冒汗出而解，阳格于外则下虚，故汗必郁冒也。解必微厥，阳格于上，阴阳不相接也。所以然者三句，南阳自为注解也。戴阳，阳格而戴于上也。阳格于上，故曰下虚也。）
下利清穀，里寒外热，汗出而厥者，通脉四逆汤主之。
（下利清穀，完穀不化矣，故曰里寒。身表有热，故曰外热。表气不固而汗自出，汗后阴阳不接而发厥冷，则真阳有欲亡之势。故用四逆以回阳，加葱以接阴阳也。）
下利清穀，不可攻表，汗出必胀满。
（内寒则完穀不化，治宜温里，故不可攻表。汗出，则阴伤而阳亡，故浊阴独治，而胀满可必也。）
吐已下［继］（断），汗出而厥，四肢拘急不解，脉微欲绝者，通脉四逆加猪胆汁汤主之。
（吐止而下继之，则阴阳两亡，阳亡则外卫疏而汗自出，汗出则阳更虚，阴阳不接，因而致厥。阴血不能养筋，而四肢拘急不解。脉微欲绝者，阴虚则少濡润流通之象，阳衰而无充实长大之形也。吐已而汗下未止，濡弱之阴难于滋润，虚微之阳可以迅续，阳王（旺）可以全阴也。此所以用通脉四逆加猪胆汁汤，以回其阳也。继字，俗本做断字，今正之。）
●通脉四逆加猪胆汁汤　（仍用少阴经加减法。）
甘草（炙，二两）　附子（生用，一枚）　乾姜（三两）　葱白（四茎）　猪胆汁（半合）
上五味，以水三升，先煮四物，取一升二合，去渣，入胆汁，分温再服。
（阴寒之症，必以温药温之。然恐格拒不入，加葱以通阳，猪胆汁引之深入，此伏其所主，而先其所因也。不用人尿用胆汁，盖胆附于肝，肝经同类相求之意耳。）
恶寒脉微而复利，利止［血亡］（亡血）也，四逆加人参汤主之。
（恶寒脉微，阳虚也。复利者，曾利止而又利也。利止，利又止也。止而利，利而止，更作更息。但内既虚寒，利安能时作时止？其止者，因亡血之故耳；非虚寒之利，能时自止也。亡血，南阳何不以血药补血？然既利而恶寒脉微，因而复利，利又自止，亡血之故，原因阳气不统而亡，血药必滑，非利所宜。故以四逆回阳，加参补气以生血，乃治病求其本欤。）
●四逆加人参汤
甘草（炙，二两）　乾姜（一两半）　附子（生用，一枚）人参（二两）
上四味，水用三升，煮取一升二合，去渣，分温再服。
（气能生血，血亡益气，阳生阴长之道也。所以亡血利，加人参于四逆之中，补气回阳以生血也。）
大汗出，热不去，内拘急，四肢疼，又下利厥逆而恶寒者，四逆汤主之。
（阴寒之与阳邪异者，阳邪汗出则解，阴寒汗出则殆也。以阴不得有汗，故大汗出，则真阳有外亡之势，而表热究不能去也。盖阳邪欲从外散，真阳欲其内返也。寒邪逼阳于外，则内之阳气不布，故拘急不舒，下利恶寒。四肢，诸阳之本，阳不接阴，疼痛厥逆也。四逆汤主之，回阳也。）
呕而脉弱，小便复利，身有微热，见厥者，难治，四逆汤主之。
（脉弱则内火虚，呕而小便利，则肝邪上升之势甚猛，肾经内藏之关不紧。身已微热，已见逼阳于外。手足，诸阳之本。见厥，则阳衰不能接阴，故曰难治。四逆汤主之，回阳非此不可也。）
大汗，若大下，利而厥冷者，四逆汤主之。
（汗大泄，利大下，因而阴阳不接，四肢厥冷，真阳有外亡之势，故用四逆以回阳。）
吐利汗出，发热恶寒，四肢拘急，手足厥冷者，四逆汤主之。
（吐利汗出，周身之门户洞启。发热恶寒，真阳已逼于身表。四肢为诸阳之本，不但阴阳不接而厥冷，且已强硬拘急而无阳。欲回真阳，安得不以四逆主之乎？）
既吐且利，小便复利，而大汗出，下利清穀，里寒外热，脉微欲绝者，四逆汤主之。
（上吐而下利，完穀不化，内虚寒矣。小便利，大汗出，膀胱开而不合，真阳逼于外，故里寒而外热，脉无微阳而欲绝也。四逆汤主之，以回阳也。前吐已而下继，因厥而脉微欲绝，四逆加葱白胆汁，所以通阳也。此则上脱下脱而不厥，故仍用阳药以回阳也。）
乾呕，吐涎沫，头痛者，吴茱萸汤主之。呕家有痈脓［者］，不可治呕，脓尽则愈。
（厥阴之脉，挟胃贯膈，循喉咙之后，上出于督脉会于巅。厥阴阴邪上逆，则乾呕吐涎沫而头痛矣。主以吴茱萸汤，肝木之邪上升，吴萸之性善下，生姜止逆，参枣补正也。如若呕因痈脓，则属湿热，故不可吴萸治之。必去其脓，而呕方止也。）
病人有寒，复发汗，胃中冷，必吐蛔。
（病人有寒，寒在厥阴也。厥阴属木，复发其汗，木邪愈横，势必乘胃。蛔乃胃脘之虫，寒邪乘胃，胃冷则胃不安，所以上吐也。）
病［人］（者）手足厥冷，言我不结胸，小腹满，按之痛者，此冷结在膀［光］（胱）关元也。
（言我不结胸，知非阳邪不结于阳位也。小腹满，按之痛，知是阴邪必结于阴位也。冷结在膀胱关元，言非蓄血蓄水症也。关元，任脉穴，在脐下三寸。因冷结关元，故阳不布，而四肢厥冷，言冷结，则当灸。用灸用温，以助阳也。）
伤寒脉促，手足厥逆［者］，可灸之。
（伤寒脉（促），则阳（气）跼蹐可知。更加手足厥冷，其阳必为阴寒格拒不能返，故宜灸以通其阳也。通阳当灸何穴？应气海。
以上十八节，厥阴伤寒症也。）
伤寒发热四日，厥反三日，复热四日，厥少热多（者），其病当愈；四日至七日，热不除者，必便脓血。
（风为阳，寒为阴。厥阴，阴藏而属风木，故风寒传厥阴。风则发热，寒则发厥逆。风寒之轻重，一视厥逆、热之多少。发热四日，厥三日，复热四日，连前共热八日。厥阴，两阴交尽之藏。而病风多寒少，风为阳，阳胜故病当愈。若四日至七日热不除，则纯乎风矣。风入肝，肝藏血，久风入中，乃为肠（风），故必便脓血也。）
伤寒厥四日，热反三日，复厥五日，其病为进，寒多热少，阳气退，故为进也。
（厥阴藏本无阳，故受邪，则阳不接阴而厥。厥为寒，厥九日，而发热三日，故曰寒多热少。寒多，故曰阳气退，其病为进也。）
伤寒始发热六日，厥反九日而利。凡厥利者，当不能食，今反能食者，恐为除中。食以［素］（索）饼，不发热者，知胃气尚在，必愈，恐暴热来出而复去也。后［三］日脉之，其热续在者，期之旦日夜半愈。所以然者，本（发）热六日，厥反九日，复发（热）三日，并前六日，亦为九日，与厥相应，故期之旦日夜半愈。后三日脉之，而脉数，其热不罢者，此为热气有馀，必发痈脓也。
（阳盛则热，阴盛则厥。厥利九日，发热止六日，则阴盛阳虚矣。阳能杀穀。厥利者，阳衰当不能食。今厥利九日，反能食，故恐为除中。除中症者，脾胃真气消，求救于食而不能食。消食系邪火而非真火，故能食而热，恐为除中。食以索饼，而不发热，则其能食，系胃气之真气强，而非邪火消中，求救于食也。必愈者，胃强必愈也。但厥阴阴藏，热少厥多，岂能即愈！故九日厥后再发热。然恐暴热，来而复去，仍厥多热少，与九日之厥不相应，故隔三日诊脉，脉不数而身尚热，则今热三日，与前六日，亦共九日，与厥之九日相应，寒热均平，故期旦日夜半愈也。旦日夜半者，明日夜半子时。阴中之阳初生，故阴经风寒之症解也。所以然者八句，南阳自为注解，以解前半节之语也。后三日脉之，南阳复述前文。以不愈者，而必其变症也。脉数而热不罢，较之脉不数，其热续在者，热气有馀矣。肝藏血，热有馀，则逼血逆于肉腠，故必发痈脓之症也。）
伤寒病，厥五日，热亦五日，设六日当复厥，不厥者自愈，厥终不过五日，以热五日，故知自愈。
（厥症，总期乎阴阳平和，方能顺接。凡症候之胜复，治法之进退，一准乎此。五日不必拘，大约厥与热平，气和而不加厥，则阴阳已顺接矣。末三句，即上文之注解。云自愈者，见厥热已平，其他些小之症，俱不足言，而可自愈者矣。）
伤寒先厥，后发热而利者，必自止，见厥复利。
（厥为阴胜，热为阳胜。先厥后热，则阳胜矣。利乃脾土之症，土赖火生，故利自止。如再见厥，则阴盛矣，故必复利也。）
下利腹胀满，身体疼痛者，先温其里，乃攻其表，温里宜四逆汤，攻表宜桂枝汤。
（厥阴阴藏，藏寒则下利，而复胀满。肌肉属脾土，风邪乘之，则身体痛。先温其里，后攻其表，急者先治也。温里四逆汤，扶阳以祛寒也。攻表桂枝汤，养脾以散风也。）
下利后，身疼痛，清便自调者，急当救表，宜桂枝汤（发汗）。
（下利后，清便自调，寒邪已解也。身疼痛，风未散也，故当救表以桂枝汤也。）
伤寒脉微而厥，至七八日肤冷，其人躁无暂安时者，此为藏厥，非为蛔厥也。蛔厥者，其人当吐蛔。［今］病者静，而复时烦（者），此为藏寒，蛔上入（其）膈，故烦，须臾复止，（得食而呕），又烦者，蛔闻食臭出，其人当自吐蛔。蛔厥者，乌梅丸主之。又止久［痢］（利）。
（厥症脉微，中气衰也。若至七八日，肤冷而躁无暂安之时者，阳亡于内，阴扰于上而不安。病名藏厥，藏厥亡阳，治宜回阳。若吐蛔而时烦时止者，则虽手足逆冷，名为蛔厥。盖因藏寒，则蛔不安居。食入于胃，散精于肝，蛔闻食气而动，故吐蛔而烦。蛔不上膈，故静而不吐不烦也。乌梅丸，安蛔而和阴阳也。又止（主）久痢者，和阴阳而固脱也。）
●乌梅丸
乌梅（三百枚）　黄连（一斤）　黄蘖（六两）　乾姜（十两）　附子（炮，六枚）　桂枝（六两）　蜀椒（去汗，四两）　细辛（六两）　人参（六两）　当归（四两）
上十味，另捣筛，合治之。以酽醋浸乌梅一宿，去核，蒸之五升米下，饭熟捣成泥，和药令相得，内臼中，加蜜杵二千下，丸如桐子大。先食饮服十九，日三服。稍加至二十丸。禁生、冷、滑物、臭食等。
（乾姜、附子、细辛、蜀椒，辛温以解阴寒之邪；桂枝、黄连、黄蘖，辛苦以清阳逆之邪。人参以补气，当归以补血。乌梅醋蒸，味酸入肝。肝之气血平，阴阳和，厥自止，蛔自安矣。
以上八节，厥阴风寒症也。）
伤寒厥而心下悸者，宜先治水，当［用］（服）茯苓甘草汤，却治其厥；不尔，水渍入胃，必作利也。
（厥而心下悸者，水停心下，甚者则悸也。水停则阳虚而不能接阴，故手足厥冷。茯苓甘草汤，利水也。水渍入胃作利，湿胜则濡泻也。
此节，厥阴湿症也。）
病如桂枝症，头不痛，项不强，寸脉微浮，胸中痞硬，气上冲［咽喉］（喉咽），不得息，此为胸［中］有［寒］（塞）也。当吐之，宜瓜蒂散。［诸亡血（虚）家，不可与瓜蒂散。］
（病如桂枝症，如中风之汗出身热也。肝为木，木病则火焚，故身热汗出也。头项不痛（强），以非太阳症，故太阳经行之地无恙也。寸口一盛，病在厥阴；寸脉微浮，寸口一盛也。厥阴脉贯膈注肺，胸中乃厥阴经行之地。湿痰在胸，则大气不布而痞硬也。气上冲咽喉，肝病而相火炎上也。不得息者，湿痰在胸，心肺不能呼出，肝肾不能吸入也。胸中有塞，胸中有湿痰闭塞也。当用瓜蒂散以吐之，从上越以开塞也。诸亡血虚家不可与，亡血则阴虚，阴虚不能吸阳，吐之有阳亡之祸也。胸中有塞，塞字，俗本误作寒，今正之。）
●瓜蒂散
瓜蒂（一分，熬黄）　赤小豆（一分）
上二味，各别捣筛为散已，合治之，取一钱匕，以香豉一合，热汤七合，煮作稀糜，去渣，取汁和散，温顿服之。不吐者，少少加，得快吐乃止（诸亡血虚家，不可与瓜蒂散）。
（瓜蒂苦寒，能吐顽痰而快膈；小豆酸平，善涌风痰而逐水。二物佐以香豉之升发，所以为上涌湿痰之方也。）
病人手足厥冷，脉乍紧者，邪结在胸中，心下满而烦，饥不能食者，病在胸中，当须吐之，宜瓜蒂散。
（手足厥冷，肝病而阴阳不接也。脉乍紧，湿脉阴小而急也。邪结胸中，厥阴邪结，湿痰在胸也。心下，胸中也。邪结，则大气不布，故满。邪结，则水道不通，不能制火，故烦。食入于胃，散精于肝。肝病不能散精，胃虽饥而肝不能食也。以胸中属肝邪，故当吐以瓜蒂散。）
病胸上诸实，胸中郁郁而痛，不能食，欲使人按之，而反有涎唾，下利十馀行，其脉反迟，寸口脉微滑，此可吐之，吐之则利止。
（胸上病诸实者，痰实有形之实，结于胸上也。痰食结，则肝不散精，故不能食。肝木既病，则克脾土，故胸中郁郁而痛也。欲使人按之者，湿痰凝滞，喜抚摩也。按之则痰动，而有涎沫泛上也。木郁，则生气不舒，故脉反迟。清气下陷，因而下泄，故利。寸口候太阴，湿痰在胸，故寸口微滑。滑，痰脉也。可吐之者，木郁宜达之也。吐之则利止者，清气升而利止也。）
伤寒六七日，结胸［实热］（热实），脉沉（而）紧，心下痛，按之石硬者，大陷胸汤主之。
（伤寒六七日，病传厥阴时也。结胸实热，痰、食、热邪，结于胸也。脉沉紧，沉主里，紧因实也。痰食实热，故按之石硬。而可用大陷胸汤，下夺之也。）
伤寒十馀日，热结在里，复往来寒热者，与大柴胡汤；但结胸，无大热者，此为水结在胸胁也，但头微汗出者，大陷胸汤主之。
（十馀日，日久未解也。热结在里，阳邪结于内也。肝与胆为表里，热结厥阴，故少阳往来寒热症见也。与大柴胡汤，清寒热以泻结热也。此一段，厥阴之热病也。但结胸，无大热，非热病，而系湿热结于胸也。胸胁，肝之部分。湿热在厥阴，故曰水结在胸胁也。头乃膀胱经行之地，膀胱为水府，湿亦水属，沁入膀胱，故头微汗。大陷胸汤，祛湿热也。
上三节，邪在胸中高位，高者越之。此二节，邪在心下胸胁，下者导之。因其势也。）
藏结无阳［症］（证），不往来寒热，其人反静，舌上胎滑者，不可攻也。
（藏结者，寒湿之症结于肝藏也。无阳症，无少阳寒热往来症也。其人反静者，肝为将军之官，病则惊呼不宁，藏结则生气不扬，其人恹恹默默而反静也。肝生心，舌乃心苗，舌上胎滑，肝病授气于心，故舌有胎，因寒故滑也。不可攻者，寒湿无阳，不可攻也。）
病胁下素有痞，连在脐旁，痛引少腹，入阴筋者，此名藏结，死。
（胁下，肝部也。素有痞，平素有痞块也。连在脐旁，则近肾之部分。痛引少腹及阴筋，阴筋，即宗筋，筋属肝，肝病连及脾肾，真气耗散，邪气横行，所以死也。）
问曰：病有结胸，有藏结，其［病］状何如？答曰：按之痛，寸脉浮，关脉沉，名曰结胸也。何谓藏结？答曰：如结胸状，饮食如故，时时下利，寸脉浮，关脉小细沉紧，名曰藏结。舌上白［滑胎］（胎滑）者，难治。
（设为问答，辨脉症之不一也。盖湿热为阳邪，阳结于阳位，故胸中按之痛也。寸脉主心肺，心肺脉浮，浮为阳，阳邪结也。关脉主肝脾，肝脾脉沉，沉为痛，胸中痛也。此为结胸。至于藏结，结在下而不在上，上中二焦无碍，故饮食如故。寒湿之邪结下，故时时下利。如结胸状者，结处痛硬，如结胸状也。寸脉浮，寒湿结内，心火受伤，肺（失）下输之令，故浮也。关脉小细沉紧者，沉细主湿，小紧主寒也。舌乃心苗，心火衰，舌上白胎而滑也。难治者，真阳衰也。
以上八节，厥阴经湿痰实热，及结胸藏结症也。）
伤寒，脉滑而厥者，里有热［也］，白虎汤主之。
（脉滑者，热甚火盛，而脉往来流利也。火盛则阴虚，故阴不接阳而厥也。火盛阴虚，故曰里有热。白虎汤，热则寒之也。）
下利慾饮水者，以［其］有热故也，白头翁汤主之。
（暴迫下注，皆属于热。热邪烁津液，故欲饮水也。白头翁汤，涤邪以回津液也。）
●白头翁汤
白头翁（一两）　黄连　黄蘖　秦皮（各三两）
上四味，以水七升，煮取三升，去渣，温服一升。不愈，更服（一升）。
（黄连清心，黄柏清肾，秦皮清肝，白头翁逐血。合四味以清之，而利止矣。）
热利下重者，白头翁汤主之。
（厥阴木枯生火，火热伤气，故下利而重也。白头翁汤以清之，白头翁，形似柴胡，必清而上升，所以主下重也。）
下利，寸脉反浮数，尺中自涩者，必［圊］（清）脓血。
（寸浮数者，火盛；尺中涩者，血枯。血枯火盛，故必圊脓血也。）
下利有微热而渴，脉弱者，［令］（今）自愈。
（下利而热渴，火烁津液也。脉弱，知邪已解，津液自复，故令自愈也。）
下利脉数而渴者，［令］（今）自愈；设不差，必［圊］（清）脓血，以有热故也。
（脉数而渴，火邪盛也。然利可以去火邪，故令自愈。若不愈，则肝乃藏血之经，必火盛，而利不能减火邪矣。血热下注，必圊脓血，故曰以有热也。）
下利脉数，有微热汗出，［令］（今）自愈；设复紧，为未解。
（下利脉数有微热，热邪在表也。汗出即精复，故令自愈。设脉复紧，紧为寒，汗出多而亡阳也。亡阳，所以又未解也。）
厥阴病，渴欲饮水者，少少与之，愈。
（厥阴病，渴欲饮水，木枯火焚也。与之水，木滋火息，故愈。宜少少者，恐水多湿停也。）
下利后更烦，按之心下濡者，为虚烦也；宜栀子豉汤。
（若下利更烦，烦不为利除也。反因利后胃虚，热邪逼心，而烦更甚也。因虚，故心下软而不硬也。栀子豉汤，从上涌其阳邪，高者越之也。）
下利谵语者，有燥屎也；宜小承气汤。
（下利谵语者，燥屎结胃而旁流清水也。胃燥所以谵语。宜小承气汤，以厥阴阴藏易动故也。）
脉双弦而迟者，必心下硬；脉大而紧者，阳中有阴也。可以下之，宜大［柴胡］（承气）汤。
（食气入胃，必先散精于肝，然后归心，行输脾肺。肝木郁而不伸，则两手脉弦。弦乃肝（木也）脉也。肝郁不伸，则食停气滞，故脉迟。心下，胃口也。硬者，气食滞于胃也。大为胃脉，紧属厥阴肝脉。阳中有阴，阳明中有厥阴肝脉，木郁土中也。可以下之，双承上文心下硬，阳中有阴而言也。（也）皆可以下之也，其宜大柴胡汤，木郁达之，土郁夺之也。
以上十一节，厥阴热病也。）
病人无表里［症］（证），发热七八日，虽脉浮数者，可下之。假令已下，脉数不解，合热则消穀善饥，至六七日不大便者，有瘀血［也］，宜抵当汤。若脉数不解，而下［利］不止，必［胁］（协）热而便脓血也。
（表谓太阳症恶寒也，里谓阳明症烦满便闭也。无表里症，仅日夜热。七八日，应阴复之时，而身热不解。其脉浮数，数虽阳盛阴虚，而浮则属表，里空不实，然亦可下之以救阴矣。假令已下后，皆拟议防变之词。脉数不解，阳邪不因下而解（减）也。阳邪不减，其变有二。一者，为厥阴藏血之经，阳邪不解，而合肝经之火，致肝血内瘀，血瘀则阴不胜阳，阳火消穀善饥，血瘀不润，至六七日不大便，则宜抵当汤，以去瘀血。一者，下后利不止，脉数不解，阳邪挟肝火，逼血妄行，便利脓血，则宜清热止利，随症而施治矣。）
伤寒有热，少腹满，应小便不利，今反利者，为有血也，当下之，不可余药，宜抵当丸。
（少腹，膀胱之区，肝之部分也。有热而少腹满，有邪结少腹也。小便者，气化乃出。热邪入内，应伤气化，故当小便不利。今小便仍利，则膀胱气化无伤，而有形之血，结少腹肝部矣。肝藏血也，当下其血乃愈。不可余药，宜抵当丸者，以他药下之，不足胜病，惟丸可以去厥阴之瘀也。）
●抵当丸
水蛭（二十五枚，猪脂熬黑）　虻虫（二十五枚，熬，去足，翅）　大黄（三两）　桃仁（二十枚，去皮尖）
上四味，杵分为四丸，以水一升，煮一丸，取七合服之。晬时当下血，若不下者，更服。
（厥阴肝，其位下，与太阳阳明不同，所以药不更易，减分两成丸也。煮丸成糊，连查（渣）而服者，盖汤用气而亲上，丸则用质而亲下，煮糊则直走血分也。晬时，周时也。下血，血瘀行也。所以不可余药，惟宜丸也。
以上二节，厥阴蓄血症也。）
凡厥者，阴阳气不相顺接，便为厥。厥者，手足逆冷者是也。
（此节申明厥症之故也。手足三阴三阳，俱相接于指端。盖手之三阴，从腹走至手；手之三阳，从手走至头；足之三阳，从头下至足；足之三阴，从足走至腹。凡阴盛阳虚之症，则阳虚不能顺接于阴；凡阳盛阴虚之症，则阴虚不能顺接于阳。故一切病，传入厥阴必厥也。厥者，手足逆冷，以手足十指属肝，肝病必厥，厥则气不行，手足而逆冷也。）
发热而厥七日，下利者，为难治。
（厥利与热，势不并立。发热而厥七日，而反下利，则阳亡于外而热，阴盛于内而利。阴阳不顺接而厥，所以难治也。）
诸四逆厥者，不可下之，虚家亦然。
（诸四逆厥者，应用四逆汤之厥症也。不可下之者，阳厥可下，阴厥宜温，寒症，故不可下也。虚家，元气素虚之人。即犯阳厥症，亦不可下之也。）
伤寒五六日，不结胸，腹濡，脉虚复厥者，不可下，此为亡血，下之死。
（伤寒五六日，而胸无结聚，腹不硬满，而脉又虚弱，因而厥者，即有大便闭结之症，系亡血之故，不可下之。下之重竭津液，必阳亡而死也。）
伤寒下利，日十馀行，脉反实者死。
（下利脉应虚，利而脉反实者，无和缓之胃气，而见真藏脉也，所以主死。）
伤寒六七日，不利，［更］（便）发热而利，其人汗出不止者，死，有阴无阳故也。
（六七日不利，应真元来复之时。更发热而利，阴盛于内，虚阳格于外矣。其人汗出不解，止阳又不能卫外，纯阴无阳，真阳亡矣。所以主死（也），曰有阴无阳也。）
伤寒发热，下利至甚，厥不止者，死。
（发热，阳外亡也。下利，阴寒内甚也。至甚厥不止，则阴阳．不相接，所以主死也。）
伤寒发热，下利厥逆，躁不（得）卧者，死。
（肾藏神而肝藏魂。发热下利，则外假热而内真寒。厥逆，则阴阳已不相接。躁不得卧，肾绝神不宁，肝绝魂不归，安得不死！）
伤寒六七日，脉微，手足厥［逆］（冷），烦躁，灸厥阴，厥［脉］不还者，死。
（脉微，手足厥冷烦躁，内寒甚矣。灸厥阴，灸急脉，以回厥阴、阳明之阳也。厥不还，阳不复也，所以主死。急脉，肝经穴，近阳明水道。）
下利手足厥冷，无脉者，灸之。不温，若脉不还，反微喘者，死。
（灸之不温，脉不还，已为死症。然或根坻未绝，亦未可知。设孤阳随火气上逆，胸有微喘，则孤阳上脱，而必至死矣。）
下利后脉绝，手足厥冷，晬时脉还，手足温者生，脉不还者死。
（下利后脉绝，手足厥冷者，亡血也。脉者，血之府。血亡，故脉绝。阴不接阳，故厥冷也。周时脉还，手足温，阳复阴生也，故生。脉不还，血已绝也。阴亡，所以主死也。）
伤寒脉迟，六七日，而反与黄芩汤［撤］（彻）其热，脉迟为寒，今与黄芩汤，复除其热，腹中应冷，当不能食，今反能食，此名除中，必死。
（脉迟为寒，六七日，病至厥阴，反与黄芩汤以清热，热除火不生土，故腹中应冷而不能食也。反能食者，中焦脾胃消除，而求救于食也。盖人之所赖以生者神，神之所倚以安者真气。气者，得于天，充于谷。故十二经之王（旺）衰由胃。除中者，胃脘无阳也，故必死。
以上十一节，厥阴死症也。）
厥阴病，欲解时，从丑至卯上。
（厥阴属木，王（旺）于丑寅卯三时。正气得其旺时，邪退而病解，六经皆然也。）
伤寒中风，医反下之。其人（下利）日数十行，穀不化，腹中雷鸣，心下痞硬而满，乾呕，心烦不得（安）。医见心下痞，谓病不尽，复下之，其痞益甚。此非结热，但（以）胃中虚，客气上逆，故使硬也，甘草泻心汤主之。
（伤寒中风，风寒两伤也。阳盛阴虚，下之即愈。故下法可以治风热，而不可治寒与湿也。风寒下之，故曰反。误下伤胃，故穀不化，而下利日数十行也。腹中雷鸣者，风寒相薄而鸣也。心下，胃口也。胃脘阳虚，故痞硬而满也。胃虚，则浊气上扰清道，故乾呕而烦不得安也。医不知前已误下，因其痞满，认作实邪，而再下之，愈伤其胃，故痞益甚也。非结热者，言痞因胃虚，下焦客气上逆而痞硬，非阳邪结热于胃也。甘草泻心汤，甘以缓厥阴之痞也。）
●甘草泻心汤
甘草（四两）　人参（三两）　乾姜（三两）　半夏（半升）　黄芩（三两）　黄连（一两）　大枣（十二枚）
上七味，以水一斗，煮取六升，去渣，再煎取三升，温服一升，日三服。
（黄芩、黄连，以清烦不宁；半夏、乾姜，以温燥痞满肠鸣下利；人参、大枣，以补胃虚；甘草以缓肝急。泻心者，泻肝之子也。）
伤寒六七日，大下后，寸脉沉而迟，手足厥逆，下部脉不至，咽喉不利，［吐］（唾）脓血，泄利不止者，为难治，麻黄升麻汤主之。
（风寒两伤之症，至六七日，已传厥阴。而大下之，因而寸脉沉迟。寸者，左心右肺。肺气下陷，心阳衰弱，故沉迟也。气既下陷，则阴阳不接，而手足厥逆。下部，肾（部）脉也。肾主二便。下伤肾，故脉不至。咽喉，肾经行之地。肾脉不至，则龙火逆上而不利矣。火既上炎，则肝血亦不藏而上吐；浊火上炎，则清气下陷，而泄利不止矣。清浊倒置，所以难治。麻黄升麻汤，升清降浊也。）
●麻黄升麻汤
麻黄（二两半）　桂枝（六铢）　石膏（六铢）　升麻（一两一分）　白术　乾姜　茯苓（各六铢）　黄芩　萎蕤（各十八铢）　天冬　芍药（各六铢）　当归（一两一分）　知母（十八铢）
上十四味，以水一斗，先煮麻黄一二沸，去上沫，内诸药，煮取三升，去渣。温服一升，日三服。
（芍药、甘草、桂枝以治风，麻黄、乾姜以治寒。石羔、知母、黄芩，治上炎之火；升麻、白术、白茯，治陷下之气；天冬、萎蕤、当归，理已伤之血。血行脉至，寒退厥愈。火降、血止、气（升）、利定、火息，而咽喉利矣。）
伤寒本自寒下，医复吐下之，寒格更逆吐下，若食入口即吐，乾姜黄连黄芩人参汤主之。
（本自寒下者，一受风寒，即先自利也。而医又吐下之，津液重亡，致厥阴肝寒气格阳于上，吐利更甚，而食入即吐。火在上，寒在下，上下不和。故用乾姜黄连黄芩人参汤主之，以和其阴阳。）
●乾姜黄连黄芩人参汤
乾姜　黄连　黄芩　人参（各三两）
上四味，以水六升，煮取三升，去渣，分温再服。
（乾姜温中以治利，芩连清上以治吐。吐下重亡津液，人参所以调元也。
以上三节，厥阴风寒坏病也。）
伤寒，汗出解之后，胃中不和，心中痞硬，乾噫食臭，胁下有水气，腹中雷鸣下利者，生姜泻心汤主之。
（风湿之症，汗出，风虽解而湿益横。脾为湿土，脾为湿不能为胃行津液，故胃中不和，而心下痞硬也。噫，嗳也。食臭，酸臭食气也。津液糟粕，积胃而作臭也。胁下，肝之部分。水气，即湿邪也。肝木挟脾湿，相薄于腹中，所以如雷鸣响也。下利，湿胜而濡泻也。生姜泻心汤，燥湿疏肝和脾也。）
●生姜泻心汤
甘草（炙，二两）　乾姜（一两）　生姜（四两）　人参（三两）　半夏（半升）　黄芩（三两）　黄连（一两）　大枣（十二枚）
上八味，以水一斗，煮取六升，去渣，再煎取三升。温服一升，日三服。
（半夏、乾姜以燥湿，生姜、甘草以散痞，人参、大枣以扶脾止利，芩连和胃去噫而止雷鸣也。）
得病六七日，脉迟浮弱，恶风寒，手足温。医二三下之，不能食，而胁下满痛，面目及身黄，颈项强，小便难（者），与柴胡汤，后必下重；本渴，而饮水呕者，柴胡汤不中与也，食谷者哕。
（病六七日，邪传厥阴也。脉迟浮弱者，湿脉迟、风脉阳、浮阴（脉）弱也。恶风寒，风湿本症也。风为阳，故手足温。医连次下之，下伤脾气，故不能食。胁下，肝之部分。满痛者，风湿乘（脾也）肝经也。湿蒸肌肉，故面目皆黄。小便难则湿滞膀胱，故颈项膀胱经行之地，亦强也。与柴胡汤，则胃土受寒，必致谷入于胃，引动寒邪而哕矣。
以上二节，厥阴风湿坏症也。）
伤寒，吐下后发汗，虚烦，脉甚微，八九日心下痞硬，胁下痛，气上冲咽喉，眩冒，经脉动惕者，久而成痿。
（伤寒自吐下，湿热甚也。又发其汗，则湿热益横。水道不通，心液不行，因而虚烦。湿脉本微，又因汗以耗血，脉乃血之府，故微甚也。八九日，邪传厥阴。厥阴经挟胃络胁，故心下胃口痞硬，而胁下痛也。气上冲咽喉，肝木挟火上冲也。火上冲，故眩冒。肝主筋，湿热不攘，乘于筋脉而动惕。大筋耎短，小筋舒长，而久则筋痿也。
此节，厥阴湿热坏病也。）

差后复症  ***************************
伤寒差以后，更发热［者］，小柴胡汤主之。脉浮者，以汗解之，脉沉者，以下解之。
（伤寒者，中风症也。差后更热，馀邪未清，劳而复热也。小柴胡汤，和解少阳，以利三阳之枢也。更热而脉浮，浮主风，故以汗解其风。更热而脉沉，沉主食，故以下解之也。）
伤寒后脉沉，沉者，内实也，下［解之］（之解），宜大柴胡汤。
（此节，承上文。以脉沉者，出下解之方也。脉沉为食滞，故曰内实，宜大柴胡汤。柴胡以利三阳之枢，大黄以去其食也。
大病差后，喜唾，久不了了，［胃］（胸）上有寒，当以丸药温之，宜理中丸。
（大病者，伤寒也。差后喜唾，胃寒而清水泛上也。久不了了，胃为阳明，阳虚不明，故遇事不了了也。所以为胃上有寒，温以理中丸也。）
大病差后，从腰以下有水气者，牡蛎泽泻散主之。
（大病，湿症也。湿伤于下，差后馀邪未解，故腰以下有水气也。牡蛎泽泻散，壮肾祛水也。）
●牡蛎泽泻散
牡蛎（熬）　泽泻　海藻　商陆　葶苈　［括］（栝）蒌根　蜀漆（等分）
上七味，异捣下筛为散，更入臼中治之。白者饮和服方寸匕，小便利，止后服。
（腰以下肿，当利小便。泽泻、葶苈、商陆，利水也。牡蛎、海藻，咸可壮肾。花粉润肺，以通水道。蜀漆壮神，使水不乘心也。）
伤寒解后，虚羸少气，气逆欲吐［者］，竹叶石［羔］（膏）汤主之。
（伤寒者，春温夏暑症也。解后虚羸少气者，温暑阴虚火盛，壮火食气，气少而瘦也。火盛，故炎上欲吐。竹叶石羔汤以清之。）
●竹叶石羔汤
竹叶（二把）　石［羔］（膏）（一斤）　半夏（半升）　人参（三两）　甘草（二两）　麦冬（一升）　粳米（半升）
上七味，以水一斗，煮取六升，去渣，内米，煮米熟汤成，去米，温服一升，日三服。
（竹叶、石［羔］（膏）以清胃，人参、甘草、粳米以补元，麦冬以生津，半夏以止欲吐。胃清气充，而不虚瘦矣。）
大病差后，劳复者，枳实栀子豉汤主之。［若有宿食者，加大黄如［博］（搏）棋子五六枚。］
（大病，亦温暑症也。差后劳复，病愈后，多食食肉，劳倦而复病也。枳实栀子豉汤，清热以消滞也。宿食，食多不消而宿也。加大黄下其食也。）
●枳实栀子豉汤
枳实（炒，三枚）　栀子（十四枚）　香豉（一升）
上三味，以清浆水七升，空煮取四升，内栀子枳实，煮取二升，下豉，更煮四五沸，去渣。温分再服，覆取微似汗。
（栀子清热，枳实消滞，香豉发表，使邪分散也。）
病人脉已解，而日暮微烦，以病新差，人强与谷，脾胃气尚弱，不能消穀，故令微烦，损谷则愈。
（温暑脉解，脉不数疾也。日暮，阳明旺时也。微烦者，胃强则脾阴弱，是以烦也。脾虚不能健运，人强与饮食，食而不化，长气于阳而胃强。损其谷，谷入少，则胃不强而愈也。）
伤寒阴阳易之为病，其人身体重，少气，少腹［满］里急，或引阴中拘挛，热上冲胸，头重不欲举，眼中生花，膝胫拘急者，烧［裩］（褌）散主之。
（伤寒者，瘟疫也。阴阳易，疫病后，（阴）［因］男女交媾，男病传不病之女，女病传不病之男也。男子宗筋，女人阴户，皆属肝经。交媾即伤肝，而受彼邪毒之气，仍入肝经，故少腹、阴中、胸、膝、胫，凡肝经经行之地，皆病也。肝生气血，血少故满急、拘挛、拘急。气少，故体重头不能举。气血皆少，木枯火焚，相火上炎，而眼中生花，热上冲胸也。烧裩散，导其邪，仍从前阴而去也。）
●烧裩散
取裩中近阴处，剪烧灰，以水和服方寸匕，日三服。小便即利，阴微肿即愈。女用男裩，男用女裩。
（裩，前阴最亲之衣，沾染男女阴秽气最深。阴阳易症，原从淫媾而来，故男（用）女裩，女用男裩。烧灰水服，小便利，隐微肿，则邪仍从前阴而去也。
以上八节，五种伤寒差复症也。）


卷八  ——————————————————————————————————————————————————————————————————————————————————————————

序例  ***************************
《阴阳大论》云：春气温和，夏气暑热，秋气清凉，冬气凛冽，此则四时正气之序也。冬时严寒，万类深藏，君子固密，则不伤于寒，触冒之者，乃名伤寒耳。其伤于四时之气，皆能为病，以伤寒为毒者，以其最成杀厉之气也。中而即病者，名曰伤寒。不即病者，寒毒藏于肌肤，至春变为温病，至夏变为暑病。暑病者，热极重于温也。是以辛苦之人，春夏多温热病者，皆由冬时触寒所致，非时行之气也。
（天有六气，风寒暑湿燥火。伤人太阳寒水经而病，名曰伤寒。寒者，经也，非气也。故越人五十八难云：伤寒有五，有中风，有伤寒，有湿温，有热病，有温病。有中风，风也。有伤寒，寒也。有湿温，湿也。有热病，即春温夏暑，燥火暑也。有温病，疫也。凡邪从太阳而入者，总名伤寒。南阳原文，遵越人而立论也。叔和以两伤寒不辨，一经，一言气，乃曰触冒于寒，乃名伤寒。触冒寒邪之症，乃五种中一种耳，安可序例他种哉？以伤寒为毒，以伤寒为杀厉之气，叔和便开厉堦。中风病风，中寒病寒，中湿病湿，中燥火暑病温病暑。谁非中而即病者？何来寒毒藏于肌肤？至春变温，至夏变暑。即《内经·生气通天论》云：「冬伤于寒，春必病温。」寒字，仍言经，非言气。盖以冬月非时燥火，伤［寒］水之经。冬月水王（旺），足以制燥火，故不即病。至春木王（旺），木火相生，而病水枯火盛之春温。至夏暑火更烈，而病火炎暑热之暑病。春温夏暑，同名热病。一病以先夏至日发，后夏至日发，而异名耳。故金匮真言云：藏于精者，春不温病；藏于精者，足于水也。水足，自不病燥火症也。叔和总归寒变，一病即发其汗，致阴愈枯涸，而变症百出，岂非叔和之遗祸欤？春夏温热之病，皆由冬时触寒所致，是风湿燥火暑，总归于寒矣。南阳原文具存，叔和之言，然欤否欤？《阴阳大论》，出于何典？）
凡时行者，春时应暖而反大寒，夏时应热而反大凉，秋时应凉而反大热，冬时应寒而反大温，此非其时而有其气，是以一岁之中，长幼之病多相似者，此则时行之气也。夫欲候知四时正气为病，及时行疫气之法，皆当按斗历占之。九月霜降，宜渐寒，向冬大寒，至正月雨水节后，宜解也。所以谓之雨水者，以冰雪解而为雨水故也。至惊蛰二月节后，气渐［加］（和）暖，向夏大热，至秋便凉。从霜降以后，至春分以前，凡有触冒霜露，体中寒即病者，谓之伤寒也。
（叔和之言不息，南阳之泽不彰。此节杂七杂八，言四时邪气正气，总为寒而发。但触冒寒邪之伤寒，乃五种中之一种。凡字大误矣．安可以序例南阳原文哉？）
其冬有非节之暖者，名曰冬温。冬温之毒与伤寒大异，冬温复有先后更相重沓，亦有轻重，为治不同，［症］（证）如后章。从立春节后，其中无暴大寒，又不冰雪，而有人壮热为病者，此属春时阳气，发于冬时伏寒，变为温病。从春分以后，（至）秋分节前，天有暴寒者，此为时行寒［月］（疫）也。三月四月，或有暴寒，其时阳气尚弱，为寒所折，病热犹轻。五月六月，阳气已盛，为寒所折，病热则重。七月八月，阳气已衰，为寒所折，病热亦微。其病与温及暑病相似，但治有殊耳。
（东垣云：春温症，水先亏，于水正王（旺）之时，［火］乃动，于火未动之日，则冬时之暖，正春温之原。乃曰与伤寒大异，为治不同。异于何处？不同何法？不过为下文「冬时伏寒，变为温病」，先注解脚耳。寒岂变温哉！又曰此为寒疫，突如其来状，有头无脑。病热，又因暴寒折阳气所致。阴阳水火，叔和原不明白，故有此论。先夏至日为温，后下（夏）至日为暑。温暑总名热病。今日热病与温暑相似，但治有殊耳。叔和满［肚］糊疑，亦不知温暑名热病也；不知治法，何故有殊耶！）
十五日得一气，于四时之中，一时有六气，四六名为二十四气也。然气候亦有应至［而］（仍）不至，或有未应至而至者，有至而太过者，皆成病气也。但天地（动）静，阴阳鼓击者，各正一气耳。是以彼春之暖，为夏之暑；彼秋之忿，为冬之怒。是以冬至之后，一阳爻升，一阴爻下也；夏至之后，一阳气下，一阴气上也。斯则冬夏二至，阴阳合也。春秋二分，阴阳离也。阴阳交易，人病变焉。此君子春夏养阳，秋冬养阴，顺天地之刚柔也。小人触冒，必婴暴疹。须知毒烈之气，留在何经，而发何病，详而取之。是以春伤于风，夏必飧泄；夏伤于暑，秋必［痎］（病）疟；秋伤于湿，冬生咳嗽；冬伤于寒，春必病温；此必然之道，可不审明之！
（一阳爻升，一阴爻降；一阳气下，一阴气上。升降上下，于理不通，纽合《易经》，强作解事耳。至于合离，尤为费解。许多阴阳，不过为「人变病焉」「变」字作注耳。既曰触冒必婴暴疹，则无留何经、发何病之理矣。既曰寒毒藏于肌肤，变温变暑，何云而发何病？句句自相矛盾。《内经》「春伤于风」八句，本言藏气受伤，非言外感也。春伤于风，春日伤风，木经上升之气，春日木王（旺），虽伤可支持，至夏日，木气退不能升，则清气下注病飧泄。夏伤于暑，夏日寒冷，伤相火暑气，火伤则阳不舒，至秋天凉，而生痎疟也。秋伤于湿者，秋日应燥，乃不燥而湿，则燥金困湿亦水类，冬日水王（旺），则金湿而寒生咳嗽也。冬伤于寒者，冬月寒水气伤而火动水王（旺）时，则水足制火，至春木王（旺），木火炽而病温也。叔和欲引证寒变温之说，牵引上六句，句句解差，并使飧泄痎疟病原，使人人认差，祸及苍生，可深浩叹也。）
伤寒之病，逐日浅深，以施方治。今世人伤寒，或始不早治，或治不对病，或日数久淹，困乃告医，医人又不依次第而治，则不中病。皆宜临（时）消息制方，无不效也。今搜採仲景旧论，录其［症］（证）候、诊脉、声色，对病真方有神验者，拟防世急也。夫［地土］（土地）湿凉高下不同，物性刚柔、飡居亦异，是以黄帝兴四方之问，岐伯举四治之能，以训后贤，开其未悟者，临病之工，宜（须）两审［者］也。
（叔和搜採仲景方论，而作序例，创立寒毒变温变暑之说。今世俗医生，皆曰传变伤寒。举世尽叔和之伪党矣，岂非生民之不幸哉？）
凡伤于寒，则为病热，热（虽）甚不死。若两感于寒（而）病者，必死。尺寸俱浮者，太阳受病也，当一二日发，以其脉上连风府，故头项痛，腰脊强。尺寸俱长者，阳明受病也，当二三日发，以其脉挟鼻络于目，故身热，目疼，鼻乾，不得卧。尺寸俱弦者，少阳受病也，当三四日发，以其脉循胁络于耳，故胸胁痛而耳聋。此三经皆受病，未入于府者，可汗而已。尺寸俱沉细者，太阴受病也，当四五日发，以其脉布于胃中，络于嗌，故腹满而嗌乾。尺寸俱沉者，少阴受病也，当五六日发，以其脉贯肾，络于肺，系舌本，故口燥舌乾而渴。尺寸俱微缓者，厥阴受病也，当六七日发，以其脉循阴器，络于肝，故烦满而囊缩。此三［阴］（经）皆受病，已入于府，可下而已。
（《五十八难》伤寒有五：有中风，有伤寒，有湿温，有热病，有温病。则《内经》之《热病论》，即论《难经》第四种伤寒热病也。以一种热病论，而序例五种伤寒，原不相合，于是以尺寸俱浮、俱长、俱弦、俱沉细、俱沉、俱微缓，分太阳、阳明、少阳、太阴、少阴、厥阴六经，不辨风寒湿热温五种。既无是理，以《热病论》之「一日巨阳，二日阳明，三日少阳，四日太阴，五日少阴，六日厥阴」，改为一二日、二三日、三四日、四五日、五六日、六七日，介乎不风、不寒、不湿、不热之间。又无是症，又增（入）已入于府，未入于府两句，不知如何是府？如是何经？虽见纽掐苦心，然于伤寒，未见头绪也。此其叔和之技欤！）
若两感于寒者，一日太阳受之，即与少阴俱病，则头痛口乾，烦满而渴；二日阳明受之，即与太阴俱病，则腹满身热，不欲食，谵语；三日少阳受之，即（与）厥阴俱病，则耳聋囊缩而厥，水浆不入，不知人者，六日死。若三阴三阳、五藏六府皆受病，则荣卫不行，藏府不通，则死矣。其不两感于寒，更不传经，不［知］（加）异气者，至七日太阳病衰，头痛少愈也；八日阳明病衰，身热少歇也；九日少阳病衰，耳聋微闻也；十日太阴病衰，腹减如故，则思饮食；十一日少阴病衰，渴止，舌乾已而嚏也；十二日厥阴病衰，囊纵，少腹微下，大气皆去，病人精神爽慧也。若过十三日以上不问，［尺寸］（寸尺）陷者，大危。若更感异气变为他病者，当依［旧］（后）坏［症病］（病证）而治之。
（以《热病论》作序例，已十分不通。故两感病，惟热病有者，亦序入内，而不知更奇者。曰「更不传经，不加异气」八字，既不传经，则始终在太阳一经矣。太阳一解，即当全愈，何来明少二阳，及三阴之症而日罢退也。所云异气，考之下文，皆外感之六气。其以六气为异气，止因目内不识南阳原文耳。既曰异气，又曰依坏症病而治，并不知坏病也。叔和无知，其罪尚恕；但可怪者，二千年之医，无一明日张胆，攻其误也。）
若脉阴阳俱盛，重感于寒者，变为温疟。阳脉浮滑，阴脉濡弱者，更［感］（遇）于风，变为风温。阳脉洪数，阴脉实大者，更遇温热，变为温毒，温毒为病最重也。阳脉濡弱，阴脉弦紧者，更遇温气，变为温疫。以此冬伤于寒，发为温病，脉之变［症］（证），方治如［法］（说）。
（脉阴阳俱盛，越人所云寒脉也。重感于寒，寒上加寒，何得变温疟？经云：温疟，先伤风，后伤寒，故先热后寒。又云：温疟，其脉如乎，若阴阳俱盛，不如平矣。寒上加寒，与先伤风亦不合。阳脉浮滑，阴脉濡弱，越人所云风脉也。更感于风，风上加风，何变温病？叔和前已将春温，为冬寒所变，今又以温疟、风温、温毒、温疫，尽春温所变。曰以此冬伤于寒，发为温病，脉之变症，方治如法。岂天之六气，但有寒乎？世人之病，仅有温乎？致医一遇伤（寒），必大汗之。如此死者，序例杀之也。杀人者死，叔和应服上刑！）
凡人有疾，不时即治，隐忍冀差，以成痼疾。小儿女子，益以滋甚。时气不和，便当早言，寻其邪由，及在腠理，以时治之，罕有不愈者。患人忍之，数日乃说，邪气入［内］（脏），则难可制。此为家有患，备［虞］（虑）之要。凡作汤药，不可避晨夜，觉病须臾，即宜便治，不等早晚，则易愈矣。如或差迟，病即传变，虽欲除治，必难为力。服药不如方法，纵意违师，不须治之。凡伤寒之病，多从风寒得之，始表中风寒，入里则不消矣。未有温覆而当，不消散者，不在［症］（证）治。拟欲攻之，犹当先解表，乃可下之。若表已解而内不消，非大满，犹生寒热，则病不除。若表已解而内不消，大满大实，坚有燥屎，自可除下之，虽四五日，不能为祸也。若不宜下而便攻之，内虚热入，协热遂利，躁烦诸变，不可胜数。轻者困笃，重者必死矣。夫阳盛阴虚，汗之［即］（则）死，下之［即］（则）愈。阳虚阴盛，汗之即愈，下之即死。夫如是，神丹安可以误发？甘遂安可以妄攻？虚盛之治，［安］相背千里？吉凶之机，应若影响，岂容易（哉）！况桂枝下咽，阳盛则毙；承气入胃，阴盛以亡。死生之要，在乎须臾。视身之尽，不暇计日。此阴阳虚实之交错，其候至微；发汗吐下之相反，其祸至速。而医术浅狭，懵然不知病源，为治乃误，使病者殒没，自谓其分，致使冤魂塞于冥路，死尸盈于旷野，仁者鉴此，岂不痛［哉］（欤）！
（五种伤寒，有阴盛阳虚，阳盛阴虚之别。盖阳盛阴虚之症，更遇阳明经气燥热，故致大满大实，坚有燥屎。至于阴盛之症，求其燥热，安可得乎？风为阳邪，犹能坚燥；至于寒症，则属于阴，虽传阳明，但有虚寒而无坚燥，必然理也。何云伤寒多从风寒得之？风寒入里则不消。既病源专属风寒，南阳何又有利湿清热润燥之药？越人有阳盛阴盛，阳虚阴虚之分，汗下死愈之别。盖伤寒，除温症之邪，清浊不一。外则风热二症属阳盛，寒湿二症属阴盛。越人分症分脉，阴阳虚实判然，故以汗下误施示禁。南阳阴盛之症，原不主以承气；中风则系阳盛之症，桂枝汤未见下咽则死。甘遂虽有方，神丹不知起于何人。叔和开口神丹，便见小方家技量矣。至于冤魂塞冥，死尸盈野，遵序例者，必致于斯矣。）
凡两感病俱作，治有先后，发表攻里，本有不同，而执迷［妄］（用）意者，乃云神丹甘遂合而饮之，且解其表，又［攻］（除）其里，言巧似是，其理实违。夫智者之举错也，当审以慎；愚者之动作也，必果而速。安危之变，岂可诡哉！世上之士，但务彼正翕习之荣，而莫见此倾危之［变］败。惟明者居然能护其本，近取［之］（诸）身，夫何远之有焉！凡发汗温［服］（暖）汤药，其方虽言日三服，若病剧不解，当促其间，可半日中进三服。若与病［症］相阻，即便有所觉。病重者，一日一夜，当晬时观之。若服一剂，病［症仍］（证犹）在，故当复作本汤服之。至有不肯出汗，服［二］（三）剂乃解。若汗不出者，死［症］（病）也。凡得时气病，至五六日，而渴欲饮水，饮不能多，不当与也。何者？以腹中热尚少，不能消之，便更与人作［痛］（病）也。至七八日，大渴欲饮水者，犹当依［症］（证）而与之，与之常令不足，勿极意也，言能饮一斗，与五升。若饮而腹满，小便不利，若喘若哕，不可与之也。忽然大汗出，是为［欲］（自）愈也。凡得病，反能饮水，此为欲愈之病。其不晓病者，便闻病饮水自愈，小渴者，乃强与饮之，因成其祸，不可复（数）也。凡得病，厥脉动数，服汤药更迟，脉浮大减小，初躁后静，此皆愈［症］（证）也。
（此一段，虽若近是，然叔和胸无定见，全以探察为事，亦在言表矣，酷似今之医生。所以叔和伪统，法派多人也。）
凡治温病，可刺五十九穴。又身之穴，［二］（三）百六十有五。（其）三十［六］穴，灸之有害，刺之有灾，并中髓也。［凡］脉四损三日死，平人四息，病人脉一至，名曰四损；脉五损一日死，平人五息，病人脉一至，名曰五损；脉六损一时死，平人六息，病人脉一至，名曰六损。脉盛身寒，得之伤寒；脉虚身热，得之伤暑。阴阳脉俱盛，大汗出，［脉］不解者，死。阴阳脉俱虚，热不止者，死。脉至乍［疏］（数）乍［数］（疏）者，死。脉至如转索［者］，其日死。谵言妄语，身微热，脉（浮）大，手足温者生；逆冷，脉沉［者］细者，不过一日死矣。此以前，是伤寒热病［症］（证）候也。
（四损五损六损，论脉以迟数，而不论神，何可定死生？脉盛身寒四句，上下文原不连贯。因有伤寒二字，故不得不以脉字，换去经文气字，挨插于此。摭拾难素之言，无不与本旨相反者。一篇序例，与南阳经文，毫不相关，庸恶陋劣，十分全备矣。二千者奉为准绳，可叹也夫！）

辨脉法  ***************************
问曰：脉有阴阳，何谓也？答曰：凡脉大浮数动滑，此名阳也；脉沉涩弱弦微，此名阴也。凡阴病见阳脉者生，阳病见阴脉者死。
（末二句，本南阳语。前八句，乃叔和之言，叔和纽合一处也。何也？盖大浮数动滑，沉涩弱弦微，虽可分阴阳，然不可决死生。南阳所云阴脉阳脉，本之《内经·阴阳别论》。所谓阴者，真藏脉也。所谓阳者，胃脘之阳也。以胃气有无分阴阳、决死生，而非浮沉微大之谓也。况序例云：少阳脉弦，太阴脉沉细，少阴脉沉，厥阴脉微。如果沉涩弱弦微为阴，阴脉见当死。则少阳三阴症，无一生矣。且三阳经，仲景原文，见沉涩弱弦微者，三十七条，皆有治法，未尝以为死症。阳明经循衣摸床之症，明言脉弦者生，未尝以为阴脉而曰死也。论脉贵神。今论［脉］专以形，而不以神，此其所以为叔和也。）
问曰：病有洒淅恶寒，而复发热者何［也］？答曰：阴脉不足，阳往从之，阳脉不足，阴往乘之。曰：何谓阳不足？答曰：假令寸口脉微，名曰阳不足，阴气上入阳中，则洒淅恶寒也。曰：何谓阴不足？答曰：［假令］尺脉弱，名曰阴不足，阳气下陷入阴中，则发热也。
（阴气上入，阳气下陷，此病之所由生，而非诊之所由见也。故亦知是叔和语也。）
脉来缓，时一止复来者，名曰结。脉来数，时一止复来者，名曰促。脉阳盛则促，阴盛则结，此皆病脉。
（促结之脉，皆血枯之诊。故南阳主以炙甘草汤，何得云阴盛则结也？）
阴阳相搏，名曰动，阳动则汗出，阴动则发热，形冷恶寒者，此三焦伤也。
（阳动阴静，动脉则属阳。阳盛，无形冷恶寒之症。三焦为相火，火衰则形冷恶寒，亦无见动脉之理。）
若数脉见于关上，上下无头尾，如豆大，厥厥动摇者，名曰动也。
（数是数，动是动，本不相同。脉亦无独见于关上之理，且于上节阳动阴动，自相矛盾矣。）
阳脉浮大而濡，阴脉浮大而濡，阴脉与阳脉同等者，名曰缓也。
（阴脉阳脉，若以去来言，则无皆浮之理；若以尺寸言，亦无合三部以辨脉之理，且缓非浮大而濡也。）
脉浮而紧者，名曰弦也。弦者，状如弓弦，按之不移也。脉紧者，如转索无常也。
（《内经》以软弱轻虚而滑、端直以长者曰弦，则非浮紧之谓也。如弓弦按之不移，是无神之死脉矣。）
若脉浮而数，按之不芤，其人本不虚，若欲自解，但汗出耳，不发战也。问曰：病有不战而汗出解者，何也？答曰：脉大而浮数，故知不战汗出而解也。
（大而浮数，亦非解脉，语意重叠，必系叔和。）
问曰：病有不战、不汗出而解者，何也？答曰：其脉自微，此以曾［经］发汗，若吐、若下、若亡血，以内无津液，此阴阳自和，必自愈，故不战不汗出而解也。
（内无津液，阴阳安能自和哉！安能不战而解哉！）
问曰：脉病欲知愈未愈者，何以别之？答曰：寸口、关上、尺中三处，大小、浮沉、迟数同等，虽有寒热不解者，此脉阴（阳）为和平，虽剧当愈。
（病愈不愈，当以胃气辨三部同等，寒热不解，虽剧当愈。然乎否乎？且与《内经》经旨不同，叔和言也。）
（师曰：立）夏［月得］（脉）洪大［脉］，是其本位，其人病身体苦疼［痛］（重）者，鬚发其汗。若明日身不疼不重者，不须发汗。若汗濈濈自出者，明日便解矣。何以言之？立夏［得］（脉）洪大［脉］，是其时脉，故使然也。四时仿此。
（身疼而重，湿症也。此即叔和入理之言，然语气的系叔和，故仍奉还之。）
寸口脉，浮为在表，沉为在里，数为在府，迟为在藏。假令脉迟，此为在藏也。
（迟数所以辨寒热，非所以辨藏府也。）
趺阳脉迟而缓，胃气如经也。趺阳脉浮而数，浮则伤胃，数则动脾，此非本病，医特下之所为也。［营］（荣）卫内陷，其数先微，脉反但浮，其人必大便硬，气噫而除。何以［知］（言）之？本以数脉动脾，其数先微，故知脾气不治，大便硬，（气噫而除）。今脉反浮，其数改微，邪气独留，心中则饥，邪热不杀穀，潮热发渴。［脉数］（数脉）当迟缓，脉因前后度数如法，病者则饥。数脉不时，则生恶疮也。
（趺阳以迟缓为胃气如经。故浮数，知医误下，致伤脾胃，颇为近理。数脉当迟，缓脉因前后度数如法，病者则饥，又不知所言何事，岂非叔和手笔？）
［问］（师）曰：病人脉微而涩者，此为医所病也。大发其汗，又数大下之，其人亡血，病［人］当恶寒，后乃发热，无休止时。夏月盛暑，（热）欲著复衣；冬月盛寒，欲裸其身。所以然者，阳微则恶寒，阴弱则发热，此医发其汗，令阳气微，又大下之，令阴气弱。五月之时，阳气在表，胃中虚冷，以阳气内微，不能胜冷，故欲著复衣。十一月之时，阳气在里，胃中烦热，以阴气内弱，不能胜热，故欲裸其身。又阴脉迟涩，故知亡血也。
（脉微阳虚，脉涩阴虚，阴阳俱虚，亦无欲著复衣，欲裸其身之事。盖阴并虚者，不同于孤阳孤阴之人，偏现阳症阴症也。冬日则饮汤，夏日则饮水。如夏月胃中虚冷，冬月胃中烦热，夏日安能饮水，冬日安用饮汤？岂人饮食，亦有伪也？）
属府者，不令［泄］（溲）数，［泄］（溲）数则大便［难］（硬）。汗多则热愈，汗少则便难，脉迟尚未可攻。
（阳盛之症，重亡津液，方属府而大便硬。汗多则热愈，汗少则便难，总由不明伤寒有阳盛阴盛之别。真寒症、应发汗者，无阳明燥症也。）
脉浮而迟，面热赤而战惕者，六七日当汗出而解；反发热者差迟，迟为无阳，不能作汗，其身必痒也。
（迟为无阳。面赤战惕者，戴阳症也。六七日安能汗出而解！）
病六七日，手足三部皆至，大烦而口噤不能言，其人［烦］躁（扰）者，必（欲）解也。
（大烦，又曰其人烦躁，此种文理必然叔和。）

平脉法  ***************************
问曰：脉有三部，阴阳相乘；［营］（荣）卫血气，在人体躬，呼吸出入，上下于中，因息游布，津液流通，随时动作，效象形容。春弦秋浮，冬沉夏洪，察色观脉，大小不同。一时之间，变无［常经］（经常），尺寸参差，或短或长，上下乖错，或存或亡，病辄改易，进退低昂，心迷意惑，动失纪刚，愿为具陈，令得分明。师曰：子之所问，道之根源。脉有三部，尺寸及关，［营］（荣）卫流行，不失衡铨。肾沉心洪，肺浮肝弦，此自经常，不失铢分，出入升降，漏刻周旋，水下［二］（百）刻，一周循环，当复寸口，虚实见焉。变化相乘，阴阳相干，风则浮虚，寒则牢坚，［沉］（沉）潜水［蓄］（滀），支饮急弦，动则为痛，数则热烦，设有不应，知变所缘。三部不同，病亦异端，［太］（大）过可怪，不及亦然。邪不空见，中必有奸，审察表里，三焦别焉。知其所舍，消息诊看，料度藏府，独见若神，为子条记，传与后（贤）人。
（在人体躬，效象形容，变无常经，病辄改易，变化相乘，知变所缘，此六句序例张本也。）
问曰：上工望而知之，中工问而知之，下工脉而知之，愿闻其说。师曰：病家人请云，病人苦发热，身体疼，病人［嗜］卧，师到诊其脉，沉而迟者，知其差也。何以知之？（若）表有病者，脉当浮大，今脉反沉迟，故知愈也。假令病人云腹中卒痛，病人自坐，师到脉之，浮而大者，知其差也。何以知之？若里有病者，脉当沉而细，今脉浮大，故知愈也。
（阳虚之人，发热身疼，脉［多］沉迟。湿症亦然。阴虚之人，腹内卒痛，脉多浮大。若云表必浮大，里必沉细，决无此理也。）
师曰：病家人来请云，病人发热烦极。明日师到，病人向壁卧，此热已去也。假令脉不和，处言已愈。假令向壁卧，闻师到，不惊起而盻视，若三言三止，脉之嚥唾者，此诈病也。［假］（设）令脉自和，处言（此）病大重，当须服吐下药，针灸数十百处乃愈。
（亡阳之症，往往发热、烦极。及阳已亡，又往往向壁卧。愈不愈，全在辨脉。脉既不和，何得言愈？气虚者，多喜静恶动，而言语不续，安得谓之诈！）
师持脉，病人欠者，无病也。脉之呻者，［无］病也。言迟者，风也。摇头言者，里病也。行迟者，表强也。坐而伏者，短气也。坐而下一脚者，腰痛也。里实护腹，如怀卵物者，心痛也。
（除「脉之呻者，病也」二句外，无一句非十分俚鄙者。）
师曰：伏气之病，以意候之，今月之内，欲有伏气。假令旧有伏气，当须脉之。若脉微弱者，当喉中痛［自］（似）伤，非喉痹也。病人云：实咽中痛。虽尔，今复欲下利。
（「伏气」二字，误认冬寒伏藏也。所以知是叔和之言。）
问曰：《经》说脉有三菽、六菽重者，何谓也？师曰：脉［者］，人以指按之，如三菽之重者，肺气也；如六菽之重者，心气也；如九菽之重者，脾气也；如十二菽之重者，肝气也；按之至骨者，肾气也。
（此叔和抄窃《难经》之文也。）
问曰：脉有相乘，有纵有横，有［顺］（逆）有［逆］（顺），何（谓）也？师曰：水行乘火，金行乘木，名曰纵；火行乘水，木行乘金，名曰横；水行乘金，火行乘木，名曰逆；金行乘水，木行乘火，名曰顺也。
（纵横出于《脉经》。《脉经》者，叔和之书也。）
伤寒，腹痛谵语，寸口脉浮而紧，此肝乘脾也，名曰纵，刺期门。伤寒，发热，啬啬恶寒，大渴欲饮水，其腹必满。自汗出，小便利，其病欲解，此肝乘肺也，名曰横，刺期门。
（紧脉为寒，寒遇阳明经之热，则寒必解。谵语，阳明经症也。故谵语症之脉决不紧，紧脉之症，决不谵语，势不两立者也。）
问曰：脉有残贼，何谓也？师曰：脉有弦、紧、浮、滑、沉、涩，此六［者］（脉）名曰残贼，能为（诸）脉作病也。
（脉能作病，全为胃气衰弱，未闻以弦、紧、滑、涩、浮、沉也。论脉以形不以神，其惟叔和乎？）
问曰：脉有灾怪，何谓也？师曰：假令人病，（脉）得太阳，与形［症］（证）相应，因为作汤。比还送汤如食顷，病人乃大吐，若下利，腹中痛。师曰：我前来不见此［病］（证），今乃变异，是名灾怪。又问曰：［缘何］（何缘）［有］（作）此吐利？答曰：或有旧时服药，今乃发作，故名灾怪耳。
（药不对病，乃推託旧时之药发作，开世俗嫁祸法门。叔和真无耻小人耳。）
问曰：东方肝脉，其形何似？师曰：肝者木也，名厥阴，其脉微弦濡弱而长，是肝脉也。肝病自得濡弱者愈也。假令（得纯）脉弦者死，何以知之？以其脉如弦直，（此）是肝藏伤，故知死也。南方心脉，其形何［似］（以）？师曰：心者，火也，名少阴，其脉洪大而长，是心脉也。心病自得洪大者愈也。假令脉来微去大，故名反，病在里也；脉来头（小）本大［者］，故名覆，病在表也；上微头小者，则汗出；下微本大者，则为关格不通（不得尿）。头无汗者可治，有汗者死。西方肺脉，其形何似？师曰：肺者，金也，名［大］（太）阴，其脉毛浮也。肺病自得此脉，若得迟缓者皆愈；若得数者则剧。何以知之？数者南方火，火克西方金，法当痈肿，为难治也。
（关格本以人迎气口，辨阴阳之痞绝。以关格为病，始于《难经》。盖越人有《难经》，传至华元化，焚于狱。吴太医吕广，追录八十一难。凡背《内经》者，皆广之讹，非越人原文也。至于反覆二字，更为杜撰。）
问曰：二月得毛（浮）脉，何以处言至秋当死？师曰：二月之时，脉当濡弱，反得毛浮者，故知至秋死。二月肝用事，肝［脉］属木，（脉）应濡弱，反得毛浮（脉）者，是肺脉也，肺属金，金来剋木，故知至秋死。他皆仿此。
（此叔和最近理之言。）
师曰：脉，肥人责浮，瘦人责沉。肥人当沉今反浮，瘦人当浮今反沉，故责之。
（经云：责于阳者，知病处也。今乃责之浮沉，虽粗近是。）
师曰：寸脉下不至关，为阳绝；尺脉上不至关，为阴绝。此皆不治，决死也。若计其馀命生死之期，期以月节克之也。
（阴阳绝则立死，岂能久延，期以月节克之。）
师曰：脉病人不病，名曰行尸，以无［王］（旺）气，卒眩仆、不识人者，短命［即］（则）死。人病脉不病，名曰内虚，以无穀神，虽困无［害］（苦）。
（真气者，充于谷。穀神既无，胃气大伤，脉安能不病。）
问曰：翕奄沉，名曰滑，何谓也？沉为纯阴，翕为正阳，阴阳和合，故令脉滑，关尺自平。阳明脉微沉，［饮食］（食饮）自可；少阴脉微滑，滑者，紧之浮名也，此为阴实，其人必股内汗出，阴下湿也。
（滑乃涩之反，与紧甚不类。经云：滑者阴气有馀，岂阴阳和合之谓乎！）
问曰：曾为人所难，紧脉从何而来？师曰：假令亡汗若吐，以肺里寒，故令脉紧也；假令咳者，坐饮冷水，故令脉紧也。假令下利，以胃中虚冷，故令脉紧也。
（紧为寒，亦有因寒而病，亦有因病而寒，亦有本原，亦有后天，此节言太板，挂一漏百，叔和笔也。）
寸口，卫气盛，名曰高；［营］（荣）气盛，名曰章。高章相搏，名曰纲。卫气弱，名曰惵；［营］（荣）气弱，名曰卑。卑相搏，名曰损。卫气和，名曰缓；［营］（荣）气和，名曰迟；［迟缓］（缓迟）相搏，名曰沉。
（高、章、纲、惵惵、卑、损，此六字，出于何典？迟亦难言和，迟缓何故曰沉？）
寸口脉缓而迟，缓则阳气长，其色鲜，其颜光，其声商，毛发长；迟则阴气盛，骨髓生，血满，肌肉紧薄鲜硬。阴阳相抱，［营］（荣）卫俱行，刚柔相搏，名曰强也。
（商为金声，商者，伤也。岂阳气长之声乎？）
趺阳脉滑（而）紧，［而］滑者胃气实，紧者脾气强，持实击强，痛还自伤，以手把［刀］（刃），坐作疮也。
（和气舒缓，寒邪紧急，如何曰脾气强？至于持实击强以下之语，真一字不解矣。）
寸口脉浮而大，浮为虚，大为实，在尺为关，在寸为格。关则不得小便，格则吐逆。趺阳脉伏而涩，伏则吐逆，水穀不化，涩则食不得入，名曰关格。
（关格，以人迎气口，辨阴阳之痞绝。今以为病，叔和之言也。）
问曰：濡弱何以反适十一头？师曰：五藏六府相乘，故令十一。
（一字不解，岂非叔和妙笔！）
问曰：何以知乘府？何以知乘藏？曰：诸阳浮数为乘府，诸阴迟涩为乘藏也。
（其说虽根于《难经》，然《灵》《素》无此法以别藏府。吕广之言乎？故还叔和？）

伤寒论  ***************************
伤寒所致太阳［痉］、湿、暍三种，宜应别论，以为与伤寒相似，故此见之。
（痉乃湿症，湿是五种之一，暍即热病之一。叔和乃云宜应别论，以为与伤寒相似，其识无知可知矣。）
问曰：［症］（证）象阳旦，按法治之而增剧，厥逆，咽中干，两胫拘急而谵语。师（曰）：言夜半手足当温，两脚当伸。后如师言，何以知［之］（此）？答曰：寸口脉浮而大，浮［则］为风，大［则］为虚，风则生微热，虚则两胫挛，病［症］（形）象桂枝，因加附子参其间，增桂令汗出，附子温经，亡阳故也。厥逆咽中干，烦躁，阳明内结，谵语烦乱，更饮甘草乾姜汤；夜半阳气还，两足当热，胫尚微拘急，（重）与芍药甘草汤，尔乃［脚］（胫）伸；以承气汤微溏，则止其谵语，故知病可愈。
（此节叔和设为问答，以解少阴寒症，脉浮自汗出一节之文。阳旦二字，平空杜撰。以浮为风，大为虚，因加附子参其间等语，与原文本意相左矣。）
本发汗，而复下之，此为逆也；若先发汗，治不为逆。本先下之，而反汗之，为逆；若先下之，治不为逆。
（复者，重也。本发汗而复下之，是下之再下矣。病有一起而先下者乎？又有下后可汗者乎？叔和之言，可笑极矣。）
［按脉］（脉按）之来缓，［而］时一止复来者，名曰结。又脉来动而中止，更来（小）数，中有还者反动，名曰结，阴也。脉来动而中止，不能自还，因而复动（者），名曰代，阴也。得此脉者，必难治。
（更来数中有还，与缓时一止，自相矛盾。以形象分阴阳，而不论胃气，其法独起叔和。）
伤寒，脉浮紧，不发汗，因致衄者，麻黄汤主之。
（脉浮紧，寒症也。阴寒之症，一见衄血阳明症，阳之所至，寒必自解，无寒症不发汗致衄之理，亦无衄后寒解、再用麻黄汤之理。寒热不分，的系叔和之言。）
问曰：何缘得阳明病？答曰：太阳病，若［下］发汗，（若下），若利小便，此亡津液，胃中乾燥，因转属阳明；不更衣，内实，大便难者，此名阳明也。
（「不更衣，内实，大便难」三句，文法文理，便知是叔和。）
问曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也。正阳阳明者，胃家实是也。少阳阳明者，发汗、利小便已，胃中燥烦实，大便难是也。
（脾约属太阴，与太阳何涉？发汗利小便，与［太］（少）阳何涉？正阳二字，出于何典？自叔和创立此说。遂以三承气分系太阳、阳明、少阳。用大黄，而有酒洗酒浸，及不用酒之分，似乎若深有见乎南阳之原委者。及考南阳原文，其亡津液者，不用承气。至蒸蒸发热，心烦胀满，属胃者，与调胃承气。谵语潮热，脉滑而疾，恐有燥屎者，用小承气。潮热、屎硬、喘冒、汗多，有不能卧者，大承气。其药之轻重，一视乎症之浅深，何太阳正阳少阳之分哉！）
夫以为疾病至急，仓卒寻按，要者难得，故重集诸可与不可方治，比之三［阳］（阴）三［阴］（阳）篇中，此易见也。又时有不止是三阴三阳，出在诸可与不可中也。
（平日学问云何，乃欲临时寻按，所云诸可与不可，真叔和之家技也。）
脉濡而弱，弱反在关，濡反在巅，微反在上，涩反在下。微则阳气不足，涩则无血，阳气反微，中风汗出，而反躁烦，涩则无血，厥而且寒，阳微发汗，躁不得眠。
（在关在巅，在上在下，连用四反字为何？文理十分支离。）
脉濡而弱，弱反在关，濡反在巅，弦反在上，微反在下。弦为阳运，微为阴寒，上实下虚，意欲得温。微弦为虚，不可发汗，发汗则寒慄，不能自还。
（此节与前节一样文法，两节内微涩弦微，从何说起，何处注脚，此之谓突如其来。）
咳者则剧，数吐涎沫，咽中必干，小便必利，心下饥烦，晬时而发，其形如疟，有寒无热，虚而寒慄，咳而发汗，蜷而苦满，腹中复坚。
（咳者则剧，从何说来，真十二分不通文理。）
大法，春夏宜发汗。
（不论病而论时，叔和之歪论也。）
凡发汗，欲令手足俱周，时出以漐漐然，一时间许益佳。不可令如水流［漓］若病不解，当重发汗。汗多（者）必亡阳，阳虚不［可］（得）重发汗也。
（南阳处处三令五申，何劳叔和再申言之。）
凡服汤发汗，中病即止，不必尽剂（也）。
（此节重出。）
凡云可发汗，无汤者，丸散亦可用，要以汗出为解。然不如汤随［症］（证）［是］（良）验。
（丸者，缓也，发汗自宜汤药。乃云丸散亦可用，此不过为神丹之地耳。）
大法，春宜吐。
（药不执方，有何大法！）
凡用吐［药］（汤），中病［即］（便）止，不必尽剂（也）。
（此亦重出。）
脉濡而弱，弱反在关，濡反在巅，微反在上，涩反在下。微则阳气不足，涩则无血。阳气反微，中风汗出，而反躁烦；涩则无血，厥而且［烦］寒。阳微（则）不可下，下之则心下痞硬。
（此节与前九节仅差数字，不问可知是叔和之言。）
脉濡而弱，弱反在关，濡反在巅，弦反在上，微反在下。弦为阳运，微为阴寒，上实下虚，意欲得温。微弦为虚，虚者不可下也。
（此亦同前十节，叔和言也。）
微则为咳，咳则吐涎。下之则咳止，而利因不休，利不休，则胸中如虫啮。粥入则出，小便不［止］（利），两胁拘急，喘息为难，［头］项（背）相引，臂则不仁，极寒反汗出，身冷若冰，眼睛不慧，语言不休，而穀气多入，此为除中，口虽欲言，舌不得前。
（粥人则出，又曰穀气多入，一节之内，前后违背。）
脉濡而弱，弱反在关，濡反在巅，浮反在上，数反在下。浮为阳虚，数为［亡］（无）血。浮为虚，数［为］（生）热。自汗出而恶寒；数为痛，振寒而慄。微弱在关，胸下为急，喘汗不得呼吸，呼吸之中，痛在于胁，振寒相搏，形如疟状。医反下之，故令脉数发热，狂走见鬼，心下为痞，小便淋［沥］（漓），［小］（少）腹甚硬，小便则尿血也。
（在关在巅，在上在下，已十分支离，与前节一样文章。）
脉濡而紧，濡则［胃］（卫）气微，紧则［营］（荣）中寒，阳微卫中风，发热而恶寒，营紧［卫］（胃）气冷，微［喘］（呕）心内烦。医［为］（谓）有大热，解肌而发汗，亡阳虚烦躁，心下苦痞坚，表里俱虚竭，卒起而头眩，客热在皮肤，怅怏不得眠。不知胃气冷，紧寒在关元，技巧无所施，汲水灌其身。［寒］（客）热应时罢，［慄慄］（慄慄）而振寒，重被而覆之，汗出而冒巅，体惕而又振，小便为微难。寒气因水发，清穀不容间，呕变反［常］（肠）出，颠倒不得安，手足为微逆，身冷而内烦，迟欲从后［解］（救），安可复追还。
（句语俚鄙。）
脉浮而大，浮为气实，大为血虚。血虚为无阴，孤阳独下阴部者，小便当赤而难，胞中当虚，今反小便利而大汗出，法应［胃］（卫）家当微，今反更实，津液四射，荣竭血尽，干烦而不［得］眠，血薄肉消而成暴液。医复以毒药［下之］攻其胃，此为重虚，客阳去有期，必下如［污］（污）泥而死。
（津液四射，大汗便利，皆卫气不固也。乃六淫为气实，今反更实，实者何症乎？）
脉数者，久数不止。止则邪结，正气不能复，正气却结于藏，故邪气浮之，与皮毛相得。
（何为久数不止，止则邪结？何为正气却结于藏，故邪气浮之，与皮毛相得？如此脉理，其惟叔和乎？）
伤寒发热，口中勃勃气出，头痛目黄，衄不可制，贪水者不呕，恶水者厥。若下之，咽中生疮，假令手足温者，必下［利］重便脓血。头痛目黄者，若下之，则两目闭。贪水者，脉必厥，其声嘤，咽喉塞；若发汗，则战慄，阴阳俱虚。恶水者，若下之，则里［寒］（冷）不嗜食，大便完穀出；若发汗，则口中伤，舌上白胎，烦躁。脉［实数］（数实），不大便六七日，后必便血；若发汗，则小便自利也。
（细细读之，的系叔和。即末后若发汗三字，便可知矣。）
大法，秋宜下。
（以汗下吐分四时，乃叔和之创论也。）
凡［服］（可）下［药］（者），用汤胜丸（散），中病［即］（便）止，不必尽剂也。
（小心谨慎，叔和原是好医生，但恨不识字，不明理耳。毋深求全之。辟邪说，以閒先圣之道，后学之责也，故不得不开罪叔和。予岂好辨哉，亦不得已也。）
