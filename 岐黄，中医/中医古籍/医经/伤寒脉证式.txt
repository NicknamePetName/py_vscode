
绪言  ***************************
伤寒之书，不知成何时代矣，世传云，后汉长沙太守张机仲景著伤寒论，虽然，后汉书及三国志，并不载焉，或晋唐宋元明之诸书，适及此者，亦皆所追考，而不更听有明证矣，盖断之后汉者，特以其自序文征之耳矣，抑自序之于撰，意趣失要契，字句不雅驯，较之本论，岂啻天壤而已哉，恐后人据千金方艺文志等，为之篇者乎矣，且也书其名姓，题汉字者，却见后人之手痕明矣哉，要之吾侪所矜式，唯其论与方而已，如其时与人，则邈乎不可的断也，无己则措而不论亦无害大义耳矣，今谨稽本论之作意，盖取其规矩于易经者也乎，太一肇生阴阳，而八卦位焉，邪气备虚实，而六经定焉，卦爻系彖象，部位配脉证，此虽固异其道，而岂非有所似乎耶，且其辞句之韫古，齿之于文言繁辞，亦为敢不大诬乎耶，以是观之，则其时与人，既已于上古，亦不可知矣，然是余之所私淑也，胡其强之人为乎哉。
伤寒之名，载在史传及医籍，然皆以为严寒所伤，为之义者耳，仲景氏之所旨，特不然矣，说者率以其不然，而强之史传医籍之通言，难哉窥其面目也，盖伤也者，伤戕伤害之义也，寒也者，寒热之寒，而虚寒之谓也，是故伤之者非寒，适为四时气候所伤也，夫盖四时气候之于人也，以常论之，则必毕于生育之一道耳尔，岂敢为且戕焉且伤焉乎哉，虽然，人苟失其常之调度，则四时之气，直透彻于躯内，而使血液心气，紊乱其政令，于是乎病脉证出焉矣，故病与不病，我自取焉，亦胡强之四时气候为乎耶，然则彰明哉，伤者，以四时气候言之，寒者以病之情状言之也，何谓病之情状乎，精气虚寒之生于内，是之为情也，恶寒厥寒之显于外，是之为状也，可知寒之情状，而非严寒之寒也，夫既寒之内外乎情状也，不得固一其态矣，病轻则寒亦浅焉，寒既深，则病亦自重焉，轻重浅深，出入去住，皆无有所漏于兹者矣，此即所以统名于疾病，曰伤寒也，或人曰，伤寒之统名于疾病，其言照亮矣，然是之小册子所论，其方才不过一百，以不过一百，而欲充之疾病之千态万变，则牵强附会，亦尚不及焉，吾则不信矣，曰有是哉问也，后人举翳膜于如吾子所言，莫更开眼于二千载之后者，往往称古方家之徒，划方于伤寒金匮，而大羞用唐宋元明之方，断然不顾矣，仲景氏旨不然矣，凡疾病之在人乎，万焉而不止，亿焉而不尽，犹如人之各异其面貌也然矣，然则籍使药方亿万，岂得尽而不残哉，是故本论繫于证方，以三阳三阴，及伤寒中风者也，此于其证方，则虽如划于兹，而于其三阳三阴及伤寒中风，则固不止于兹，宜以渔猎于亿万之疾病焉矣，夫既知以三阳三阴及伤寒中风而普渔猎于亿万之疾病，则亦自于证方之如划于兹者，不啻纵横其驰驱于兹而已，亦复取谟范于兹，而应为择唐宋元明诸家之证方，以供之施用焉矣，是故余所谓以伤寒论治众病者，非划证方于此之谓矣，惟是以三阳三阴及伤寒中风，而普渔猎于亿万之证方之谓也，然故纵方剂之成于今者，亦不氾滥于三阳三阴之谟范者，採而以用之，况于唐宋元明之方剂乎，恶能为划方于伤寒金匮哉，可谓世称古方家者，未知古方也，岂其可不思诸乎哉。
辨脉法，平脉法，疑是宋高继冲，当时编录，进奏之旧，而孙奇等削去之遗文也，如论其阴阳表里，气血营卫，脏腑虚实也，不繫之以病证，而单断之于脉，又论其五行配当，四季不同，尺寸参差，呼吸出入也，推之漏刻，正之菽数等，概比类乎素问难经者也，岂敢配之于本论之脉式哉，夫盖本论之于脉式也，有以状言之者，又有以势言之者，不可不精论矣，浮为三阳之经脉，沉为三阴之经脉，迟数弱弦细微之纬于浮沉，疾与促之反于表里，洪大之亘于内外，此为之脉之状也，如缓紧滑涩则皆以脉之势言之者也，故不可固期之于一状一态者也，盖缓紧之于势也，以察邪力之骏剧与平易焉，滑涩之于势也，以察精气之主虚与不主虚焉，缓也者，以其势之安舒言之，紧也者，以其势之怒力言之，滑势之于有腻油，涩势之于为枯藁，互参伍之，则轻重虚实之分界，须确然而指点也，是故缓紧滑涩之于四势也，必胚胎于浮沉之经脉，又必含畜于迟数弱弦细微之纬脉也，以是乎辨病位于当今者，乃浮沉迟数弱弦细微是也，察转变于未然者，乃缓紧滑涩是也，后世不通此等义，缕缕费之解，而皆如曲直不相容者，盖有故乎尔。
伤寒例，即王叔和之所例，而固非本论之例，盖继冲採抄之于此也，所谓今搜採仲景旧论，录其证候，诊脉声色，对病真方，有神验者，拟防世急也之言，可以征矣。
痉湿暍，盖出于后世病名岐流之撰者也，亦继冲之所採抄焉，按此篇并上二篇，及自序，共四篇，以冠之提头者，大氛昏乎本论之旨归，恰如玉石同柜，连贯乎鱼眼珠玑也，宜一扫而复之古已尔。
盖伤寒论之远古也，晋唐宋元明之诸家，祖述之者，若干辈，暨吾邦从事于此者，往往虽不匮其人，或不免五行生剋，配当引经之说，或胶漆字句，而餍饫乎管窥锥指，或夙建家言，而甘心乎牵强附会之徒，未窥其渊奥者也，夫盖学此书也，固无他，唯以脉证耳，以脉证有道矣，曰脉有形势，证有奇正，不辨形势奇正，则脉证亦何足据乎哉，宜以辨形势奇正为务也，是故虽假脉证之一于其字句，而系之以虚实阴阳，则其脉果异分寸高低，其证果异轻重缓急既辨分寸高低之差，而形势之脉可察矣，既辨轻重缓急之别，而奇正之证可识矣，而后奇正据形势，而察其机焉，形势待奇正而备其态焉，以是奇正者，形势之式也，形势者，亦奇正之式也，式也者，言所凭依而取法也，诊按之精，施用之活，莫不一出于兹也矣，苟志医者，岂其可忽诸乎哉，是余之所以以脉证式，命于是书也，又化甲子冬至日，川越正淑志。


卷一  ——————————————————————————————————————————————————————————————————————————————————————————

辨太阳病脉证并治法上第一  ***************************
（按阳也者，取义于显著也，以象病势之显著于外也，盖病势之显著于外者，乃是以精气胜于邪气故也，夫精气之胜于邪气乎，不固一其态，不能必无多少之异别也，此即所以有三阳之设也，太阳病也者，以邪气位于肌肉间而假名之也，是故，有病而后呼曰太阳者也，岂敢为称之于常于经络乎哉，夫太阳之位于肌肉间也，头项胸腹及四肢，皆不能无肌肉间之位地，故于其候法，亦不必一而止矣，观于其有汗出者，有无汗者，有身痛者，有身不痛者，则虽如异其位地，而均是在一太阳而已，既在太阳，而有殊别如此者，以其位地之泛然也，以是乎，分为之三篇也，上篇主论桂枝汤，而及其比类，中篇主论麻黄汤，而及其比类，是乃明于桂枝麻黄各自太阳之正脉证者也，如下篇则论上中二篇之变，而旁弘柴胡之变者也，所以呼为太阳下篇也，脉证相属言之者，是欲定其部位于兹也，何则唯以脉而不对证，则脉奚辨其部位，其要在于对证矣，唯以证而不对脉，则证奚辨其部位，其要在于对脉矣，然则脉必俟证而辨其位，证必俟脉而辨其位，脉证既辨，而病位定，病位既定，而治法自随焉，此即所以脉证相属言之也，岂可忽诸乎，辨也者，辨识辨别之义也）。
太阳之为病，脉浮，头项强痛，而恶寒。
（此条，为太阳之太纲领也，夫太阳之于脉证也，剧易轻重虽固伙，而无不皆出于此条之变也，此乃所以为纲领也，盖以脉浮以下之候，名之太阳病者，固肇于是书，故曰太阳之为病也，为字可眼矣，浮也者，浮扬之谓也，凡脉浮者，精气胜于邪气之所令然也，是故不但于太阳，如少阳阳明，亦皆不得不浮，虽然，浮之为浮者，独在于太阳，而不专于少阳阳明也，故标曰脉浮也，头项强痛，犹曰或头痛，或项强也，盖太阳之于邪也，无固有定处，唯是郁陶于肌肉间者也，以是其势必凑上部，所以为或头痛或项强也，今不曰头痛项强，而合之曰头项强痛者，是唯欲示邪势之异同，而不可容轻重之差别也，而者，断续之辞也，盖恶寒之于证也，有阴阳二途之分，而其分别之也，必在于顾馀证候也，是故并脉浮以下之候，则为之太阳之标准也，若其为少阳为阳明，或为三阴者，皆并其证候，而辨别之，不可不准知矣，且夫恶寒之亘于三阳三阴也，亦不可无说焉，盖邪气之在躯壳乎，必为敌于精气也，其敌之浅而未深乎，精气必为之屈覆，不能必得常之调度矣，恶寒本于此而出焉，为之阳位恶寒也，其敌于精气之深而不浅乎，精气必为之耗损，必失其常之调度矣，亦不能无恶寒矣，为之阴位恶寒也，恶寒之虽一其形状，而有其分别也如此矣，岂其可忽视焉哉）。
太阳病，发热，汗出，恶风，脉缓者，名为中风。
（此条弘发首一条，而论有太阳病之一轻证如此者也，盖邪气位于肌肉间，而专汲汲乎肌分者，发是脉证也，发热汗出者，精邪扰越于肌分之所为也，恶风，即恶寒中之一轻证也，故身触于风则觉寒耳，是乃以精气屈挠之最微也，脉缓对脉紧，共以脉势言之，非以一脉状言之也，缓者，言脉势之平易也，紧者，言脉势之骏剧也，盖缓势之于平易，与紧势之于骏剧，可相对以知邪气之轻重矣，此为之缓紧之脉意也，是故，往往所论之诸凡之脉，不可不必顾其势于兹矣，后世不辨此义，论缓于脉之情状，论紧亦于脉之情状，遂至失古脉之本旨，岂其可不嗟乎哉，盖曰脉缓者，即牵引上条所谓脉浮来，而言其脉浮而无剧势也，故知或有浮数而缓势者，或有浮大而缓势者也，中风，即伤寒中之一轻状也，取义于中风为恶风，而名之者也，为者，假为之谓也）。
太阳病，或已发热，或未发热，必恶寒，体痛，呕逆，脉阴阳俱紧者，名曰伤寒。
（此条，亦弘发首一条，而论有太阳病之重证于如此者也，或者，亘两岐之辞也，已者，既往也，必者，悬期之辞也，盖邪气位于肌肉间，而专駸駸乎肉边者，发此脉证也，夫发热之亘两岐者，惟是邪势之异，而不可必容轻重之论矣，虽然，无论于已发热者之易认于太阳，于其未发热者，则或不能无疑若为里属也，故揭举恶寒，以示其尚在于表位也，体痛呕逆，因邪势密而不输泄，并精气压滞也，是乃以无汗故也，阴阳，言三阳三阴也，紧对缓，言其势之骏剧也，盖以脉紧为伤寒者，岂唯三阳已哉，三阴亦然矣，故曰脉阴阳俱紧者，名曰伤寒也，夫既紧之为伤寒也，贯之三阳三阴，则知缓之为中风，亦复贯之三阳三阴也，后世论阴阳者，或以营卫左右，或以指之举按，议论纷冗皆凿矣）。
伤寒一日，太阳受之，脉若静者，为不传，颇欲吐，若躁烦，脉数急者，为传也。
伤寒二三日，阳明少阳证不见者，为不传也。
（以上二条，皆传经家之所论，而大违本论之旨矣，岂何暇论之乎哉）。
太阳病，发热而渴，而不恶寒者，为温病，若发汗已，身灼热者，名曰风温，风温为病，脉阴阳俱浮，自汗出，身重，多眠睡，鼻息必鼾，语言难出，若被下者，小便不利，直视失溲，若被火者，微发黄色，剧则如惊痫，时瘛瘲，若火熏之，一逆尚引日，再逆促命期。
（按此条，盖出后世病名多岐之杜撰，遂为古道之荆棘也，吴又可辈之所祖述，盖在于斯邪）。
病有发热，恶寒者，发于阳也，无热，恶寒者，发于阴也，发于阳者，七日愈，发于阴者，六日愈，以阳数七，阴数六故也。
（此条应发首揭恶寒，而复论其恶寒之标式也，病也者，包裹阴阳轻重之称也，夫疾病者，精气之贼也，是故病虽异于阴阳轻重，而于失其常则一也，所以曰病也，恶寒者，出于精气有隙也，而有隙之于实者，有隙之于虚者，不期以辨之，则治亦不可从焉，于是乎，以热之有无，而候其虚实阴阳也，故曰有发热恶寒者，发于阳也，以断有其实隙而恶寒者，曰无热恶寒者，发于阴也，以断有其虚隙□而恶寒者也，阳耆主太阳，而旁包少阳阳明，阴者主少阴，而包太阴厥阴，盖阳位之有热，阴位之无热，是为通篇之标式也，发于阳者以下，盖后人之所附录也乎，千金翼，热字下皆有而字）。
太阳病，头痛，至七日以上自愈者，以行其经尽故也，若欲作再经者，针足阳明，使经不传则愈。
太阳病，欲解时，从巳至未上。
风家，表解而不了了者，十二日愈。
（以上三条，皆无正文之气格矣，盖传经家之论矣乎）。
病人身大热，反欲得近衣者，热在皮肤，寒在骨髓也，身大寒，反不欲近衣者，寒在皮肤，热在骨髓也。
（此条，虽能模写本论，而熟推之，则寒热既失其位置，岂敢惬其式例乎哉）。
太阳中风，阳浮而阴弱，阳浮者，热自发，阴弱者，汗自出，啬啬恶寒，淅淅恶风，翕翕发热，鼻鸣，乾呕者，桂枝汤主之。
（此条，始则标太阳中风之脉例，而论预察阴阳转变之机兆于斯，而终则具列桂枝之证候者也，太阳中风，应发首第二章言之也，阳浮而阴弱，以脉之奇正言之也，阳者，主太阳而通二阳，阴者，通称三阴也，乃今以正言之，则阳脉浮，而或缓，或紧者，有其热自然而扬发之势也，虽然，今不发其热，则邪气何为得去乎，故曰，阳浮者热自发也，此盖欲示其发表之有规也，以奇言之，则阳脉浮而弱者，遂有欲归阴脉沉弱之机也，故有其汗自然而出之势也，虽然今不发其汗，则邪气何为得去乎，故曰阴弱者汗自出也，此盖亦欲示其发汗之有规也，然则如弱脉，亘于浮沉阴阳而言之可察知焉，大凡脉之偏于阳与阴者，皆有其匹耦而存焉，如浮之于沉，大之于细，洪之于微，滑之于涩是也，论中言弱脉，而无强脉，故知弱之亘阴阳浮沉也，弱者，邪气压精气之脉也，与微之出于精虚者自殊矣，啬啬恶寒，淅淅恶风，翕翕发热，鼻鸣乾呕者，是述桂枝之轨范也，故非言使一病人而必具之诸证者，要在于即其一证，而知桂枝之轨范也，乃今并举恶寒恶风者，欲示是等之义也，啬啬，缩身貌，淅淅，灌水貌，翕翕，如翕如之翕，言通身肌分之热势相齐也，鼻鸣，以热气上熏，鼻中畜饮之所为也，乾呕，以邪密肌分，气郁集于心之所为也，主也者，主一无适之意，而谓此证之前后左右，亦当有处此汤之境内也）。
●桂枝汤方　桂枝（二两）　芍药（二两）　甘草（二两）　生姜（二两）　大枣（十二枚）　上五味，㕮咀，以水七升，微火煮取三升，去滓，适寒温服一升，服已须臾，歠热稀粥一升余，以助药力，温覆令一时许，遍身漐漐，微似有汗者益佳，不可令如水流漓，病必不除，若一服，汗出病差，停后服，不必尽剂，若不汗，更服依前法，又不汗，后服小促役其间，半日许令三服尽，若病重者，一日一夜服，周时观之，服一剂尽，病证犹在者，更作服，若汗不出者，乃服至二三剂，禁生冷黏滑，肉面五辛，酒酪，臭恶等物。
（按桂枝汤之于方也，本论处方之始也，故服之法，丁宁精密，无所不尽矣，是不啻尽之于此而已，几于发汗方，皆当取法于此，而慎其服法矣，故下文往往有如桂枝法，将息及禁忌等之语，可以照应耳，歠热稀粥一升余，以助药力，是大似言稀粥以益桂枝之力，虽然，若桂枝汤而其力不足，则有各半二一越婢一之设，岂假稀粥之力为乎，以是考之，则桂枝稀粥固两其任，而于相与供去邪之用则一也，桂枝则发解邪也，稀粥则鼓舞精气也，夫桂枝汤之于邪气也，精邪结滞于肌分也，故精若不伸，则邪不去，邪若不去，则精不伸，于是乎，桂枝稀粥两其任，而相与供去邪之用者也，麻黄汤，葛根汤之与精邪为对应者固有别矣，不可混同也，漐漐，滋润貌，微似有汗者益佳，不可令如水流漓，病必不除，此述发汗之准据也，夫盖汗即津液也，固畏脱之，虽然，非发之则邪气不解，故取微似有汗者为益佳，若使之流漓，则纵令病差，亦奈亡津液何，故曰病必不除，戒其不可漫之也，后服小促役其间，一本作后服当促其间为是矣，半日许令三服尽者，即促其间之意也，若病重者，谓桂枝汤而其病重者也，若其病轻乎，当一服而病差，或二服而病差耳，今也，三服而病尚不差，则周时观之，若其病证依然者，当服药无度连用二三剂也，周时观之，言比观之于前日也，一日一夜服，即周时注意耳，黏滑，油腻也，五辛，谓大蒜，小蒜，韭，芸薹，胡荽也，酪，以牛马乳造之，盖禁口之法，非久要禁之，唯禁邂逅于服药而已矣）。
太阳病，头痛发热，汗出恶风者，桂枝汤主之。
（此条，本于上条，而具桂枝汤之一病状者也，标曰太阳病者，以头痛以下之候言之也，此于是证也，邪气位于肌肉间，而其势走于上部及肌分之所令也，头痛，出于精邪扰动于上部也，发热汗出，亦出于精邪扰动于肌分也，恶风者精气屈挠之所出也，今也，虽不言脉之如何，而征之于发首第二条，则其脉当缓自明矣，且于其脉式，则亦须求之于阳浮阴弱之例乎尔）。
太阳病，项背强[几][几]，反汗出恶风者，桂枝加葛根汤主之。
（此条，直对上章，而代头痛以项背强，别其证方者也，项背强[几][几]，推之葛根汤，则当无汗而今否，故曰反也，汗出恶风，尚以桂枝汤言之也，盖葛根之为任，能缓项背强也，夫邪气之凑项背乎，不能必无浅深之分，于是乎，有桂枝加葛根汤，葛根汤之设也，于此汤则肌，分汲汲之邪，专凑于项背，故汗出恶风也，于彼汤则肉分駸駸之邪，专凑于项背，故无汗恶风也，可知项背亦自有浅深之异也，[几]，居履切，[几][几]，言项背不柔顺，如凭几案然也，素问，[几][几]然目䀮䀮亦是之谓也）。
桂枝加葛根汤方，　于桂枝汤方内，加葛根四两，以水一斗，先煮葛根，减二升去上沫，内诸药，煮取三升，去滓，温服一升，余依桂枝汤法。
（按本作不须啜粥者非也，故今改之）。
太阳病，下之后，其气上冲者，可与桂枝汤，方用前法，若不上冲者不可与之。
（此其始也，太阳病而势及于里者也，于是以承气辈下之，而其势既拔矣，然则表里更无所病矣，但所存者，气液之不和而已，故曰后也，后者，解后之辞也，其者，更端之辞也，盖气也者，斥所以生之一气也，而其源起于脐中，浩然遍躯壳者也，津液者，气之车也，故津液不和，则气必失所御矣，气既失所御，则其势上奔必矣，此乃所以出上冲也，以是欲治其上冲，则以先和津液为务也，盖津液之不和，今犹因于表里开合之不顺也，是故以桂枝汤，先导其开合，则活气自运行，津液自顺流，气液既复其常度，则上冲亦自止矣，是乃不治上冲，而上冲自治之略也，且夫桂枝汤而疗上冲者，殊为一活用也，故不曰主而曰可与也，与者，与谋之义也，方用前法，言药方据用前法而已，不以发汗法也，论曰，吐利止而身痛不休者，宜桂枝汤，与之正同矣，皆不用发汗法者也，若不上冲者，不可与之，此尚丁宁上之所言也，纵令津液不和，而若未及见病证者，则非固桂枝汤之所与也，当以穀肉果菜之养而复之者也，胡其混同之乎哉）。
太阳病，三日已发汗，若吐，若下，若温针，仍不解者，此为坏病，桂枝不中与也，观其脉证，知犯何逆，随证治之。
（按三日当作二三日，盖传写之误也，夫日数之于一二日及二三日也，为之太阳之概法也，故今标二三日，以含畜于桂枝之场也，此既发汗之之不得其折中乎，其势尚或象可吐下可温针者也，于是乎，虽或吐下之，或温针之，而非固吐下温针之所宜治，则其证犯乱而不得解，此为之坏病也，是故虽令日数尚在于桂枝之场，而桂枝辈不中与也，坏病者，言证候犯乱，而以反对为参伍者也，观其脉证，知犯何逆，随证治之，是乃言治坏病之式例者也，夫盖虽证候犯乱，而以反对为参伍，而比观其脉证，则果足辨其犯证之出于何逆治也，既已辨之，则为弃其犯证，而随其定证，则处方之意，可以得初而一耳矣，脉证之证，包定证与犯证言之，随证之证，但斥定证言之也）。
桂枝本为解肌，若其人脉浮紧，发热汗不出者，不可与也，常须识此，勿令误也。
（此条，论桂枝之方意，而旁及麻黄证者也，是盖要于使桂枝麻黄各勿混淆也，桂枝本为解肌，不是唯于桂枝汤，泛及桂枝之诸类也，故不曰桂枝汤，而曰桂枝也，本者，本根之义也，解肌者，言解散于肌分之邪也，是为之桂枝之方意也，若其人以下麻黄汤之准证也，脉浮紧对浮缓，示其势不平易也，盖麻黄汤之为证也，虽固位于肌肉间，而其势之所竞，专在于肉边，以是乎虽发热之如不异于桂枝汤，而度量之以媲于汗不出，则自知发热亦加根力于桂枝汤也，不可与也者，不可与桂枝汤，而可与麻黄汤之谓也，常，平常也，言未临其场，而须常哲识彼此之差别，使病者勿令误其生命也，又按此条，桂枝麻黄位地转旋之文法备矣，故今又读转旋之，则犹如云麻黄本为解肉，若其人脉浮缓，发热汗出者，不可与也尔矣）。
若酒客病，不可与桂枝汤，得汤则呕，以酒客不喜甘故也。
喘家，作桂枝汤，加厚朴杏子佳。
凡服桂枝汤吐者，其后必吐脓血也。
（以上三条，皆无所稽耳，盖后人所漫论矣乎）。
太阳病，发汗，遂漏不止，其人恶风，小便难，四支微急，难以屈伸者，桂枝加附子汤主之。
（太阳病发汗，以桂枝汤言之也，遂者，两事之辞，漏，漏出也，今也，虽不用发汗法，而汗漏出不止者，是不唯由表邪之不解已，颇由于精气不整也，故及恶风以下之证，继踵蜂起也，恶风小便难，四支微急，皆本于精液虚滞也，是故曰其人，以更端于桂枝之场也，四支微急，言四支拘急之微也，难以屈伸者，以兼痛也，若夫于四支拘急尚且无劳屈伸者以无痛也，然则拘急而无痛微急，而反有痛，是岂非似证与痛互失其所置耶，不可不精论焉，盖如四逆汤之于四支拘急，及通脉四逆加猪胆汁汤之于四肢拘急不解，则皆偏于精液枯竭，而精邪无分争之势者也，是乃所以无痛也，今也若微急，则虽固本于虚滞，而其势尚与表邪不解者，为相激者也，是乃所以有痛也，以是欲眼难以屈伸者一句，使读人知治方之在于此也，若夫论之位地，则有出太阳，而欲入少阴之机者也，故为之太阳少阴间之一证也）。
●桂枝加附子汤方　于桂枝汤方内，加附子一枚，水煮升合，依桂枝汤法，不须啜粥。
太阳病，下之后，脉促胸满者，桂枝去芍药汤主之，若微恶寒者，去芍药方中加附子汤主之。
（此条，对其气上冲之桂枝汤，而论之异同者也，是于其二者，虽均下之，而彼则得其肯綮，而既无所病矣，此则以不得其肯綮，表邪未得尽去，虽然，于其下证则幸愈，故亦曰后也，夫既表邪尚未尽去之势，卒屈郁于胸中，而使里气不振焉，是乃所以脉促胸满也，此于是胸满也，虽如少阳，与彼已根柢于胸胁，而并于脉弦等者，旨趣大异矣，须明辨矣，凡促之为脉，言催促而其势迫于表也，与疾脉反对，而为之表位之脉式也，如葛根黄芩黄连汤之于脉促亦是矣，可知胸满之本于表位馀邪也，故今制之也，运用和调乎表里，则馀邪自可得解散也，是为之桂枝去芍药汤之任也，若微恶寒者，言胸满而微恶寒者也，此于其微恶寒也，即里气不振之渐深，终现虚态者也，所谓发于阴者是也，夫既有胸满之本于表，而又有微恶寒之发于阴，故今设表里兼治之略，以与桂枝去芍药加附子汤者也，至矣哉旨也）。
●桂枝去芍药汤方　于桂枝汤方内，去芍药，水煮升合，从桂枝汤法，不须啜粥。
●桂枝去芍药加附子汤方　于去芍药汤方内，加附子一枚，煎煮服法，亦效去芍药汤法。
太阳病，得之八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈也，脉微而恶寒者，此阴阳俱虚，不可更发汗，更下，更吐也，面色反有热色者，未欲解也，以其不能得小汗出，身必痒，宜桂枝麻黄各半汤。
（凡标八九日者，病位于里之概也，而今尚以留连桂枝之变，冒曰太阳病也，夫既虽尚在于太阳，而其候法亦不常体矣，故曰如疟状，以示异之像状，而寒热有发作也，热多寒少，言发热多恶寒少也，其人不呕，清便欲自可二句，为式之辞也，故更端曰其人也，盖各半汤之于证也，虽尚留连于桂枝之变，而数其日数，则既历八九日，视其证候，则致如疟状，一日二三度发，于是乎，或恐误认在于彼少阳部位，而发往来寒热者也，故曰不呕，以断其不预于少阳也，盖呕者，为少阳之要领，故及之也，既已知不预于少阳，则亦或奈何似在于阳明部位，而发潮热者乎耶，于是乎，复亦曰清便欲自可，以断其不预于阳明内实也，清与圊通，清便，言大便也，欲自可言通利将依常也，盖阳明内实之征，必断之于便状，故亦及之也，一日二三度发，以应如疟状，言寒热发作有时也，脉微缓者以下，谓服各半汤之后也，微缓之微，犹如瓜蒂散所谓微浮之微，言其脉带缓也，夫既服各半汤，而后其脉如此则知欲愈也，故曰为欲愈也，脉微而恶寒者，此以微细微弱言之也，阴阳犹内外，虚者精气虚也，若乃服各半汤，而后脉微而恶寒，则是乃其内外精气已虚者也，亦奚行汗吐下法之为乎，是故曰不可更发汗，更下，更吐也，盖其至于此乎，有两岐之别，一则有以穀肉果菜渐复者也，二则有求治于少阴者也，可期以察之耳矣，面色以下四句，恐后人之所搀入，岂为强说之哉，又按，各半汤之于证也，致发作如疟状者何哉，曰桂枝之于邪，纵使之最重，而终同之车辙则胡其为发作乎哉，当以征之于桂枝二越婢一汤耳，然故致发作如疟状者，是乃出于桂枝之邪势沉坠，而时袭麻黄之位地之变者也，岂同之于终始同辙者之比乎耶，譬之犹如以一升水，盛之于容二升器乎，其水必潜而不满矣，邪气沉坠而时袭他辙，则其势必潜而不发矣，此其自然之势也，可知发作之出于兹焉）。
●桂枝麻黄各半汤方　折半桂枝汤及麻黄汤，而各合之半，水煮服法总依桂枝汤。
太阳病，初服桂枝汤，反烦不解者，先刺风池风府，却与桂枝汤则愈。
（太阳病，以桂枝汤言之，此其始也，与服桂枝汤，虽既与服桂枝汤，而以其用之之于不及乎，邪气但动摇而不得瘥矣，是乃所以反烦而不解也，夫既虽反烦，而如其前证，则亦尚依旧而已，故处其方也固无他，还与桂枝汤如前法，发汗中其规，则邪何得不瘥乎矣，盖用药之于过与不及也，病于不解则均一也，其要在于折中之耳矣，故桂枝汤之服后，既说之详悉焉，可即以寻究其式例矣，却，犹还，先刺风池风府六字，盖针法家之所旁书，误混正文耳）。
服桂枝汤，大汗出，脉洪大者，与桂枝汤如前法，若形如疟，日再发暑，汗出必解，宜桂枝二麻黄一汤。
（此承上章太阳病，而论有发汗过不及之变，亦及于此者也，服桂枝汤，以固有桂枝证言之也，大汗出，脉洪大者，邪气虽为浮扬，而尚未解之所致也，洪，如洪水之洪，洪大者，邪势滔于表位之所为也，此盖用药过多使之然矣，虽然，如其馀证则尚在其旧而已，于是乎，更与桂枝汤，当要发汗中其式矣，若形如疟，日再发者，此亦承服桂枝汤，而论邪气沉潜而不解，其势遂袭麻黄位地者也，此盖用药不及使之然矣，所以有桂枝二麻黄一汤之略也，汗出则解，为式之辞也，此于是证也，与各半汤，大同而少异轻重也，是故彼则热多寒少，而已在八九日也，此则必在于发热恶寒，尚未至热多寒少，不亦必期八九日者也，其病势之轻重，自可较而知焉，可谓纤悉于邪气之区别矣）。
或曰，若发汗不及，则邪气不必得解者，颇得其意矣，至若其大过者亦不得解，则未能无疑矣，请听其说，曰大过犹不及也，于其不解则同一矣，岂拘过与不及之善否之为乎，夫药不及，则邪气专沉沦，而其势反填精气矣，若药大过，则邪气专浮扬，而其势反驱精气矣，譬之如锤钉乎，锤犹药乎矣，钉则如邪气乎矣，锤有轻重，钉有大小，钉与锤得其宜，则钉陷而其用成矣，若乃以轻锤处大钉乎，虽劳数锤，而钉何为得陷乎哉，为之不及之弊也，若乃处小钉，以重锤乎，不唯不陷而已，钉或颠侄矣，此岂非大过之害哉，然则钉与锤，尚且不得其大小轻重之分，则其用不成矣，况药之于邪气也，不论其权衡，不慎其过不及，则病不但不解已，奇正百端，继踵而蟊涌必矣。
●桂枝二麻黄一汤方　三分桂枝汤及麻黄汤，而合桂枝汤二分，麻黄汤一分，水煮服法总依桂枝汤法，服桂枝汤，大汗出后，大烦渴不解，脉洪大者，白虎加人参汤主之。
（此条亦承太阳病，而且对上之所谓大汗出脉洪大者，论其似而非者也，此其始也，固有桂枝之脉证，以是与桂枝汤，而使大汗出，故如其表证则罢，所以曰后也，今也，虽其表证罢，而邪气遂致转于阳明，而胃中液泽为之驱驰矣，所以大烦渴不解也，大烦渴，言渴之珠太甚也，不解，示渴之不于一时也，脉洪大与上条所言同矣，虽然，彼则因邪气唯滔于表位而已，故于其洪大，必无根力者也，此则邪气既蔓延于表里，故于其洪大，必有根力者也，此为之其别也，不可不明辨焉，又按，人参以通畅和逐，加之方中者也，后人以养气补血充之者，恐可谓冤矣乎）。
●白虎加人参汤方　知母（六两）　石膏（一斤）　甘草（二两）　粳米（六合）　人参（三两）　上五味，以水一斗，煮米熟，汤成去滓，温服一升，日三服。
太阳病，发热恶寒，热多寒少，脉微弱者，此无阳也，不可发汗，宜桂枝二越婢一汤。
（此条，论桂枝部位之极地者也，发热恶寒，即桂枝汤之准证也，热多寒少，即发热多而恶寒少也，此乃邪气将駸于肉里之机也，发热恶寒，以纲言之，热多寒少，以目言之，夫盖纲之于发热恶寒乎，固为桂枝汤之正鹄也，虽然，其目之于热多寒少，则知既在于桂枝部位之极地，而直接于里证者也，此岂桂枝汤之所能敌耶，故今设桂枝二越婢一汤之略，而制其猛势者也，脉微弱者以下，论服后之式也，此于其服后之式也，举奇而略正者也，何谓奇，曰，是汤之不归阳而转阴，不常而变也，故言之奇也，何谓正，曰，此汤之不转阴而归阳，不变而常也，故谓之正也，因是观之，则当其已处是汤之时也，顾之于彼阳浮阴弱之式例，则其脉亦必当有奇正之分矣，试繫于奇以浮弱，繫于正以浮紧，则浮弱之归于微弱，浮紧之归于浮滑，亦可自以鉴焉，然则奇正来往之机，亦备于兹而无所残焉，此盖医圣之微意也乎，微弱者，征精气衰败之脉也，此无阳也者，言无太阳证，而包二阳也，不可发汗，全书作不可更汗，亦通。
（又按，发热恶寒，热多寒少，太混各半汤所言也，然于各半，则寒热发作，徒至再三耳，与此汤之欲駸駸乎直为机变者，大异其缓急矣，岂其可不鉴识乎耶）。
●桂枝二越婢一汤方　三分桂枝汤，及越婢汤，而合桂枝汤二分，与越婢汤一分，水煮服法，总依桂枝汤法也，本方以下二十六字，盖后人之所录也乎。
服桂枝汤，或下之，仍头项强痛，翕翕发热，无汗，心下满微涌，小便不利者，桂枝去桂加茯苓白术汤主之。
（按此条，当叙桂枝二越婢一汤之上，均承太阳病初服桂枝汤条而论之者也，此虽既服桂枝汤，而不唯不解已，或见里实之势者也，于是乎或下之，如其里实之势则已拔矣，虽然，如其表证尚不解，已而变葛根汤证也，故曰仍也，仍者言因仍于表位也，头项强痛，翕翕发热，此乃葛根汤证，而尚带前位桂枝汤之馀响者也，无汗，对前之有汗，而证于在葛根之场也，心下满微痛，此以其或下之之变，其里涩滞有水气之所致也，故标小便不利，而证于不预表热而据里水也，夫既表热里水，现之候法如此，则并以治之乎，曰不然矣，若其表热，则经日因仍不解者也，若其里水，则今新见其端者也，于是乎，欲先于未互响应，而制于其易制里水于微，而后制其表热也，是乃所以有桂枝去桂加苓茯白术汤之略也）。
●桂枝去桂加茯苓白术汤方　于桂枝汤方内，去桂枝，加茯苓白术各三两，水煮依桂枝汤法，不须啜粥。
伤寒脉浮，自汗出，小便数，心烦，微恶寒，脚挛急，反与桂枝汤，欲攻其表，此误也，得之便厥，咽中干，烦躁，吐逆者，作甘草乾姜汤与之，以复其阳，若厥愈足温者，更作芍药甘草汤与之，其脚即伸，若胃气不和，讝语者，少与调胃承气汤，若重发汗，复加烧针者，四逆汤主之。
（此条，论桂枝之变及阴阳两端者，而一结于阳浮阴弱之义者也，伤寒，脉浮自汗出，此本于桂枝汤之脉浮缓自汗出者，而且亘于白虎加人参汤之脉浮紧自汗出者，与桂枝加附子汤之脉浮弱自汗出者而论之也，故曰伤寒，以笼罩之三道也，夫盖于小便数心烦微恶寒脚挛急也，一则繫于浮以紧，而乃为之白虎加人参汤也，一则繫于浮以弱，而乃为之桂枝加附子汤也，今试以归于浮紧论之，则所谓阳浮之邪，遂以转肉里乎，津液为之奔命，故使自汗出小便数也，心烦微恶寒，出于邪势耸于上与表也，脚挛急，气凝滞于下部之所为也，此为之白虎加人参汤也，又试以归于浮弱论之，则所谓阴弱之邪，遂以乘精虚乎，津液为之下密，故使自汗出小便数也，心烦，以邪迫于里也，微恶寒，为里虚已侵表也，脚挛急，由于津液凝滞也，此为之桂枝加附子汤也，是故今虽尚像桂枝汤，而非皆既桂枝汤之所宜也，故曰反与桂枝汤，欲攻其表此误也，以断既非桂枝汤之所任也，若不辨其意趣，漫与桂枝汤而发汗之，则不啻无益于制邪已，反使心气摇动，四表之机活，卒尔涩滞，是乃所以见厥也，咽中干，烦躁吐逆，皆出于精气之郁集于心郭也，故今先与甘草乾姜汤，以镇之动势耳，此岂为疗本证之设乎，可知动势既镇，而后亦复有治二岐之本证，以前之方法者也，作，假作之义也，以复其阳四字，后人误解甘草乾姜汤方意者也，若厥愈足温者，更作芍药甘草汤与之，此乃承即上两岐之本证，而各既与其本方之后而言之也，然则白虎而与白虎，加附子而与加附子，各如其脉证已瘥矣，虽然，是唯于其血液运用未复，则亦为脚挛急者，必当有之矣，是为之芍药甘草汤之任也，此于其脚挛急也，唯其一证而无据阴阳之候法者也，是故曰厥愈，以示无据寒候，曰足温，以示无据热候也，论文妙境可玩味矣，不然，则曰厥愈足温者，恐属叠语矣，非耶，更字，自有承两岐之意，益可以稽焉，其脚即伸，亦后人说芍药甘草汤方意者也，若胃气不和讝语者，此论承白虎之证，而其后之机变有出于斯者也，胃气不和，与胃中不和，大同而少异其由矣，胃中不和，自外之辞也，胃气不和，自内之辞也，故今曰胃气不和，以明于邪气既位于胃内也，讝语，言语不伦之谓也，是乃胃热之势，篡夺于心之机用所致也，故今与调胃承气汤，为制其胃热者也，盖调胃之于证也，虽固位于阳明，而证已备于阳明，则热否，热已备于阳明则证否者也，此岂为与彼大小承气汤之热与证已备于阳明者，敢混同之乎耶，若重发汗，复加烧针者，此承桂枝加附子汤证，而复对反与桂枝汤而论之也，重发汗，言发汗过多也，烧针，亦攻汗之具也，夫既反与桂枝汤尚如彼，况重发汗，复加烧针，则无益于制邪，而徒耗损津液而已，以是邪气不遂为阴转而何哉，是乃所以标出四逆汤也，或曰，今标出四逆汤者，此以方而挈证之意也，故手足厥逆自备其中也，果其说是耶，曰否，重发汗，复加烧针之变，虽已转于阴位，而观之于不论其证候，则岂限之四逆汤乎哉，盖四逆之为剂也，为之附剂之大纲也，其馀数类附子剂，皆属其小目也，是故标四逆汤，以要使人知从其证之轻重出入，而如之比类，亦皆可撰而索之也，可谓大纲举，而小目从焉，岂敢拘泥于四逆之一方之为乎哉，又按此篇，起论于桂枝汤，而归其变于四逆汤，以为篇结者也，不是但结此篇而已，虚实阴阳，循环无端，错综纵横，至矣尽矣，本论一卷之大旨，既已著明于兹矣，学士其勿忽之矣）。
●甘草乾姜汤方　甘草（四两）　乾姜（二两）　上二味，以水三升，煮取一升五合，去滓，分温再服。
●芍药甘草汤方　芍药（四两）　甘草（四两）　上二味，以水三升，煮取一升五合，去滓，分温再服。
●调胃承气汤方　大黄（四两）　甘草（二两）　芒硝（半斤）　上三味，以水三升，煮取一升，去滓内芒硝，更上火，微煮令沸，少少温服之。
●四逆汤方　甘草（二两）　乾姜（一两半）　附子（一枚）　上三味，以水三升，煮取一升二合，去滓，分温，再服，强人可大子一枚，乾姜三两。
问曰，证象阳且，按方治之，而增剧，厥逆，咽中干，两胫拘急而讝语，师曰，言夜半手足当温，两脚当伸，后如师言，何以知此，答曰，寸口脉浮而大，浮则为风，大则为虚，风则生微热，虚则两胫挛，病证象桂枝，因加附子参其间，增桂令汗出，附子温经，亡阳故也，厥逆咽中干，烦躁，阳明内结，讝语烦乱　更饮甘草乾姜汤，夜半阳气还，两足当热，胫尚微拘急，重与芍药甘草汤，尔乃胫伸，以承气汤微溏，则止其讝语，故知病可愈。
（此盖后人据前条，漫议其转变者也，岂得以本论之式例，而释之乎哉）。


卷二  ——————————————————————————————————————————————————————————————————————————————————————————

辨太阳病脉证并治法中第二  ***************************
（按此篇为麻黄汤起之者也，盖麻黄汤之为证，较之于桂枝汤，则虽均在太阳，而于其证候，不为无异矣，故若不别其篇，而续论之于桂枝辈，则必恐使人谓桂枝为太阳之正证，麻黄为太阳之变证也乎，于是更题中篇，而揭举麻黄青龙及葛根，欲以明各自在于太阳之正位正证也，此即所以中篇之起也，夫中篇之于撰也，当提头之以麻黄汤，而今以葛根汤者，何哉，曰，葛根之于证方也，非固出于麻黄之变者，复非转于麻黄者也，若夫提头之以麻黄汤，而次以葛根汤，则葛根自似归麻黄之变也，而是殊不然矣，葛根则自终始于葛根，而必直接里证者也，故先于麻黄而揭之也，且也，论太阳与阳明合病，以期于接阳明，又论葛根黄连黄芩汤，以期于接少阳，以一连结之于兹也，然则以葛根，较之于麻黄，则不能无疑于异轻重之分矣，是故今标之是篇，并之麻黄汤，以欲示邪力相等，而无轻重之分也，夫既邪力相等，而无轻重之分，则葛根何为特接里乎邪，请譬之以军陈之配势乎，盖麻黄之势犹葛根，葛根之势又犹麻黄然矣，虽然，至配其势，则大有异别也，麻黄乃弘配其势于通身之内外，故为头痛发热，身疼腰痛，骨节疼痛也，是乃以通身内外之有馀地也，葛根乃专凑其势于项背，故为项背强[几][几]，无汗恶风也，是乃以项背之无馀地也，于是乎，须益明辨各自无有轻重之差别，而惟是在于邪气所就之异同已尔矣，葛根麻黄之差，其彰明如此矣，且夫麻黄之于证也，其变之之大小青龙不俟论矣，而纵横转迁，无所不至矣，故中结之以四逆汤，是乃示其转变之极致也，虽然，以之序，则于太阳则转少阳者抑顺也，以是乎承桂枝麻黄，而曰伤寒中风五六日，以发小柴胡汤也，而复柴胡之变之及大柴胡汤，柴胡加芒硝汤，柴胡加龙骨牡蛎汤，调胃承气汤者，与血证火逆之出于桂枝麻黄柴胡之三变者，错综联举，以活其机变矣，此之为中篇之概略也）。
太阳病，项背强[几][几]，无汗恶风者，葛根汤主之。
（标曰太阳病者，名项背强以下之证言之也，夫太阳之于位地也，弘以肌肉间称之，则为其位地也，泛然矣，故别之两途，以示其异也，如桂枝汤，则在于肌肉间，而其势欲发于肌外者也，各半二一越婢一同焉，如葛根汤，则在于肌肉间，而其势欲駸于肉里者也，麻黄汤，大小青龙汤同焉，此虽均其位地，而问其邪之性，则各其不均也如此矣，是所以分其篇也，项背强[几][几]，此邪势欲駸于肉里，而主凑项背之所致也，与彼麻黄汤之欲駸于肉里之势，通身平等者殊异矣，无汗，出于邪势之密也，恶风，出于精气之屈覆也，且夫葛根麻黄之于二汤也，无固有轻重之差别矣，葛根时而重于麻黄，麻黄亦时而重于葛根，轻重不同，互相出入者也，岂可概论其轻重哉，又按，今于此篇也，先标以葛根汤，而不以麻黄汤者，此欲彰明乎葛根汤之不属麻黄汤也，若发端于麻黄汤，而以葛根汤次之，则嫌必使人谓如葛根汤，则出于麻黄汤之变也，是乃所以先以葛根汤也，然则葛根自葛根，麻黄自麻黄，唯殊其势者也，奚可混论乎，以是乎，本篇次葛根汤，以葛根黄芩黄连汤，而示不之麻黄汤，又次麻黄汤以大小青龙，而亦示不之葛根汤也，可见手段之活，如此甚矣。
●葛根汤方　葛根（四两）　麻黄（三两）　桂枝（二两）　芍药（二两）　甘草（二两）　生姜（三两）　大枣（十二枚）　上七味，㕮咀，以水一斗，先煮麻黄葛根，减二升，去沫，内诸药，煮取三升去滓，温服一升，覆取微似汗，不须啜粥，余如桂枝法，将息及禁忌。
（按如葛根汤及黄麻汤大小青龙汤，则以不须啜粥为法者，此事刚克于邪气之略也，何则以邪气与精气划然为对应也，与彼桂枝辈之傍啜粥，以柔伸其精气，而渐发其邪者自别矣，不可不辨也）。
太阳与阳明合病，必自下利，葛根汤主之。
太阳者，即上条所谓以葛根汤证言之也，阳明者，以分内有热言之也，合病者，合发之谓也，盖表位有葛根证，而以合于分内有热，则分内之热果不能扬越内外，而现其本证也，其势必内陷矣，既如此则于其葛根之邪势，不得不亦一其机而为内陷也，此所以为下利也，故曰必自也，必也者，悬期之词，自也者，自然之谓也，今其疗之也，以葛根汤者，固无他于治其太阳葛根之证也，夫既治葛根之证，则阳明分内之邪，自无所壅塞，其势必冲于内外，而现阳明本证必矣，然则如其下利不待治而自愈，亦复必矣，此不治下利，而下利自止之略也，而后如其阳明本证，则须随其证而治之也，此为之太阳阳明合病之正治例也）。
太阳与阳明合病，不下利但呕者，葛根加半夏汤主之。
按此例，合病当作并病为说也，盖合之与并之于异别也，于其证状则固无别，而于其治法亦无异也，然则措而不论乎，曰不然，虽均其证状，同其冶法，而以异其所病之始，与其所转之终，则岂正无论焉哉，夫合病者，自初合发于各位，而不更为转变，每一位为始终者也，并病者，自后相併，而或遂归一位，或亦变合病者也，其相併而稽留于此者，此为之并病也，故于其证状与治法，虽不违合病，而异之始终如此，则岂可不论之哉，盖不下利但呕者，太阳阳明之邪势，相与内陷之所致也，亦犹如上章之所论，而唯其内陷之势，有轻重多少之差而已，夫盖为太阳阳明之内陷也，至为下利者，其势多而重矣，止为呕者，其势少而轻矣，今曰不下利但呕，则此条之为并病也，益以彰明乎哉）。
●葛根加半夏汤方　于葛根汤方中，加半夏半升。
太阳病，桂枝证，医反下之，利遂不止，脉促者，表未解也，喘而汗出者，葛根黄连黄芩汤主之。
此其始也，当以桂枝汤发汗之，而医者不察，而误下之者也，故曰医，曰反，凡曰医，日反之类，皆咎之深辞也，夫既误而下之乎，以固不的当，里殒其机密，表邪屈曲而其势遂为下利者也，今也，虽下利遂不止，其脉不至弱涩之比，而尚于促脉，则可知邪气尚根抵于表也，故曰脉促者表未解也，促脉者，谓数脉也，取义于逐促，而谓其势鳞次也，凡如数脉，则亘于阴阳两位而有之，如促与疾，则虽与谓数脉，而偏在于阳位者也，不可不辨矣，夫盖在于此也，欲但治其表，则奈既达里之势何，欲但治里则亦奈表之不解何，此所以有是汤之略也，葛根之于表不解乎，黄芩黄连之于达里之势乎，合疗而全其效者也，喘，以示邪势奔于里之机也，汗出，以示表邪尚不解之机也，喘而汗出，又犹云汗出而喘也，而字有法）。
●葛根黄连黄芩汤方　葛根（半斤）　甘草（二两）　黄芩（二两）　黄连（三两）　上四味，以水八升，煮葛根，减二升，内诸药，煮取二升，去滓，分温再服。
太阳病，头痛发热，身疼腰痛，骨节疼痛，恶风无汗而喘者，麻黄汤主之。
（标曰太阳病者，其义二焉，一则呼于头痛以下之证言之也，二则是之于证方也，欲示固在太阳部位之本面，而非变位变证也，盖麻黄之于证也，固位于肌肉间，而其势压于肉分之所致也，头痛发热，虽同桂枝汤之所言，而彼则出于邪势专于肌分与上部也，故于汗出身不痛也，此则出于邪势专于肉分也，故于身疼腰痛，骨节疼痛，无汗而喘也，然则虽一乎头痛发热，而自有浅深轻重之分，不可不察也，身疼腰痛，骨节疼痛者，非言使一病人而必具之诸证，其要在令但即其一证，而知麻黄之轨范也，故如云或身痛，或腰痛，或骨节疼痛也，今不云或者，以皆是麻黄之定证，而不为兼证也，此犹如桂枝汤之媲举恶寒恶风之意然矣，且也，身疼腰痛，骨节疼痛之于麻黄也，以邪势压于肉分，而气液凝滞之所致也，无汗而喘者，出于邪势专窥里，而不主于扬越也，盖喘之为证，不唯此而已，里邪之势，达于表者，亦为之矣，阳明之于喘，即是也，不可混同矣）。
●麻黄汤方　麻黄（三两）　桂枝（二两）　甘草（一两）　杏仁（七十个）　上四味，以水九升，先煮麻黄，减二升，去上沫，内诸药，煮取二升半去滓，温服八合，覆取微似汗，不须啜粥，余如桂枝法，将息。
太阳与阳明合病，喘而胸满者，不可下，宜麻黄汤主之。
（标曰太阳与阳明合病者，又犹如葛根汤之于合病也，惟是曰太阳病者，以麻黄汤言之也，此为之其别也，夫阳明内分之邪，以有麻黄证，故其势不能外透，而盘回于胸中，既如此则于麻黄证，其势亦不必得不为内陷也，此所以为喘而胸满也，然则此于是喘也，不可归于表，不可亦以归于里，乃是由于表里两端之势也，与上章所谓无汗而喘之喘果异矣，于其胸满，亦二位之邪势，交郁于胸中之所为也，与彼少阳胸满之既位胸中，而并于往来寒热之诸证者亦异矣，不可不察也，是故今疗之也，以麻黄汤先治太阳，则阳明之邪自无所壅滞，必达于内外，既达于内外，则现其本证亦必矣，然则不治喘而胸满，而其证自止矣，此犹如葛根汤之于制自下利之略也，又按，冠宜而后沓主之者，是但即太阳之面目，而谋之治方之谓也，是故若太阳面目之于大小青龙，则当以大小青龙耳，故曰宜也，宜也者，言宜是证宜是时也，今也，以太阳之证候于麻黄汤，故曰麻黄汤主之也，主也者，主一无适之谓也）。
太阳病，十日以去，脉浮细而嗜卧者，外已解也，设胸满胁痛者，与小柴胡汤，脉但浮者，与麻黄汤。
太阳病十日，以麻黄汤言之也，以去犹以后，此于其一二日，二三日之初也，既现麻黄证者也，今也十日以后，脉浮细而嗜卧者，言不拘既为之治者，与不为治者，而如其麻黄证则罢去者也，故曰外已解也，外与表，颇同而少异矣，但有广狭与主客之分而已，脉浮细，前以顾浮大浮紧言之，后以对浮缓沉细言之也，嗜卧，本于气液虚损也，盖其在此乎，其变之所之之道有三矣，浮细之若比于浮缓，则为之穀肉之所复也，是其一也，浮细之若比于沉细，则不得不认为少阴病也，是其二也，若此而为胸满胁痛，则为之少阳病也，即小柴胡汤之所任也，是其三也，设犹若也，脉但浮者，此承十日以去，而弘论不惟于一二日二三日者而已也，曰脉但浮，则知浮在其本面，而无馀证也，所以与麻黄汤也，又按是之二句，为一结于麻黄汤发之也）。
太阳中风脉浮紧，发热恶寒，身疼痛，不汗出而烦躁者，大青龙汤主之，若脉微弱，汗出恶风者，不可服，服之，则厥逆，筋惕，肉瞤，此为逆也。
（标曰太阳中风者，其义二焉，一则以麻黄汤言之，而示其证之转于此也，二则以大青龙汤言之，而对后条之伤寒，而以差其轻重也，以是乎，如太阳中风，脉浮紧，发热恶寒，身疼痛则大青龙汤证，而即亦亘于麻黄汤证者也，不可不明辨焉，乃今论其证候也，虽一其字面如此，而即其病势而按之，则二证二方之分别，断然可察焉，岂何眩曜之乎，以是乎，不曰无汗，而曰汗不出也，无汗，与汗不出，虽均其事体，而今于属文之间，将欲眼其病势之差别，故曰汗不出也，是故虽既与之以麻黄汤，而不但不得汗出，而加一烦躁者也，然则太阳中风以下之诸证，虽既在于麻黄之面目，而亦病势进于一等，岂不彰明乎哉，于是乎，断其证于大青龙汤，以曰大青龙汤主之也，烦躁，邪势壅郁之所为也，故于不汗出也，烦，心烦也，躁，手足躁扰之谓也，脉浮紧，发热恶寒，身疼痛，解已见麻黄汤条下。
若脉微弱以下，为服后之法式也，既与大青龙汤，而勿论其证之解与不解，脉已至微弱，则是精气衰败者也，于是汗出恶风从焉出矣，故以不可服大青龙汤为式法也，若不察而服之，则直见机变于厥阴必矣，不可不慎也，厥逆筋惕肉瞤，皆是阴候，而出于精气衰败之太甚也，此为逆也者，深戒不可用大青龙汤之辞也，又按脉微弱，对桂枝二越婢一汤之脉微弱，而相共应阳浮阴弱之脉式也。
●大青龙汤方　麻黄（六两）　桂枝（三两）　甘草（二两）　杏仁（四十个）　生姜（三两）　大枣（十二枚）　石膏（如鸡子大）　上七味，以水九升，先煮麻黄，减二升，去上沫，内诸药，煮取三升，去滓，温服一升，取微似汗，汗出多者，温粉粉之，一服汗者，停后服，汗多亡阳遂虚，恶风烦躁，不得眠也。
鸡子大，当准八两，夫盖大青龙汤之于方，虽殊骏剧，而其邪亦猛势矣，于是乎知，骏剧之力，足稍取微似汗也，岂为患汗出多乎，因是考之，则温粉方亦非医圣之旧明矣，当削汗出多者，温粉粉之二句，及汗多亡阳以下三句，以复其旧耳矣）。
伤寒，脉浮缓，身不疼但重，乍有轻时，无少阴证者，大青龙汤发之。
（标曰伤寒者，其义有二焉，一则明于承上条太阳中风，而虽尚是在于大青龙汤，而有至于其重如此者也，二则明于今为其证也，虽在于大青龙汤，而以为其极地，故至于难固察之，而或将惑为机变于阴位者也，脉浮缓，是前条之浮紧，一转而至于此也，盖紧之为脉也，出于邪势纵横于分内也，缓之为脉也，出于邪势未及肉者，与邪势深潜于肉里者也，桂枝辈之于浮缓，则邪势未及肉之所使也，此条之于浮缓，则邪势深潜于肉里之所使也，然则此于是浮缓，非固邪气减而出之者可知矣，是故媲论于身不疼但重者也，盖身不疼但重者，以肉里既受其邪势，而无有精气相竞之动势也，以是乎，邪势旺而精气罢惫也，此所以身不疼但重也，既如是则大易混于少阴也，虽既易混于少阴，而此仍在于大青龙汤之极地也，故邪势为时而翻于肉外，此所以为乍有轻时也，无少阴证者，以似有少阴证言之，以断无有少阴证也，此为之式之辞也，发之者，发汗之也，言以太阳之机变极于此，而其候法亦如此不常，故或嫌虽今与大青龙汤，而异其效用也，是故曰发之，以明一于其效用也。
按此联举于大青龙汤也，浮紧之变，至于浮缓，浮缓之变，至于微弱者，顺也，故此条之变，至于微弱者，固不俟论也，而今上条举浮紧，而直期其变于微弱者，逆也，此以逆示顺文法也，不可不熟虑矣）。
伤寒表不解，心下有水气，乾呕发热而咳，或渴，或微利，或噎，或小便不利，少腹满，或喘者，小青龙汤主之。
（按此条，麻黄汤之一变，而发于心下有水气之一岐流者也，伤寒以麻黄汤言之，此虽已与麻黄汤，而其证仍不得解，故曰表不解也，夫盖表证之不解，其里聊失之机约，于是乎，心下畜成水气也，既而心下有水气之不一旦而谢，则遂至酿热气，而与表热互相亲因，则表里之热势，必效会于心中，此所以为乾呕也，既乾呕之发乎，必压表热帅里热，然则于其发热也，可知不但表不解之发热而已，以里热亦并之，故益其剧于一等者也，上文已曰表不解，则发热自备其中，而今复举发热而咳者，欲示是等之义也，咳者，以表里之热郁于心胸，而水液为之痰化，此为之咳之由也，而字可玩味矣，或犹若也，期两端之辞也，凡论中曰或或者，皆为之兼证也，是故其证之有无出入，不宜必移其本剂，不亦必须加减，唯处其本剂，而其用足者也，是为之其式也，渴，出于胸中郁热也，微利，以心下水气之故，下焦不和调之所致也，噎，膈噎也，表里之热势，郁陶于胸中所令也，小便不利，少腹满，以水道效于心下之滞水不泻也，喘，出于表热压于里，与里热排于表也。
●小青龙汤方　麻黄（三两）　芍药（三两）　五味子（半升）　生姜（三两）　甘草（三两）　桂枝（三两）　半夏（半升）　细辛（三两）　上八味，以水一斗，先煮麻黄，减二升，去上沫，内诸药，煮取三升，去滓，温服一升，加减法，若微利者，去麻黄，加荛花如鸡子，若渴者，去半夏加栝蒌根三两，若噎者去麻黄，加附子一枚，若小便不利少腹满，去麻黄，加茯苓四两，若喘者，去麻黄，加杏仁半升。
（后加减法，后人之所录也，论中设加减法者，凡六方，皆误读兼证而及之者也，当效于兹，削于他耳，或曰，凡疾病之活，不可固期其转变，则如其兼证，亦当每证有之乎，而论中举之者，才止于六方，大似有所遗也，倘为以之准于他者乎，不能无疑矣，请闻其说，曰，兼证也者，言其证不应有而有之者也，盖其证不应有而有之者，因于病势不于一途者也，小青龙汤，真武汤之及畜于水气，理中丸，四逆散之交于虚实，小柴胡汤之亘于表里，通脉四逆汤之至于虚极，皆病势之不于一途者也，故取准据于此，而名之于他则尚可矣，通客证而混兼证则不可矣。
按论中，凡以大小名方者，小必转大者也，如大小柴胡，及大小承气即是也，今青龙之于大小也，少异其意矣，小青龙汤虽不必之大青龙汤，唯欲取其轻重之准据于麻黄汤耳，如大青龙汤，则在于麻黄部位，而殊猛烈者也，如小青龙汤，均在于麻黄部位，而据于一内证者也，是为其别也，故大青龙汤直承麻黄汤标之，小青龙汤后于大青龙汤标之，行文之法，抑有味乎）。
伤寒，心下有水气，咳而微喘，发热不渴，服汤已渴者，此寒去欲解也，小青龙汤主之。
此条，论小青龙汤之一活法者也，伤寒非以表邪言之，但以始于心下水气言之也，盖心下水气之不一旦而谢，必酿成热气，而其热遂及于心胸，亦使水液拥滞也，是所以咳而微喘也，既至为咳而微喘，则其势足复现发热也，今虽现发热，而是水气动势之所令，而不由于热邪也，故曰不渴，以证之也，于是乎与小青龙汤，以诱之水气于其有路，而发解之者也，岂不一活法乎，服汤，服小青龙汤之谓也，寒者，寒饮也，谓心下之水气也，盖小青龙汤之于发解心下水气也，津液亦不得不并耗也，是故发解之之于一旦也，必为引饮而自救也，故虽渴，不可固及于处治方者也，滋润厌足而其渴自止者也，此所以曰寒去欲解也，上条与曰或渴者大异矣，不可混同矣）。
太阳病，外证未解，脉浮弱者，当以汗解，宜桂枝汤。
（外证与表证，大同而少异矣，表证者，以发热恶寒言之，故其所指狭，而期其情状者也，外证者，统于因缘于外之诸证言之，故其所指广，而不期其情状者也，是故如表证则虽狭，而以其候之在于准证为之重辞也，如外证则虽广，而以其候之不期准证，为之轻辞也，盖此于是证也，虽外证未解，而已有内证欲发之机也，虽然，其脉未至沉弱，而尚在浮弱，则先当发之于表于汗之候也，故曰当以汗解也，而今于是证也，虽不具桂枝之准证，以桂枝汤发汗之，则亦或足并内证欲发之机而制之者也，故曰宜也）。
太阳病，下之微喘者，表未解故也，桂枝加厚朴杏仁汤主之。
（此其始也，太阳之病势已犯腹中，而发一二之里证者也，是故既为与承气辈，而拔去里实之势也，论曰，太阳病二三日，蒸蒸发热者，属胃也，调胃承气汤主之，正此等之比也，今也虽里实既拔去，而于其表位也，尚有馀邪之不去，而卒乘于下后之虚，聊窥其里者，此所以出于微喘也，故曰表不解故也，方中所加之厚朴杏仁二品为驱既及喉咙之势也）。
●桂枝加厚朴杏仁汤方　于桂枝汤方内，加厚朴三两杏仁五十个，余依桂枝法。
太阳病，外证未解者，不可下也，下之为逆，欲解外者，宜桂枝汤。
太阳病，先发汗不解，而复下之，脉浮者不愈，浮为在外，而反下之，故令不愈，今脉浮故知在外，当须解外则愈，宜桂枝汤。
（按二条虽如可论，而文辞烦冗，意义肤浅，恐不正文者也）。
太阳病，脉浮紧，无汗发热，身疼痛，八九日不解，表证仍在，此当发其汗，服药已微除，其人发烦目瞑，剧者必衄，衄乃解所以然者，阳气重故也，麻黄汤主之。
（此举麻黄证热多之极，而以一结于麻黄类者也，脉浮紧，无汗发热，身疼痛之虽在于麻黄位地，而见之于无恶风寒，且日数之至八九日，则大异麻黄之常体，以是乎，或恐令人误于里证也，故曰表证仍在，以断仍在于麻黄位地也，此当发其汗，对有彼八九日，而不可发其汗者言之也，服药已以下，言服麻黄汤之后也，微除，谓病证渐微除去也，是为其通例也，其人以下，所谓瞑眩也，故曰其人更端之也，盖暝眩之为发烦目瞑者，邪气稽留，而既至八九日，则不固易解者也，虽然，今与麻黄汤，以得其肯綮乎，邪气何为得不解乎，于是乎一时为发烦目暝而解化，剧者，言其瞑眩之剧者也，盖邪气欲解之动势，气血必逆头脑，此所以为衄血之由也，所以然者以下二句，盖后人之注文耳）。
太阳病，脉浮紧，发热，身无汗，自衄者愈。
（后人据衄乃解之义，而亦论有麻黄证之得自衄而解者也，岂足为式乎）。
二阳并病，太阳初得病时，发其汗，汗先出不彻，因转属阳明，续自微汗出，不恶寒，若太阳病证不罢者，不可下，下之为逆，如此可小发汗，设面色缘缘正赤者，阳气怫郁在表，当解之熏之，若发汗不彻，不足言，阳气怫郁不得越，当汗不汗，其人躁烦，不知痛处，乍在腹中，乍在四肢，按之不可得，其人短气但坐，以汗出不彻故也，更发汗则愈，何以知汗出不彻，以脉涩故知也。
（此条，后人谩论二阳并病之转机者也，亦不可从也）。
脉浮数者，法当汗出而愈，若下之，身重心悸者，不可发汗，当自汗出乃解，所以然者，尺中脉微，此里虚，须表里实，津液自和，使自汗出愈。
（按此条，据伤寒二三日心中悸而烦者，而发之脉式者也，当移彼条之次耳，凡脉之于浮数也，其病当解于表于汗之候也，故曰脉浮数者，法当汗出而愈也，盖虽汗出而愈之一，而于其义则有二途也，一则发汗而愈者也，此即桂枝麻黄之所与也，二则自汗出而愈者也，此即建中辈之所与也，若下之，虽脉尚于浮数，而身重心悸，则已无表证者也，故曰不可发汗，当自汗出而解也，夫既下之，而身重心悸，则其脉不应浮数，而尚于浮数者，何也，曰，此其病势虽入于里，而未尽离表位，此乃所以使脉浮数也，身重心悸者，出于里邪之势达于心胸及表位也，所以然者以下五句，盖后人之所附缀，不可从矣）。
脉浮紧者，法当身疼痛，宜以汗解之，假令尺中迟者，不可发汗，何以知之然，以荣气不足血少故也。
（后人效前条之义，而追论及于此者也，岂本论之意乎哉）。
脉浮者，病在表可发汗，宜麻黄汤。
脉浮而数者，可发汗，宜麻黄汤。
（二条，似论于太阳发首之条，虽其言之如不背，而抑亦后矣，恐后人之语气乎）。
病常自汗出者，此为荣气和，荣气和者，外不谐，以卫气不共荣气和谐故尔，以荣行脉中，卫行脉外，复发其汗，荣卫和则愈，宜桂枝汤。
（此论后条之义也，荣卫，本论之所不言矣，亦后人之搀入耳）。
病人藏无他病，时发热自汗出，而不愈者，此卫气不和也，先其时，发汗则愈，宜桂枝汤主之。
（冒首以病人者，要使人知于其病位之难辨者也，藏者，腹内也，言时发热自汗出之外，腹内无他病也，盖斥云他病者，腹满腹痛，不大便，及难硬之类是也，今也，病虽在桂枝之位地，而见于时发热自汗出，且无恶风寒，则殆类阳明之象状者也，故曰藏无他病，以断于不阳明也，时发热者，言发热以时发作也，此乃桂枝热多之极，使之然也，盖桂枝之于热多也，病势虽既沉沦而将駸于里，而以尚在于表位，复不得不为时扬越也，此乃所以时发热自汗出而不愈也，先其时发汗则愈者，言先发热之时，而与桂枝汤也，何则病势之既沉沦乎，发之之力易钝矣，病势之已浮扬乎，发之之力益利矣，此所以先其时发汗也，此卫气不和也六字，盖后人之搀入耳）。
伤寒，脉浮紧，不发汗，因致衄者，麻黄汤主之。
（此与前之脉浮紧，发热身无汗，自衄者愈者，全同其口气，亦奚为据乎）。
伤寒，不大便六七日，头痛有热者，与承气汤，其小便清者　，知不在里，仍在表也，当鬚发汗，若头痛者必衄，宜桂枝汤。
（此条，论承气汤之疑似于桂枝汤，又桂枝汤之疑似于承气汤者也，伤寒，通太阳阳明两位而发之也，盖以承气汤言之，则主不大便，而客头痛，承气之波及于头痛者，以里实之故，表气涩滞之所令也，以桂枝汤言之，则主头痛，而客不大便，桂枝之波及于不大便者，以表邪之故，里气涩滞之所令也，有热者，亦以二途言之，一则以有发热言之，二则以有身热言之，与承气汤，对桂枝汤标之，故曰与也，然则表里主客分别，求之见证，殊易混淆太甚矣，于是乎，复发其一式法，而明核于表里主客之部分也，即其小便清者，知不在里仍在表也，当鬚发汗是也，此文又犹云其小便浊者，知不在表既在里也，当须下之，是为之略文备得而尽焉，读人可熟虑矣，若头痛者必衄，此牵来上文头痛，而以示主头痛者之候法也，今头痛之于为衄，则岂但表气涩滞之克所为乎，可知邪气以主在于表位，而气血上腾之令然矣，又按，但曰承气汤者，通事于三承气之义也，玉函经，作未可与承气汤，大非也）。
伤寒，发汗解，半日许复烦，脉浮数者，可更发汗，宜桂枝汤主之。
（此条，一结于发汗之诸类也，而要欲复示于再感之治法者也，夫再感之于治法也，亦不固异于初邪之治法，宜发汗而发汗，宜吐而吐之，宜下而下之，循环无端，应其机变，犹如疗初邪之方法也，岂其别治之为乎，伤寒发汗解者，以麻黄汤言之也，夫既发汗奏功后，半日许复烦，脉浮数者，此为之再感之状也，是于其往时也，既以麻黄汤发汗之，则嫌于虽有今复再感之状，而亦不宜发汗也，故曰可更发汗也，烦者，苦烦也，由于邪势但郁于表位，而未备证候也，脉浮数，明征病位于表也，于是乎以桂枝汤更发汗也，抑桂枝汤之于方也，为之发汗第一策，故虽未备其准证，而知病已位于表，则当活施之者乎邪）。
凡病，若发汗，若吐，若下，若亡津液，阴阳自和者，必自愈。
（凡，大凡也，总称之义也，凡病，笼罩汗吐下之三候言之也，盖汗吐下之于治法也，无益于人之常也，固矣，虽然，当有其病也，非施之，则邪气不得除去矣，是不得止而施之者也，然则此于其汗吐下也，皆得其处，而邪气已除去者也，虽邪气既除去，而问之精气，则不得不虚耗矣，虽精气既虚耗，而无固救之方法，唯渐以饮食之养，则虚耗自当复耳，故曰，若发汗，若吐，若下，亡津液者，必自愈也，亡上衍若字，阴阳自和四字，亦后人之注文也）。
大下之后，复发汗，小便不利者，亡津液故也，勿治之，得小便利，必自愈。
（此条，后人效上条之所言，而发亿见者也，可削去耳）。
下之后，复发汗，必振寒，脉微细，所以然者，以内外俱虚故也。
（此亦后人据后条，述其管见者也，又奚从焉哉）。
下之后，复发汗，昼日烦躁，不得眠，夜而安静，不呕不渴无表证，脉沉微，身无大热者，乾姜附子汤主之。
（此于其始也，下之后复发汗，而及于此者也，然则既见或阳明证，或太阳证，可得而知矣，昼日烦躁，不得眠，夜而安静者，此邪气虽尚在于阳位，而于其势，则已欲张大于阴位之所令也，是故其动势为烦躁不得眠也，虽然以邪气未归于阴位而在于阳位，其势时复，翻于阳位，此所以出于夜而安静也，盖不可拘泥昼夜字，唯是假以言其发作以时耳，无大热者，大，非大小之义，言热不备大纲也，发热恶寒，往来寒热，身热，潮热，是为之大纲之热也，夫于是证也，不能身全无热，而烦躁之以时发作乎，不得不或误认之往来寒热之变态者，又或误认之潮热之变态者也，于是乎，曰不呕不渴，以明非少阳，又非阳明也，脉沉微，标是汤之脉位，而期其证于阴位也，茯苓四逆汤曰，发汗若下之，病仍不解，烦躁者，非大似之乎，虽然，彼则少阴之证，而无岐路者也，故服之之法，亦以徐徐为式，此则势已及少阴，而邪尚在阳位者也，故今虽尚见热状，亦如欲速走于阴位何，以是欲一旦而救之于阴于初，而使夫不至骏剧也，故服之之法，不以徐徐，而以顿服为式，彼汤之缓而重，此汤之急而轻，方证虽大不远，而不同其意，不可不辨论也，无表证三字，恐无大热者之旁注耳，当削之）。
●乾姜附子汤方　乾姜（一两）　附子（一枚）　上二味，以水三升，煮取一升，去滓顿服。
发汗后，身疼痛，脉沉迟者，桂枝加芍药生姜各一两，人参三两，新加汤主之。
（以下五章，共论桂枝之变，而各差之者也，此其始也，以桂枝汤发汗之，故其表殊虚，而里亦不得不从而虚者也，于是乎，邪气乘其衅隙，而直侵入于腹中，是故如其表证，则已而无有，才可见者，但不和之状而已，脉沉迟，此对前位之浮数，而明于邪气位于太阴者也，夫虽既位于太阴，而其邪气之不剧乎，未能纵横其势于腹中也，于是乎，其势反走于表位，而糅杂于彼不和之表气，此所以为身疼痛也，虽疼痛之在于表，而推究之因来，则已在于里邪之未能振其剧势也，如此矣，过此已往，若邪气益畜其势，则现其证候于腹中必矣，即如建中汤，理中丸是也，可知此汤之虽位太阴乎，较之于建中汤，理中丸，则抑缓而轻矣，不可不辨焉）。
●桂枝新加汤方　于桂枝汤方内，加芍药生姜各一两，人参三两，余依桂枝法。
（按是方旧名桂枝新加汤者也，后世谩旁书其增加者，竟混于方名为蛇足耳）　发汗后，不可更行桂枝汤，汗出而喘，无大热者，可与麻黄杏仁甘草石膏汤主之。
（此亦承桂枝之变，而差之之二也，发汗后，其义同前条之所言也，夫盖汗出而喘之于证也，大似桂枝证尚不解者，故曰发汗后，且曰无大热者，以著明于其不太阳也，既著明于不太阳，则亦得无类于阳明乎，若夫在于阳明之位地，而为汗出而喘乎，应媲于身热，或潮热之比，而今亦于无大热，则其不阳明，亦可以察矣，以是考之，则是汤之位于太阳阳明间，亦可准知矣，故今试推索其脉，则非浮缓之预于太阳者，又非疾实之预于阳明者，可见在其中间，而未偏归于其两端者也，而不标出其脉者，是弘其机变者也，岂不活手段乎，冠可与者，言可较于桂枝汤，及桂枝加厚朴杏仁汤，白虎汤，及承气汤之类也，沓主之者，言比较之毕，而后归于主一无适之场也，此戒不可草忽而决定于是汤之义也，无大热者，解已具于前条。
或曰，孙思邈论麻黄之能曰，止汗通内，此言实得是汤之方意，可据以从也，曰，不然，盖麻黄之于能也，疏漏乎密闭之邪者也，故立其功绩也，或得汗而解，或发热而解，或得便利而解，不可得而期矣，盖疏漏乎邪气者，本也，发汗与止汗者，末也，孙氏之所论，惟措其本，而据其末者也，可谓惑矣）。
●麻黄杏仁甘草石膏汤方　麻黄（四两）　杏仁（五十个）　甘草（二两）　石膏（半斤）　上四味，以水七升先煮麻黄，减二升，去上沫，内诸药，煮取二升，去滓，温服一升，发汗过多，其人叉手自冒心，心下悸，欲得按者，桂枝甘草汤主之。
（此亦承桂枝汤之变，而差之之三也，此以既用桂枝汤之过其度，故其汗亦过多也，论曰，微似有汗者益佳，不可令如水流漓，病必不除，是为之发汗之式也，今也，不得其式如此，则曷为得全其治乎哉，邪气虽幸挫其势，而津液虚损，精气仆蹶，卒为失其运行，开阖不调，上下不顺也，于是乎，精气辏心胸，而不得泻表里上下也，此所以为其人以下之诸证也，曰其人，以更端之者，忒于前有热邪者，而明于今特本于精气也，夫精气偏辏心胸，则心胸不得必不骚动矣，故叉手自冒心，而自堪其骚动也，叉手，言两手相错也，冒，犹覆也，心下悸，亦按之则足才堪之也，虽然，身自既冒其心上，则复如心下何，此所以欲使人得按也，盖按之而足以堪之者，可益以征于此汤之不因于热，而本于气矣，是故以桂枝甘草汤，贯道于彼郁满之精气，而导之表里四末，则精气必舒畅，津液必赈赡，于是乎开阖必调，上下必顺，深哉旨也）。
●桂枝甘草汤方　桂枝（四两）　甘草（二两）　上二味，以水三升，煮取一升，去滓顿服。
发汗后，其人脐下悸者，欲作奔豚，茯苓桂枝甘草大枣汤主之。
（此亦承桂枝汤之变，而差之之四也，发汗后，如上章之所言也，此于是证也，汗后之变，下焦畜滞水，而其势发脐下悸者也，故曰其人更端之，而以忒于前证也，夫下焦有滞水也，或有与猪苓汤者，或有与真武汤，白通汤，及四逆汤者，而此独不然矣，何则水之势激而为悸，悸之势逆，而欲冲气道者也，故曰欲作奔豚，以示有奔逆之势也，彼猪苓汤之水势，达于心胸，及太大表者，与真武汤，白通汤，及四逆汤之水气内陷，而为下利者自别矣，不可混同矣，且夫奔豚之为证也，内外上下之机活悬隔，而精气冲于气道，而气息顿绝矣，无复活路者也，是故论中虽标出奔豚，而唯名而已，未论其全证者，以为其笃危之极也，可见论中无救之之方法焉，此条曰欲作奔豚，桂枝加桂汤曰必发奔豚，皆未备其全证者也，金匮要略举奔豚汤者，其证方可疑，恐后世之伪赝邪）。
●茯苓桂枝甘草大枣汤方　茯苓（半斤）　甘草（三两）　大枣（十五枚）　桂枝（四两）　上四味，以甘烂水一斗，先煮茯苓减二升，内诸药，煮取三升，去滓，温服一升，日三服，作甘烂水法，取水二斗，置大盆内，以勺扬之，水上有珠子五六千颗，相逐取用之。
（以甘烂水者，岂本论之旨趣乎，盖投水以药，而煮之釜中，其汤既成，则毕是药之气味耳，奚有拘水之性，而异其效用之馀暇乎哉，时珍论水品大备焉，其他诸家本草，亦各非无详说，虽然，果其说之是乎，吾未知焉）。
发汗后，腹胀满者，厚朴生姜甘草半夏人参汤主之。
（此亦承桂枝汤之变，而差之之五也，发汗后，同上章之所言也，此于是证也，以汗之故，心胃顺接之气，卒失其宜，胸中气郁闭，腹中水液涩滞，而为腹胀满者也，盖腹中水液涩滞者，本于胸中气郁闭也，故今与此汤，以治其胸中郁闭，则其化自及腹中，而和其水液涩滞必矣，是此汤之所以治腹胀满也，所谓欲求南风，须开北牖是也，是故于其腹胀满也，固无实候，又无虚候，可知矣，与彼阳明太阴之为胀满者，大异矣，不可不辨焉，或问曰，腹中水液涩滞，而为腹胀满，已得其说，果如其说，则于其胸中，亦胡得水液涩滞，而不为胸满乎，如吾子说可谓随意焉，曰不然矣，夫胸中气郁闭，则腹中从而郁闭，既使腹中郁闭，则水液并之而涩滞也，盖水液之殊易涩滞于腹中者，此因于腹中之阻远心而其机用之不健于此也，但于胸中则与之异矣，胸即心之位地，而最亲近于心，故心气虽劳，而尚克施其政令焉，此所以水液之未易乘于此也，子其思诸）。
●厚朴生姜甘草半夏人参汤方　厚朴（半斤）　生姜（半斤）　半夏（半斤）　人参（一两）　甘草（二两）　上五味，以水一斗，煮取三升，去滓，温服一升日三服。
伤寒，若吐，若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之，（按动经二字后人之所加也）。
（尚论篇，补入若发汗三字者为是矣，伤寒，包裹汗吐下三证言之也，后字不但于下后而已，通汗吐而言之也，盖其在斯也，以汗吐下之变，畜水气于心下者也，夫心下停水之不一旦乎，终酿成热气其势卒激于胸，故为逆满也，既水热之激于胸乎，通身之精气，无不必辐辏于此，而抗其势焉，此所以气上冲胸也，且夫水势并精气，而填于胸中，则上盛下虚可知焉，是故运动身，则水热精气亦不得不摇动矣，此所以起则头眩也，头眩，言头目眩晕也，脉沉紧，此标是汤之变脉者也，若夫论其正脉，则于浮数浮紧之比必矣，今标沉紧者，弘是汤之活用，而亲近之于真武汤也，此乃以其病道之出于一辙也，是故系之于发汗之逆，曰为身振振摇者也，振振摇，即真武汤所谓身瞤动振振是也）。
●茯苓桂枝白术甘草汤方　茯苓（四两）　桂枝（三两）　白术（二两）　甘草（二两）　上四味，以水六升，煮取三升，去滓，分温参服。
发汗，病不解，反恶寒者，虚故也，芍药甘草附子汤主之。
（此论发汗之变直转于少阴者也，病不解，非言表证不解，就大体言之也，故不曰后，是以其不解之候，必在腹候及脉候者也，而若其表证，则或止去乎，假令其不止去者，亦无敢加其势于表位矣，反也者，顾发汗言之也，盖于其初也，以无恶寒者论之，则今历发汗，而反出恶寒者也，若以有恶寒者论之，则今既至于此，而必反加其剧一等也，是之两岐，包以曰反也，然则此于是恶寒也，不出于邪实之域，而出于精气虚耗之境内，岂不确明乎，故曰虚故也，医宗金鉴，不作已为说者，牵强殊甚矣）。
●芍药甘草附子汤方　芍药（三两）　甘草（三两）　附子（一枚）　以上三味，以水五升，煮取一升五合，去滓，分温服，疑非仲景意。
（疑非仲景意五字，出于后人之为，固不俟辨矣）。
发汗若下之，病仍不解，烦躁者，茯苓四逆汤主之。
（此亦汗下之变，直归于少阴者也，病仍不解，与病不解，大同其归趣，而少异其前踪也，仍者，因也，犹仍旧贯之仍也，此言汗下之前踪仍未解，而发一烦躁者也，此于是烦躁也，邪气遽位于阴位，而欲益駸于重地乎，其动势通彻于心而为烦躁也，非邪气必位于心胸而使之然也，是故邪气若纵横于阴位，而遂使阴证继踵蜂起，则此是烦躁却自止必矣，夫烦躁之于证也，阴阳虚实皆与焉，现之阳位者，殊在其极地，如大青龙汤，大陷胸汤，大承气汤是也，现之阴位者，预其始终也，而始则可治，终则不可治，如乾姜附子汤及此汤，在其始者也，如于其终，则以为笃危之极也，故无固救之之方法，论曰，少阴病，吐利烦躁，四逆者死，即是也，四逆汤，通脉四逆汤之类，不论及烦躁者，抑有深意哉，又按，此条及上条，于共遽现少阴证则一也，虽然，以此汤，比之于芍药甘草附子汤，则聊有缓急之别矣，彼则其外殊虚，邪亦专于外，故恶寒，所以为缓也，此则内外均虚，邪气既在于重地，故烦躁，所以为急也）。
●茯苓四逆汤方　茯苓（六两）　人参（一两）　甘草（二两）　乾姜（一两半）　附子（一枚）　上五味，以水五升，煮取三升，去滓，温服七合，日三服。
发汗后，恶寒者，虚故也，不恶寒，但热者，实也，当和胃气，与调胃承气汤。
（按此条对芍药甘草附子汤，而论精虚之亘于两岐，恶寒之预于二途者也，夫既后则精虚之并于邪气，而恶寒者也，故曰发汗病不解也，此则精虚之于无病，而恶寒者也，故曰发汗后也，然则此于其恶寒也，但出于精气之不舒畅者也，故以穀肉果菜，而鼓舞之于精气，则恶寒自止矣，岂以草木虫石，攻之之为乎哉，精虚之亘于两岐，恶寒之于于二途，如此备矣，于是乎复附论之，以反对之实，曰不恶寒但热者，实也，实者，邪实之谓也，热者，主身热，而包裹诸热之谓也，盖实之为实，特在于阳明，而太阳少阳属焉，故先期之于阳明曰，当和胃气，与调胃承气汤也，与犹预也，预及于太阳少阳之义也，千金翼，尚论篇，热上有恶字，玉函，宋板，千金翼，共作小承气汤，不皆必是矣。
太阳病，发汗后，大汗出，胃中干，烦躁不得眠，欲得饮米者，少少与饮之，令胃气和则愈，若脉浮，小便不利微热消渴者，与五苓散主之。
（此条，论太阳病发汗之变，之于二岐者也，发汗，统桂枝麻黄言之也，发汗后，大汗出，又犹云发汗大汗出后也，后字，有转迁法，勿忽视焉，夫于发汗大汗出后也，虽邪气无既有，而胃中之水液卒沽渴，遂致腠理闭塞，此所以出于烦躁不得眠也，欲得饮水者，其意役役于欲得水，而自救其沽渴也，既知此，则少少与水，使之以先导其水液，则胃气渐和，腠理自调，故曰令胃气和则愈也，今也虽不标其脉，而对之于下文若脉浮，则在微缓之比，可推知焉，若脉浮以下，承不得眠以上论之也，是乃于其发汗后，大汗出者也，此虽既无表证，而邪气尚在肌肉间，而聚水气焉者也，是故为胃中乾燥，不得眠也，小便不利，以有滞水也，微热者，微少之热也，消渴者，渴之甚也，夫渴之尤甚，大似在于阳明，虽然，此尚并于微热，而无彼所谓表里俱热之势者也，可知渴之不根柢于热，而并出于水液聚肌肉间之变也，此为之五苓散之主治候也，苟异同于此，则可必预及猪苓白虎之类也，故曰与也）。
●五苓散方　猪苓（十八铢）　泽泻（一两六铢半）　茯苓（十八铢）　桂（半两）　白术（十八铢）　上五味为末，以白饮和，服方寸匕，日三服，多饮暖水，汗出愈。
（或曰，服五苓散之法，见之多饮暖水令汗出则汤服之亦可矣，何拘散服之为乎，曰，否，本论制其宜，而设之方法，奚混淆之哉，凡汤服者，顿其效用，散服者，渐其效用，是为之其分也，水热之凝于肌肉间也，殊非顿发顿利之所宜，须以渐发渐利全之效用也，且也，于水逆之证，水尚吐之，况汤药乎，非散服之，则无固制之之道也，方法之密曷为强之乎哉）。
发汗已，脉浮数，烦渴者，五苓散主之。
（已犹毕也，以无论其病证差与不差，而唯服毕一剂言之也，此其始也，虽随太阳表证而发汗之，而反加于脉浮数烦渴者也，此于是浮数也，非但表邪欲駸之所令，职由于水液走于肌肉间之动势也，烦渴者，渴之势至为烦也，是水液之不护胃内，而并表热之所致也，于是乎，无论于无表证者，纵令表证尚未解，而非发汗之所克可治矣，故以五苓散，发利其水热也，是为之五苓散之一活用也，医宗金鉴，浮数下，补入小便不利四字，不必是矣）。
伤寒，汗出而渴者，五苓散主之，不渴者，茯苓甘草汤主之。
（此章，合论五苓散之在于太阳少阳间者，与茯苓甘草汤之在于虚实间者也，故标伤寒，以包二方也，盖合论二方者，以均本于水热，而候法亦互疑似也，夫既以二汤之本于水热乎，于其候法，亦互易疑似，虽然，固殊其位，则于其治法，亦已异矣，于五苓散也，水热辐辏于肌肉间，而其动势致为渴也，于茯苓甘草汤也，水热凝滞于心下，而无有为渴之动势也，故曰不渴者也，厥阴篇，复举茯苓甘草汤，曰伤寒厥而心下悸者，可以参考矣，且夫茯苓甘草汤之以在虚实间乎，或主亲实，则其候法疑似乎五苓散也如此矣，或主亲虚，则其候法复疑似乎真武汤也如彼矣，此乎彼乎，相对以全其方意错综以辨其因来，至矣哉，仲景氏之微意为然也）。
●茯苓甘草汤方　茯苓（二两）　桂枝（二两）　生姜（三两）　甘草（一两）　上四味以水四升，煮取二升，去滓，分温三服。
中风，发热六七日，不解而烦，有表里证，渴欲饮水，水入则吐者，名曰水逆，五苓散主之。
（中风发热，以桂枝汤言之，对下文六七日不解而烦，而论太阳之轻者也，六七日不解而烦，以麻黄汤，青龙汤言之，对上之中风发热，而论太阳伤寒者也，表里证，非谓柴胡证，谓有表证，亦有里证也，表乃斥上文中风与伤寒也，里乃斥少阳阳明之二位也，盖少阳之虽为表里间证，而对之于太阳，则呼为里证，亦无害耳矣，夫于少阳阳明之状态也，以何乎认焉乎，曰，以渴证阳明，以呕证少阳也，今也，虽不揭示呕，而已见为吐，则呕自具其中矣，所以曰有表里证也，读人须熟虑焉，按此条之所谓，既太阳而有中风伤寒之证，而不唯是而止矣，少阳阳明继踵而蜂起者也，然则其治之也，似可取准据于三阳合病，而特不然矣，何则今于是证也，以水逆之故，水尚吐之，况药汁乎，于是乎，先与五苓散，以发利其水热之动势，则水药当自得入于腹矣，既水药之入于腹乎，必以治例先后之式，而疗之可矣，今用五苓散者，抑一时之权法耳，此犹与脉浮数烦渴者，与五苓散者，同其活用也，或曰，水逆之不渴者，亦当用茯苓甘草汤，唉是牵强之甚矣，不可从也）。
未持脉时，病人手叉自冒心，师因教试令咳，而不咳者，此必两耳聋无闻也，所以然者，以重发汗，虚故如此。
（后人据桂枝甘草汤，而发之论说者耳）。
发汗后，饮水多必喘，以水灌之亦喘。
发汗后，水药不得入口为逆，若更发汗，必吐下不止。
（以上二条，共论五苓散者也，亦后人之所记矣）。
发汗吐下后，虚烦不得眠，若剧者，必反覆颠倒，心中懊憹，栀子豉汤主之。
（此既表邪而发汗之，若里邪而吐下之，如其前证已罢去，故曰后也，今也，郁热尚缠心，使心恍惚，此所以为虚烦不得眠也，虚烦，即心烦也，对实烦而曰虚烦也，盖冠烦以虚者，以心下濡言之也，论曰，下利后，更烦，按之心下濡者，为虚烦也，可以征矣，且夫大柴胡汤，调胃承气汤之于郁郁微烦，大陷胸汤之于短气躁烦心中懊憹，白虎汤之心烦微恶寒，大承气汤之心中懊憹而烦，瓜蒂散之心中满而烦，是皆为之实烦也，故于其心下，则皆硬者也，硬之于实烦，濡之于虚烦，不可不别论矣，若剧者以下，举虽均在栀子豉汤，而其候法大类于实烦者也，是虽已类于实烦，而心下则固濡矣，此所以其治法之尚在于此汤也，反覆颠倒，躁之状态也，心中懊憹，心中忧闷之谓也）。
●栀子豉汤方　栀子（十四枚）　香豉（四合）　上二味，以水四升，先煮栀子，得二升半内豉，煮取一升半，去滓，分为二服，温进一服，得吐者止后服。
（张思聪删得吐者止后服一句，不必是矣，然则以栀子豉汤为吐药乎，曰否，夫盖栀子豉汤之于证与方也，邪在胸中，而药亦之于兹，则欲其解之动势，或有为吐者，故曰得吐者止后服也，何必削之为乎，麻黄汤所谓与其人发烦目瞑，剧者必衄，其意颇同焉）。
若少气者，栀子甘草豉汤主之，若呕者，栀子生姜豉汤主之。
（此承虚烦不得眠，而并于若剧者必反覆颠倒，心中懊憹，而论其机变者也，奚得为发圈而别之乎，少气，气息衰少之谓也，盖使气息衰少者，以精气不舒畅也，故以甘草宽道之也，呕者，胸中郁热之极，或至于此乎，故以生姜排达之也）。
●栀子甘草豉汤方　放栀子豉汤方内，加甘草二两，余依栀子豉汤法。
●栀子生姜豉汤方　于栀子豉汤方内，加生姜五两，余依栀子豉汤法。
发汗若下之，而烦热，胸中窒者，栀子豉汤主之。
（此盖既有表证，故发汗之，若既有里证，故下之，然不归会于制其表里之邪，而徒摇动于表里而已，是故表里之邪，卒凑于心胸，是烦热之所由而出也，为热苦烦，此之为烦热也，夫既表里之邪，卒凑于心胸，则气液必不得不为拥滞于胸中也，是乃胸中窒之所由而出也，窒，塞也，或曰，此其始也，发汗下之之虽不归会于制邪，而邪气已凑胸中，则如其前证，亦得幸而罢去乎，曰不然，是其转机之殊骏速乎，邪气尚残其影于表里，而于其形，则已凑胸中者也，故不曰后，曰而也可知如其前证未全罢去也，以是乎邪气形影主客之分，尤足可以推焉，此乃所以于不处以制表里之方剂，而执权于表里间而处此方也，是乃栀子豉汤之一权法也，亦犹五苓散之论权法于脉浮数烦渴者也邪）。
伤寒五六日，大下之后，身热不去，心中结痛者，未欲解也，栀子豉汤主之。
（伤寒五六日，以阳明证言之也，此既下之，而不得其节，所以曰大也，虽既不得其节，而于其外候，亦已无旧日之状，故曰后也，以是乎知，今虽曰身热不去，而其状不现见，唯是以前位之尚未解言之也，然则心中结痛之虽似更本于他因，而犹出于身热不去之变，亦可知矣，故曰未欲解，而以繁之于前位也，行文之活可稽知焉，结者，蕴结之意，言痛深著于心也）。
伤寒，下后，心烦腹满，卧起不安者，栀子厚朴汤主之。
（此条，承上伤寒五六日，而亦差下后之变者也，于彼条，则以下之之过度乎，邪气尚未欲解于前位也，于此条，则以下之之颇得其处乎，邪亦颇解，而余势才郁于心胃间，而犯上下者也，心烦之出于犯上乎，腹满之出于犯下乎可益以征邪气之在于心胃间也，是故，今虽为心烦腹满，而不固备热位及心腹之诸证者也，与以少阳阳明呼之者大异矣，岂可混乎哉，卧起不安，言起卧共不安稳也，此文又犹云卧起不安，心烦腹满者也，而今曰心烦腹满，卧起不安者，此顺文意，而逆事态，为之文法也，得吐者止后服六字，此条及下条，当无有焉，因栀子以名方，复混出于此乎，可削去耳）。
●栀子厚朴汤方　栀子（十四枚）　厚朴（四两）　枳实（四枚）　已上三味，以水三升半，煮取一升半，去滓，分三服，温进一服，得吐者止后服。
伤寒，医以丸药大下之，身热不去，微烦者，栀子乾姜汤主之。
（此条，亦差伤寒五六日之变者也，曰医，曰丸药，曰大者，殊咎之重辞也，此于是身热不去也，以误治之甚，故其状尚现见者也，故不曰后也，与彼栀子豉汤身热不去，似而非者也，夫既以下之之过度乎，机活弛怠，饮乘其隙，而滞于心胃间，所以为微烦也，然则今于是证也，有身热不去之实，与为微烦之虚也，于是乎，栀子以制身热不去，乾姜以制饮之为微烦者也，惟是汤之方意为然矣，以上五条为一联也）。
●栀子乾姜汤方　栀子（十四枚）　乾姜（三两）　上二味，以水三升半，煮取一升半，去滓，分二服，温进一服，得吐者止后服。
凡用栀子豉汤，病人旧微溏者，不可与服之。
（后人以栀子汤，匹之瓜蒂散，遂至见栀子汤，犹瓜蒂散也，谩发是例者也，不可从焉）。
太阳病，发汗，汗出不解，其人仍发热，心下悸，头眩，身瞤动振振，欲擗地者，真武汤主之。
（此条，论桂枝麻黄之变，直至于真武之地位，而已畜虚水者也，仍发热，虽固本于前位，而今尚不得去者，以虚水之动势，相应于兹也，然则纵使之本于前位，而犹如出于今之位然矣，故冠曰其人也，心下悸头眩，出于水势摇动之变也，身瞤动振振，欲擗地者，虚水动于上于表之所为也，少阴篇复标是汤，如曰四肢沉重疼痛者，虚水陷于下于内之所为也，故彼则为自下利，此则为心下悸，头眩，虽均在一方剂之所治，而自有始末轻重之分也，如此矣，身瞤动振振，言身目摇动也擗，捶也，欲擗地，言将仆地捶心也，尚论篇，擗读为辟者，凿甚矣，按桂苓术甘汤曰，心下逆满，气上冲胸，起则头眩，脉沉紧，是非大似于此汤之所论乎，虽然，彼则属实水，而正在心下，故心下逆满也，此则在虚水，而已及一身，故身瞤动振振，欲擗地也，此为之其别也，且也，腹势之强弱，精神食㑊之不同，最与矣，当参考而决其候法耳矣）。
咽喉乾燥者，不可发汗。
淋家，不可发汗，发汗必便血。
疮家，虽身疼痛，不可发汗，发汗则痉。
衄家，不可发汗，汗出必额上陷，脉急紧，直视不能眴，不得眠。
亡血家，不可发汗，发汗则寒慄而振。
汗家，重发汗，必恍惚心乱，小便已阴疼，与禹馀粮丸，阙。
（平素居其病，指以曰家也，而论之治例者，皆非本论之辞气，岂其可从乎哉）。
病人有寒，复发汗，胃中冷，必吐蛔。
（寒热虚实之变，皆有为吐蛔者，岂如此拘之为乎）。
本发汗，而复下之，此为逆也，若先发汗，治不为逆，本先下之，而反汗之为逆，若先下之，治不为逆。
（此条，至若先发汗治不为逆，犹是可矣，如本先下之以下，则不可也，通篇更无是等之义也，以上八条，总是后人之搀入耳矣）。
伤寒医下之，续得下利，清穀不止，身疼痛者，急当救里，后身疼痛，清便自调者，急当救表，救里宜四逆汤，救表宜桂枝汤。
（伤寒，以太阳之重者言之也，夫既太阳之重乎，或有象里证者，于是乎一旦下之，虽然，非固下攻之所宜，故不唯太阳之不解，下利连续而不得止遂现清穀者也，清圊通，清穀，言利完穀也，身疼痛，盖有三道之别也，一则出于邪气实于表位也，乃为之麻黄类之证也，二则出于以邪气故，精气虚于表里也，乃为之附子剂之所治也，三则出于邪气已谢，而运用尚未复也，乃为之桂枝汤之活用也，疼痛之别，虽如此，而今以清穀之急于精虚乎，无暇论所以其然，直要以四逆汤救里也，既以四逆救里之后，若疼痛之与下利愈者，固无论焉，若其疼痛之并有表证者，则所谓邪气实于表位者也，宜以麻黄之类者也，今于是疼痛也，在于清便自调，而无有他证，则所谓邪气已谢，而运用尚未复者也，宜以桂枝汤，通畅其内外上下，使之复其运用耳，与所谓，吐利止，而身痛不休者正同其义也）。
病，发热头痛，脉反沉，若不差，身体疼痛，当救其里，宜四逆汤。
（此条，论太阳之变，直之于阴位者也，发热头痛，虽固本于太阳，而其脉不于浮而于沉，则不可复名之以太阳者也，然则以少阳为名之乎，亦如何有发热头痛之本于太阳者，于是乎单曰病，以欲使读人知此义也，盖今为发热头痛者，是太阳之馀势，尚波及于此之所令也，稽之于脉反沉以下之机变，则可自辨知焉，差者，差错之义，若不差，言脉沉不差错也，且也，今加身体疼痛，则其病既转虚地明矣，故曰当救其里也，按此条，主论阴阳虚实之机变者也，故与正论一方剂之规则者，自有详略之异也，抑于四逆汤也，为之附子剂之宗家也，今标宗家而曰宜，则支属之附子剂，各自系其中，故不标四逆汤之证，而处以四逆汤者也，可谓医圣之活手段矣，又按此条，一结于葛根麻黄之变者也，上篇与一结桂枝之变于四逆汤者，正同其意也，且夫于桂枝麻黄之变也，纵横错综尚且不尽于此，是故下条复标出小柴胡汤，而论究其变之变者也）。
太阳病，先下之而不愈，因复发汗，以此表里俱虚，其人因致冒，冒家汗出自愈，所以然者，汗出表和故也，得里和，然后复下之。
（按此条，意义浅劣，恐后人之论耳，尚论篇，作里未和，得字无之）。
太阳病未解，阴阳脉俱停，必先振慄汗出而解，但阳脉微者，先汗出而解，但阴脉微者，下之而解，若欲下之，宜调胃承气汤主之。
（脉微者而下之，亦是一种之口气，与本论不相协矣，盖后人之辞气乎矣）。
太阳病，发热汗出者，此为荣弱卫强，故使汗出，欲救邪风者，宜桂枝汤。
（此后人就桂枝之准证，而为注解者，误出于此耳）。
伤寒，五六日，中风，往来寒热，胸胁苦满，默默不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸，小便不利，或不渴身有微热，或咳者，与小柴胡汤主之。
（中风当在，五六日上也，联举伤寒中风者，唤上篇中篇而言之也，五六日，概举少阳之日数也，盖其始一二日，二三日之在于太阳也，或非桂枝汤，则在麻黄汤，或非麻黄汤，则在桂枝汤，既在桂枝麻黄之场，而尚不得解者，遂至四五日五六日，而不得必不为此位之转机也，于是乎先揭往来寒热，以示热位之异于旧日也，寒热互来往，谓之往来寒热也，盖少阳之以心胸表里间为其位也，最亲近于太表与胃腹也，故其势或不压里，则必激太表也，既激于太表，则太表必屈覆，此所以来寒也，或不激于表，则必压于其里也，既压于其里，则胃腹必摇动，此所以来热也，凡少阳之位心胸也，其势注走于表里，而发往来寒热者，此为之少阳正位也，虽均位心胸，而其势不注走于表里，而于无大热者，此为之少阳变位也，正变之分，不可不辨焉，胸胁苦满，言心胸胁肋都满也，盖如胸胁满，则以肋骨之故，难遽以辨之也，是故令之语病者，曰苦满也，苦者，苦恼之义也，默默，沉郁貌，出于邪气阻心之机用也，不欲饮食，与不能食自异矣，不欲者，自心之辞也，不能者，自胃之辞也，是即别少阳阳明之辞气也，亦不可不辨焉，心烦，邪势迫于心郭之所为也，喜，好也，呕之为证也，发其自然固矣，而呕乃聊遣其郁闷乎，故或亦好为之也故曰喜呕也，盖本剂之定证止于此焉，如以下所举之诸证，皆为之兼证也，兼证之治例，已具小青龙汤条下矣，胸中烦而不呕者，由于邪气不主彻于心中也，乃本剂之轻证或止之乎，或渴，出于热郁喉咙也，或腹中痛，心气不疏达于腹中之所令也，或胁下痞硬，出于心胸之邪势，专接于腹中也，乃本剂之重者，或及之乎，或心下悸，小便不利者，心胸之机活已劳，则心下必贮水，故为心下悸也，既而有心下贮水乎，通身之水道或失分利，故为小便不利也，或不渴，身有微热，是乃本剂之殊轻者，亦或止之乎，或咳者，胸中畜饮之所为也，曰与，复曰主之者，如麻黄杏仁甘草石膏汤之所谓耳。
●小柴胡汤方　柴胡（半斤）　黄芩（三两）　人参（三两）　甘草（三两）　半夏（半斤）　生姜（三两）　大枣（十二枚）　上七味，以水一斗二升，煮取六升，去滓，再煎取三升，温服一升，日三服，后加减法，若胸中烦而不呕，去半夏人参，加栝蒌实一枚，若渴者，去半夏加人参，合前成四两半，栝蒌根四两，若腹中痛者，去黄芩，加芍药三两，若胁下痞硬去大枣，加牡蛎四两，若心下悸，小便不利者，去黄芩，加茯苓四两，若不渴，外有微热者，去人参，加桂三两，温服取微汗愈，若咳者，去人参大枣生姜，加五味子半升，乾姜二两。
（后加减法，说已审小青龙汤条下也）。
血弱气尽，腠理开，邪气因入，与正气相搏结于胁下，正邪分争，往来寒热，休作有时，默默不欲饮食，藏府相连，其痛必下，邪高痛下，故使呕也，小柴胡汤主之。
（后人因上条，议柴胡证者也，岂正文之意乎）。
服柴胡汤已，渴者，属阳明也，以法治之。
（按渴有主客之分也，小柴胡汤曰，或渴者，即客证也，白虎加人参汤曰，大渴者，即主证也，今服柴胡汤已，渴更加甚者，亦不得以不为主证也，故曰属阳明也，虽然，不可亦以概于兹，须据通篇之式，而弘治之耳矣，故曰以法治之也）。
得病六七日，脉迟浮弱，恶风寒，手足温，医二三下之，不能食，而胁下满痛，面目及身黄，颈项强，小便难者，与柴胡汤，后必下重，本渴而饮水呕者，柴胡汤不中与也，食谷者哕。
（此盖后人即次条，发亿见者也，岂足据以论乎）。
伤寒四五日，身热恶风，颈项强，胁下满，手足温而渴者，小柴胡汤主之。
（此条，论太阳之一变，直驰于小柴胡之极地者也，既在于小柴胡汤之极地，而尚且有太阳之馀残，是故难遽以辨其所部位也，故冒首以伤寒也，身热恶风，盖言往来寒热之变态也，若夫身热之在于阳明乎，以不恶风为法，而今视继论以恶风，则可知尚在少阳往来寒热之一变态，而疑类于阳明之热位也，颈项强，太阳之残证也，是以其转机之骏速，而尚及之也，胁下满，以邪气位于少阳之下抵也，手足温而渴者，对手足热而渴之在于阳明者，而明论于少阳客位之渴者也，与身热恶风，句意相照应矣）。
伤寒阳脉涩，阴脉弦，法当腹中急痛者，先与小建中汤，不差者，与小柴胡汤主之。
（按此条，论少阳太阴互疑似者也，故曰伤寒，以包两岐也，阳者，以少阳言之，阴者，以太阴言之也，法当二字，当序先与小建中汤之上也，盖其在斯也，以腹中急痛一证，特立之论者也，是故，指曰阳者，但于之矣，指曰阴者，亦但于之矣，然则以何为辨别乎腹中急痛之阴阳，而处之治方哉，须以脉诊，审于阴阳之候法也，虽然，今阳脉之应弦而反涩，阴脉之应涩而反弦，则脉亦背其常式者也，既如此则亦奚足明断于其阴阳而处之治方哉，于是乎，亦掷弃脉之涩弦，而殊发一活式曰，法当先与小建中汤，不差者，与小柴胡汤主之也，此既处其治也，非固审辨于证与脉者，而但就于其地位之在腹中，而渐谋其治者也，岂不活式乎，若虽既与小建中汤，而尚于不得差者，纵令其脉涩，亦复当宜小柴胡汤耳矣，涩，涩滞也，弦，取义于弓弦之急也，腹中急痛，言急迫而痛也，又按，少阳太阴之特在于腹中急痛之一证，而不媲并于馀证者，不可无辨焉，盖以少阳言之，则邪气虽尚位少阳，而于其势，则既脱表里注走之辙，而为专屈于腹中也，于是乎，出于一个之急痛者也，此乃所以不见柴胡本证，而复使脉涩也，以太阴言之，则邪气虽已位太阴，而以为其初位乎，未能安著于腹中，而其势暂致相竞也，于是乎，亦出于一个之急痛者也，此乃所以未具小建中之诸证，而亦复使脉弦也）。
●小建中汤方　桂枝（三两）　甘草（二两）　大枣（十一枚）　芍药（六两）　生姜（三两）　胶饴（一升）　上六味，以水七升，煮取三升，去滓内胶饴，更上微火，消解，温服一升，日三服，呕家不可用建中汤，以甜故也。
（呕家以下十二字，恐后人之所追论矣）。
伤寒中风，有柴胡证，但见一证便是，不必悉具。
（此为小柴胡汤发之者也，当序于彼条之次也，伤寒中风，以桂枝麻黄言之也，盖太阳之转机乎少阳也，纵令桂枝麻黄之证尚未解，而已见于柴胡之一证，则当与柴胡汤耳矣，岂徯诸证之悉备焉乎，是之为其式也，三阳三阴，转变主客之修治，及合併病先后之治方，说精于伤寒奥旨）。
凡柴胡汤病证，而下之，若柴胡证不罢者，复与柴胡汤，必蒸蒸而振，却发热汗出而解。
（此例于柴胡之诸类也，故曰凡，按而下脱反字者乎，不然则文义不稳当矣，盖柴胡之为证也，其不可下固矣，虽然，以其既象里证乎，反为下之也，夫既下之之变，勿论于不一端矣，若于柴胡证不罢者，乃复当与柴胡汤耳，今也以邪报所劫于下攻之不常，与复与柴胡汤之后于其期乎，邪气不易解而解者也，是故其解也，亦不通例，必发瞑眩者也，必蒸蒸而振，却发热汗出而解，此为之暝眩之状也，蒸蒸而振，省言于蒸蒸发热，振振恶寒之义也，蒸蒸，热气薰蒸貌，却，退也，必却解三字，俱有转迁法，亦更如云却蒸蒸而振解，必发热汗出而解也，然矣，按此条，当与上条，移之于小柴胡汤之后耳矣）。
伤寒，二三日，心中悸而烦者，小建中汤主之。
（伤寒，幷包于前在于太阳者，与今位于太阴者言之也，盖建中之于证也，病位于太阴者也，故于其日数，在于七八日，八九日为常矣，夫既日数之于常，则脉证亦现其定候为法矣，而今于是证也，特不然矣，算其日数，则在二三日，问其证候，则为心中悸而烦，此岂得以常论之矣哉，盖二三日之在今也，病虽已位于太阴，而其日数之尚浅乎，其病之未笃乎，其势未能纵横于腹中，遂逆侵于心中，此所以心中悸而烦也，于是乎与建中汤，以制其腹中，则心中之势自和矣，当汗出而愈也，论曰，身重心悸者，不可发汗，当自汗出而愈，此之谓也，又按，此于是证也，以殊为太阴之初位，未现其定证，既如上之所言也，虽然，即之腹中须认为太阴之状者，盖有之乎矣，而今不标之者，厌拘泥于一二之候法也，读人须致思焉）。
太阳病，过经十馀日，反二三下之，后四五日，柴胡证仍在者，先与小柴胡汤，呕不止，心下急，郁郁微烦者，为末解也，与大柴胡，下之则愈。
（按此太阳病十馀日之变，既在于柴胡之场，稽之于下文仍在字则自明矣，虽既在于柴胡之场，而其候法之疑似于可下也，故反二三下之也，夫既下之变，亦不一端而止矣，若在其四五日也，有于柴胡证仍在者，则纵有它证之残响，当弃却之，而先与小柴胡汤耳矣，例曰，凡柴胡汤病证，而反下之，若柴胡证不罢者，复与柴胡汤即是也，然则其在于斯也，勿论于柴胡证愈者或有之矣，今论其不愈者，而曰呕不止也，盖呕之于少阳也，抑为要领也，今举其要领，而曰不止，则自知馀证亦从而加势于此矣，急，急迫也，心下急，此胸胁之邪，欲趣于胃腹之势为之也，郁郁，蕴滞貌，郁郁微烦，承气汤亦为之，虽然，彼则并内实之诸证，此则并呕不止心下急，则可知非阳明矣，故曰，为末解也，益以明确于在于少阳也，与大柴胡，下之则愈，是对夫与承气汤下之者也，夫盖下之之虽一其所为，而于立其功绩之位地，则自不均矣，承气荡涤于胃腹，柴胡转输于胸胁，为之其分别也，岂可不辨乎哉，过经二字，盖后人之所傍注也，胡下，疑脱汤字）。
●大柴胡汤方　柴胡（半斤）　黄芩（三两）　芍药（三两）　半夏（半斤）　生姜（五两）　枳实（四枚）　大枣（十二枚）　上七味，以水一斗二升，煮取六升，去滓，再煎，服一升，日三服，一方用大黄二两，若不加大黄，恐不为大柴胡汤也。
（方中伍大黄二两者为是，若不伍大黄，则本条显曰下之则愈者，岂其以何谓之哉，不可不考焉，七味当作八味，煎下脱取三升三字，一方以下其义虽不背，而恐后人之所补添矣乎）。
伤寒十三日不解，胸胁满而呕，日哺所发潮热，已而微利，此本柴胡证，下之而不得利，今反利者，知医以丸药下之，非其治也，潮热者，实也，先宜小柴胡汤以解外，后以柴胡加芒硝汤主之。
（此承前条，而论大柴胡汤之极地者也，夫既至于此也，以其候法之不常乎，难遽以辨其部位，故曰伤寒也，十三日，犹有传经之口气，当作十馀日也，十馀日不解，承所谓反二三下之后四五日，而论有其变之亦出于此者也，胸胁满而呕者，是柴胡之定证也，日哺所发潮热者，盖往来寒热之变态也，若夫日哺所发潮热之于阳明乎，当与腹满而渴，而此则与胸胁满而呕，当与不大便难硬之比，而此则与微下利，则可知在于往来寒热之变，而疑似于阳明之热状矣，夫盖往来寒热之疑似于日晡所发潮热于如此者何哉，曰，是即往来寒热，而恶寒已止者也，何则心胸柴胡之于邪气也，当极重于此，则其势不冲于表，而必压里矣，此所以恶寒止而但热来去也，已，既往也，已而微利者，示于微利之出于日晡所发潮热之前，而及于今也，此乃足益以推知于日晡所发潮热之不于阳明本位也，此本柴胡证以下，至非其治也五句，及先宜以下，至后以十一字，意致柔弱，非正文之气格矣，盖后人移上所谓反二三下之义于此，而亦论之者也，当削去之耳，潮热者，实也，此为式之辞也，凡潮热之于本位也，以内实为之因也，故纵令无不大便难硬之证，亦奚可得微利哉，然则虽均曰潮热，而以此而抗彼则有实与不实之分也，不可不择以别矣）。
●柴胡加芒硝汤方　于大柴胡汤方内，加芒硝二两，余依大柴胡汤法。
（按柴胡加芒硝汤者，即大柴胡汤方中，加芒硝二两者也，宋板，外台，作小柴胡加芒硝汤者，恐非矣）。
伤寒，十三日不解，过经，讝语者，以有热也，当以汤下之，若小便利者，大便当硬，而反下利，脉调和者，知医以丸药下之，非其治也，若自下利者，脉当微厥，今反和者，此为内实也，调胃承气汤主之。
（此条，承大柴胡加芒硝汤论之者也，当效作伤寒十馀日不解，过经二字，亦十馀日之傍注耳，夫盖与加芒硝汤，而不得其治功，遂转属于阳明也，故今发讝语也，既至发讝语，则亦应发身热潮热而今否者，以邪气新位于阳明乎，未暇备于身潮之势也，是其自然之理矣，以有热也，此乃推之于外，而求之于内之辞也，以示于讝语之因缘于里热也，当以汤下之，以调胃承气汤言之也，若小便利以下，至非其治也五句，盖后人亦牵及于反二三下之之义，而为说者也乎，岂正文之语气乎，若自下利者，脉当微厥，此亦为式之辞也，句法典上条所谓潮热者实也同一矣，微言脉势不满也，厥，阙通，言脉有阙也，此对所谓以汤下之之利，而以抗正于阴阳虚实之分界也，于是乎，以汤下之之利，若归于自下利之位，则脉当微厥，而今也不然，其脉反和者，此仍为在于内实之位也，反和，言不微厥也）。
太阳病不解，热结膀胱，其人如狂，血自下，下者愈，其外不解者，尚未可攻，当先解外，外解已，但少腹急结者，乃可攻之，宜桃核承气汤。
（太阳病不解，论前起也，热结膀胱，论归趣也，抵当汤曰，热在下焦，膀胱下焦，互其辞者也，其人如狂，血自下，是乃桃核承气汤之证也，下者愈，式于方后之辞也，盖表热之归于膀胱也，必先并血而凝结也，故曰结也，抵当汤曰，在下焦，日结曰在，亦互其意也，夫既凝结之在于膀胱乎，其热自及于通身之血道，其血无不处而摇动矣，必致侵于心郭，而使之遂失其灵明也，此所以出于其人如狂血自下之证焉，于是与桃核承气汤，而拔其凝结，则血归乎其旧辙，心复乎其灵明矣，故曰下者愈也，此言大便并瘀血而下愈者也，与所谓血自下之利于血液者，果有别矣，岂可不辨乎，且也，纵见桃核承气之证，而若太阳外证尚不解者，未可与桃核承气汤，宜以解外为式也，奚漫攻之之为乎耶，少腹急结，对热结膀胱标之也，盖热结膀胱者本也，少腹急结者末也，本因于内，而不得洞视之矣，末显于外，而可得而候之矣，本未末相得，而瘀血之候全备矣，故曰，乃可攻之也，急结者，挛急结滞之义也，亦复比之于抵当汤之少腹硬满，则各自足辨其方意也，凡血热俱凝滞，总为之瘀血也，虽然，其血其热，互不能无主客之差等矣，于是乎，主热而客血者，乃为之桃核承气汤也，主血而客热者，乃为之抵当汤也，此是二汤虽均在瘀血，而果有其别也如此矣，岂亦可不辨乎）。
●桃核承气汤方　桃仁（五十个）　桂枝（二两）　大黄（四两）　芒硝（二两）　甘草（二两）　上五味，以水七升，煮取二升半，去滓，内芒硝，更上火，微沸下火，先食温服五合，日三服，当微利。
（按服药，拘于食之前后者，恐非医圣之旧矣，盖后人之所追加也乎，温服五合，当作温服八合）。
伤寒，八九日，下之，胸满烦惊，小便不利，讝语，一身尽重，不可转侧者，柴胡加龙骨牡蛎汤主之。
（伤寒八九日，以太阳之并于里证者言之也，夫虽既下之，而里邪尚不解，遂挐于表邪，而辐凑于胸中，其势相与袭心，未暇注走于表里矣，故今虽为胸满，而未备往来寒热者也，与彼渐位于胸中，而其势注走于表里，而发往来寒热者，少异其来踪也，虽既少异其来踪而不得不同其归矣，此所以尚执治法于柴胡也，烦，出于邪气压心也，惊，出于心气不疏达也，小便不利，以心胸邪实之故，精气失宜畅之所致也，讝语，以邪气压心，与心气不疏达之甚，必致使心于暗晦也，与彼胃实为讝语者，亦大异矣，一身尽重，不可转侧者，是乃精气失宣畅之甚，遂畜成水气之所致也）。
●柴胡加龙骨牡蛎汤方　半夏（二合）　大枣（六枚）　柴胡（四两）　生姜（一两）　人参（一两半）　龙骨（一两半）　铅丹（一两半）　桂枝（一两半）　茯苓（一两）　大黄（二两）　牡蛎（一两半）　上十一味，以水八升，煮取四升，内大黄，切如棋子，更煮一二沸，去滓，温服一升。
（按此方，态度不备矣，盖后人偷窃之于他书，而充之于此也乎，本条显曰柴胡加龙骨牡蛎汤，则方之所队伍，既即方名足辨焉，岂徯容于他按乎，柴胡乃小柴胡汤也，龙骨牡蛎，今脱其斤两，虽然，征之于救逆汤，则当龙膏四两，牡蛎五两，而如其煎煮及服法，则当从小柴胡汤之法耳）。
伤寒，腹满讝语，寸口脉浮而紧，此肝乘脾也，名曰纵，刺期门。
伤寒，发热，啬啬恶寒，大渴，欲饮水，其腹必满，自汗出，小便利，其病欲解，此肝乘肺也，名曰横，刺期门。
（论说，皆背驰本论之意也，盖后世刺法家之所述矣，奚足以征乎）。
太阳病，二日，反躁，反熨其背，而大汗出，大热入胃，胃中水竭，躁烦，必发讝语，十馀日，振慄自下利（下利成氏别本作汗）者，此为欲解也，故其汗，从腰以下不得汗，欲小便不利，反呕，欲失溲，足下恶风，大便硬，小便当数，而反不数，及不多大便已，头卓然而痛，其人足心必热，穀气下流故也。
（此条，后人就桂枝甘草龙骨牡蛎汤，而漫论之机变者也乎，岂足以据乎）。
太阳病，中风，以火劫发汗，邪风被火热，血气流溢，失其常度，两阳相熏灼，其身发黄，阳盛则欲衄，阳虚则小便难，阴阳俱虚竭，身体则枯燥，但头汗出，剂颈而还，腹满微喘，口乾咽烂，或不大便，久则讝语，甚者至哕，手足躁扰，捻衣摸状，小便利者，其人可治。
（此条，亦后人就救逆汤，而漫论其机变者也乎，字句拘泥殊甚也，岂其然乎，亦不可从矣）。
伤寒脉浮，医以火迫劫之，亡阳必惊狂，起卧不安者，桂枝去芍药加蜀漆牡蛎龙骨救逆汤主之。
（伤寒脉浮，以初位之在于太阳桂麻之场言之也，既而不与桂枝麻黄，反以火攻误之也，故曰医也，夫以火迫劫，与用药温覆，于其汗出则一也，虽然，以药者，专制邪于内，而发其汗，以火者，徒激气于外，而发其汗，药乎，尚且虽不得不激气，而其要在于制邪也，火乎，或间解邪者，亦徒归于激气沽液也，火攻之无益疾医，可得而知矣，今也，以火迫劫之，而汗出乎，虽邪亦非不减，而逆气奔腾而缠心郭，此所以为惊狂也，既逆气奔腾之如此甚，则上下不接，内外阻隔，精气失其守，此起卧不安之由也，必字有意致，须属眼焉，亡阳二字，盖后人旁注于惊狂也乎）。
●桂枝去芍药加蜀漆龙骨牡蛎救逆汤方　桂枝（三两）　甘草（二两）　生姜（三两）　牡蛎（五两）　龙骨（四两）　大枣（十二枚）　蜀漆（三两）　上为末，以水一斗三升，先煮蜀漆，减二升，内诸药，煮取三升，去滓，温服一升。
形作伤寒，其脉不弦紧而弱，弱者必渴，被火者，必讝语，弱者，发热，脉浮解之，当汗出愈。
（脉以配证，盖后世脉家之所说也，岂惬于本论之旨乎，玉函经，无形作二字，医宗金鉴，弱皆作数）。
太阳病，以火熏之，不得汗，其人必躁，到经不解，必清血，名曰火邪。
（后人据救逆汤，而论之者也，条辨，无经字，到作倒）。
脉浮，热甚，反灸之，此为实，实以虚治，因火而动，必咽燥唾血。
微数之脉，慎不可灸，因火为邪，则为烦逆，追虚逐实，血散脉中，火气虽微，内攻有力，焦骨伤筋，血难复也，脉浮宜以汗解，用火灸之，邪无从出，因火而盛，病从腰以下，必重而痹，名火逆也。
（三条，述火邪火逆之因于灸火也，其说虽如可论，而皆后人之识见耳）。
欲自解者，必当先烦乃有汗而解，何以知之，脉浮故知汗出解也。
（论曰，脉浮数者，法当汗出而愈，恐后人据于此等之义，而论之者也乎）。
烧针令其汗，针处被寒，核起而赤者，必发奔豚，气从少腹，上冲心者，灸其核上，各一壮，与桂枝加桂汤，更加桂二两。
（此条，承救逆汤之伤寒脉浮，而论于烧针之机变卒致使表气踌蹰者也，盖既使烧针汗也，虽固不法，而于其邪气，则幸而颇解矣，虽然，以其汗出之不少也，表气殊虚耗，气液不得活流矣，于是乎，针处尽肿起，恰如被寒之状也，寒，即斥饮言之也，且夫表位之气液，踌蹰既如此，则里亦何为得特不踌蹰乎哉，可知表里失其开合，弥互踌蹰也，于是乎，恐内外上下悬隔，而或发奔豚也，故曰必发奔豚也，气从少腹以下四句，后人拘述奔豚状者也，不可从也，奔豚解，已见茯苓桂枝甘草大枣汤条下焉）。
●桂枝加桂汤方　于桂枝汤方内，加桂枝二两，余依桂枝汤法。
火逆下之，因烧针，烦躁者，桂枝甘草龙骨牡蛎汤主之。
（此亦承伤寒脉浮，而论于火逆下之，因烧针之变，卒致使里气踌蹰者也，夫虽既以火攻及下剂，而邪气尚不解，其状或似烧针之可治，因复施烧针也，此于是三治也，虽亦固不法，而亦幸而邪气颇解矣，虽然，其汗下之不稳当乎，气液何为得不失和调哉，于是乎，使里气殊踌蹰，而遂遮乎心之机用也，此为之烦躁之由也，然则是之烦躁，不并于阳实阴虚之候法，固可知矣，奚混之于彼大青龙汤，大陷胸汤，及乾姜附子，茯苓四逆之比之为乎哉，不可不明辨焉，又按，桂枝加桂汤之表气殊于踌蹰者，与此汤之里气殊于踌蹰者，媲标以纵横于其变态矣，是欲使读人从事于活于此也）。
●桂枝甘草龙骨牡蛎汤方　桂枝（一两）　甘草（二两）　牡蛎（一两）　龙骨（二两）　上为末，以水五升，煮取二升半，去滓，温服八合，日三服。
太阳伤寒者，加温针，必惊也。
（此后人据惊狂，而说其由者也）。
太阳病，当恶寒发热，今自汗出，不恶寒发热，关上脉细数者，以医吐之过也，一二日吐之者，腹中饥口不能食，三四日吐之者，不喜糜粥欲食冷食，朝食暮吐，以医吐之所致也，此为小逆。
太阳病吐之，但太阳病当恶寒，今反不恶寒，不欲近衣，此为吐之内烦也。
（二条，后人漫论吐之反逆者也，皆非正文之意矣，亦何从之乎）。
病人脉数，数为热，当消穀引食，而反吐者，此以发汗令阳气微，膈气虚，脉乃数也，数为客热，不能消穀，以胃中虚冷故吐也。
（此颇配脉经之意者也，阳气乃阴阳二气之谓也，奚以本论之意说之为乎）。
太阳病，过经十馀日，心下温温，欲吐而胸中痛，大便反溏，腹微满，郁郁微烦，先此时，自极吐下者，与调胃承气汤，若不尔者，不可与，但欲呕，胸中痛，微溏者，此非柴胡证，以呕故知极吐下也。
（此条，论于调胃承气汤之于阳明者，与大柴胡汤之于少阳者，其候法互混杂，而殆难分辨也，标曰太阳病十馀日者，与大柴胡汤之冒首，正同其义，亦以其初位而言之也，过经二字，亦旁注耳，今也心下温温，欲吐之不于腹中痛，而于胸中痛，则如阳明而复似少阳者也，胸中痛之不于心烦而呕，而于温温欲吐，则如少阳而复似阳明者也，然则各位二汤之互疑似，不可概以期者也，溏，溏泄也，夫大便之溏也，归之调胃承气汤，固反其本面，复归之大柴胡汤，亦反其本面也，故曰反，欲以明于各位二汤之疑似如此者，各皆不具其本面之所为也，是故，复举腹微满，以顾阳明，举郁郁微烦，以顾少阳，二微字相对，以示难互归于一位一汤也，先此时以下，论一时之权法也，自字不可读，恐当不字误矣，夫既各位二汤之不可辨别也，如上之所言，将无奈之何尔，于是乎，暂措之证候，而即其所从来而制之，此岂非不得止之权法乎，若乃先今时，而不极吐下之治法者，其腹脉必应有实候也，有焉乃当与调胃承气汤耳矣，论曰，不吐不下，心烦者，可与调胃承气汤即是也，若不尔者，不可与，此以极吐下者言之也，故于其腹脉，必应无有实候也，无焉乃不可与承气汤，此当与大柴胡汤，晓然明乎矣，但以下二十二字，盖后人之所追论，恐非正义，岂足据乎，又按此条，当移之调胃承气汤次，而为一类耳矣）。
太阳病，六七日，表证仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈，所以然者，以太阳随经，瘀热在里故也，抵当汤主之。
（此条，以病势进转之序而论之也，盖太阳病之于五六日也，必知其脉浮而表证仍在，是乃发汗之所宜也，今也，纵令表证仍在，而其脉已至微而沉，则可知病势之专于里矣，微者，谓脉势不满也，微而沉，此血气壅滞之所使也，与彼沉而微之本于精虚者，自有别矣，夫既病势之专于里也，不结胸胁而在下焦，故曰不结胸，而以明无结胸证也，发狂，较之于桃核承气汤之如狂，则瘀血多少之分自备矣，下焦膀胱，皆斥少腹言之，唯有广狭之别而已，少腹硬满，亦热在下焦之标也，比之于少腹急结，则为稍重矣，小便自利，明于硬满之不由于水气，而本于瘀血也，自利，即不滞之义也，下血则愈，此述方后之式也，而今标之于方前者，将欲先处方而期其方隅也，所以然者以下三句，盖后人之所旁书矣乎）。
●抵当汤方　水蛭（三十个）　虻虫（三十个）　桃仁（二十个）　大黄（三两）　上四味为末，以水五升，煮取三升，去滓，温服一升，不下再服。
太阳病，身黄，脉沉结，少腹硬，小便不利者，为无血也，小便自利，其人如狂者，血证谛也，抵当汤主之。
（此条，例于太阳之变，或归于瘀热，或归于瘀血者也，盖热之并液者，乃为之瘀热，热之并血者，乃为之瘀血也，夫血也者，即液之所化，而液中生血，血中容液，虽然，血液自不能无其分也，填于藏肉之间，而波及于肌肉间，是为之血之性也，填于肌肉间，而波及于藏肉间，是为之液之性也，是故，热之或并血，或并液，其候法亦不能无异别矣，今也脉沉结，少腹硬之虽亘于两歧，而媲于身黄与小便不利，则瘀热可知矣，故曰为无血也，此乃茵陈蒿汤所之也，小便自利，其人如狂者，此滞于脉沉结少腹硬言之也，谛，审也，抵当汤主之五字，不稳当矣，桃核承气汤，亦尤与于此焉，何必于抵当汤耳矣哉，后人谩补添之，可察知焉）。
伤寒有热，少腹满，应小便不利，今反利者，为有血也，当下之，不可余药，宜抵当丸。
●抵当丸方　水蛭（二十个）　虻虫（二十五个）　桃仁（二十个）　大黄（三两）　上四味，杵分为四丸，以水一升，煮一丸取七合服之，晬时当下血，若不下者更服。
（此条，虽意义不背，而既备于上条，则本论之旨，岂敢如此叠重哉，且也，抵当之于丸，犹且可矣，既丸而复煎煮之，冗亦甚矣，未知其可矣）。
太阳病，小便利者，以饮水多，必心下悸，小便少者，必苦里急也。
（此亦论于里急之由于水气者，而对血证者也，虽然，此等之义，既备于抵当汤条，及身黄脉沉结之例，则亦何赘旒之为哉）。


卷三  ——————————————————————————————————————————————————————————————————————————————————————————

辨太阳病脉证并治法下第三  ***************************
（按此篇承上篇桂枝之变，与中篇麻黄之变，及与小柴胡汤之变，而发之者也，而今篇中于所辑也，如柴胡桂枝汤，柴胡桂枝干姜汤，大柴胡汤之在于少阳正位，则固矣，结胸痞硬之于证，十枣瓜蒂之于方，皆出于少阳之变，黄芩汤，黄连汤之与于少阳，若续之中篇，而不别之篇，则皆自归于小柴胡汤之变，而于有桂枝麻黄之变之及于此者，终不可以见焉，于是乎，今尚系之太阳，而题篇以太阳下篇，以示桂枝麻黄柴胡之三变，随意与此篇之转机者也，是乃所以起下篇之由也）。
问曰，病有结胸，有藏结，其状如何，答曰，按之痛，寸脉浮，关脉沉，名曰结胸也，何谓藏结，答曰，如结胸状，饮食如故，时时下利，寸脉浮，开脉小细沉紧，名曰藏结，舌上白胎滑者，难治。
（按问答为体者，全是素问家常言也，而意义亦泥矣，岂足可据以论乎哉）。
藏结无阳证，不往来寒热，其人反静，舌上胎滑者，不可攻也。
（藏结，盖结胸之据精虚者，而名之耶，虽然，今无明文矣，适论之者，亦皆非古义，且也，论中无治之之方法，则亦不知所适从矣，措而徯后考）。
病发于阳，而反下之，热入因作结胸，病发并阴，而反下之，因作痞，所以成结胸者，以下之太早故也。
（发于阳，发于阴，大似正文之辞气，而推之文意，则尚配之于荣卫气血者也，且说痞结胸之因来者，亦胶柱甚矣，不可从也）。
结胸者，项亦强，如柔痉状，下之则和，宜大陷胸丸。
（若结胸证悉具，而及于项亦强，如柔痉状，则病势既已纵横，而活气败走之候也，岂大陷胸丸之所克治乎哉，若夫项亦强，如柔痉状于无结胸证，则亦如何处于大陷胸丸之为乎，可谓暴矣）。
●大陷胸丸方　大黄（半斤）　葶苈（半升）　芒硝（半升）　杏仁（半升）　上四味，捣筛二味，内杏仁芒硝，合研如脂，和散，取如弹丸一枚，别捣甘遂末一钱匕，白蜜二合，水二升，煮取一升，顿服之，一宿乃下，如不下，更服，取下为效，禁如药法。
（按此方亦无体度，恐出于后之杜撰乎，当摈斥之耳）。
结胸证，其脉浮大者，不可下，下之则死。
（此条，例于太阳病之归于结胸者，而论于证有主客之分，方有先后之略者也，盖太阳病之变于结胸也，若脉沉紧，则假于如外证尚不解者，必主结胸，而客太阳也，其治当先在于结胸矣，今也，其脉浮大，则假于如结胸证具备者亦必主太阳，而客结胸也，其治当先在于太阳矣，是为之治法之式也，不可下者，不可与陷胸汤之谓也，下之则死者，下之之变，虽不但必死，而重戒之之式例也）。
结胸证悉具，烦躁者亦死。
（按烦躁或有结胸之始与终也，始则可治矣，终则必死矣，不可不辨别焉，若乃在其始也，出于胸中将新受邪之动势也，是故邪气既安著于胸中则烦躁乃止矣，即后条所谓短气躁烦者，是也，若乃在其终也，出于以结实之甚，精气将谢之动势也，是故结胸证悉具，而后复发烦躁也，即此条之所论是也，悉具，言悉皆具备也，又按，以上二条，当移叙于后条之下。
太阳病，脉浮而动数，浮则为风，数则为热，动则为痛，数则为虚，头痛发热，微盗汗出，而反恶寒者，表未解也，医反下之，动数变迟，膈内拒痛，胃中空虚，客气动膈，短气躁烦，心中懊憹，阳气内陷，心下因硬，则为结胸，大陷胸汤主之，若不结胸，但头汗出，余处无汗，剂颈而还，小便不利，身必发黄也。
（此条论于太阳之变于结胸，若变于发黄者也，夫既脉浮而数，头痛发热之于太阳则固矣，而微盗汗出，则此邪气有欲归于心胸之机者也，然则如其表证，则似可解，而尚反恶寒，故曰表未解也，是乃桂枝麻黄之所宜也，而今误下之，故曰医曰反也，已而数变迟，是明于表邪归于里也，盖数之为脉，以邪势显著于外言之也，迟之为脉，以邪势潜沦于内言之也，拒痛，拒格而痛也，膈内新受邪之所致也，短气，出于邪气支于胸膈也，躁烦，烦躁，互其所言也，解已见于上条矣，心中懊憹，心忧闷之状也，因，亲因也，盖心下硬之为证，固与诸变者也，而今归之于结胸者，必以馀证决焉，故亲因于上之诸证，而曰因硬也，夫既心下硬之亲因于膈门拒痛，短气躁烦，心中懊憹，则为之结胸也，结胸者，水热凝结于胸胁之名也，若虽均出于水热之变，而不结胸胁，而滞于表里间者，不得必不为发黄也，故曰若不结胸，但头汗出，余处无汗，小便不利，身必发黄也，按动数之动，及浮则以下至为虚四句，胃中空虚，客气动膈二句，阳气内陷一句，剂颈而还一句，皆后人所旁注，混入正文也乎）。
●大陷胸汤方　大黄（六两）　芒硝（一升）　甘遂（一线）　上三味，以水六升，先煮大黄，取二升去滓，内芒硝，煮一两沸，内甘遂末，温服一升，得快利，止后服。
伤寒，六七日，结胸热实，脉沉而紧，心下痛，按之石硬者，大陷胸汤主之。
（伤寒六七日，承小柴胡汤之伤寒中风五六日，而示有彼少阳正位之归于此少阳变位者也，热实，对寒实而言之也，夫盖水热结实于胸胁，而为结胸也，有热实寒实之分也，是故热多水少者，单呼之热实也，水多热少者，单呼之寒实也，然则寒实而尚不能无热，热实而复不能无水，惟是欲指水热之多少，与主客之别，而使人标识修治之有别也，脉沉而紧，对于少阳正位之浮弦，或浮紧，而示邪气内结之义也，心下痛，以胸中结实之势，专压于腹之所令也，石硬，言硬之殊甚也）。
伤寒十馀日，热结在里，复往来寒热者，与大柴胡汤，但结胸，无大热者，此为水结在胸胁也，但头微汗出者，大陷胸汤主之。
（伤寒十馀日，错综示义者，凡三焉，一则以太阳病言之，二则以少阳病言之，三则以自太阳转于少阳者言之也，热结在里，里，斥胸胁之里也，然则与曰结胸者，大同而少异矣，盖结胸者，具其证之名也，热结在里者，呼其因之言也，复，还也，顾十馀日曰复也，夫既伤寒十馀日之于热结在里也，应有结胸证，而尚不然，复往来寒热者，是为仍在于少阳本位也，故与大柴胡汤也，但结胸无大热者，亦承伤寒十馀日热结在里而论之也，但也者，无他事之辞也，无大热者，热纲不备也，顾往来寒热而驳之也，此为水结在胸胁也，此说结胸之因，而欲以别于彼大柴胡汤之热在胸胁者也，故今虽但曰水结，而受上文热结在里而论之，则水结而尚有热，自可知矣，头微汗出者，以明邪气之在胸胁，而不注走于表里也，头汗解，具柴胡桂枝干姜汤之注脚）。
太阳病，重发汗，而复下之，不大便五六日，舌上燥而渴，日哺所小有潮热，从心下至少腹，硬满而痛，不可近者，大陷胸汤主之。
（按此条，论结胸之变，而大类于大承气汤者也，是故先殊其初，曰太阳病，重发汗，而复下之也，夫既太阳病之不解，遂结实胸胁乎，据于重发汗之虚表气，与复下之之虚里气，则其势不得必不侵于表里之虚也，既侵其里乎，不大便五六日，从心下至少腹，硬满而痛，不可近之候出焉，既侵其表乎，舌上燥而渴，日晡所小有潮热之候出焉，盖曰小有者，可以征潮热之不出于阳明，而出于结胸之变矣，若夫潮热之在于阳明，而冠日晡所，则殊为其极地也，岂得曰小有潮热乎哉，读人熟察焉）。
小结胸，病正在心下，按之则痛，脉浮滑者，小陷胸汤主之。
（小，犹少，以微少渐微言之也，非大小之义也，正，中也，言病但在心下，而胸腹不然也，病正在心下，指气液不和言之也，夫既不和之在于心下，而发此脉证乎，夙治之以是汤，则不必致结胸之机变也固矣，若乃不和之或酿热乎，此为之热实结胸也，复或凑饮乎，此为之寒实结胸也，然则此汤之于方意也，有欲终为结胸之机，而未成结胸者也，此所以曰小结胸也，脉浮滑，其义有二焉，一则对大陷胸汤之沉而紧，而示未成结胸也，二则明于虽气液不和，而是尚在实位，而未至虚位者也，又按，今标此条于斯，而次大陷胸汤，及桔梗白散者，欲示有于各位之初起，必与于是汤者也）。
●小陷胸汤方　黄连（一两）　半夏（半升）　栝蒌实（大者一个）　上三味，以水六升，先煮栝蒌，取三升，去滓，内诸药，煮取二升，去滓，分温三服。
太阳病，二三日不能卧，但欲起，心下必结，脉微弱者，此本有寒分也，反下之，若利止，必作结胸，未止者，四日复下之，此作协热利也。
（后人即桂枝人参汤，为之论说者耳）。
太阳病，下之其脉促，不结胸者，此为欲解也，脉浮者，必结胸也，脉紧者，必咽痛，脉弦者，必两胁拘急，脉细数者，头痛未止，脉沉紧者，必欲呕，脉沉滑者，协热利，脉浮滑者，必下血。
（此盖后世脉家之所论也乎，岂本论之意乎哉）。
病在阳，应以汗解之，反以冷水潠之，若灌之，其热被劫，不得去，弥更益烦，肉上粟起，意欲饮水，反不渴者，服文蛤散，若不差者，与五苓散。
（此后人据于中篇所谓五苓散，而复发论说者也，夫盖以文蛤散，易彼以水者之别而已，且也，文蛤散之唯于令胃气和，则不如用水之便而且简矣，于是乎知文蛤散之非古方矣，然则此条之虽如不可废，而亦暂废之可矣）。
寒实结胸，无热证者，与三物小陷胸汤，白散亦可服。
（此条，当属伤寒六七日，结胸热实之章也，盖撰次之误也，寒实对热实，而名于胸胁结实之主饮，而波及于热者也，是故曰寒实结胸者，提其病因之名义也，以是今虽不亦论其诸证，而因其名义，而绎之诸证，则所谓短气躁烦，心中懊憹，及心下硬痛等，自笼罩于兹，可准知焉，然则为之热实，为之寒实者，惟是归热证之有无，故曰无热证者也，无热证者，有寒证之谓也，盖结实之得以认主热者，谓之热证，得以认主寒者，谓之寒证也，按与三物小陷胸汤，白散亦可服，当作与白散，三物小陷胸汤亦可服，盖传写为倒置者也乎，医宗金鉴，以三物字，冠白散，小陷胸汤四字，亦可服三字，共为衍文）。
●文蛤散方　文蛤（五两）　上一味，为散，以沸汤，和一钱匕服，汤用五合。
●白散方　桔梗（三分）　巴豆（一分）　贝母（三分）　上件三味为末，内巴豆，更于臼中杵之，以白饮和服，强人半钱，羸者减之，病在膈上必吐，在膈下必利，不利，进热粥一杯，利过不止，进冷粥一杯，身热皮粟不解，欲引衣自覆者，若以水潠之洗之，益令热劫不得出，当汗而不汗则烦，假令汗出已，腹中痛，加芍药三两，如上法。
（按三分一分之分，犹等分之分，不以分釐言之也，瓜蒂之于一分亦然矣，强羸，以胜药与不胜言之，不以其质言之也，身热皮粟以下，全是文蛤五苓之注文耳，岂预白散之脚下乎矣）。
太阳与少阳并病，头项强痛，或眩冒，时如结胸，心下痞硬者，当刺大椎第一间，肺俞，肝俞，慎不可发汗，发汗则讝语，脉弦五六日，讝语不止，当刺期门。
（此条，虽似得合併之治例，而失其正义者也，凡病名以合併者，皆言各位正证之合併者也，若于各位在于变证者，不名以合併，而不必论修治之先后，或归其治于一端，或兼其治于两端，此为之式例也，故今以头项强痛，状太阳者，尤得其式法，何则头项强痛之以为太阳正证也，至于以时如结胸心下痞硬状少阳，则大背其式法，何则心下痞硬之以为少阳变位也，若代心下痞硬，以胸满或胸痛之比，其义可初以足法矣乎）。
妇人中风，发热恶寒，经水适来，得之七八日，热除而脉迟，身凉，胸胁下满，如结胸状，讝语者，此为热血入室也，当刺期门，随其实而泻之。
（凡病，男妇均其脉证固矣，是故于其修治，亦不异男妇也，以是乎不更问男妇，但是脉证之审，医之事务也，虽然，惟于经水之一事也，不可不姑以妇人论焉，故标曰妇人也，夫经水之惟在于妇人，而不豫男子也，后世论之，纷纷扰扰，未闻其确论，不可不究论矣，盖经水者，余血而即精血也，取义于经历，而名经水也，岂强之经络之为哉，夫血之生于人身也，精之化熟于气之由矣，是故役气于外者，无馀血，藏气于内者，有馀血，盖妇人之含羞情乎，气自藏于内，而以多血少气为之态也，男子之纵情欲乎，气自役于外，而以多气少血，为之态也，此所以妇人而有经水，男子而无经水也，且夫女子期二七二八，而初来经水者，以羞情之萌于此也，既已至其晚暮乎，羞情渐止，则经水复亦从而自止矣，可益以征经水之来由于多血少气也，此为之经水之辨也，当参考伤寒奥旨矣，中风发热恶寒，对后条伤寒发热，而异之初，而亦差今之轻重也，夫既发热恶寒之在太阳乎，其势会犯血气，遂使经水适来也，适者，不期之言也，既使经水适来，则血分不得不益扰乱而生空隙矣，于是乎，表邪直侵入于血道也，得之七八日，呼于自初至于今日数也，热除而脉迟，言表热潜血道，而数脉反变迟也，身凉，示于邪气专潜血道，而不激于表里也，胸胁下满，如结胸状，讝语者，此邪气并血气，迫于心之所为也，盖血之于心也，血常从心之号令，犹君臣然矣，今也，血中以有邪气之故，不唯不从心之号令而已，反欲袭心之机用，此所以出于胸胁下满如结胸状也，既袭之之益笃乎，终至使心昏晦也，所以为讝语也，热入血室，言邪气入血道也，室，犹刀室之室，弘指血道言之也，后世以子宫论之者，殊不知本论之意趣也，不可从矣，当刺以下十字，后人之所追加矣）。
妇人中风，七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。
（此条承上条，论其轻重之异也，七八日之上，略发热恶寒，经水适来八字者也，盖均在七八日也，彼则论于热除而脉迟以下之重者也，此则论续得寒热，发作有时，经水适断之轻者也，续得寒热，发作有时，此于其热位也，在于发热恶寒，与往来寒热之中位者也，是之热状，举以对热除而脉迟身凉，而示热气未尽归于血道也，经水适断，顾经水适来而发之也，夫盖经水之来与断，共均热之入血道，则亦均名以热入血室也，既以热入血室名之，则以为与柴胡汤之式也，故今揭小柴胡汤，以式其治法，不是啻式于此条而已，取准据于此，而弘照之于上下之条，则自足知乎上条之在大柴胡汤，下条之在柴胡加芒硝汤也，且夫热入血室之于治方也，必以柴胡汤者，不可无辨焉，盖于其证也，以血道客邪气，故血气都摇动，而其势必凑于心边，遂使心气昏濛，而失其政令也，以是乎先即其标，而与小柴胡汤，以疏和其心胸，则心气必得舒畅，政令必得渐复也，既如此则终至使血热分别亦必矣，是为之既治其标，则其本自从之治方也，不可不考矣，后世谓柴胡汤为血剂者，亦泥矣，其血必结三句，亦后人所追加矣）。
妇人伤寒，发热，经水适来，昼日明瞭，暮则讝语，如见鬼状者，此为热入血室，无犯胃气及上二焦，必自愈。
（此于其初位也，以在于伤寒热多之重，故不见恶寒也，经水适来，其义如前条之所言矣，昼日明瞭，暮则讝语，如见鬼状者，此邪气潜伏于血道，而时劫夺于心之机用之所致也，故均名以热入血室也，夫既虽一于热入血室，而于其候法，则有差等如此者何哉，曰此不但因于邪气之轻重而已，于其血室，亦有浅深之别也须审辨焉，盖皮肉间与藏肉间，都以为血室也，以是如上二证，则邪气主著于皮肉间，而直袭心者也，如此条则邪气主著于藏肉间，而终劫夺心之机用者也，然则邪气之轻乎，主著于皮肉间，邪气之重乎，主著于藏肉间，固无论焉，时或轻而主著于藏肉间，重而主著于皮肉间者，亦有之乎矣，惟是可错综活读，而以供施用也，昼暮字，不可拘泥矣，假以示时发作之不数也，明瞭者，聪明慧了之意，而言如无病患之状也，是可以益征于藏肉间之远，而不易遽以露于表，亦广而未易遽以彻于藏腑也，无犯以下十一字，亦后人之注文耳）。
伤寒，六七日，发热微恶寒，支节烦疼，微呕，心下支结，外证未去者，柴胡加桂枝汤主之。
（此条，论太阳少阳相交之变证，而变治例者也，伤寒，包裹于太阳少阳两位言之也，六七日对结胸，而示其机变之不一端也，夫盖如发热恶寒之于太阳，与呕之于少阳，则不固俟论矣，虽然，今恶寒而曰微，呕而亦曰微，二微字相对，以明于太阳少阳之状态互不专也，支节烦疼者，身疼痛之变，而其出之也，以专于太阳，而少阳之势并之也，心下支结者，心下痞之变，而其出之也，以专于少阳，而太阳之势并之也，支结者，结滞遮支之谓也，外证未去者，对心下支结之里证，而且顾六七日发之也，凡太阳少阳之于治方也，先治少阳，而后太阳，是其常式也，今也，虽在于太阳少阳之两位，而支节烦疼，与心下支结，不皆出于一部位，而出于据两位交势，如上之所言，则不可敢以常式治之者也，于是乎，制两位兼治之略，而所以设柴胡桂枝汤之方也，此岂非太阳少阳之变证而变治例乎，按是方，柴胡桂枝合方而当称柴胡桂枝汤尔，加字衍矣）。
●柴胡桂枝汤方　折半于小柴胡汤桂枝汤，而各合其一半，以为一剂，水量煎煮，皆依桂枝法。
伤寒五六日，已发汗，而复下之，胸胁满，微结，小便不利，渴而不呕，但头汗出，往来寒热，心烦者，此为未解也，柴胡桂枝干姜汤主之。
（伤寒五六日，对小柴胡汤，而差其轻重异同也，盖于小柴胡汤，则桂枝麻黄之变，渐归于少阳之轻者也，于此汤，则已发汗，而复下之之变，遽归于少阳之重者也，胸胁满，热与水，壅滞之所令也，微结，微结胸之略文，而即谓胸胁满之里也，小便不利，以征热之并滞水也，盖结胸者，水热凝结之名也，如微结，则言虽有水热，而未至凝结，而遂有欲成结胸之机者也，微，读如微缓微浮之微，然矣，渴而不呕，是状乎在于少阳，而不似于少阳也，盖如渴则由于热之郁壅于里也，如呕则由于热之摇动于上也，是故，今标渴而不呕，以明热气主郁壅，而不主摇动也，岂非在于少阳，而不似于少阳乎，但头汗出，于其全身则无汗，故曰但也，凡头汗之为证也，邪气主在于胸胁，而其势弗注于表里者，必为之也，何则以郁壅之邪势无所写也，如大陷胸汤，栀子豉汤，茵陈蒿汤，即是也，是故表里往来之热状现见，则以不必为头汗出为式也，此条媲举头汗出，与往来寒热者，义似矛盾矣，不可不明辨矣，盖今标往来寒热者，惟要标其本位者，而不必具其情状者，尤居多矣，是乃欲使人不具其情状者，亦归之于本位于此也，于是乎，发其式例曰，此为未解也，以断尚在于少阳本位也，且雠对渴而不呕，但头汗出之义，复应往来寒热之意也，学者勿草草看过矣）。
●柴胡桂枝干姜汤方　柴胡（半斤）　桂枝（三两）　乾姜（三两）　栝蒌根（四两）　黄芩（三两）　牡蛎（三两）　甘草（二两）　上七味，以水一斗二升，煮取六升，去滓，再煎取三升，温服一升，日三服，初服微烦，复服，汗出便愈。
（按初服以下三句，其义泥矣，岂期之乎，恐附后之所试者矣乎）。
伤寒五六日，头汗出，微恶寒，手足冷，心下满，口不欲食，大便硬，脉细者，此为阳微结，必有表，复有里也，脉沉亦在里也，汗出为阳微，假令纯阴结，不得复有外证，悉入在里，此为半在里，半在外也，脉虽沉紧，不得为少阴病，所以然者，阴不得有汗，今头汗出，故知非少阴也，可与小柴胡汤，设不了了者，得屎而解。
（此后人误读前条者之徒，复发其义，而及于此者也，奚足征哉）。
伤寒五六日，呕发热者，柴胡证具，而以他药下之，柴胡证仍在者，复与柴胡汤，此虽已下之不为逆，必蒸蒸而振，却发热汗出而解，若心下满而硬痛者，此为结胸也，大陷胸汤主之，但满而不痛者，此为痞，柴胡不中与之，宜半夏泻心汤。
（伤寒五六日，复对小柴胡汤，且异其变于前条者也，呕而发热者，言主呕而客热也，凡呕之势胜于发热，则虽未至往来寒热，而于其式法也，为柴胡汤证具也，而医者不察，以他药下之，若柴胡证仍在，则不可不复与柴胡汤也，于是乎曰，此虽已下之不为逆，以丁宁于虽既以他药下之，而幸而不为逆，尚在于柴胡之场也，今也，虽尚在于柴胡之场，而历下攻之不常乎，其邪气纵令不为反逆，而亦其势必屈曲矣，是故今于其解，亦不如常法，必瞑眩而解者也，必蒸蒸振，却发热汗出而解，是即暝眩状也，瞑眩解，已具中篇，若夫以他药下之之为反逆也，或于结胸，或于痞硬，故继陷胸泻心于后，以弘其机变者也，心下满而硬痛者，此举结胸之概也，但满而不痛者，此承心下满发之，则满之在心下可知矣，不痛者，别于结胸也，痞并硬言之也，不中犹不可也）。
●半夏泻心汤方　半夏（半升）　黄芩　乾姜　人参（各三两）　黄连（一两）　大枣（十二枚）　甘草（三两）　上七味，以水一斗，煮取六升，去滓，再煮取三升，温服一升，日三服，太阳少阳并病，而反下之，成结胸，心下硬，下利不止，水浆不下，其人心烦。
（盖后人漫说并病之机变者也，不可从矣）。
脉浮而紧，而复下之，紧反入里，则作痞，按之自濡，但气痞耳。
（盖亦后人据于大黄黄连泻心汤，而为之说者耳矣）。
太阳中风，下利呕逆，表解者，乃可攻之，其人絷絷汗出，发作有时，头痛，心下痞硬满，引胁下痛，乾呕，短气，汗出不恶寒者，此表解里未和也，十枣汤主之。
（太阳中风，其义有二焉，一则以前起言之，二则以治例言之也，下利呕逆，以状腹中充实之极者，而乃十枣之重证也，医宗金鉴，作不利呕逆为说，未达其所达之言也，不可从矣，其人以下，至乾呕短气，此为十枣之定证也，表解者，乃可攻之，及汗出不恶寒者，此表解里未和也，皆为式之辞也，盖十枣之于证也，元是少阳之变，则有自其少阳正证来者固矣，而太阳伤寒之变，亦能至于此也，盖太阳伤寒，对之十枣，则亦为中风也，故今标曰太阳中风也，夫既太阳中风之状，尚未谢，则纵令十枣在其重证，而尚未可攻之，须以发汗为宜，此为之其式也，故曰，表解者乃可攻之也，絷絷汗出，与头痛，于太阳中风，或尝有之矣，今也，以为十枣之证，挟于发作有时一句，以示汗出头痛之有休作，而异于太阳也，是乃所以更端曰其人也，心下痞硬满，气水凝结之所为也，与结胸之热饮凝结者，最为亲近也，不可不别矣，若夫结胸，则热饮主在于胸中，而及心下，如此汤，则气水主在于心下，而及胁下，然则虽均因水饮，而彼则以并热，此则以并气，此为之其别也，乾呕短气，气辐凑于心胸之所令也，汗出不恶寒者，顾絷絷汗出，又应表解者乃可攻之也，里未和者，即里未解之言也，欲包示表亦不和，故不曰里未解而曰里未和也）。
●十枣汤方　芫花甘遂大戟大枣（十枚）　上三味等分，各别捣为散，以水一升半，先煮大枣肥者十枚，取八合去滓，内药末，强人服一钱匕，羸人服半钱，温服之平且服，若下少，病不除者，明曰更服加半钱，得快下利后，糜粥自养。
（强人羸人说，具自散方后，温服之以下，盖后人之所补也）。
太阳病，医发汗，遂发热恶寒，因复下之，心下痞，表里俱虚，阴阳气并竭，无阳则阴，独复加烧针，因胸烦，面色，青黄，肤瞤者，难治，今色微黄，手足温者，易愈。
（此盖后人据心下痞，而为之说者耳矣）。
心下痞，按之濡，其脉关上浮者，大黄黄连泻心汤主之。
（痞，否塞之义也，濡硬之反，言濡弱而气不护也，此于是心下痞也，非结热之所令，而但由气屈伏于心下也，若夫痞之由结热乎，脉不得必不潜伏也，今也，其脉浮，则可以征不由结热而由伏气也，且也，曰其脉，更端之者，欲使读人眼于证与脉，不伦出于常例，而错出于变例也，行文之妙处，不可不熟视矣，关上二字，后世脉家之所补也，岂正论之谓乎哉，医宗金鉴，濡上补不字，是深泥大黄之言也，未知麻沸汤渍之，须臾绞去滓，用其淡薄之气味而已矣，可谓惑乎矣）。
●大黄黄连泻心汤方　大黄（二两）　黄连（一两）　上二味，以麻沸汤二升渍之，须臾绞去滓，分温再服。
心下痞，而复恶寒汗出者，附子泻心汤主之。
（此即承大黄黄连泻心汤论之也，故如心下痞，则尚在前位也，虽既在前位，而其势遂令里气衰弱，以致恶寒汗出也，夫既恶寒汗出之虽从痞而来，而今复据于里气衰弱之虚，则岂暇但用前方疗痞乎哉，于是乎，所以备于两端兼治之法，制附子泻心汤也，而，犹如而恶寒之而也，复对较于阳位言之也。
篇末载方，作三黄汤中加附子汁者，恐非矣，即大黄黄连泻心汤中加附子汁者也，盖附子待煎煮，全其效用，奚为麻沸汤渍之之能奏功耶，以是乎，加之煎汁也，而今阙煎煮之法，将无奈之何乎，于是乎，取其准据于白通，四逆，通脉之类，则皆以三升水，煮或取一升，或一升二合，今取概于兹，以水量煎煮三分之一，充煎煮附子之法，则庶乎无大过耶，然则以水一升，煮附子一枚，取三合余，和二味汁服之，虽然，是惟无已之概法耳矣，岂为强之于大方哉）。
本以下之故，心下痞，与泻心汤，痞不解，其人渴而口躁烦，小便不利者，五苓散主之。
（此于其心下痞也，不既下之，则不必至于此矣，故冒曰本以下之也，然则此其痞也，上盛下虚，而里气不和之所为，而与彼泻心汤之热凝于心下为痞者，大不同矣，且也，渴而口躁烦，小便不利，则可知于里气之不和，遂至并添于水气也，于是乎，今不拘痞与不痞，与五苓散，使之腠理顺利，则不解痞，而痞自解，此为之治痞之变治法也，按此条，当叙旋覆代赭石汤后耳）。
伤寒，汗出解之后，胃中不和，心下痞硬，乾噫食臭，胁下有水气，腹中雷鸣下利者，生姜泻心汤主之。
（此条，与大柴胡汤之伤寒发热汗出不解，互发之，以示少阳正变之别者也，是故，虽均于下利与心下痞硬，而彼尚未离热纲，所以为正位也，此已无大热，所以为变位也，伤寒，以太阳之重证言之也，夫既于太阳之重证乎，以发汗之其表颇解，故曰后也，虽然，其汗出之变，遂致使胃气涩滞，于是乎，馀邪终侵入于心下，而亦益使胃气涩滞也，故曰胃中不和，心下痞硬也，乾噫食臭，即胃中不和之状也，胁下有水气者，心下痞硬之势，亘于胁下，而亦及涩滞其机，用而悬水气焉者也，夫盖胁下水气之渐多乎，不得不归于胃中也，虽既归于胃中，而胃亦固失其常，则不能化而为液，其势必下陷矣，此所以雷鸣下利也，雷鸣，不调和之候也，按生姜泻心汤之于方意也，亦犹半夏泻心汤然矣，唯以胃中不和之出于乾噫食臭，故殊有生姜之略而已）。
生姜泻心汤方，于半夏泻心汤方中，加生姜四两。
伤寒中风，医反下之，其人下利日数十行，谷不和，腹中雷鸣，心下痞硬而满，乾呕心烦不得安，医见心下痞，谓病不尽，复下之，其痞益甚，此非结热，但以胃中虚，客气上逆，故使硬也，甘草泻心汤主之。
（此条，与小柴胡汤之伤寒中风五六日，互发之，亦示少阳正变之转机者也，故均之冒首，曰伤寒中风也，夫伤寒之于麻黄乎，中风之于桂枝乎，皆不可下之也，固矣，而医者不察，而反下之，使里气不和，卒使表邪趣于心下，此所以为心下痞硬也，既为心下痞硬，则里气尚弥不和，于是乎误下之利，遂亦诱自然之利，而至日数十行穀不化也，然则心下痞硬之句，当在下利之上，而却次之腹中雷鸣之下者，此欲使人知于其下利之续出于误下也，此为之行文之活也，心下痞硬而满之满字，应照腹中雷鸣，以证有水气也，盖水气之乘心下痞硬也，不但下陷而为下利而已，其势亦不得必不袭心胸也，此乃乾呕心烦不得安之因也，按甘草泻心汤之证，盖止于此焉，医见心下痞，以下七句，恐后人谩说方意者也，旨趣大背，不可从矣，又按穀不化，与下利清穀，其状大同，而其因颇异矣，谷不和者，以心下痞硬之故，至阻隔其运用，而使穀不化也，是故以此汤，尚疗心下痞硬，则谷自和也，下利清穀者，气液已衰弱，而胃腹失其运用之所令也，岂泻心辈之任乎哉，不可不辨也，且夫甘草泻心汤之于方意也，亦犹半夏泻心汤然矣，唯以心烦不得安之证，故殊有甘草之略而已）。
甘草泻心汤方，于半夏泻心汤方中，加甘草一两。
伤寒，服汤药，下利不止，心下痞硬，服泻心汤已，复以他药下之，利不止，医以理中与之，利益甚，理中者理中焦，此利在下焦，赤石脂禹馀粮汤主之，复利不止者，当利其小便。
（此条，论治心下痞硬之变式法者也，医以理中以下四句，复利不止者，当利其小便二句，皆后人之所搀入也，宜祛之耳，汤药，弘斥下剂也，此以其既下之乎，遂至使下焦不和，而亦更令水气乘焉，其势必迫而为下利者也，而今其下利之不一旦而止乎，腠理不得不益失其开阖，于是乎，郁气结心下为痞硬也，然则与彼泻心汤之于热内结心下为痞硬者，固异其因也，以是虽服泻心汤毕，复以他药下之，而下利尚不止，不唯下利之不止而已，于心下痞硬，亦不为解也，是故今与赤石脂禹馀粮汤，以利其宿水，则下利必自愈，腠理开阖亦从而必复矣，既如此则于其心下痞硬，亦何为得特稽留哉，其本亡而末存者未之有矣，此岂不治痞之变式法乎，不可不察也）。
●赤石脂禹馀粮汤方　赤石脂（一斤）　禹馀粮（一斤）　已上二味，以水六升，煮取二升，去滓三服。
伤寒，吐下后，发汗，虚烦，脉甚微，八九日，心下痞硬，胁下痛，气上冲咽喉，眩冒，经脉动惕者，久而成痿。
（此盖后人论栀子豉，及十枣之机变者也，岂足据乎）。
伤寒，发汗，若吐，若下，解后，心下痞硬，噫气不除者，旋覆代赭石汤主之。
（此条，亦论治心下痞之变式法者也，夫盖病在于太表而发汗之，若在于心胸而吐之，若在于腹中而下之，而今无有前证，故曰解后也，夫既于解后也，精气生亏隙，机活为弛怠，于是乎，痰饮滞在乎心下，遂成痞硬也，然则与彼泻心汤之热内结心下者，亦固异矣，噫气，以心下痞之故，胃内不和之所令也，不除者，示不于一旦也）。
●旋覆代赭石汤方　旋覆花（三两）　人参（二两）　生姜（五两）　半夏（半升）　代赭石（一两）　大枣（十二枚）　甘草（三两）　上件七味，以水一斗，煮取六升，去滓，再煎取三升，温服一升，日三服。
下后不可更行桂枝汤，若汗出而喘，无大热者，可与麻黄杏子甘草石膏汤。
（中篇既以发汗后标之，无若字，有主之二字，虽此条之如可论，其义不可双通矣，且也，不如以发汗后标之之的当也）。
太阳病，外证未除，而数下之，遂协热而利，利下不止，心下痞硬，表里不解者，桂枝人参汤主之。
（按此汤之为证也，跨虚实者也，今系以太阳病者，惟标其前位耳，外证与表证，大同而少异矣，外证者所斥广，而不必期其状也，表证者所斥狭，而必期于发热恶寒也，盖今外证之未除，则纵令有里证，而发汗之所宜也，例曰外证未解者，不可下，下之为逆，即是也，而不察下之，不唯一再也，故曰数下之也，已而数下之之变，遂呼外热乎，外热之协里虚乎，至利下益不止也，是为之协热利也，心下痞硬者，虽如泻心汤乎，特不然矣，此其表热之应于里虚，与里虚之应干表热，其势互先交会于心下之所为也，与彼泻心汤之热结心下，而为痞硬者，果异矣，不可不别论也，表里不解者，式之辞也，以断于利下不止，与心下痞硬，皆非是一位一端之所为，而出于表里两端相交之变也，是故于其治法，亦设表里兼治之方，而制桂枝人参汤者也，岂可不审辨乎哉）。
●桂枝人参汤方　桂枝（四两）　甘草（四两）　白术（三两）　人参（三两）　乾姜（三两）　上五味，以水九升，先煮四味，取五升，内桂，更煮取三升，温服一升，日再，夜一服，伤寒，大下后，复发汗，心下痞，恶寒者，表未解也，不可攻痞，当先解表，表解乃可攻痞，解表，宜桂枝汤，攻痞，宜大黄黄连泻心汤。
（太阳伤寒之势，既亘于里乎，于是大下之，而里邪之势已拔矣，故曰后也，虽然，其表尚不解，所以复发汗也，虽既复发汗，而不啻表证之不解，更作心下痞者也，盖今于其心下痞也，征之于上之所谓大黄黄连泻心汤，则其脉浮而恶寒者也，故式之曰，表未解也，不可攻痞，当先解表，表解乃可攻痞也，若夫心下痞之于脉沉而恶寒，则为之附子泻心汤也，此条辞气虽大似附子泻心汤，而精论之则有其别也，加此矣，不可不辨也）。
伤寒，发热汗出，不解，心下痞硬，呕吐而下利者，大柴胡汤主之。
（伤寒，通于太阳少阳而标之也，发热汗出不解，此论于带太阳之馀响，而駸少阳极地之状者也，盖发热恶寒汗出，为之太阳也，今无恶寒，而发热汗出，此岂非太阳之馀响乎，且夫少阳之于往来寒热也，此为之其本面也，而其势之专迫于阳明，而不专冲于表，则必当无恶寒，今也，无恶寒，而发热汗出，此岂非少阳之极地乎，心下痞硬，少阳极地之势，迫于腹中之所令也，此即所谓心下急之一变态也，呕吐而下利者，胸中之邪势，耸于上下之所致也，医宗金鉴，下利作不利者，可谓胶柱矣）。
病如桂枝证，头不痛，项不强，寸脉微浮，胸中痞硬，气上冲咽喉，不得息者，此为胸有寒也，当吐之，宜瓜蒂散。
（难遽以辨其病位，故曰病也，如桂枝证，以气上冲，脉微浮，肌热之比言之也，今虽不标肌热，而瓜蒂散之因心胸有寒饮，则其动不能必无肌热也，虽然，见于头不痛，项不强，则复非太阳桂枝证可知焉，脉微浮，微，不以其本面言之，读如微缓之微也，言带浮也，寸字，后之所加也，胸中痞硬，即胸中实之标也，须即胸膈外之皮肤而察之矣，气上冲咽喉者，此寒饮并精气，而充实于上部之状也，夫精气之在人身也，浩然躯谷平等，此其常也，苟失其常乎，精气初偏颇，专凑于所失其常也，今以寒饮在于上部之故，精气辐凑，而与寒饮结实也，此所以至不得息也，于是乎发式之辞，曰此为胸有寒也，以断与瓜蒂散，而非要快吐则不能矣，且别夫十枣汤之寒饮在心胸下，而不可吐者也）。
●瓜蒂散方　瓜蒂（一分）　赤小豆（一分）　上二味，各别捣筛为散已，合治之取一钱匕，以香豉一合，用热汤七合，煮作稀糜，去滓取汁和散，温顿服之，不吐者少少加，得快吐乃止，诸亡血虚家，不可与瓜蒂散。
（诸亡血以下二句，盖后人之识见耳）。
病胁下素有痞，连在脐傍，痛引少腹，入阴筋者，此名藏结死。
（此后人误解藏结者耳，奚足可以征乎哉）。
伤寒病若吐，若下后，七八日不解，热结在里，表里俱热，时时恶风，大渴，舌上乾燥而烦，欲饮水数升者，白虎加人参汤主之。
（伤寒当太阳误，此既太阳病而发可吐下之机者也，于是吐下之，而其机一旦而去，故曰后也，虽然，于其邪气，则沉潜不解七八日，遂致热结在里也，里斥肉里言之也，是即表里俱热之因也，大陷胸汤之与热结在里，文同而义异矣，表里俱热者，言其热跋扈于表里也，此乃身热之一变态也，于是乎，知身热为纲，表里俱热为目也，时时恶风，以里热激于表，而太表之馀邪，复得之势之所为也，大渴，舌上乾燥而烦者，为里热上腾之候也，盖里热之欲发于表也，其势必先达于心胸喉咙也，此所以为大渴舌上乾燥而烦也，大，盛也，以别他部位之渴也，欲饮水数升者，此状写渴之殊盛大也）。
伤寒，无大热，口燥渴，心烦，背微恶寒者，白虎加人参汤主之。
（标曰伤寒者，其义有二焉，一则对前条太阳病而示之重也，二则以其部位之不易，察言之也，此于其证也，虽尚在于白虎之场，而以既至其极地，而急于欲为内实也，此所以身无大热也，无大热，解已具于乾姜附子汤条下，口燥渴，较之于前条之大渴，舌上乾燥而烦，则颇亏于热气上腾之势者也，何则其热以专凑于里也，心烦，欲为内实之动势，彻于心之所为也，与前条之以渴寝察烦者，亦自异矣，背微恶寒，对承气汤言之也，盖白虎之为证也，纵至其重地，而尚有欲耸于表之机，于是乎，出若背微恶寒者也，若此而背微恶寒止，则直为之承气汤也，论曰，不大便五六日，上至十馀日，日晡所发潮热，不恶寒，独语如见鬼状，即是也，又按白虎汤而加人参者，以有烦也，然则自知若此而无烦，则为白虎汤也，是乃标加人参，而白虎汤亦自偶其中也，手段之活，岂可不于戏乎哉）。
伤寒，脉浮，发热无汗，其表不解者，不可与白虎汤，渴欲饮水，无表证者，白虎加人参汤主之。
（盖上条所谓，时时恶风，背微恶寒之于白虎加人参汤也，嫌弘行之于有表证者，故今发此条，而明辨于表里之邪，各备其根柢如此，则治法非必如上条所例，必应归之于合併通治之式法者也）。
太阳少阳并病，心下硬，颈项强而眩者，当刺大椎肺俞，慎勿下之。
（按太阳少阳之于合併病也，先治少阳，而后治太阳，此为之式例也，夫盖少阳之在于柴胡，太阳之在于桂枝麻黄也，各位不与下攻固矣，今发曰慎勿下之者，尤为无谓也，然则此条虽似可论，而亦岂正文之意哉）。
太阳与少阳合病，自下利者，与黄芩汤，苦呕者，黄芩加半夏生姜汤主之。
（此条，论于太阳与少阳合病之变证，而变治例者也，与论正证正治例者，自异矣，不可混同矣，盖于太阳少阳合病也，各发其正证，则治之也，必在柴胡汤而不与黄芩汤也，若夫太阳少阳合病，而下利为之主证如此，则其治之也，必在黄芩汤，而不与柴胡汤也，何则柴胡治外正证，黄芩疗下利，若专发其外正证者，势必不下陷矣，此所以于不下利也，若专为下利，则势必不扬越矣，此所以于不备其正证也，以是乎，知纵令二阳发其正证者，亦适下利为之主证，则不得亦遂不失其正证也，此乃所以于二阳不备其正证者，而今尚以太阳与少阳合病标之之意也，此为之医圣之微意也，学者其致思焉，若呕者，下利之馀势，尚犯于上之所为也，葛根汤之与不下利但呕者，大异矣）。
●黄芩汤方　黄芩（三两）　甘草（二两）　芍药（二两）　大枣（十二枚）　上四味，以水一斗，煮取三升，去滓，温服一升，若呕者，加半夏半升生姜三两。
伤寒，胸中有热，胃中有邪气，腹中痛，欲呕吐者，黄连汤主之。
以部位之不在于太阳，而在于少阳变位，曰伤寒也，胸中有热，有者，一有一无也，言渐按而知有热也，盖胸中之热不专外透，则其热必迫于胃腹，而其机活必弛怠，于是乎，致胃中有邪气也，今斥曰邪气者，亦不一矣，或以食不化，或于饮，或于气也，腹中痛，此即腹中有滞物之所为也，故乃添欲呕吐者之一句，以益征有滞物之义也）。
●黄连汤方　黄连　甘草　乾姜　桂枝（各三两）　人参（二两）　半夏（半斤）　大枣（十二枚）　上七味，以水一斗，煮取六升，去滓，温服一升，日三服，夜二服。
伤寒，八九日，风湿相抟，身体疼烦，不能自转侧，不呕不渴，脉浮虚而涩者，桂枝附子汤主之，若其人，大便硬，小便自利者，去桂枝加白术汤主之。
（伤寒八九日，以太阳之并于里虚言之也，风湿相搏四字，后人评论之证者也，岂足论乎哉，身体疼烦，不能自转侧，此表热里虚，相交而为之也，若夫身体疼之在于太阳及阴位乎，不必至不能自转侧矣，今也，壹待他人之扶助，而渐遂其转侧者，此岂不表里互交，而其势相牵之所为乎，是故标之脉，曰浮虚而涩也，浮之不于滑实，而并于虚涩，虚涩之不于沉，而出于浮，足益以知于阴阳两位相交也，于是乎，制桂枝附子汤之方，以并疗于表热里虚者也，是乃异于夫阴阳合併病之先阴后阳之通治例可知焉，不呕不渴，犹如乾姜附子汤之例，顾于柴胡加龙骨牡蛎汤，与白虎汤言之也，<柴胡加龙骨牡蛎汤曰，一身尽重不可转侧者，白虎汤曰腹满身重，难以转侧>若其人大便硬，小便自利者，此承身体疼烦，不能自转侧，而复论欲畜水气之候也，盖水气之于初萌也，畜之于不可知不可候者，尤居多矣，然则纵令小便自利，而大便之于硬，固非其常，则岂得谓无水气乎哉，是故今认水气，不以小便不利，而以大便硬，此要认其难认之活式也于是乎，先以去桂枝加白术汤，疗于其水气于微，而后欲复与桂枝附子汤，以疗表热里虚者也，夫既后于桂枝附子汤之交于表热里虚之重者，而先于去桂枝加白术汤之于水气初萌之轻者，何哉曰如桂枝附子汤则固重矣，重则虽如不可忽，而至疗之则必难涩矣，故后之也，如去桂枝加白术汤则固轻矣，轻其虽如不可速，而至疗之则必容易矣，故先之也，且也，如去桂枝加白术汤，则以为其初萌，未交表热里虚，故其势孤矣，此岂治之之不益容易耶，若夫水气之不一旦而谢，则其势交于表热里虚必矣，岂得以序治之乎哉，是乃后条所谓寸草附子汤之所与也）。
●桂枝附子汤方　桂枝（四两）　附子（三枚）　生姜（三两）　甘草（二两）　大枣（十二枚）　上五味，以水六升，煮取二升，去滓，分温三服。
桂枝附子去桂枝加白术汤方，于桂枝附子汤方内，去桂枝，加白术曰两，余依桂枝附子汤法。
风湿相抟，骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。
（是乃前条一步之变，而表热里虚水气之三因，相交而为之证者也，身体疼烦与骨节烦疼，自是表里轻重之意，尤足察焉，且也，云骨节烦疼，则身体疼烦，自备其中也，掣痛不得屈伸，比之不能自转侧，则复加之剧者也，近之则痛剧，汗出短气者，此三因之邪势，无处不注，故触近之，则其势激动之所为也，小便不利，证于其里已畜水气也，恶风不欲去衣，但以不欲去衣，而认恶风者也，凡恶风寒之于证也，或出于阳实，或出于阴虚者也，今也，不一所以其出，而表实里虚水气之三因皆与焉，故反不备其状态如此矣，或身微肿者，言滞水之太多，或有至于此者也，风湿相抟四字，当效上条削之耳）。
●甘草附子汤方　甘草（二两）　附子（二枚）　白术（二两）　桂枝（四两）　上四味，以水六升，煮取三升，去滓，温服一升，日三服，初服得微汗则解，能食汗出，复烦者，服五合，恐一升多者，宜服六七合为妙。
（按初服以下所言，不必是矣，恐后人之所补入耶）。
伤寒，脉浮滑，此表有热，里有寒，白虎汤主之。
（此条承桂枝附子汤所谓八九日身体疼烦，不能自转侧，而曰伤寒也，然则是虽尚如桂枝附子汤，而其脉浮滑，则亦为之白虎汤之变态也，故今释于所以现其变态之义，以曰表有热里有寒也，寒，即虚寒之谓，而斥实中之寒也，王三阳，解曰热也，赞论作表有寒里有热者，皆失其本旨矣，盖白虎之为证也，论其正证，则如身热潮热，表里俱热之比，此虽皆不能无虚寒，而不俟敢称虚寒者也，故偏为之热实也，今也，虽尚在白虎汤境内而不备其正证者以专俟虚寒也，故偏曰里有寒也，是故实中有虚乎，则尚为之阳也，虚中有热乎，则已为之阴也，此于是阴阳也，求之于证候，必殊易混淆者也，于是乎，今发之脉式，曰脉浮虚而涩，曰脉浮滑，此欲明断于其易混淆者也，可见于涩之既备于虚寒而对滑，滑之尚属于热实，而顾涩乎矣，凡论中标滑涩者，亦皆效此，又按以此条，结下篇者也，而亦为继论阳明篇之张本也乎）。
●白虎汤方　知母（六两）　石膏（一斤）　甘草（二两）　粳米（六合）　上四味，以水一斗，煮米熟，汤成去滓，温服一升，日三服。
伤寒，脉结代，心动悸，炙甘草汤主之。
●炙甘草汤方　甘草（四两炙）　生姜（三两）　桂枝（三两）　人参（二两）　生地黄（一斤）　阿胶（二两）　麦门冬（半斤）　麻子仁（半升）　大枣（十二枚）　上九味，以清酒七升，水八升，先煮八味，取三升，去滓，内胶烊消尽，温服一升，日三服，一名复脉汤。
（按脉证与方剂，共背本论之旨，盖后人之所伪撰矣乎）。
脉按之来缓，而时一止，复来者名曰结，又脉来动而中止，更来小数，中有还者反动，名曰结，阴也，脉来动而中止，不能自还，因而又动，名曰代，阴也，得此脉者，必难治。
（此亦后人因前条，而附后世之脉法者也，岂可论焉乎哉）。


卷四  ——————————————————————————————————————————————————————————————————————————————————————————

辨阳明病脉证并治法第四  ***************************
（阳明病也者，阳证之极，而乃以邪气位于胃腹及肉中言之也，是故为其证也，如腹满讝语，烦渴自汗，热之于身潮，及大便之于难硬不大便是也，须即白虎汤，三承气汤，而求之情状已矣，其他篇中所论之证方，皆非本位者也，如栀子豉汤，猪苓汤，小柴胡汤，蜜煎导者，唯以其证状之类于本位而标之者也，如茵陈蒿汤，栀子蘖皮汤，麻黄连轺赤小豆汤，则皆出于本位之变者也，如吴茱萸汤，唯假本位而标之者也，夫盖阳明之于位也，前顾于太阳少阳，后对于太阴少阴厥阴也，然则当篇之于少阳之后，而今篇之于此者，何哉，曰，太阳之于转机也，不留连于少阳表里间，而直归于此位者，亦尤有之矣，故今以篇列明其义者也，若夫太阳之归于少阳者，不啻使篇之名义知之而已，既见之于太阳中篇，标小柴胡汤，而曰伤寒中风五六日，则桂枝麻黄之变直归于少阳者，可亦即以求矣，然则今虽逆其篇列，而其转变之顺者，自偶其中矣，可见手段之活矣）。
问曰，病有太阳阳明，有正阳阳明，有少阳阳明，何谓也，答曰，太阳阳明者，脾约是也，正阳阳明者，胃家实是也，少阳阳明者，发汗利小便已，胃中躁烦实，大便难是也。
按太阳阳明，少阳阳明，归之于合併病则可矣，而今归之于阳明一位而论之者，殊背驰乎式例矣，且也答问以为体，已是后人之手痕明矣乎。
阳明之为病，胃家实也。
（此条，肇论阳明之候法者也，故曰阳明之为病也，夫阳明之于证也，轻重剧易，虽固伙，而推究其本源，则无不尽于胃实也，故今略其脉证，而曰胃家实也，是挈其因，而笼罩其脉证之谓也，实也者，邪实也，解见于药品体用矣，且也，今措阳明之诸证，而约之于胃家实之一言者，其义可论者，亦复有之矣，盖医之疗疾病也，欲必速治之者也，是故动则易失其治于过当也，为之疾医之弊也，夫然故，纵令其病位尚在于太阳，而见于其病势之剧者，则误投乎阳明之治者，亦或有之乎，是故先建极于胃家实，而不眩之外证候，并察其因来，则表里浅深之分，划然而明矣，岂眩惑乎外证候之剧易之为乎哉，此乃所以措阳明之诸证，而约之于胃家实之一言也，又按，系胃以家者，为重胃之辞也，夫人之有身体脏腑，而各异其活用，犹如家有君臣婢奴，各异其任用然矣，虽然，绎其活源，则尽出于胃一腑，则亦犹如以胃为一家然矣，此岂不重胃之辞也乎矣）。
问曰，何缘得阳明病，答曰，太阳病，发汗，若下，若利小便，此亡津液，胃中乾燥，因转属阳明，不更衣，内实，大便难著，此名阳明也。
问曰，阳明病，外证云何，答曰，身热汗自出，不恶寒，反恶热也。
问曰，病有得之一日不发热而恶寒者何也，答曰，虽得之一日，恶寒将自罢，即自汗出而恶热也。
问曰，恶寒何故自罢，答曰，阳明居中土也，万物所归，无所复传，始虽恶寒，二日自止，此为阳明病也。
（以上四条语意相承，恐成一人之撰者也乎，而如其识见，则浅劣尤甚矣，岂可据以论焉哉）。
本太阳病，初得病时，发其汗，汗先出不彻，因转属阳明也。
伤寒，发热无汗，呕不能食，而反汗出，濈濈然者，是转属阳明也。
（以上二条，论太阳之转属于阳明者也，字句虽颇像正文，而意趣未全，盖后人之所伪撰矣乎）。
伤寒三日，阳明脉大。
（此当有脱柬，今所存之语意，应适传经之意者耳，然则其散失，亦何足惜焉哉）。
伤寒脉浮而缓，手足自温者，是为系在太阴，太阴者，身当发黄，若小便自利者，不能发黄，至七八日，大便硬者，为阳明病也。
（此条，后人论发黄之由者，而其意在于以麻黄连轺赤小豆汤，归之于太阴，以茵陈蒿汤，归之于阳明者耳，未知发黄之不与太阴阳明，而在于虚实间，与麻黄连轺赤小豆汤，及茵陈蒿汤之亦不在于太阴阳明，而在于虚实间者也，岂其从之乎哉）。
伤寒转系阳明者，其人濈然微汗出也。
（此亦后人对大承气汤，所谓手足濈然汗出者，而说之者也，虽其义如通，而亦不全论者矣乎）。
阳明中风，口苦咽乾，腹满微喘，发热恶寒，脉浮而紧，若下之，则腹满小便难也。
（此条，论阳明轻证者也，故曰阳明中风也，盖阳明之虽位于胃腹，而其初位之于轻证也，未必备阳明之模范，或类似于少阳，又或类似于太阳者，尤有之矣，是乃所以举于口苦咽乾，及发热恶寒也，论曰，少阳之为病，口苦咽乾，目眩也，此以其在于少阳本位而言之也，而今亦标曰口苦咽乾者，虽一于其所言，而冒阳明中风而言之，则知是乃出于口舌乾燥之初地，而非素发于少阳之地位者也，且夫发热恶寒之为证，以其常论之，则为太阳之准证也，虽然，亦冒阳明中风而举之，则知是乃出于身热微恶寒之初地，而非素发于太阳之地位者也，是故，举腹满微喘，以标其本位，而更挟掖于口苦咽乾，发热恶寒之二句，以欲率之于阳明之位地也，此为作文活意之妙处也，不可不稽矣，脉浮而紧，言浮之有剧势也，盖脉之于浮紧也，三阳之位地皆与者也，而今举之于此者，示脉亦未备阳明之模范，而以答于举口苦咽乾，及发热恶寒之意也，若下之，则腹满小便难也，此言不可与承气汤也，夫既阳明病而戒与承气汤，则知治之方在于白虎汤，不俟论矣，可谓略文法备得妙矣）。
阳明病，若能食，名中风，不能食，名中寒。
（按中寒当作伤寒，盖阳明之于中风伤寒也，辨之于脉证者固矣，虽然，于不具其正鹄者，则不可以脉证而辨之者，亦复有焉，于是乎，以能食与不能食，而推求之于内，则胃中已实与未实之分，可判然察焉，论曰，阳明病，讝语发潮热，脉滑而疾者，小承气汤主之，此即虽与大承气汤均其候法，而以能食，取之于小承气汤者也，又曰，讝语有潮热，反不能食者，胃中必有燥屎五六枚也，此亦虽与小承气汤均其候法，而以不能食，取之于大承气汤者也，又按，此条当序阳明病，胃家实也，之次耳）。
阳明病，若中寒不能食，小便不利，手足濈然汗出，此欲作固瘕，必大便初硬后溏，所以然者，以胃中冷，水穀不别故也。
阳明病，欲食，小便反不利，大便自调，其人骨节疼，翕翕如有热状，奄然发狂，濈然汗出而解者，此水不胜穀气，与汗共并，脉紧则愈。
（以上二条，后人据于能食与不能食，而论之归趣者也，语意都无活色，何其从焉哉）。
阳明病，欲解时，从申至戌上。
（与太阳篇所谓从巳至未上，同辙者尔）。
阳明病，不能食，攻其热必哕，所以然者，胃中虚冷故也，以其人本虚，故攻其热必哕。
阳明病，脉迟，食难用饱，饱则微烦，头眩，必小便难，此欲作谷疸，难下之，腹满如故，所以然者，脉迟故也。
（二条，亦后人据中寒，论其机变者也，岂足论乎哉）。
阳明病，法多汗，反无汗，其身如虫行皮中状者，此以久虚故也。
（久虚，谓精虚经日也，盖精虚之于经日乎，当为转机于阴位必矣，岂其尚有稽留于阳明之理焉乎哉，可知此条出于后人之撰也）。
阳明病，反无汗，而小便利，二三日，呕而咳，手足厥者，必苦头痛，若不咳，不呕，手足不厥者，头不痛。
阳明病，但头眩不恶寒，故能食而咳，其人必咽痛，若不咳者，咽不痛。
（二条，皆亦据于中寒中风，而为之说者也，语气不肖正文远矣）。
阳明病，无汗，小便不利，心中懊憹者，身必发黄。
阳明病，被火，额上微汗出，小便不利者，必发黄。
（二条，亦后人据于茵陈蒿汤，及麻黄连轺赤小豆汤，论之者也）。
阳明病，脉浮而紧者，必潮热，发作有时，但浮者，必盗汗出。
（此条，议论阳明之外候者，而未知盗汗之不在于阳明，而在于少阳者也，后人之手痕可察焉）。
阳明病，口燥，但欲漱水，不欲咽者，此必衄。
（按是热专于上部，而胃中不然之候也，与冒首阳明病，意义相背矣，奚可取以论焉乎哉）。
阳明病，本自汗出，医更重发汗，病已差，尚微烦，不了了者，此大便必硬故也，以亡津液，胃中乾燥，故令大便硬，当问其小便日几行，若本小便日三四行，今日再行，故知大便不久出，今为小便数少，以津液当还入胃中，故知不久必大便也。
（按医更重发汗病已差，呼叹是何言也，阳明之邪，奚以发汗而得差乎，本论之旨，岂其如此无特操乎，当问以下文义殊叠重软弱，固不足辨矣）。
伤寒呕多，虽有阳明证，不可攻之。
（此于是证也，亘于少阳阳明者也，故冒伤寒而以包之也，盖少阳阳明之相併也，其治必在于少阳也，虽然，若阳明之专重，而少阳之殊轻，则其治适在于阳明也，虽既在于阳明，而必在于白虎汤，而不在于承气汤也，此为之式例也，可以三阳合病之于白虎汤征之矣，今也，曰呕多，则少阳之势殊胜于阳明证可知矣，以是乎，曰不可攻之，以示修治之在于少阳柴胡汤者也）。
阳明病，心下硬满者，不可攻之，攻之，利遂不止者死，利止者愈。
（按心下硬满，邪势辐凑之所为也，盖心下者，胸与腹之分界也，以是胸胁实满之势，或易为心下硬满也，胃实之势虽亦与心下，而不必至为硬满也，何则以所其竞必在于腹里也，是故，纵有阳明之候，而心下硬满未去，则邪势为尚盛于少阳也，是乃柴胡汤，或陷胸汤辈之所与也，故亦曰不可攻之也，攻之以下，后人谩谈其变者也）。
阳明病，面合赤色，不可攻之，必发热色黄，小便不利也。
（赤色，有热色之谓也，面合赤色者，言热已在表而覆在里，其势合著于颜面也，此盖论发汗之候者也，而其义狭曲，不固足据论矣，恐后人之所伪撰矣乎。
阳明病，不吐不下，心烦者，可与调胃承气汤。
（呼不吐不下心烦者，曰阳明病也，盖心烦之为证，弘与六位者也，而今敢取之于阳明者，不可无辨矣，夫烦之于虚也，厥阴为其极，而少阴太阴属焉，于其实也，阳明为其极，而少阳太阳属焉，此是虚实，皆以其形势辨之者也，故今曰不吐不下，以示于虽有可吐之形势而不吐，虽有可下之形势而不下者也，盖如其形势，则当即腹脉而求之耳，今也，不期其腹脉之状者，要使诊候之间，求之于活于弘也，学士不可不致思焉，心烦之弘与六位也，不固于调胃承气汤本任，乃候所以其然之形势，而稍归之于调胃承气汤者也，故今不曰主之而曰可与也）。
阳明病，脉迟，虽汗出不恶寒者，其身必重，短气腹满而喘，有潮热者，此外欲解，可攻里也，手足濈然而汗出者，此大便已硬也，大承气汤主之，若汗多，微发热恶寒者，外未解也，其热不潮，未可与承气汤，若腹大满不通者，可与小承气汤，微和胃气，勿令大泄下。
（此条，以太阳之直归于阳明者论之也，脉迟，对太阳之脉数，而明邪气已駸于里也，虽汗出，不恶寒者，对前位汗出发热恶寒，而示邪气已离于表位也，盖邪气已离表位，则更实于肉中腹里，亦可知矣，是即所以为其身必重，短气腹满而喘也，既如此则须有潮热也，已有潮热则纵令太阳之残证尚在，而复为之外已欲解也，故曰有潮热者，此外欲解，可攻里也，手足濈然而汗出者，是乃对上文所谓虽汗出，而言汗出之状象异于太阳，而以断之于阳明也，此大便已硬也，承手足濈然汗出，而言津液涸竭，邪气实胃中，而使大便已硬也，是之诸证，为之阳明之准证，而大承气汤之正鹄也，故曰大承气汤主之也，若汗多微发热恶寒者，此顾手足濈然而汗出，而论治法之尚在于太阳者也，故曰外未解也，其热不潮，亦顾有潮热者，以戒不可与承气汤也，虽既戒不可与承气汤，而今曰未可，则知虽热未潮，而如其他证，则已备上之所序列矣，然则其在于此也，可以调胃及白虎辈，亦足准知矣，若腹大满不通者，此对腹满而喘，而补添于小承气汤之一活用者也，腹大满，邪势主著于皮肉之候，而与邪势内结，而为燥屎者有别也，不可混矣，不通，言两便不通利也，是即皮肉之邪势，迫于窍口之所为也，故不但于大便不通而已，亦并小便不通也，与不大便之于燥屎者，自有别也，亦不可混矣，虽然，此于是证也，充之于小承气汤之活用者也，故不曰主之，而曰可与也，微和已下九字，后人谩议小承气汤之方意者也，不可从矣，夫盖三承气之于方用也，后世混淆而无定论，今试论其别用，则热与证，已备于阳明，而有燥屎者，为之大承气汤也，热与证虽既备于阳明，而未及有燥屎者，为之小承气汤也，热已备于阳明则证否，证已备于阳明则热否者，为之调胃承气汤也，是之别用，以督论中，则无一所凝滞矣，盖医圣之本旨，其在兹矣乎）。
●大承气汤方　大黄（四两）　厚朴（半斤）　枳实（五枚）　芒硝（三合）　上四味，以水一斗，先煮二物，取五升，去滓，内大黄，煮取二升，去滓，内芒硝，更上火，微一两沸，分温再服，得下余勿服。
●小承气汤方　大黄（四两）　厚朴（二两）　枳实（三枚）　已上三味，以水四升，煮取一升二合，去滓，分温二服，初服汤当更衣，不尔者，尽饮之，若更衣者，勿服之。
阳明病，潮热大便微硬者，可与大承气汤，不硬者，不与之，若不大便六七日，恐有燥屎，欲知之，法少与小承气汤，汤入腹中转失气者，此有燥屎，乃可攻之，若不转失气者，此但初头硬，后必溏，不可攻之，攻之必胀满不能食也，欲饮水者，与水则哕，其后发热者，心大便复硬而少也，以小承气汤和之，不转失气者，慎不可攻也。
（此条承前条曰大便已硬，而弘之变者也，盖热与证，已备于阳明者，为之大承气汤也，今也，虽有潮热，而大便之于微硬，尚为之大承气汤者，岂不弘其变乎，故不曰主之，而曰可与也，然则于其大便也，嫌于如不拘硬与不硬故亦曰不硬者不与之也，微硬者可与，与不硬者不与之，反对以示法，文势自可抑扬，可玩味矣，若不大便六七日以下，更承阳明病，而论燥屎之一候法者也，夫盖大便之微硬，尚且为之大承气汤，而况于不大便六七日乎，虽然，非其旁见于一二之实候者，则不遽与之为法也，故少与小承气汤，以伺候于转屎气与否也，失当作矢，矢屎以音假借也，转矢气者，徒转旋燥屎而未得通耳，于是乎知是元有燥屎，而小承气汤之力，不固能通之也，故曰此有燥屎，乃可攻之也，若不转矢气已下，即承上所谓少与小承气汤，而戒不可与大承气汤也，故曰初头硬后必溏，不可攻之也，攻之已下九句，盖后人之所附录矣）。
夫实则讝语，虚则郑声，郑声重语也。
（此条，应发首曰胃家实也，以明其候法，而且并论以虚，而尽实之变化者也，盖实也者，谓邪实也，虚也者，谓精虚也，夫虽虚实既异其分如此，而邪实克令精气虚，精虚弥令邪气实，则实中有虚，虚中有实，虚实互相待也，亦如此矣，虽然，虚实不各归之于一隅，则修治无所从矣，于是乎，虽有虚，而专于实，则单呼曰实，虽有实，而专于虚，则单呼曰虚，是为之虚实之通义也，宜参考药品体用矣，讝语者，谵忘之谓也，郑声者，郑重之谓也，而于其言语无态度则同一也，惟以其状象别之名者也，盖实之主于邪势乎，语言必致谵忘，虚之主于精脱乎，语言必致郑重，是其自然之势也，故曰，实则讝语，虚则郑声也，且也，虚实之定证尤众多矣，而今约之于讝语郑声者，何哉曰，此欲使读人知心胃互相待，而全其机用，共其荣枯也，是故胃之实乎，心必不得不蔽其机用，所以为讝语也，胃之已虚乎，心必不得不亦亡其机用，所以为郑声也，然则取准据于讝语，则自知包阳实之他证也，又取准据于郑声，则亦自知包阴虚之他证也，盖阳实之极，为之阳明，如少阳太阳属其初焉，阴虚之极，为之厥阴，如少阴太阴亦属其初焉，虚实阴阳，浅深轻重之别，岂其可不思哉，既已卷舒此条，则是等之义著然而分明矣，千钧之笔力，至矣，尽矣，嗟叹，郑声重语也五字，恐后人之注文耳）。
直视讝语，喘满者死，下利者亦死。
发汗多，若重发汗者，亡其阳，讝语脉短者死，脉自和者不死。
（以上二条，因前条亦谩论死候者也，盖皆后人之辞气，岂足据乎）。
伤寒，若吐，若下后，不解，不大便五六日，上至十馀日，日晡所发潮热，不恶寒，独语如见鬼状，若剧者，发则不识人，循衣摸床，惕而不安，微喘直视，脉弦者生，涩者死，微者，但发热讝语者，大承气汤主之。
（此欲状其初位之不一端，故曰伤寒也，夫既伤寒之不一端乎，或吐之，或下之后，不解，遂致不大便五六日也，盖今算之日数，则既至十馀日，而亦致日晡所发潮热也，潮热之期日晡所者，盖以其极地言之也，何则但曰潮热，则其发也不期度数，时而发，时而休者也，如日晡所发潮热者，其发也，必于日晡所，而盛于夜半，休于天明者也，是故彼则虽其热之在于分肉乎，未到其极地，所以其势数耸于外也，此则既到分肉之极地，故其势专压于内，而非里既盈满，则不得亦达之于外，其既达也，亦不遽易休矣，必亘一夜而休者也，此所以更冠日晡所也，夫既不大便之五六日，与日晡所发潮热，皆为之大承气汤也，虽然，不亦当遽断之，须认不恶寒，与独语如见鬼状，以决之于大承气汤也，若此而恶寒，则为邪势尚未专压于内也，然则未可与大承气汤，而应与白虎加人参汤者也，此之为其式也，白虎加人参汤，所谓时时恶风，背微恶寒等，可以为符契矣，独语者，无对而如对语，故以如见鬼状解之也，是乃讝语中之一状象也，盖至于此八句，以为大承气汤正中也，若以下即阳明之地位，而论剧微之分，与死生之式者也，乃于其剧者，则必致以下四句之变也，循衣摸床，即烦躁之太甚也，惕，憷惕也，微喘直视，出于邪势旺于体中也，是之剧证，并见如此，则为固笃危也，虽然，其在此也，必有辨可治与不可治之机矣，虽然，今无由于问之证候，是故，断之于脉法，以曰脉弦者生，涩者死也，夫盖不曰滑者生，而曰弦者生者，何哉，曰其在此也，未暇问精之虚不虚，唯要认其邪势，故曰弦者生也，弦者，弦紧之谓，而邪实之候也，涩者死，涩者，涩涩之谓，而精虚之候也，盖脉已至此，则亦无暇问邪势之剧易，必断之死候，故曰涩者死也，微者但发热讝语者，此以调胃承气汤言之也，按此条，论阳明之正中及剧证，而皆供之于大承气汤者也，故亦补添阳明之微者于章末，而以及调胃承气汤者也，然则正中剧微，论得而不残焉，是乃蔽阳明之一位之意也乎矣）。
阳明病，其人多汗，以津液外出，胃中燥，大便必硬，硬则讝语，小承气汤主之，若一服，讝语止，更莫复服。
（夫阳明之于病也，以邪实为本任也，然今虽在于阳明，而以殊在小承气汤之初地，或无足察邪实之形势者，于是乎，但主津液外出属文，故曰其人，先更端之，以示其义也，津液外出，即多汗之由也，胃中燥，不啻因津液外出而已，里邪职之由矣，故不曰干，而曰燥也，夫既里邪之燥津液也，大便当必硬也，已大便之硬乎，邪气注胃中之所令也，邪气之注胃中，其势当必薰于心，而使心愦愦然也，所以为讝语也，故曰硬则讝语也，且夫不标其热状，而但以大便硬与讝语断之小承气汤者，岂非论其初地耶，是故，若一服而讝语止，则为之里邪已解之候也，于其津液枯竭，则当以渐自复焉，何为尽剂乎，故曰更莫复服）。
阳明病，讝语发潮热，脉滑而疾者，小承气汤主之，因与承气汤一升，腹中转失气者，更服一升，若不转失气，勿更与之，明日不大便，脉反微涩者，里虚也，为难治也，不可更与承气汤也。
（讝语发潮热，脉滑而疾者，元亘大小承气之候也，虽然，今欲专弘小承气汤之效用，故标小承气汤，以示对上条，而有首尾轻重之状态如此异者也，夫盖于是证也，归之于小承气汤，则以为其极地也，复归之于大承气汤，则以为其初地也，极地之于小承气汤，与初地之于大承气汤，须并燥屎有无之候法，而辨之已矣，发潮热之发，以小承气汤言之，则新发之义也，以大承气汤言之，则时发之义也，脉滑而疾者，对脉反微涩，而明专邪实，而勿论精虚也，因者，因缘也，因缘于与小承气汤，而腹中转失气与否，而与大承气汤一升，既至此也，亦复候转矢气与否，更亦服一升，故曰若不转矢气，勿更与之也，明日以下，承大小承气汤二端，而论难治之候者也，夫既与大小承气汤，而明日不大便，则似尚可攻之者，虽然，其脉不在滑疾，而在微涩，则知邪实未谢，而专于精虚矣，此之为脉证相背也，所以曰为难治，不可更与承气汤也）。
阳明病，讝语有潮热，反不能食者，胃中必有燥屎五六枚也，若能食者，但硬尔，宜大承气汤主之。
（此对前条而论之者也，有也者，一有一无之意也，可知潮热之未显著矣，然则当能食，而此不能食，故曰反也，夫盖讝语有潮热之虽如不重，而于不能食之亦不轻，则岂亦得谓无燥屎乎，故曰，胃中必有燥屎五六枚也，今期之概而曰五六枚者，欲对讝语潮热之尤显著，而必当有燥屎七八枚者，使人知虽均在于大承气汤，而轻重之异如此也，若能食者，但硬尔，复承讝语有潮热，而论未畜燥屎，但在大便硬者也，是乃小承气汤之证也，今不举方者，盖略之也，此条主大承气汤起文，余意及于小承气汤者也，虽既主大承气汤，而殊在其初位，而未备其全，故曰宜，复曰主之）。
（阳明病，下血讝语者，此为热入血室，但头汗出者，刺期门，随其实而泻之，濈然汗出则愈。
阳明病，非以本位言之，以讝语及热状之象于阳明言之也，盖讝语之并下血也，可知邪气存于血道，然则既畜成瘀血乎，曰否，若畜成瘀血，则必当有少腹急结或硬满证，今也无之矣，以是乎不归之于瘀血，而归之于热入血室也，既名之以热入血室，则归之于柴胡之治亦复可知焉，但头汗出者，驳于阳明之一身濈然汗出者，而益明征于邪气在于表里间也，于是乎，今与柴胡汤，则必得血热分别，而血和热散矣乎，濈然汗出，此不易解而解之所为，而所谓瞑眩也，故曰濈然汗出则愈也，刺期门，随其实而泻之之九字，盖后人之所加也乎）。
汗出讝语者，以有燥屎在胃中，此为风也，须下之，过经乃可下之，下之若早，语言必乱，以表虚里实故也，下之则愈，宜大承气汤。
（按此条当合于前条也，岂为圈以别之哉，汗出讝语者，即对讝语头汗出者，以论阳明本位之状态者也，故曰以有燥屎在胃中也，须下之也，此乃对彼热入血室之不可下者异之也，此之于承气，彼之于柴胡，大异其方法，而求之于外候，则才在头汗，与自汗之间耳，虽然，岂不但是而已乎，须索问之于腹候脉诊，及精神口舌之比，则足复益知于此之在承气，与彼之在柴胡也，此为风三字，及过经以下二十五字，皆后人之所补入矣乎）。
伤寒四五日，脉沉而喘满，沉为在里，而反发其汗，津液越出，大便为难，表虚里实，久则讝语。
（此条，说里实之由者也，而是但知大便难之成于津液越出，而未知由于邪势之注者也，恐是后人之语气矣乎）。
三阳合病，腹满，身重，难以转侧，口不仁，而面垢，讝语，遗尿，发汗则讝语，下之则额上生汗，手足逆冷，若自汗出者，白虎汤主之。
（三阳之证各割据者，名之三阳合病也，而三阳合病之于治例也，有正变之二岐，不可不论也，盖三阳之证，互相匹敌，则其制之也，必先少阳，而太阳次之，如阳明则亦其次也，此之为三阳合病之正治例也，若夫剧于阳明而微于少阳太阳，则其制之也，必先阳明，而少阳次之，太阳又次之，此之为三阳合病之变治例也，此虽既先阳明，而尚顾于少阳太阳之固不可下也，是故制之也，必在于白虎汤，而未在于大小承气汤也，亦之为其式也，盖三阳合病之于治例也，若措变治例之白虎汤，而但举正治例之柴胡汤，则以其事之顺而义亦一定矣，义已一定，则其事必自拘泥焉，故今措正治例之柴胡汤，而但举变治例之白虎汤者也，既如此则以其事之逆，而义亦自不一定矣，义已不一定，则其事必自活动焉，是乃所以举变治例，而略正治例也，读人熟思焉，腹满身重，难以转侧者，以热实之故，内外气壅不泻之所令也，连之下文讝语遗尿，皆为阳明之现证也，遗尿，即出于气壅不泻之极也，口不仁而面垢之一句，茫乎论于少阳之状者也，口不仁者，以口苦之初地，而口中无机活言之也，面垢者，头面有汗，而触卧褥之所为也，乃是匿头面汗出之语意也，此欲殊使少阳断于微之辞也，若显曰口苦头汗出，则其势犹如匹敌于阳明然矣，然则于其治例也，奚得执之于变治例之阳明哉，是故曰口不仁而面垢，以眼于少阳之殊微，而不匹敌于阳明也，三阳合病之于治例也，或先阳明，或先少阳唯如太阳，则不更与其治例也，故今标出阳明与少阳，而略太阳之证者也，以既略之故，例之下文曰，发汗则讝语也，此戒不可执其治于太阳也，玉函经作讝语甚，可从矣，三阳合病之于变治例也，制之在于白虎汤，而大小承气汤不与矣，故复例之于下文，曰下之则额上生汗，手足逆冷也，额上生汗，手足逆冷，即精气耗损，而邪气归于厥阴之象也，此亦戒不可与承气汤也，若自汗出者一句，承上证而示不可以遽断之，而须认自汗出，而知益偏于阳明也，此乃深嫌疑于少阳之意也，是故若自汗出者，自虎汤主之之辞句，自似暗出于若呕者，柴胡汤主之之意也，读人复熟思焉）。
二阳并病，太阳证罢，但发潮热，手足漐漐汗出，大便难而讝语者，下之则愈，宜大承气汤。
（并，犹行肩而不并之并也，一位既病，而复加他位者，是之曰并病也，是故，并病之为状，与合病无异也，故于其治例，亦效合病者也，虽然异其来踪，复异其归趣，则不可不别论矣，夫盖于合病，则病割据于各位，故非处置之治法，则终始不替其操者也，如并病则唯是在于一时也，以在于一时，故藉使治法无处置之，而或归于一位于重者，有之矣，又或遂归于合病者，亦复有之矣，以是乎，有二阳并病，而无三阳并病，可见并病之在于一时也，若夫太阳之病证，至于此而尚不罢，则治法之在于太阳，不固俟论焉，今也，太阳证罢，而其势尽凑于阳明，此乃所以以大承气汤也，夫合併之于热状也，以无大热为法也，是故，热苟备其纲，则藉使证候发于各位，而不名以合併，但就其热纲之所在，而直名之某病也，而于其治法，固从之而已，是故，二阳并病之于往时乎，热不必备其纲者也，今也，欲明并病之归趣，故曰发潮热也，发者，以新发言之也，曰漐漐汗出，而不曰濈然汗出者，尚带太阳之馀响言之也，虽然，热既备潮热，则汗亦至于此，而加多可知矣，大便难而讝语者，是里已实之候也，以是，二阳并病之于往时，盖亦当有之矣乎，而今标之于章末者，欲明贯于往今而有之也）。
阳明病，脉浮而紧，咽燥口苦，腹满而喘，发热，汗出，不恶寒，反恶热，身重，若发汗则燥，心愦愦反讝语，若加烧针，必憷惕，烦躁，不得眠，若下之，则胃中空虚，客气动膈，心中懊憹，舌上胎者，栀子豉汤主之，若渴欲饮水，口乾舌燥者，白虎加人参汤主之，若脉浮，发热，渴欲饮水，小便不利者，猪苓汤主之。
（此承阳明中风条，而论有其机变之至于此者也，咽燥口苦，腹满而喘，对彼口苦咽乾，腹满微喘，而示其一步之重者也，盖其证之駸，既如此则彼所谓于发热恶寒，亦将归于重地也，于是乎，发热自汗出，恶寒止而恶热也，盖恶热也者，与身热之在于大纲者尤异矣，唯以热势盛大，而欲去衣被开户牖言之也，故恶犹恶寒之恶也，反也者，反于恶寒止言之也，身重者，以热满于内外，气壅不泻之所为也，此于是脉证也，尚为之白虎汤也，今不标其方者，盖准之于阳明中风条也，若发汗则云云，及若下之则云云，互之于阳明中风条，所谓若下之，则腹满小便难也，言之也，胃中空虚，客气动膈，心中懊憹，此乃热未尽归于胃者，而下之之所为也，可知白虎承气之分界，其异也如此矣，舌上以下十字，恐后人之所旁书，误混正文耳，按白虎加人参汤之于证也，却承至于身重之证，而曰若也，岂发圈而别之乎，盖白虎加人参汤之于白虎汤也，才以烦别之者也，而如其他证则尽通之耳，而今此条之所论，不举烦者，盖略之也，是故，见之于写贪饮之情状，而曰欲饮水，且曰口乾舌燥则足自知以为渴故有苦烦也，可谓作文有机活矣，又按，猪苓汤之于证也，承白虎加人参汤发之也，岂可亦圈别乎，盖猪苓汤之于位地也，为之虚实间，则其证候亦不一而止矣，或有象实候者，或有象虚候者，以是乎，今举象实候之一隅于此，以对之白虎加人参汤，而示其差者也，夫既脉浮发热，渴欲饮水之象实候乎，或误认以为白虎加人参汤者，不得谓无之矣，虽然，此于是脉浮发热也，唯出于水气之动势者也，是故脉浮无跟脚，发热亦无根柢可知焉，且也，渴欲饮水之虽颇类于加人参汤，而此则渴之本乎水气者，而与彼本乎热者果异矣，故举小便不利证之也，热水之分，繫于小便之自利与不利也，不可不论究矣，或曰，五苓散之于脉浮，小便不利，微热消渴也，大似此条之所论矣，子其有说乎，曰有，如五苓散，则水与热，留连于肌肉间者也，故脉浮，取其准据于热位者也，岂于无跟脚乎，如微热，则对白虎汤之热位而言之也，岂亦无根柢之谓乎，如猪苓汤，则肠外有滞水，而其动假见于脉浮发热者也，故无跟脚，亦无根柢也，虽辞气颇相均，而以其因来推之，则曷其眩曜焉哉，客唯唯退）。
●猪苓汤方　猪苓　茯苓　阿胶　滑石　泽泻（各一两）　上五味，以水四升，先煮四味，取二升，去滓，内下阿胶，烊消，温服七合，日三服。
阳明病　汗出多而渴者，不可与猪苓汤，以汗多，胃中燥，猪苓汤复利其小便故也。
（此条承上条，而复断于猪苓汤之易疑类于白虎加人参汤也，夫盖小便不利而渴者，水气并液，而走于肠外之候也，此之为猪苓汤也，今也，汗出多而渴者，里热压于表之候，而即白虎汤之所宜也，故曰，不可与猪苓汤也，然则白虎猪苓之于分也，取其标式，必于汗出多与小便不利，彰然明哉，以汗多以下十六字，后人谩说猪苓汤之方意者也，岂其可从乎矣）。
脉浮而迟，表热里寒，下利清穀者，四逆汤主之。
（此条，对大承气汤曰阳明病脉迟云云，论虚实之异别者也，夫既于彼则太阳表热之变，已在于里实之地位，故以大承气汤下之，于此则太阳表热之变，直归于里虚之地位，故以四逆汤温之，此岂非对决于虚实之异别乎，表热者，谓表位余残之热也，与外热之出于精气耗散之动势者自异也，不可混同矣，里寒者，谓腹中虚寒也，盖腹中之虚寒，不可得洞视矣，而今言之者，以清穀证之也，夫精气疲劳，则运用之机活必衰弱矣，此所以清穀之由而来也）。
若胃中虚冷，不能食者，饮水则哕。
脉浮发热，口乾鼻燥，能食者则衄。
（按二条，后人据五苓散等，发之例者，谬混焉耳矣）。
阳明病，下之，其外有热，手足温，不结胸，心中懊憹，饥不能食，但头汗出者，栀子豉汤主之。
（此其始也，见阳明本证者也，于是乎以承气汤下之也，是虽既下之，而其肌外尚有热，则大似其腹内之热未除者，虽然，今征之其手足乎，不于热而于温，则知于腹内热已除，而惟是馀热在胸中之所令也，是故，曰不结胸，以明胸中不无事也，且也，心中懊憹以下所论，皆是馀热在胸中之征也，是所以以栀子豉汤制之也）。
阳明病，发潮热，大便溏，小便自可，胸胁满不去者，小柴胡汤主之。
（标曰阳明病者，非以本位言之也，唯顾认于发潮热言之也，若夫潮热之出于本位乎，必于不大便，或难硬者也，今也无之矣，反于大便溏也，于是乎，知此尚在于往来寒热之变态，而恶寒已止，而但热来去也，夫既但热来去而无有恶寒，则其状全象于潮热矣，故曰发潮热也，与柴胡加芒硝汤之曰日晡所发潮热，大等其意趣，而少有深浅轻重之别耳，须参考之于彼，而究其精义矣，且夫柴胡之于往来寒热也，最为之正中也，是故，虽均在于柴胡，而若未及其正中者，与已过其正中者，则或不备往来寒热者，亦有之矣，论曰，呕而发热者，柴胡汤证具，此以未及其正中言之也，又曰，身热恶风，颈项强，胁下满，手足温而渴者，此以已过其正中言之也，然则于此条，亦以已过其正中论之，自可知矣，小便自可，明于大便溏之不与肠道狭水气也，胸胁满，而添不去二字者，此示柴胡之病势，过其中正之妙处，亦自可察知焉）。
阳明病，胁下硬满，不大便而呕，舌上白胎者，可与小柴胡汤，上焦得通，津液得下，胃气因和，身濈然而汗出解也。
（此条，亦以不大便之象于阳明，而标曰阳明病也，此于是不大便也，非固胃实之所令矣，惟以胸下硬满之故，胸腹之气，不顺接之所令然也，故虽不大便，而不并渴而并呕也，舌上白胎，对于阳明之舌上黄胎，或黑胎者，而明少阳之舌胎者也，且夫此条之所论，非大似大柴胡汤乎，虽然，于大柴胡汤，则以心下急，心下痞硬，为其面目也，今也，胁下硬满，此邪气结绝，于胸胁之所令，而与彼心下急，及心下痞硬之直迫于胃腹者，果异矣，此所以与小柴胡汤也，不曰主之，而曰可与者，欲示其不常式也，上焦以下四句，虽意义如不背，而盖后人之注文耳矣）。
阳明中风，脉弦浮大，而短气，腹都满，胁下及心痛，又按之气不通，鼻乾，不得汗，嗜卧，一身及面目悉黄，小便难，有潮热，时时哕，耳前后肿，刺之小差，外不解，病过十日，脉续浮者，与小柴胡汤，脉但浮无馀证者，与麻黄汤，若不尿，腹满加哕者，不治。
（按此条，病证错杂，而无定准，处方随意，而亦失常度，岂本论之辞气乎哉，恐后世之杜撰耳矣）。
阳明病，自汗出，若发汗，小便自利者，此为津液内竭，虽硬不可攻之，当须自欲大便，宜蜜煎导而通之，若土瓜根，及与大猪胆汁，皆可为导。
（按蜜煎导之于方也，但因大便硬行之者也，盖大便之于硬也，以其常论之，则胃中热实之由矣，今也蜜煎导之于大便硬也，不可以常论之，惟是津液外出，而肠内枯竭之所为也，故曰此为津液内竭，虽硬不可攻之也，然则蜜煎导之于方也，不唯于阳明之变而已，弘行之于六位之变可知也，而今举之于此篇，而标阳明病者，尚顾于大便硬之类于阳明言之也，又按，土瓜根，及大猪胆汁之二方，虽如可试用，而恐是后人旁书，以供其比类者，遂谬传于今者乎矣。
蜜煎导方　蜜（七合）　一味，内铜器中，微火煎之，稍凝似饴状，搅之勿令焦著，欲可丸，并手捻作挺，令头锐大如指长二寸许，当热时急作，冷则硬，以内穀道中，以手急抱，欲大便时，乃去之，猪胆汁方，大猪胆（一枚）　泻汁，和醋少许，以灌穀道中，如一食顷，当大便出。
阳明病，脉迟，汗出多，微恶寒者，表未解也，可发汗，宜桂枝汤，按汗出多之虽在于阳明，而尚微恶寒，则治之在于太阳，而不在于阳明也，故曰表未解也，可发汗，以对彼所谓可攻之者而言之也，此盖对大承气汤之脉迟虽汗出不恶寒云云，而论治法之在于太阳者也，然则当移之于彼条之次耳矣）。
阳明病，脉浮，无汗而喘者，发汗则愈，宜麻黄汤。
（后人效论前条及之也，虽如可议，而比之前条之意趣为对应者，则抑劣矣，且也，此于是脉证也，既已备麻黄汤之本条．则亦属赘瘤者矣乎）。
阳明病，发热汗出，此为热越，不能发黄也，但头汗出，身无汗，剂颈而还，小便不利，渴引水浆者，此为瘀热在里，身必发黄，茵陈蒿汤主之。
（热与水，壅郁乎虚实间者，此之为发黄之由也，此条至不能发黄之所论，皆是阳明本证而虽固不与发黄，而举以驳于发黄之为热气郁壅者也，夫盖于阳明也，论其本证，则当曰身热或潮热，而但曰发热者，何哉，曰，此唯主热气扬越以作文也，是故虽曰发热，而是发身热若潮热之义自可知焉，但头汗出，身无汗，小便不利，是皆热水壅郁之候，而即发黄之由也，故曰身必发黄也，头汗解，已具柴胡桂枝干姜汤条脚，剂颈而还，即说头汗者也，盖后人之旁注耳，渴引水浆者，此为瘀热在里二句，句法为斜插，以论于发黄之在于瘀热也，引，饮通，取义于渴之无间断也，夫盖热水壅郁之为发黄也，有瘀热寒湿之二岐也，瘀热则此汤之所治也，寒湿则麻黄连轺赤小豆汤之所治也，是故，斜插于渴引水浆者，此为瘀热在里二句，以归之此汤者也，且夫于瘀热寒湿之分，与结胸之分于热实寒实者，其义大相同矣，热多水少，单呼曰瘀热，水多热少，单呼曰寒湿，然则瘀热寒湿与于有水热则一也，惟是以多少主客，别之于二岐者尔）。
●茵陈蒿汤方　茵陈蒿（六两）　栀子（十四枚）　大黄（二两）　上三味，以水一斗先煎茵陈，减六升，内二味，煮取三升，去滓，分温三服，小便当利，尿如皂角汁状，色正赤，一宿腹减，黄从小便去也。
（按发黄之于证也，未待处方，而尿色黄赤者尤多矣，且也，黄色之解去，岂但小便利已哉，必当得大便通利解去，以是考之，则小便当利，以下二十三字，恐后人之所加矣乎）。
阳明证，其人喜忘者，必有畜血，所以然者，本有久瘀血，故令喜忘，屎虽硬，大便反易，其色必黑，宜抵当汤下之。
（阳明证，后条辨，赞论，共作阳明病，可从矣，抑畜血之于外候也，或象胃实之候者亦有之矣，故冒曰阳明病也，虽然，此本在于畜血，而不在于阳明，是故，更端曰其人也，喜忘者，精血壅滞，裹心之所为也，盖精血失其常度如此者，以下焦有畜血，而其势犯血道也，故曰必有畜血也，且夫畜血之于候也，纵令屎坚硬，而其通也，反容易者也，何则是以便中交畜血也，故曰其色必黑也，所以然者以下三句，盖后人之注文耳，按此条，惟例畜血之似胃实者，而未及处方者也，盖是为桃核承气汤设之者也乎，后人不辨焉，谩补宜抵当汤下之六字者耶，不必是矣，宜寻究于桃核抵当之方意尔，二汤之差别，各备其本条脚下焉）。
阳明病，下之，心中懊憹而烦，胃中有燥屎者，可攻，腹微满，初头硬后必溏，不可攻之，若有燥屎者，宜大承气汤。
（此条，对举于栀子豉汤，所谓阳明病下之之条，而以论栀子豉汤，大承气汤之互易疑似者也，盖阳明病而下之，心中懊憹而烦，则如栀子豉汤然矣，虽然，若并之以胃中有燥屎之候，则尚取之于大承气汤之任也，故曰，胃中有燥屎者可攻也，盖燥屎之为候也，不固一而止，而照之下文腹微满，则自知见腹满不大便之比也，若夫使腹止微满，未至腹满，则亦自知不可有燥屎之候也，故曰，初头硬后必溏，不可攻之也，此为之栀子豉汤之任也，虽然，此条之立论也，主在大承气汤，故亦复统之于后，曰若有燥屎者，宜大承气汤也，是乃欲示于勿论腹满不大便之有燥屎者，藉令腹微满者，亦或并一二之实候，则不得不复归之大承气汤之任也）。
病人，不大便，五六日，绕脐痛，烦躁，发作有时者，此有燥屎，故使不大便也。
（此条，欲示难遽断于阴阳虚实也，故冒曰病人也，此于是证也，病已位于阳明之重地，而殆接虚地，以是乎，虽为不大便，而阙热之扬达，且也，腹痛之于绕脐，可见邪气之弥幽深矣，以是乎，其势自窥阴位，此所以出烦躁也，虽既出烦躁，而精气尚克攘之，此所以致发作有时也，既而如此，则虽可与承气汤，而如不可索之于其证候然矣，是故，发式辞曰，此有燥屎也，凡论中如曰有燥屎，曰为内实，曰此为实，曰实也之类，皆是要于虽未悉备燥屎之候法，而不可敢无燥屎者当有之之式例也，夫然故，此条及以下三条，皆论在于燥屎之变候法，而不在于正候法者也，若其正候法之于讝语身热潮热者，则不与于此矣，夫盖虽均在阳明内实之地位，而有正变之别如此者何哉，曰若其内实之在于正中者，必当备正证候矣，若其过正中，而既及极地者，与其未及正中，而尚在初地者，则必当预有变候矣，此之为正变之辨也，或曰，既眼于烦躁发作有时，以归之燥屎之候已而明确矣，虽然，于乾姜附子汤，亦期烦躁之有发作，而以归之少阴，然则不异于烦躁有发作，而异阴阳虚实者，不能无疑矣，子其有说乎，敢问焉，曰，有，盖于此汤，则邪气在实地幽深之处，而其馀势自窥于阴位，虽既窥阴位，而有精气尚克攘之动，此乃烦躁发作有时之所出也，是故，如绕脐痛，则不拘烦躁之发作而自若矣，于彼汤，则病势颇及于阴位，而有欲益张大之动，此乃烦躁发作有时之所出也，是故，其势时翻于阳位，则忽安静者也，可见于病势去住之间，更关于阴阳虚实之浅深多寡矣，故今以大承气汤之烦躁，比之于乾姜附子汤之烦躁，则抑位于一等之浅者也，不可不精究矣，子其思诸，又按，故使不大便五字，盖后人之所补矣）。
病人，烦热汗出则解，又如疟状，日晡所发热者，属阳明也，脉实者，宜下之，脉浮虚者，宜发汗，下之，与大承气汤，发汗，宜桂枝汤。
（此条，论于太阳之象于阳明者，与阳明之象于太阳者，更不易辨识也，所以标曰病人也，盖二部位之互相象也，以各在其变证候，而不备其正证候故也，烦热者，言为热苦烦也，是故，三阳之位地，当皆有之，虽然，以阳明为热位之极，则烦热之属于阳明者，当十而居其七八也，而今发式之辞，曰，汗出则解，以指烦热之在于太阳者也，是乃措其七八，而执二三，以喻变机者也，此岂非太阳之象于阳明乎，又也者，更有之词也，明次上之所论，而又更有如此者也，发热者，言热势发扬也，是故，三阳之位地亦皆与矣，虽然，以太阳为热位之初，则发热之在于太阳者，亦当十而居其七八也，而今期之于日晡所，且曰属阳明也，以指发热之在于阳明者也，是亦措其七八，而执二三，以喻变机者也，此岂非阳明之象于太阳乎，且也，烦热之于太阳，与发热之于阳明，当须并脉候而决之耳矣，故曰脉实者，宜下之，脉浮虚者，宜发汗也，故知实之于发热，浮虚之于烦热也，若夫烦热之于实，发热之于浮虚者，共是其正候法，而非此条之所论也，不可不审辨焉）。
大下后，六七日，不大便，烦不解，腹满痛者，此有燥屎也，所以然者，本有宿食故也，宜大承气汤。
（此于其初也，有里实之候，故大下之也，夫既下之之不得其节，而过之于大乎，里实尚未悉解，必存之馀残者也，今也，余残之乘于下后之新虚乎，其势不得必不埋伏矣，而求之外面，则如愈者然，故曰后也，六七日不大便者，是埋伏之邪，复养其势于里之所为也，烦不解，此乃埋伏之邪，养其势于里之候也，故曰不解以明烦之不于一时亘六七日也，夫既邪气养成其势也，以上之序，而且加腹满痛，则可知复遂成燥屎也，故曰有燥屎也，腹满痛与腹满而痛少异矣，满当连读于痛，则自知满痛，言无处而不痛也，所以然者，本有宿食故也，二句，后人谩发旁注者，混出正文也乎）。
病人小便不利，大便乍难乍易，时有微热，喘冒不能卧者，有燥屎也，宜大承气汤。
（标曰病人者，亦与绕脐痛条曰病人者，正同其义也，小便不利，大便乍难乍易者，此乃出于精气为邪实所屈弱，而不能制于下焦也，夫盖病位于阳明之重地，而殆接虚地乎，精气既已不能护于通身，而仅争衡于里热而已，是故于其外候也，才止时有微热也，喘冒不能卧者，邪气欲殪精气之所为也，喘冒者，谓喘急冒昧也，喘冒之剧，起居而徐堪之，故曰不能卧也，按以上四条之所论，皆燥屎之变权法，而据机制之者也，岂为混同之于彼正证之备首尾面目者乎哉，须对较而辨焉矣）。
食谷欲呕者，属阳明也，吴茱萸汤主之，得汤反剧者，属上焦也。
（按吴茱萸汤之于证也，气郁在于心胃之间，而卒致胃中不和也，此即所以食谷欲呕也，夫盖欲呕之但在于食谷，则可知其根柢不在胸中，而在腹中也，故曰属阳明也，虽既曰属阳明，而非是以固有阳明里实之候者言之矣，惟是欲别之于呕之在于少阳者耳矣，是故以下文曰属上焦，而对之于曰属阳明，则自知所谓阳明者，以中焦言之也，既知阳明之以中焦言之，则足复亦知所谓上焦之以少阳言之也，可谓互文体裁备矣，得汤，即服吴茱萸汤之言也，于是病势加剧者，以属胸中也，此岂吴茱萸汤之任乎哉，可知柴胡汤之任也，盖吴茱萸汤之于证也，虽位于心胃间，而无固寒热之候者也，虽既无寒热之候，而尤亲近于虚实，是故或接胸中而象实候，或接腹中而象虚候，犹如猪苓汤之方意然矣，乃今举象实候之一隅于此，而以对彼少阴篇所论之于象虚候者，以全之机用者也，盖为之医圣之微意也乎）。
吴茱萸汤方　吴茱萸（一升）　人参（三两）　生姜（六两）　大枣（十二枚）　上四味，以水七升，煮取二升，去滓，温服七合，日三服。
太阳病，寸缓关浮，尺弱，其人发热，汗出，复恶寒，不呕，但心下痞者，此以医下之也，如其不下者，病人不恶寒而渴者，此转属阳明也，小便数者，大便必硬，不更衣十日，无所苦也，渴欲饮水，少少与之，但以法救之，渴者，宜五苓散。
（此条所论，虽似述机变，而辞气纷冗，而意旨不贯矣，且也，脉论三部不同者，皆失本论之式矣，岂足据哉）。
脉阳微，而汗出少者，为自和也，汗出多者，为太过。
阳脉实，因发其汗，出多者，亦为太过，太过为阳绝于里，亡津液，大便因硬也。
脉浮而芤，浮为阳，芤为阴，浮芤相搏，胃气生热，其阳则绝。
（以上三条，所谓阳太过，阴不及之论尔，何以征哉）。
趺阳脉浮而涩，浮则胃气强，涩则小便数，涩相搏，大便则难，其脾为约，麻仁丸主之。
●麻仁丸方　麻子仁（二升）　芍药（半斤）　大黄（一斤）　厚朴（一尺）　枳实（半斤）　杏仁（一升）　上六味为末，炼蜜为丸，桐子大，饮服十丸，日三服，渐加以知为度。
（趺阳脾约之谓，亦皆滥于本论之式例矣，岂可据论乎，可知后人之辞气矣，按如麻仁丸方，须别有所置存，肠道殊燥实，而胃中不然者，盖此方之所之也乎）。
太阳病三日，发汗不解，蒸蒸发热者，属胃也，调胃承气汤主之，按此篇，以太阳病为冒首者，殊为无谓也，今考之，元在于太阳篇中，可察知矣，三日当补填二字作二三日也，夫盖太阳病之于二三日也，既有桂枝麻黄证，故据其法，而发汗之也而今不论其解者，而论其不解者也，此于其不解之状也，不见之于太阳之诸证，而唯见其热势之不如旧日也，故曰蒸蒸发热，以对前之翕翕发热也，夫既热势之于蒸蒸，则虽未至身潮而尚在发热，而已为之阳明之始萌于此者也，是其始萌之如此乎，岂其易断之于阳明乎，是故曰属胃也，欲以使读人眼治法之在于阳明，而归之于调胃承气汤也，是其调胃之于使用也，但以其热势行之者也，所谓热备于阳明则证否者，即是也）。
伤寒，吐后，腹胀满者，与调胃承气汤。
（此于其初也，病在胸中，故吐之，今也归腹中，故腹胀满，是之两位，通以曰伤寒也，盖其于腹胀满也，大小承气汤亦皆与矣，虽然，在彼则或媲身潮之热，或并燥屎之候者也，此特不然矣，但以在于腹胀满一候而论之已，是乃亦阳明之始萌于此者也，故亦为之调胃承气汤也，是其调胃之于使用也，但以其证行之者也，所谓证已备于阳明则热否者，即是也）。
太阳病，若吐，若下，若发汗，微烦，小便数，大便因硬者，与小承气汤，和之愈。
（此条，处小承气汤者，殊可疑矣，观之其候法之于微烦，小便数大便因硬，与其治法之于曰和之愈，则当调胃承气汤，断然明哉，盖转写之误乎矣，以太阳病，为冒首者亦非此篇之所关也，应移于太阳中篇大柴胡汤之下，而对论彼所谓郁郁微烦者，为未解也，与大柴胡汤，下之则愈耳，盖今虽微烦之一于其状，而彼则出焉于少阳也，故媲于呕不止，心下急也，此则出焉于阳明也，故媲于小便数，大便因硬也，且夫彼此两端之异也，先宜推之于其馀证，而知之概略，而亦即其腹脉，而益明辨焉耳矣，若吐若下，若发汗，是乃含畜于所谓十馀日而言之也，宋板，发汗下，有后字，可从矣，微烦，虽邪既入于胃中，以为其初位，故其势尚窥于心之所为也，小便数，大便因硬，此即胃中不和之所令也，可知邪既入于胃中也，于是乎，与调胃承气汤，以制胃中之邪，则胃气自调，胃气既调，则邪岂得特稽留乎，不必期下利而愈矣，故曰和之愈也。
得病二三日，脉弱，无太阳柴胡证，烦躁，心下硬，至四五日，虽能食，以小承气汤，少少与微和之，令小安，至六日，与承气汤一升，若不大便六七日，小便少者，虽不能食，但初头硬后必溏，未完成硬，攻之必溏，须小便利，屎定硬，乃可攻之，宜大承气汤。
（按叠用二三日，四五日，六日，而论之转变，且处以小承气汤者，皆背驰乎式例，岂足据乎，若不大便六七日以下，论承气汤之消息者也，谨考之文意，当移续之于上调胃承气汤条，而并作一条论之者也，小便少，热在肠外，而胃中未然之候也，以忒于小便数之胃中有热者也，是故，虽不能食之如可攻，而攻之则但初头硬，后必溏矣，须不大便不就食之于小便数利，而乃知屎定硬也，故曰，乃可攻之宜大承气汤也，未定成硬，攻之必溏二句，恐注文乎耳）。
伤寒，六七日，目中不了了，睛不和，无表里证，大便难，身微热者，此为实也，急下之，宜大承气汤。
（此于是证也，虽尚在大承气汤之场，而以专预于精虚乎，不备其正证候，而殊发于变机者也，以是乎不，易遽以得认之于阳明，才知日数之于阳明之概法耳，故标曰伤寒六七日也，目中不了了，精不知者，谓眼目不鲜明，眸子不活动也，夫眼目者，机活之所会，而思意情欲之端，及进退动止之兆，必先著显其机于兹，故为里之应也，今也，邪势既内攻，而不备其正证候，则更无由于求其里实也，以是乎，才征之于眼目，而渐知里实之机也，故曰，目中不了了，睛不和也，无表里证者，谓无表证又无里证也，大便难，反之于不大便之专于里实者，而以答曰无里证也，身微热，反之于身大热之专于表证者，而以答曰无表证也，夫既大便难，身微热之虽未足征于内实，而目中不了了，睛不和，则知里实之势，已欲害胃之机用矣，于是乎曰此为实也，是即式乎虽不备可攻之候法，而不可敢不攻者有之之辞也，而今攻之也，亦异于寻常之略，若夫迟滞于此，则果至不可攻之场必矣，故曰急下之也）。
阳明，发热汗多者，急下之，宜大承气汤。
发汗不解，腹满痛者，急下之，宜大承气汤。
（按上条，阳明二字，次条发汗不解四字，恐后人之所追加乎矣，二条当承伤寒六七日，目中不了了睛不和，而论之者也，岂发圈而为之别条乎，夫盖发热汗多之虽类于太阳，而据于目中不了了，睛不和，则知非邪气在于表位之所令，而惟是以气液为驱役于里实之所为也，岂得无燥屎在胃中哉，故亦曰急下之也，夫盖腹胀满之为证也，虽亦如未必有燥屎，而亦据于目中不了了睛不和，则知邪气内攻，而迫于重地之所为也，岂亦得无燥屎在胃中哉，故亦复曰急下之也，又按上以论津液外奔之可畏之机次以论津液内竭之亦可畏之变也，此岂非自伤寒六七日条拆来，而复区别于燥屎之变候法，以示之机发者乎耶，所以合为一条也，条辨，阳明下补病字，强为之说者，未必是矣）。
腹满不减，减不足言，当下之，宜大承气汤。
（腹满不减，盖以与调胃承气汤，或小承气汤之辈言之乎，夫既与之，而其腹满之不减也，直取之大承气汤者，固不足为准据矣，可谓暴也，奚得惬于医圣之意趣乎，恐是后人疑膺耳）。
阳明少阳合病，必下利，其脉不负者顺也，负者，失也，互相剋贼，名为负也，脉滑而数者，有宿食也，当下之，宜大承气汤。
（阳明少阳合病之于治法也，必先少阳者也，而今归之于大承气汤者，殊为无谓也，盖出于后人之杜撰必矣乎）。
病人无表里证，发热七八日，虽脉浮数者可下之，假令已下，脉数不解，合热则消穀善饥，至六七日，不大便者，有瘀血宜抵当汤，若脉数不解，而下不止，必协热而便脓血也。
（此条，后人承上伤寒六七日条，而述之转变者也，故标曰七八日，欲以示一步之变也，盖七八日之于脉浮数也，谩断之下证，以曰可下之也，而亦议下之之变也，或于瘀血，或于便脓血者，虽如可论，而意义胶柱，辞气亦浅劣，无正文之气格矣，且也，伤寒六七日之所论，病已迫笃危者也，岂得其变之有馀裕于如此者乎哉）。
伤寒发汗已，身目为黄，所以然者，以寒湿在里不解故也，以为不可下也，于寒湿中求之。
（此盖于其始也，有太阳证故发汗之也，已者，毕也，言服一剂毕也，夫既服一剂毕，而无论于太阳之解与不解，遂使身目发黄也，此条为寒湿发黄例焉，故曰以寒湿在里不解故也，以为不可下也，是乃言不可与茵陈蒿汤也，故期其治方之所存，而曰于寒湿中求之也，夫发黄之于由也，总出于水热壅郁乎虚实间也，而为其证也，有瘀热寒湿之分也，瘀热则茵陈蒿汤所主也，寒湿则麻黄连轺赤小豆汤所主也，此于是二岐也，以何别之乎，曰瘀热之主热乎，应有热气浮扬之候，及如脉浮口渴之类或有之矣，寒湿之主水乎，应有水气沉滞之候，及如脉沉口滑之类或有之矣，岂唯是而已乎，亦有以发黄之来踪，与黄色之浓浅而辨之略也，身体已黄，而后及眼目，而其色不浅而浓者，以主于热也，此之为茵陈蒿汤也，眼目已黄，而后及身体，而其色不浓而浅者，以主于水也，此之为麻黄连轺赤小豆汤也，是之来踪之不同，与浓浅之有分，以参考之于彼所谓发热汗出，此为热越，则弥不眩惑于瘀热寒湿之易疑似乎耶）。
伤寒，七八日，身黄如橘子色，小便不利，腹微满者，茵陈蒿汤主之。
（标曰伤寒者，暗斥虚实间位也，盖虽七八日之于本位日数，而为其证也，不为热越，而遂致令津液瘀滞于虚实间也，此所以发身黄也，夫身黄之本瘀热也，其色不淡而浓矣，故曰橘子色也，小便不利，可知以津液瘀滞之故，水道亦不利也，腹微满，已承小便不利举之，则亦自知不唯于热而已，并于水液留滞之所为也，盖如小便不利腹微满，则于寒湿亦不能无之矣，虽然媲论之于身黄如橘子色，则直为之瘀热之候也，故曰茵陈蒿汤主之也，按，上既标茵陈蒿汤者，主论发黄之来由者也，故曰身必发黄也，此条，主论发黄之证状者也，故曰如橘子色也，于是乎，既知彼所来由，以推此证状，则发黄之首尾轻重，无有所残矣，须熟虑焉矣）。
伤寒，身黄，发热者，栀子蘖皮汤主之。
（标曰伤寒者，暗斥少阳变位也，此于是身黄也，热潜于表里间，而其势郁于肌肤之所为也，故虽为身黄，而未可以瘀热寒湿名之者也，于是乎，连举身黄与发热，以异之于瘀热，寒湿之不为热越者也，然则虽均曰身黄，而此汤之不过微黄，亦自彰明哉，而今不曰微黄，而弘曰身黄者，惟厌其易拘泥焉，宜明论，解此条云，头汗出，小便利而发黄者也，可谓得其意矣）。
●栀子蘖皮汤方　栀子（十五个）　甘草（一两）　黄蘖（二两）　上三味，以水四升，煮取一升半，去滓，分温再服。
伤寒，瘀热在里，身必发黄，麻黄连轺赤小豆汤主之。
（按瘀热在里，身必发黄，则直为茵陈蒿汤证候也，岂俟麻黄连轺赤小豆汤乎哉，然则欲尚归之茵陈蒿汤，则如何既已备上之所论乎，可谓属重复矣，夫盖麻黄连轺赤小豆汤之于方意也，专制湿之剂也，岂施之瘀热为哉，于是乎，知此条之有错误矣，故今推之上所谓发汗已，身目为黄，所以然者，以寒湿在里不解故也，以不可下也之例，而削瘀热，作寒湿，去必字，代目字，以供之于麻黄连轺赤小豆汤之证候，则瘀热寒湿之分，足划然而可论，则庶几乎不大诬耶，此乃所以敢改作寒湿在里，身目发黄也，今也，不具列发黄之诸证，而但曰伤寒寒湿在里，身目发黄者，此特欲岐修治之大本耳，是故，所谓不热越，及头汗出，身无汗，小便不利之比，必当有之矣，而今不举之者，盖让之菌陈蒿汤之所论也）。
●麻黄连轺赤小豆汤方　麻黄（二两）　赤小豆（一升）　连轺（二两连翘根也）　杏仁（四十个）　大枣（十二枚）　甘草（一两）　生梓白皮（一升）　生姜（二两）　已上八味，以潦水一斗，先煮麻黄再沸，去上沫，内诸药，煮取三升，分温三服，半日服尽。
（按医宗金鉴，代生梓白皮，以茵陈蒿者，未辨寒湿发黄之旨趣者也，金鉴之妄诞每如此，不可信者，尤居多矣，潦水，淹留水也，亦拘泥水性者之所加矣，岂足据乎，说已具甘烂水之脚注也。


卷五  ——————————————————————————————————————————————————————————————————————————————————————————

辨少阳病脉证并治第五  ***************************
（少阳也者，斥邪气位于心胸，及表里间而言之也，盖邪气之在是位也，有正变之分而存焉，是故，邪气主心胸，而亘表里间者，为之正证也，邪气主表里间，而亘心胸者，为之变证也，夫既主心胸者，其势必冲于表里，故备热位也，所谓发往来寒热者是也，主表里间者，其势必潜于心胸，故下备热位也，所谓无大热者是也，以是乎，少阳之于证方也，殊固不少矣，而今本篇仅止三四条者，大似有脱简而特不然矣，是乃示机活之妙处也，宜精寻焉，夫少阳之以心胸表里间为之位也，或不接头项太表，则必接分肉胃腹，是故，太阳表证之深者，与阳明里证之浅者，必为易混淆于是位也，故既以少阳之证方，配序之太阳篇与阳明篇，而以质其易混淆者也，夫既少阳之于证方，错综之表里各位，而以讫转迁令属之变，则纵令本篇不为标题于此，而于其证其方，既已无有所残矣，虽然，不张之本篇，则必嫌使少阳毕属于表里各位之变也，故今标本篇于此，以欲使人知少阳元是供于一部位也，是乃所以不厌其短篇，而但止三四条也，且也，少阳之于证也，出于太阳，而入于阳明，则其位地亦当篇之阳明之上，而次太阳，而今序之此者，不可无辨也，盖少阳之于位也，以在心胸表里间乎，至论其转机，则自有顺逆之别矣，将转里实者，顺也，将转里虚者，逆也，是于其里实与里虚也，皆是均里而但有虚实之分耳，是故，二里虚实之变，一系于转机顺逆之差也可知矣，于是乎，篇少阳于逆于此，而以使知有直转三阴之里虚者也，而如其转于阳之里实者，则固不俟论焉，当就篇题之顺列，而推鉴其义尔矣）。
少阳之病，口苦咽乾，目眩也。
（夫少阳之于脉证也，既已论究之于太阳三篇，及阳明篇，似无所残矣，虽然，少阳之位于心胁及表里间也，有象于表证者，又有象于里证者，于是乎，今标此条于兹，以欲使少阳泛然于表与里之微意也，何谓泛然于里乎，曰，热势之达于口中也，动则易认以归之阳明之口舌乾燥之域，虽然，其尚在于兹也，取之于口苦咽乾之域，而归之于少阳者，亦不可无之矣，是岂非使少阳泛然，于里之意耶，何谓泛然于表乎，曰，热之达于头上也，动则易认以归之太阳之头痛上气之域，虽然其尚在于兹也，取之于头目眩晕之域，而归之于少阳者，亦不可无之矣，是岂非使少阳泛然于表耶，以是乎，今措少阳数多之定证，而仅举口苦咽乾目眩，以示其义者也，学士其察知焉，条辨，病上有为字，可从矣，也字，有法矣）。
少阳中风，两耳无所闻，目赤，胸中满而烦者，不可吐下，吐下则悸而惊。
（此条，意义错杂，恐非本论之辞气，岂足论乎）。
伤寒，脉弦细，头痛，发热者，属少阳，少阳不可发汗，发汗则讝语，此属胃，胃和则愈，胃不和则烦悸。
（按此对上条举目眩之意，以论有认少阳如于表证尚不解之域者也，伤寒，亘太阳少阳言之，脉弦细，对前位太阳之浮大言之也，头痛发热，是即太阳之馀响也，今也，虽尚头痛发热，而脉已弦细，而不恶寒，则不得不为少阳，故曰属少阳也，既已属少阳，则虽如头痛发热之在于太阳，而不可发汗也固矣，故亦曰少阳不可发汗也，发汗则以下四句，后人之补添耳）。
本太阳病不解，转入少阳者，胁下硬满，乾呕，不能食，往来寒热，尚未吐下，脉沉紧者，与小柴胡汤。
（此条，虽辞气像正论，而推之意趣，则不得无所背驰矣，乾呕之不于不欲食，而于不能食，往来寒热之不于脉若浮紧，而于沉紧，序次不伦，此岂本论之旨哉，知是出于后人之手段矣）。
已吐下，发汗，温针讝语，柴胡汤证罢，此为坏病，知犯何逆，以法治之。
（此以少阳柴胡证之不常态，而象可吐下发汗之状言之也，夫既吐下发汗温针之不得其宜也，邪气不唯不解而已，遂出一个之讝语者也，此于是讝语也，非固少阳之所与，不亦必转阳明之所为者而已，或有本于郑声者，或有因于瘀血者，或有出于心精劫动者，是故如柴胡证亦自罢，而其病道如破坏然矣，故曰，柴胡汤证罢，此为坏病也，乃今治之也，当察之犯证逆治，而以主客用舍之法，治之者也，太阳上篇，所谓与观其脉证，知犯何逆，随证治之，正同其意也）。
三阳合病，脉浮大，上关上，但欲眠睡，目合则汗。
（冒首与脉证不相惬，恐有脱简耳，岂可据以论之乎哉）。
伤寒，六七日，无大热，其人躁烦者，此为阳去人阴故也。
（伤寒，以少阳之重者言之，旁包太阳阳明也，六七日，承小柴胡汤之五六日发之，旁承太阳阳明之转机也，无大热，主无往来寒热，而通亘无发热恶寒及身热潮热也，夫盖少阳之于六七日也，既无有往来寒热者，发若躁烦者，或有之矣，此于是躁烦也，阴位已受邪之所令也，与茯苓四逆汤，所谓病仍不解，烦躁者，正同其意矣，故曰此为阳去入阴故也，阳，主少阳，而包二阳也，阴，通亘三阴言之也，以是此条，不唯论少阳之奔于阴者而已亦欲示擎太阳阳明，以均入阴之机也，是即所以标此条于阳篇之终，以接于阴篇也，此为之医圣之微意矣，读者须留意焉）。
伤寒三日，三阳为尽，三阴当受邪，其人反能食而不呕，此为三阴不受邪也。
（后人据上条，谩论意见者也，岂惬本论之旨哉）。
伤寒三日，少阳脉小者欲已也。
（此所谓少阳胆经之口气，岂其可从乎）。
少阳病，欲解时，从寅至辰上。
（经络配当之言耳，亦何足征乎哉）。


卷六  ——————————————————————————————————————————————————————————————————————————————————————————

辨太阴病脉证并治第六  ***************************
（按阴也者，取义于阴晦也，以象病势之阴晦于内也，盖病势之阴晦于内者，乃是以精气负于邪气故也，夫精气之负于邪气乎，不固一其态，不能必无多少之异别也，此即所以有三阴之设也，盖太阴也者，阴之初，而精气负于邪气之始也，故以虚寒为之态，而以胃之上口，为之位也，是虽既均据于胃，而与夫阳明之精气胜于邪气，而以实热为其态者，自有别也，岂敢为混同乎耶，夫盖太阴之于名义也，据所谓四象论之，则太阴即少阴之所归趣，而其序必在于少阴之后者也，此书虽假用之，而至取其义则异矣，故今添四象，以阳明厥阴而六之，以应乾坤六爻之象，而盛阳不求之于太阳，而系之于阳明，老阴不求之于太阴，而系之于厥阴，是故，阳之为阳，特于阳明乎见之矣，阴之为阴，特于厥阴乎见之矣，以是乎，太阳非阳实之极，惟是阳位之标也，太阴亦非阴虚之极，惟是阴位之标也，是故于太阳，则以桂枝麻黄，发之于表之未重也，于太阴则以建中理中，制之于里之未深也，故以其对应论之，则太阴自反对太阳可知矣，岂唯是乎，如少阴之反对少阳，厥阴之反对阳明，亦复可准知矣，今也，假用六经之大旨为然矣，夫然故，太阴之为虚为寒，比之少阴厥阴，则抑浅而少矣，故于其候法，尚带实候，而未尽偏虚候，但以若自利腹满腹时痛，认之太阴者也，故曰，自利不渴者属太阴也，又曰腹满时痛者，属太阴也）。
太阴之为病，腹满而吐，食不下，自利益甚，时腹自痛，若下之，则胁下结硬。
（太阴之为证也，为之阴位之始也，以是乎，其证尚顾阳位，是所以为腹满而吐也，盖腹满而吐之虽似于实候，而不媲不大便难硬之比，而据于食不下，自利益甚，则可知既虚满而不实满也，食不下，食不下口腹也，以食少言之也，自利，即下利也，益甚，对食不下言之，以别阳位之下利也，盖阳位之于下利也，饮食为邪驱逐矣，故食少则利自少，食多则利亦多矣，阴位之于下利也，津液自为耗散矣，故食不下，则自利反益甚矣，且也，于阳位，则以不可利为常，故谓之下利也，于阴位，则以可利为常，故谓之自利也，虽然，往往通下利自利，而互言之者，亦有之矣，不可必拘泥矣，时腹自痛，此邪气克津液之所为也，时者，言腹痛有间断也，以别夫少阴之于腹痛无间断者也，乃是太阴少阴深浅轻重之分可思诸，若下之已下二句，文义不续，恐是后人之附说耳，医宗金鉴，自利益甚一句序之于胸下结硬下，岂不牵强矣乎）。
太阴中风，四肢烦疼，阳微阴涩而长者，为欲愈。
（盖此拘泥脉法而期愈者，大似叔和之家言，奚足征乎）。
太阴病，欲解时，从亥至丑上。
（说见于前）。
太阴病，脉浮者，可发汗，宜桂枝汤。
此条，斥曰太阴病者，以殊在其初地而尤轻者言之也，是故，虽有一二之里证，而未备于本位之定候者也，若夫既备于本位之定候，则脉当沉固矣，今也其脉反浮，此岂不殊在其初地而尤轻者乎耶，夫既虽有一二之里证，而但令脉浮，则知是太阴之邪势，尤浅而为激于表者也，于是乎，导之于汗于表者也，故曰可发汗，宜桂枝汤也，夫盖本篇及少阴，与有发汗之略，于本篇，则以桂枝汤发汗之，于少阴，则以麻黄附子细辛汤，及麻黄附子甘草汤，微发汗之，此其虽均为发汗，而异之方法者，不可不辨矣，夫太阴之于证，为之阴之始也，故于其轻者，则病势有尚顾阳地者也，此乃所以令脉浮也，于是乎，于其治法，亦欲化之阳邪而导于汗于表者也，是所以以桂枝汤也，于少阴则既已绝粹于阴地者也，是故纵令其不重者，不必得化之于阳邪，惟是微发之馀势耳，是乃所以以麻黄附子细辛汤，及麻黄附子甘草汤也）。
自利不渴者，属太阴，以其藏有寒故也，当温之，宜服四逆辈。
（此当合前条为一条，岂发圈别之哉，盖自利不渴者，为之太阴定证也，而今曰属太阴也者，不能无疑焉，虽然，此于其意趣也，前以对桂枝汤之脉浮者，后以对少阴之自利而渴者，要使太阴之位地，弘之于前后也，故曰属太阴也，以顾之前后者也，又按以其已下六字，及当温已下八字，疑后人之旁注，误混正文者矣乎）。
伤寒，脉浮而缓，手足自温者，系在太阴，太阴当发身黄，若小便自利者，不能发黄，至七八日，虽暴烦，下利日十馀行，必自止，以脾家实，腐秽当去故也。
（此既举之阳明篇，惟至七八日以下，异其文，彼则作至七八日大便硬者，为阳明病也，此则以至七八日之变，期之太阴之下利，然则就不能发黄之变，一归之内实，一归之内虚，虽其义似可论，岂不胶柱乎，且也，误发黄之来由，复失其位地，亦胡可据以征乎哉，说已具于阳明篇，则今又不赘矣）。
本太阳病，医反下之，因尔腹满时痛者，属太阴也，桂枝加芍药汤主之。
（此其于冒首也，欲协篇法，故以一本字，冠太阳病也，盖太阳之为证，不可固下之，而误下之，故曰医反也，此以其下之之耗里气，而俄现腹满时痛者也，故曰因尔也，尔而通，若夫假令太阳证尚不解，而发若腹满时痛，则为之邪气已駸于太阴也，况于太阳证已解者乎，修治应皆在于太阴耳，故曰属太阴也，且夫桂枝加芍药汤之于方也，与建中汤，聊有浅深之分，故今虽为腹满时痛，而未必及腹中拘急拘挛可知矣，若此而备拘急拘挛之比，则直为之建中汤，可亦准知矣）。
大实痛者，桂枝加大黄汤主之。
（此直属上条而言之者也，何圈而域之为乎，大实，言大便不通也，千金翼，作大便实，可以征矣，痛，即上之所谓时痛之言也，夫既虽腹满时痛之均上之所论，而以大便不通为之别者也，然则较之于桂枝加芍药汤，则尚据实者也，虽既据实，而无热候之从之，则不得不协精虚，亦复可知矣，故今取之于虚实间，而行桂枝加芍药加大黄汤者也）。
桂枝加芍药汤方　于桂枝汤方内，加芍药三两，余依桂枝汤法。
桂枝加大黄汤方　于桂枝加芍药汤方内，加大黄一两，余依桂枝汤法。
太阴为病，脉弱，其人续自便利，设当行大黄芍药者，宜减之，以其人胃气弱易动故也。
（此条，解桂枝加芍药加大黄汤者也，而其意义与本条背驰矣，恐是后人之撰次耳）。


卷七  ——————————————————————————————————————————————————————————————————————————————————————————

辨少阴病脉证并治第七  ***************************
（少阴也者，阴之中，而亦以胃之中央，为其位也，而比之太阴，则既已深矣，太阴尚且以虚寒为之态，况于少阴乎，盖少阴之于候，既见虚寒之机，于脉与形状者也，是乃所以提头曰脉微细但欲寐也，此为之少阴之标也，自利而渴，腹满腹痛，身体疼重，手足寒者，即为之少阴之正证也，如反发热脉沉，及口中和，其背恶寒者，少阴之始也，如利不止，厥逆无脉，乾呕烦者，少阴之终也，甘草汤，桔梗汤，猪肤汤之出于一时之权法乎，四逆散，猪苓汤，大承气汤之象于本位乎，四逆汤，通脉四逆汤之论之归趣乎，错综具列，而差其转机者也，岂其可不推弘乎哉）。
少阴之为病，脉微细，但欲寐也。
（盖少阴之为候也，以邪气之故，专致精气衰败也，是故，先举于精气衰败之脉与形状，于提头于此，而以标式于少阴之通篇者也，凡脉之于微细，精液虚耗之由矣，夫既三阳以浮为经脉，则自知三阴亦以沉为经脉也，然则此于是微细也，为沉微细，自可准知焉，而今略沉而唯标微细者，此欲使人知于未沉之场，亦将有少阴之机也，但欲寐，是即活气不充之状也，凡人之机密，得其常者无他，以活气充满也，而今精液虚耗，则活气随而衰败，虽欲无寐得乎，已如此则精液活气之于衰败，如洞视然矣，是岂非论少阴之标式乎，且夫少阴之于定证也，固伙矣，而今约之脉微细但欲寐者，犹阳明之于提头，但标胃家实，而略之诸证矣乎，概但异虚实内外主客之分耳，盖阳位之于候，自专于外，故若临外候之不轻，则未及阳明者，亦或眩惑者，当有之矣，以是乎，唯标胃家实之里，而略凡之外候，以要不遽断之于外候，而必应征胃家实于里，而后以断之于阳明也，盖阴位之于候，自专于里，故若临里证之不轻，则未及少阴者，亦或眩惑者，亦当有之矣，以是乎，唯标脉微细，但欲寐之外候，而略凡之里证，以要不遽断之于里证，而必应征其脉与形状之出于精气衰败于外，而后以断之于少阴也，此为之论之活意也，学士其察诸）。
少阴病，欲吐不吐，心烦但欲寐，五六日，自利而渴者，属少阴也，虚故引水自救，若小便色白者，少阴病形悉具，小便白者，以下焦虚有寒，不能制水，　故令色白也。
此条，论少阴之初中终三等者也，欲吐不吐，心烦，但欲寐者，此阴邪未纵横之动势为之者也，乾姜附子汤，及茯苓四逆汤之所任也，而为之少阴之初也，过之以往五六日，自利而渴者，已接彼厥阴之自利消渴者也，故曰属少阴，以对厥阴者也，是乃真武汤，白通汤之所主也，而为之少阴之终也，夫既初于欲吐不吐心烦但欲寐，而终于五六日自利而渴者，则其五六日之间，不可必徒然而过矣，当有附子汤等之证候，可亦以准知焉，而为之少阴之中也，可见少阴初中终之三等，备得而尽焉，虚故已下七句，盖后人之脚注耳）。
病人，脉阴阳俱紧，反汗出者，亡阳也，此属少阴，法当咽痛，而复吐利。
（按阴阳不以通义言之，观之于曰此属少阴，则所谓营卫浮沉之意耳，且也以咽痛，归于少阴者，亦失通义矣）。
少阴病，咳而下利，讝语者，被火气劫故也，小便必难，以强责少阴汗也。
（此盖后人据真武汤，或猪苓汤，而发之臆断者也）。
少阴病，脉细沉数，病为在里，不可发汗。
（此盖后人据后条脉微不可发汗，而附其所窥也，未知少阴之皆尽里，而发汗之之有故者也，岂其足论乎哉）。
少阴病，脉微，不可发汗，亡阳故也，阳已虚，尺脉弱涩者，复不可下之。
（此条，为麻黄附子细辛汤，及甘草汤，发之例者也，不可发汗者，言不可与麻黄附子细辛汤，及麻黄附子甘草汤也，夫少阴之于微发汗也，应于脉未微之场也，若脉已微，则为之专精液衰耗也，即真武附子之所与也，岂得导之于表于汗乎哉，亡阳已下四句，亦后之附说耳）。
少阴病，脉紧至七八日，自下利，脉暴微，手足反温，脉紧反去者，为欲解也，虽烦，下利必自愈。
（下利脉暴微，岂其缓证乎，而期其自欲解，聊以手足温与脉紧反去者，可谓殊不知机活者也）。
少阴病，下利，若利自止，恶寒而踡卧，手足温者，可治。
少阴病，恶寒而踡，时自烦，欲去衣被者，可治。
（按皆是极阴转阳之口气，大背本论之旨者也）。
少阴中风，脉阳微阴浮者，为欲愈。
（措证候，而拘泥脉法者，盖似叔和之家说矣）。
少阴病，欲解时，从子至寅上。
（说已见于前篇）。
少阴病，吐利，手足不逆冷，反发热者，不死，脉不至者，灸少阴七壮。
（此亦极阴转阳之言耳，脉不至，所谓阴气有馀之意也）。
少阴病，八九日，一身手足尽热者，以热在膀胱，必便血也。
（按此为桃核承气汤，抵当汤等论之者乎，而今标之此篇，冒少阴病者，尤为无谓也，是当有所误矣）。
少阴病，但厥无汗，而强发之，必动其血，未知从何道出，或从口鼻，或从目出，是名下厥上竭，为难治。
（按口鼻目中出血者，病道坏乱之变，或为之乎，是乃由于元精虚竭，则曰名下厥上竭为难治者，盖有以乎哉，虽然，辞气非正文，岂其足究论焉乎）。
少阴病，恶寒，身踡而利，手足逆冷者，不治。
（此对所谓恶寒而踡卧，手足温者可治，而论其不治者也，盖亦阴有馀之辞气耳）。
少阴病，吐利，躁烦，四逆者死。
（按虽吐利渴之在于少阴，而如躁烦四逆，则已为之厥阴极地也，然则此于其吐利，亦非其旧，已归吐利消渴之场必矣，而今标之此篇，曰少阴病者，欲使人知少阴之转机如是迅速也，此于是烦躁也，与乾姜附子汤，及茯苓四逆汤之烦躁，自异矣，彼则出于阴邪欲駸于重地之动势也，故必先于诸证焉，此则精神将谢之动势之所为也，故必后于诸证焉，是故先诸证者，证备则反自止，后诸证者，直接死地，故曰躁烦四逆者死也，以是乎知四逆汤，通脉四逆汤之不论及躁烦者，宜也乎矣）。
少阴病，下利止，而头眩，时时自冒者，死。
少阴病，四逆恶寒而身踡脉不至，不烦而躁者，死。
（二条，皆后人效上条，而发臆见者也乎，岂其足据而论乎哉）。
少阴病，六七日，息高者死。
（少阴之于六七日也，精虚之场矣，是故气息细少者，固其处矣，而今气息高大者何哉，盖津液之于虚极也，元气失所御，必凑其源，终使气息高大也，是乃所以发一大息于终焉之阶也，故曰死也）。
少阴病，脉微细沉，但欲寐，汗出不烦，自欲吐，至五六日，自利，复烦躁，不得卧寐者死。
（按此条之所论，已备于吐利躁烦四逆者死条，则亦胡赘之乎，后人之辞气明矣乎）。
少阴病，始得之，反发热，脉沉者，麻黄附子细辛汤主之。
（凡发少阴病证者，以历三阳一阴之转机为常矣，此条所论，特不然矣，以直始少阴者论之也，故曰始得之也，夫既病始萌于兹也，虽其精气固虚，而较之彼历三阳一阴来者，则其虚尚未甚者也，故今聊有精邪相竞于里之变也，盖精气之满躯壳乎，表里固一于其机，是故里气摇动，则表气亦随播动，是乃所以出发热之由也，以是乎，标脉沉，示邪气已位于少阴，以异之发热之出于邪气扬达者也，然则与所谓外热者，有大同小异之差也，彼则精气耗散之势所令然也，此则但表气摇动之所出也，不可不辨别矣，夫盖虽邪气位于少阴，而以精气摇动之变，现若发热，则足察里气之透表也，于是乎，以麻黄附子细辛汤，导里邪于表于微发汗者也，是即导之于其有路之一活法也，今不曰微发汗者，盖让之后条，而略于此也，反也者，对少阴本位，又顾脉沉言之也）。
麻黄附子细辛汤方　麻黄（二两）　细辛（二两）　附子（一枚）　上三味，以水一斗，先煮麻黄，减二升，去上沫，内药，煮取三升，去滓温服一升，日三服。
少阴病，得之二三日，麻黄附子甘草汤，微发汗，以二三日无里证，故微发汗也。
（此乃前条一步之变，而证与治法，皆效前条之式者也，是故，为让其脉证于彼，而略于此也，夫既观于略其脉证，而但标得之二三日，则彼所谓反发热脉沉之状态，不严然而全备，自可知矣，虽然，今复以此汤，微发汗，则知尚在于反发热脉沉之郭内也，始得之之全备发热脉沉，与得之二三日之不全备发热脉沉，亦是自然之势也，不可不察矣，又按，上条但举脉证，而让微发汗于此条，此条但举微发汗，而让脉证于上条，互略而全其意，为之互文之活法也，以二三日以下十一字，后人未辨于少阴为微发汗之义，谩属注文者也）。
麻黄附子甘草汤方　麻黄（二两）　甘草（二两）　附子（一枚）　上三味，以水七升，先煮麻黄一两沸，去上沫，内诸药，煮取三升，去滓，温服一升，日三服。
少阴病，得之二三日以上，心中烦，不得卧，黄连阿胶汤主之。
（此于其二三日也，既与麻黄附子细辛汤，及麻黄附子甘草汤，而挽回阴邪于此者也，以上犹以后也，夫虽既邪气翻于心胸，而精虚何为得卒复乎，于是乎，邪势必通彻于心里，此所以出心中烦也，心中烦之据精虚乎，徐侧身而堪之，所以曰不得卧也，然则于是证方也，阴阳互不偏者，而于虚实间者也，小柴胡汤之心烦，及胸中烦之偏在于实地者，与小建中汤之心中悸而烦之偏在于虚地者，岂可混同乎，不可不参考以知其异别矣，按卧下，恐脱者字）。
黄连阿胶汤方　黄连（四两）　黄芩（一两）　芍药（二两）　鸡子黄（二枚）　阿胶（三两）　上五味，以水五升，先煮三物，取二升，去滓，内胶烊尽，小冷，内鸡子黄，搅令相得，温服七合，日三服。
少阴病，得之一二日，口中和，其背恶寒者，当灸之，附子汤主之。
（按此条对麻黄附子细辛汤，及麻黄附子甘草汤，而欲异之初，故曰得之一二日也，夫附子汤之于证也，本于津液凝滞也，盖津液之于凝滞，有虚实之分矣，实热为之证者，于白虎汤乎见之，虚寒为之证者，于此汤乎见之，今也所论，最在于附子汤之初位，而未悉备其面目者也，是故，易大疑似于实热为之证者，于是乎，先标口中和，以示无燥实之候也，和也者，调和之谓也，其背恶寒者，以邪未纵横于少阴地位之故，其势自耸于肩背之所为也，以是乎，可益知是汤之殊在其初位，而未悉备其面目也，然则比之后条之津液凝滞于内外者，则尚未专于内者乎矣，当灸之三字，盖后人备试用者，误混正文者也）。
附子汤方　附子（二枚）　茯苓（三两）　人参（二两）　白术（四两）　芍药（三两）　上五味，以水八升，煮取三升，去滓，温服一升，日三服。
少阴病，身体痛，手足寒，骨节痛，脉沉者，附子汤主之。
（此承前条，而复论附子汤之在正中者也，夫附子汤之于正中也，表里之津液，为邪凝滞者也，是故，举身体痛手足寒，以证表之凝滞，举骨节痛脉沉，以证里之凝滞者也，夫盖身体痛，骨节痛之为证也，有阴阳虚实之分而存矣，不可不辨也，其于阳实乎，必有热候及脉浮之随焉，其于阴虚乎，必有寒候及脉沉之随焉，以是乎，今属身体痛，以手足寒，属骨节痛，以脉沉，此乃欲别之于彼身体痛，骨节痛之于头痛发热脉浮无汗之比者也，手足寒，病者自觉其寒冷而已，与厥冷厥逆之以外候谓之者自异矣，又按，附子汤之于证方也，对应于真武汤，而但异岐流耳，然则为以正变轻重论之乎，曰否，此是二汤相与少阴之正脉证，而唯有邪气之缓急，与精气之刚柔之异耳，是故于真武汤，则邪气虽不急，而精气已柔弱矣，于附子汤，则邪气虽不缓，而精气尚刚强矣，缓之于柔，与急之于刚，参考以揆度于所其对应，则惟是异岐流耳，岂容正变轻重之论耶）。
少阴病，下利便脓血者，桃花汤主之。
（此条论桃花汤之方意者也，盖桃花之于方也，惟是止便脓血耳，岂与及于少阴病之下利乎矣，而今冠少阴病下利，而以论便脓血者，何哉，曰便道出血者，殊为急征矣，是故先弃少阴之下利而壹但疗便脓血，脓血既止，而后复当投少阴之治耳，方后所谓若一服愈，余勿服，是足以益征于桃花汤之方略于一时也，夫既少阴之并便脓血者，尚然矣，况于三阳及太阴之若并便脓血者，疗之必在于是汤也，亦可准知焉矣）。
桃花汤方　赤石脂（一斤）　乾姜（一两）　粳米（一升）　上三味，以水七升，煮米令熟，去滓，温服七合，内赤石脂末方寸匕，日三服，若一服愈，余勿服。
（按赤石脂一斤，非谓一剂之量数，但所备之大概耳，如其量数，则方后所谓内赤石脂末方寸匕者即是也，方寸匕，概三两馀也，曰上三味者，凡数之也，犹白散之曰件三味也，所其煎煮，但乾姜粳米二味已，温服，当作分温）。
少阴病，二三日，至四五日，腹痛，小便不利，下利不止，便脓血者，桃花汤主之。
（此条，论桃花汤之所置也，腹痛，小便不利，下利不止，此即真武汤之候，而不固与桃花汤，而今有便脓血之不可忽者，则先与桃花汤，以疗便脓血为式矣，既而便脓血止，则更与真武汤之为式也，亦可知矣，真武汤之解，具于本条，可即以稽矣）。
少阴病，下利，便脓血者，可刺。
（后人据桃花汤，论之试用者，误出于此者也乎）。
小阴病，吐利，手足厥冷，烦躁欲死者，吴茱萸汤主之。
（按以少阴病标之者，非以本位言之，但以外候之似于少阴言之也，盖吴茱萸汤之为证也，邪气郁于心胃间，而为之诸证者也，以是乎，表里上下之气，卒然而不和，此所以为吐利以下之诸变也，夫然故，手足厥冷，以状乎表气孤而不舒也，烦躁欲死，以状乎里气郁而不泻也，是故问之病位，则为虚实间也，抑虚实间之于位也，有象实候者，又有像虚候者，今也，论像虚候者，以对彼阳明篇所谓像实候者，弘之变者也，若夫徒採收之诸证于阴虚之本位，则所谓少阴病，吐利躁烦，四逆者死，即是也，岂吴茱萸汤之所任乎哉，又按，手足厥冷，宋板作手足逆冷，千金翼，作手足厥逆，义各通矣）。
少阴病，下利，咽痛，胸满心烦者，猪肤汤主之。
（猪肤汤之于证方也，邪气既谢而本于津液涸竭者也，是故，今曰少阴病下利者，专过去而言之也，不曰后者，以或连及于今也，夫既下利之专于过去也，精液必不得不随而涸渴矣，以是乎，虚气凑上部，遂为咽痛以下之诸证也，然则此于是诸证也，非邪气位于心胸之所令也，彰彰而明哉，是故，今设之治方也，惟在润其涸渴，涸渴既润，则虚气何为得不谢耶，是乃所以处置是汤于兹也。
猪肤汤方　猪肤（一斤）　上一味，以水一斗，煮取五升，去滓，加白蜜一升，白粉五合，熬香，和相得，温分六服。
肤谓肌肤也，油腻之所聚，故取用之，白粉，汤液本草曰，白米粉也，得之矣。
少阴病，二三日，咽痛者，可与甘草汤，不差者，与桔梗汤。
（标曰少阴病二三日者，犹如麻黄附子甘草汤，曰少阴病得之二三日也，皆以少阴证未具备者言之也，是故彼则论精气相竞之变，以为发热者，此则论寒邪上攻之变，以为咽痛者也，盖咽痛之为证也，其所由有寒热之分矣，由于热者，必当阳候从焉，三阳未论及咽痛者，盖略之也，由于寒者，必当阴候从焉，此条之所论即是也，然则虽均为咽痛，而异寒热之分也，如此矣，虽然，凡为咽痛者，职由于气液不和则一也，故今谋之治也，暂措其寒热之不易治者，而先治气液不和之易治者，此即先标后本之权法也，所以有甘草汤，桔梗汤之设也，夫既与甘草汤桔梗汤，治其咽痛，而后直即少阴之面目而治之，亦为之法也，咽痛之于少阴病，尚且然矣，况于三阳及太阴者乎，亦犹如桃花汤之以少阴病下利便脓血，而准于三阳一阴之下利便脓血也，今也，举咽痛一证，而期以甘草桔梗之二汤，而不论之异别者何哉，盖咽喉之不可洞视固矣，故先与药而稍足酌知其消息也，是乃所以先与甘草汤也，夫盖甘草汤之于方意也，但在舒缓于气液也，若夫于气液不和之遂不泻乎，或酿成微肿，则固非甘草汤之所奏效也，故曰不差者，与桔梗汤也，由是推之，则自知桔梗汤之排达于津液拥滞成肿者也）。
●甘草汤方　甘草（二两）　上一味，以水三升，煮取一升半，去滓，温服七合，日二服。
●桔梗汤方　桔梗（一两）　甘草（二两）　上二味，以水三升，煮取一升，去滓，分温再服。
少阴病，咽中伤生疮，能不语言，声不出者，苦酒汤主之。
（此即甘草汤，桔梗汤之所渐及也，盖津液拥肿之为脓化者，即疮也，伤，伤烂也，此文当云咽中生疮伤，而曰咽中伤生疮者，以诊候书之也，夫咽喉之生疮也，应以咽中伤烂而喷血脓征之耳，故及之也，不能语言，声不出者二句，是可以察生疮肿之轻重缓急尔，必非一病人而备之之谓也）。
●苦酒汤方　半夏（十四枚）　鸡子（一枚）　上二味，内半夏，著苦酒中，以鸡子壳置刀鐶中安火上令三沸，去滓，少少含咽之，不差，更作三剂。
（以鸡子壳，置刀鐶中，以易应草卒言之也，本邦俗不常贮刀鐶，岂为得草卒之便耶，不如以陶器作之之便，而且容易耳，苦酒，酢也，苦酒一合，盛之陶器，渍锉细半夏三两，须臾，投鸡子白，令相得，安火上，令三沸，漉去半夏，频频含咽之）。
少阴病，咽中痛，半夏散及汤主之　。
●半夏散及汤方　半夏　桂枝　甘草（各等分）　已上三味，各别捣筛，已合治之，白饮和，服方寸匕，日三服，若不能散服者，以水一升煎七沸，内散两方寸匕，更煎三沸，下火令小冷，少少咽之。
（按证方恐非本论之旧矣，后人对甘草汤，桔梗汤，而备之试用者，混出于兹耶，然今适与试之咽痛之本于痰饮者，奏效验者亦有之矣，然则虽方之不古，而暂存而供使用，亦胡不可乎哉）。
少阴病，下利，白通汤主之。
（病在少阴之地位，而下利为之主证者，为之白通汤也，故曰，少阴病，下利，白通汤主之也，盖白通汤之于证也，以其轻者论之，则无论于下利一证者，尚且在真武汤，附子汤之面目，而下利已胜馀证者，亦为之白通汤初也，以其重者论之，则无论于白通加猪胆汁汤之证，脉微而下利不止者，即白通汤之终也，今也，此条标下利一证，而不举馀证者，将欲包裹轻重初终，而全白通汤之方意也）。
●白通汤方　葱白（四茎）　乾姜（一两）　附子（一枚）　上三味，以水三升，煮取一升，去滓，分温再服。
少阴病，下利脉微者，与白通汤，利不止，厥逆无脉，乾呕烦者，白通加猪胆汁汤主之，服汤，脉暴出者死，微续者生。
（以为下利，故脉已及于微者，为之白通汤也，盖脉之于微，四逆汤亦有之矣，虽然，彼则里虚平等，而其脉微者也，此则以被劫下利，故使脉及于微者也，以是乎，四逆为清穀，白通于溏泄，亦可足以推精虚之多少，与邪气之轻重也，乃今下利脉微者，而与白通汤乎，其势堪其任者，与之则必愈矣，若于其势之已不堪其任者，则下利不啻不止，必遂成以下之变也，厥逆无脉，乾呕烦者，此皆精气一旦而凌劫于下利之所为也，其既至于此乎，馀证尽根起乎利不止，则与夫四逆汤之精气既耗散于上下四表者，大异矣，此乃所以尚不移白通之方，而加以人尿猪胆汁也，夫盖白通加猪胆汁汤之于证方也，问之于外，则如与厥阴无别然矣，虽然，推之于内，则未及厥阴，尚在少阴之极地也，如前之所论矣，岂可不辨别哉，抑白通加猪胆汁汤之于证也，尤为笃危之极也，故不待转厥阴，而有死生大机之兆矣，于是发之脉式曰，脉暴出者死，微续者生也，暴出，略暴断，微续，略微出，互文法相得而全矣，按千金翼，与作服，亦通）。
白通加猪胆汁汤方　葱白（四茎）　乾姜（一两）　附子（一枚）　人尿（五合）　猪胆汁（一合）　已上三味，以水三升，煮取一升，去滓内胆汁，人尿，和令相得，分温再服，若无胆，亦可用。
（人尿，童男者良，余屡试用人尿，滋润降伏之功，殊最于诸品矣，朱震亨云，滋润降火甚速，辞气虽不古，而足克充人尿之功也，若无胆亦可用六字，后人之所附录也）。
少阴病，二三日不已，至四五日，腹痛，小便不利，四肢沉重疼痛，自下利者。
（此为有水气，其人或咳，或小便利，或下利，或呕者，真武汤主之。
此承麻黄附子细辛汤，及麻黄附子甘草汤发之也，夫既四五日之于今也，津液为邪气凝滞，其势欲益张大，此所以为腹痛也，津液虚而机活弛矣，水道必当不利，此乃小便不利之由也，小便不利之既有滞水乎，必当先充之四肢，所以出于四肢沉重疼痛也，夫既水之凭精虚乎，先充之外，而后压里，是其必然也，可知自下利之出焉，今也，欲论下利之主出水气，而异之于厥阴之精夺下利者，故发式之辞曰，此为有水气也，盖真武汤之定候止于此，以下所论，皆是兼证耳，咳者，由于膈里畜痰饮也，小便利，即以是汤之初地言之，或下利可疑，定候既举之，岂复赘之哉，谨推文意，或下利，或呕者二句，合为一句，补不字，削下或字，代而字，作或不下利而呕者，其义可法矣，何则此欲论水气内压之不下陷而上攻者也，盖下陷上攻之异别，自归水气内压之轻重多少，复亦可思诸）。
真武汤方　茯苓（三两）　芍药（三两）　生姜（三两）　白术（二两）　附子（一枚）。
上五味，以水八升，煮取三升，去滓，温服七合，日三服，后加减法，若咳者，加五味子半斤，细辛乾姜各一两，若小便利者，去茯苓，若下利者，去芍药，加乾姜二两，若呕者去附子，加生姜，足前成半斤。
（后加减法以下，盖后人之所录，说已见小青龙汤条下）。
少阴病，下利清穀，里寒外热，手足厥逆，脉微欲绝，身反不恶寒，其人面赤色，或腹痛，或乾呕，或咽痛，或利止脉不出者，通脉四逆汤主之。
（是之证方，在于厥阴者也，而今举之此篇，标以少阴病者，欲示少阴之转机骏速而无馀裕也，然则本篇所论之真武附子，亦有卒尔归于兹者，自可察知焉，下利清穀解，已详于前，里寒，言腹里有虚寒也，盖腹里之于虚寒也，虽固临而不可视之，而推之以下利清穀，则如洞视然矣，故清穀里寒以接文也，外热者，精气奔命之所为也，当于头面心腹诊之也，后之所谓散阳是也，厥逆者，言厥冷之溯逆也，脉微欲绝者，精液耗散之殊太甚也，欲，如清便欲自可之欲也，身反不恶寒，凡恶寒之为证，虽皆本精虚，而今既至精夺之极，故精神无觉恶寒之活也，故曰反也，是之诸证，为之脉通四逆汤之定证也，其人以下，亦皆兼证耳，面上疑脱或字，面赤色，亦外热之一状，态耳，宋板，作面色赤，亦通，或腹痛，以是汤之初地言之也，或乾呕，或咽痛，皆虚气上腾之所为也，盖咽痛之为证，于少阴则先与甘草汤，桔梗汤，而后治其本证，今也，病既迫笃危，岂暇先治咽痛乎哉，是乃所以不移本剂也，或利止脉不出者，此以用通脉之未足者言之，且复对白通加猪胆汁汤而驳之也，夫通脉之于方也，挽回于精液耗虚，活气微乏也，以是乎，虽下利止，而其脉不出，则须连用本剂耳矣，与彼白通汤之主制下利一证，而谈病之进退者果异矣）。
●通脉四逆汤方　甘草（二两）　附子（一枚）　乾姜（三两）　上三味，以水三升，煮取一升二合，去滓，分温再服，其脉即出者愈，后加减法，面色赤者，加葱九茎，腹中痛者，去葱，加芍药二两，呕者，加生姜二两，咽痛者，去芍药加桔梗一两，利止脉不出者，去桔梗，加人参二两。
（附子一枚，宋板作大者一枚，若不然，则与四逆汤无差别，通脉之称，才归于乾姜之多已，岂其然乎，可知宋板是矣，大者一枚，概准三枚，通脉之称，于是乎可见焉，即出者，言即出连续也，乃微出微续之义，而与彼暴出暴断者，固不同矣，后加减法，亦当效上之所言耳）。
少阴病，四逆，其人或咳，或悸，或小便不利，或腹中痛，或泄利下重者，四逆散主之。
（斥曰少阴病者，非以本位言之，唯以外候之象于少阴言之也，盖逆散之为证也，病位心胃之间，而据精虚者也，是故论之位，则为虚实间也，夫然故虽有虚而未至为内陷矣，虽有实，而复不为扬达矣，虚实互相待，而壅塞乎心胃间，遂使上下内外，阻隔其运用也，是乃所以现四逆之由也，盖四逆者，与厥逆同，而亦厥之所归趣也，今举其归趣者，以欲包之比类也，不可必拘泥四逆耳矣，其人以下，皆复兼证也，或咳或悸，出于胸膈畜饮也，或小便不利，或腹中痛，由于水气失分利也，或泄利下重者，腹中不和之所为也，夫盖下利之于泄利与下重也，固异其分也，泄利，溏泄之谓，而乃取之虚候，下重，后重之谓，而乃取之实候，此为之其式例也，而今连之一句，混论其分者，是即将欲以四逆散之位于虚实间，故使知其候法亦跨于虚实如此也）。
●四逆散方　甘草　枳实　柴胡　芍药　上四味各十分，捣筛，白饮和，服方寸匕，日三服，后加减法，咳者，加五味子乾姜各五分，并主下利，悸者，加桂枝五分，小便不利者，加茯苓五分，腹中痛者，加附子一枚，泄利下重者，先以水五升，煮薤白三升，煮取三升，去滓，以散三方寸匕，内汤中，煮取一升半，分温再服。
（或人谓四逆散，是直散服四逆汤者也云云，是殊不知本论之读法也，凡论中证方如不相从者，岂唯此而已哉，往往有之矣，虽然，照临之证方，则病位自不得不辨，病位既辨，则其因来亦从而明矣，于是乎，证之正变，治之主客，可晓然而指点之矣，奚为拘泥于一证候于一因来焉乎哉，按以散服为法者，亦犹五苓散之方意也，后加减法，亦当效前之所言耳矣）。
少阴病，下利六七日，咳而呕渴，心烦不得眠者，猪苓汤主之。
（斥曰少阴病者，与四逆散曰少阴病，正同其义，亦唯以候法之象于少阴言之也，盖猪苓汤之于证也，水气在于虚实间者也，于是乎，或有象实候者，或有象虚候者，阳明篇，既举象实候者，而详悉之，今复举象虚候者于此，以全虚实间之意也，下利六七日，下焦有滞水之所令也，虽既滞水之为不利，而以未事虚耗，故为现其动势于阳地者也，咳以下之证即是也，若夫其动势之于阴地乎，即为之真武汤，可以准知焉，咳者，水热迫于上部之所为也，呕渴，出于咳之动势，故曰而也，心烦不得眠者，水热之势，郁心之所为也，是之心烦，未备其情状，但以不得眠认之者也，正与乾姜附子汤曰烦躁不得眠同之文意也）。
少阴病，得之二三日，口燥咽乾者，急下之，宜大承气汤。
（此于是病位也，尚在阳明者也，而今以少阴病标之者，亦唯以其外候言之也，以下二条冒少阴病者，亦皆效之，此于是证也，以其始论之，则邪气实于表里，而见阳明本证者也，既而至此乎，以精气生隙，故邪气悉凑于里，候之于外表，则其可见者但虚态而已，是岂非似于少阴耶，虽然，以其未专精虚乎，里气尚有所振也，是乃所以未归于虚地，而尚系在于实地也，是故举口燥咽乾，以证其里之在于实地也，夫盖咽口者，里之窍口也，今为窥内实于兹者，以无由以他证窥之也，可知此条之机变，亘于不常矣，急下之对续至不可下者也，以下二条，所谓急下之，亦当效之耳）。
少阴病，自利清水，色纯青，心下必痛，口乾燥者，急下之，宜大承气汤。
（此承上条，论一步之剧者也，是故其里有实邪也，如上之所论也，邪气虽深乎，精气虽虚乎，以其未归于虚地，邪势尚上攻焉，与彼饮食之新入者，必分争于心下，于是乎，为心下必痛也，必字有意致，不可忽视矣，夫既饮食之为邪气腐于心下乎，虽入胃，而不能化为液矣，直下流而为自利清水，色纯青也，清，圊也，自利清水者，谓无粪而利纯青水也，纯青者，水液为热毒所被化也，今也，所序之证候，皆虽在实地，而但临之外貌，则如在虚地然矣，故复举口乾燥者，以断之于实地者也，口乾燥，与口燥咽乾，无异矣，文唯有精粗耳，精粗之间，亦可自求病证有等级也耶）。
少阴病，六七日，腹胀不大便者，急下之，宜大承气汤。
（此条之所论，虽均在表虚里实，比之上二条，则其虚寝少者也，故虽其外有虚候，而尚为腹胀不大便者也，是乃带阳明之馀响者也，夫既此条之轻，尚以腹胀不大便，征之内实，彼条之重，才以窍口，征之内实，轻重难易之分，须探寻矣，且夫论至六七日之轻者，以对彼在二三日之重者，错综示之义，以要使人莫胶柱于诊察之间也，以上三条所论，皆大承气汤之权法也，故皆曰宜也，何混之论其定证者之为乎哉）。
少阴病，脉沉者，急温之，宜四逆汤。
（牵引上三条来，而曰少阴病也，于彼则以似本位言之，于此则以已归本位言之，是乃欲示似与归之际，迅速不容发，故及之也，脉沉，以本位言之也，是故以或微或细，及涩势，当断之里虚也，于上三条，则脉沉亦不得谓无之，虽然，以或紧或弦，及滑势，当断之里实也，急温之，顾急下之也，盖温之于里虚，下之于里实，固异其分，虽然实之终殆接虚，虚之始亦果接实，则虚乎实乎，转机迅速，而如不可视然矣，故曰急温之也，且也，四逆汤而曰宜者，明非其定候也，既知非其定候，而亦复足知诸凡附子剂，自有与于兹者也）。
少阴病，饮食入口则吐，心中温温，欲吐复不能吐，始得之，手足寒，脉弦迟者，此胸中实，不可下也，当吐之，若膈上有寒饮，乾呕者，不可吐也，急温之，宜四逆汤。
（标曰少阴病者，以手足寒言之也，饮食入口则吐，心中温温欲吐，复不能吐，是皆内实之候也，若夫并之，以腹中之诸证，则不得不直为承气汤也，虽然，手足寒脉弦迟，从始存今，则彰然明哉，实之在胸中者，而非在腹中者也，故曰不可下也，当吐之也，是即与瓜蒂散之言也，若膈上有寒饮者，此顾实饮，而论虚饮也，盖饮之虽一，而或瓜蒂以吐之，或四逆以温之，其分唯在病者之虚实而已，岂问饮之如何，而左右之为乎哉，乾呕者，虚气迫于上部之所为也，其候虽大类心中温温，欲吐复不能吐，而无有饮食人入口则吐之实候也，胡其混之哉，故曰不可吐也，急温之也，曰急，曰宜者，亦当效上条之所言耳矣）。
少阴病，下利，脉微涩，呕而汗出，必数更衣，反少者，当温其上灸之。
（此盖后人据四逆汤，而发臆见者，谬传于此乎矣）。


卷八  ——————————————————————————————————————————————————————————————————————————————————————————

辨厥阴病脉证并治第八  ***************************
（厥阴也者，阴之终，而亦以胃之下柢，为其位也，乃三阳三阴之所归，而亦治法之所极也，死活之机，必划于此位焉，是故以津液漏脱精气耗虚，为其候也，四逆汤，通脉四逆汤之所论，即是也，按本篇之证方，盖止于此而已，其他所载，如乌梅圆，白虎汤，当归四逆汤，茯苓甘草汤，乾姜黄连黄芩人参汤，白头翁汤，栀子豉汤，吴茱萸汤，小柴胡汤者，皆非本篇之证方，但假本篇，以论其机活者也，不可不精究矣）。
（厥阴之为病，消渴，气上撞心，心中疼热，饥而不饮食，食则吐蛔，下之利不止）。
厥阴之为证也，笃危之极矣，病至斯而无所复之矣，死活之机，无不必现之于津液耗损，精气衰弱之多寡矣，须慎而致思焉，消渴，出于津液枯竭也，五苓散亦曰消渴，此虽一其所言，而大异其由者也，彼则水液为表热，被诱肌肉间，而一时使胃中枯竭之所为也，此则津液耗损，而阙其守无敢制水之机活之所令也，消渴之亘于彼此，推之内，则有其别也如此矣，不可不审辨也，气上撞心者，出于精气偏凑于心也，夫精气之在躯壳也，克使少活动，心亦使精气顺流者也，是故，心之将谢，精之将尽，尚且必相亲，于是乎，气上撞心也，撞者，如撞钟之撞，言筑动之甚也，心中疼热，本于心气衰弱也，盖心气之衰弱乎，其机用不能分配于体中，才残其舍，而欲复并衰精而振焉，于是乎，心中疼热者，疼者，痛之深也，属心中而言之者，可玩味焉，饥，以食少言之，非言病者之意矣，不欲食者，由于心精既虚，而不能运化于饮食也，食则以下二句，盖后人谩述之机变者也，不可从矣，又按此条主论心精虚脱之候，而不及处之治方者，何哉，曰四逆通脉之有及于兹者，固不俟论焉，若夫于真武附子之证，亦心精虚脱，既至于兹，则不得不直为之厥阴病，岂俟下利厥逆之比，而更认之厥阴已乎哉，然则此条所论，彰明哉，亦与真武汤，附子汤也，是乃所以不处方之意也，不可不熟虑矣）。
厥阴中风，脉微浮为欲愈，不浮为未愈。
（太阴篇所谓与太阴中风条，语气相均矣）。
厥阴病，欲解时，从丑至卯上。
（说既见于前）。
厥阴病，渴欲饮水者，少少与之愈。
（此盖后人误解厥阴之消渴者也，消渴之出于液夺，岂有与水愈之理哉，可谓妄矣）。
诸四逆厥者，不可下之，虚家亦然。
（四逆厥者，即四肢厥逆，而为之厥阴定候也，虽热之变亦有见厥者，而及于四肢厥逆者恐无之乎矣，而今例不可下者，岂敢有诠哉，虚家，言精脱之人也，下攻之不与于此也固矣，奚足以论焉哉）。
伤寒，先厥后发热而利者，必自止，见厥复利。
（此后人论寒之化热者，与热之归寒者，而牵强之于利止与不止者也，厥者，以寒候言之乎矣）。
伤寒，始发热六日，厥反九日而利，凡厥利者，当不能食，今反能食者，恐为除中，食以索饼，不发热者，知胃气尚在必愈，恐暴热来出而复去也，后三日脉之其热续在者，期之且日夜半愈，所以然者，本发热六日，厥反九日，复发热三日，并前六日，为九日，与厥相应，故期之且日夜半愈，后三日脉之而脉数，其热不罢者，此为热气有馀，必发痈脓也。
（厥热相对，期之日数，厥有馀者，归之于除中，热有馀者，归之于发痈脓，其说虽非不详悉而是后人之所撰也乎）。
伤寒，脉迟六七日，而反与黄芩汤，彻其热，脉迟为寒，今与黄芩汤，复除其热，腹中应冷，当不能食，今反能食，此名除中，必死。
（脉迟，亘于阴阳寒热尤有之矣，岂得概之于阴于寒哉，此深泥脉迟为寒，以立之论者也，亦非正义矣，胡其据之乎，医宗金鉴，六七日下，当有厥而下利四字云云，必不是矣，盖除中者，言食药除去于腹中，而不化为津液也）。
伤寒，先厥后发热，下利必自止，而反汗出，咽中痛者，其喉为痹，发热无汗，而利必自止，若不止必便脓血，便脓血者，其喉不痹。
伤寒，一二日至四五日，而厥者，必发热，前热者，后必厥，厥深者，热亦深，厥微者，热亦微，厥应下之，而反发汗者，必口伤烂赤。
伤寒，厥五日，热亦五日，设六日，当复厥，不厥者自愈，厥终不过五日，以热五日，故知自愈。
（以上三条，亦以厥与热立论，或概其转变，或期其日数，以量厥热之多少轻重，或论厥热相应者之自愈，皆是非正论之气格矣，出于后人之撰明矣）。
凡厥者，阴阳气不相顺接，便为厥，厥者，手足逆冷是也。
（此条例厥者，似则似矣，虽然，所谓阴阳气观之于曰不相顺接，则彰明哉，亦以气血营卫言之也，岂其医圣之旨然乎哉）。
伤寒，脉微而厥，至七八日，肤冷，其人躁，无暂安时者，此为藏厥，非为蛔厥也，蛔厥者，其人当吐蛔，令病者静而复时烦，此为藏寒蛔上入膈故烦，须臾复止得食而呕，又烦者，蛔闻食臭出，其人当自吐蛔，蛔厥者，乌梅圆主之，又主久利方。
（此条，先论藏厥之不可治者，次以蛔厥之可治者也，厥寒之既透于里者，是为藏厥也，为死证可知矣，脉微而厥以下五句，即藏厥之候也，千金翼，代非为蛔厥也五字，以死一字，亦可参考焉，夫盖蛔厥之于证也，必吐蛔，虽为烦躁，必有间断者也，故曰其人当吐蛔，令病者静而复时烦也，此其烦之有间断也，从蛔之动止，故曰此为藏寒蛔上入膈故烦，须臾复止也，得食而呕以下三句，说蛔之所以动止之由者也，玉函经，无又主久利方五字，又按此条证无规矩，方无定操，意趣亦晚近之所旨，皆非医圣之旧矣，夫蛔虫之生于藏也，以寒热虚实之故，其藏不理之所生也，然则当随寒热虚实之候，而施之治方耳，藏中既理，则蛔何为得稽留哉，于是乎，知制虫之剂之不出于古也，虽然，治疗之于道也，不可固胶柱矣，若于其变之变者，则宜先制蛔者，或有之乎矣，有则虽此条之不古，而亦暂存之，俟其变之变者，亦无大害乎矣，且也，制虫之在于变之变乎，岂唯止是证方乎，若蛔之于热位者，鹧鸪菜辈之所与，亦可知矣）。
●乌梅丸方　乌梅（三百个）　细辛（六两）　乾姜（十两）　黄连（一斤）　当归（四两）　附子（六两）　蜀椒（四两）　桂枝（六两）　人参（六两）　黄蘖（六两）。
上十味，异捣筛合治之，以苦酒，渍乌梅一宿，去核蒸之五升米下，饭熟捣成泥，和药令相得，内臼中，与蜜杵二千下，丸如梧桐子大，先食饮服十丸，日三服，稍加至二十丸，禁生冷滑物臭食等。
伤寒，热少厥微，指头寒，默默不饮食，烦躁数日，小便利，色白者，此热除也，欲得食，其病为愈，若厥而呕，胸胁烦满者，其后必便血。
（发论于热少厥微，而期其机变者，虽似可论，而皆无定准，恐非正文之体裁矣，岂其可据而论哉）。
病者，手足厥冷，言我不结胸，小腹满，按之痛者，此冷结在膀胱关元也。
（此条为四逆汤例之也，手足厥寒，状乎表气虚冷也，少腹满，按之痛者，状乎里气结滞也，夫既虽为里气结滞，而非阳实之比为之者，素本于阴虚者也，于是乎标其因，曰此冷结在膀胱也，是乃非言膀胱府有冷结也，但以冷结之在膀胱边言之也，言我不结胸一句，意义与上下句，不比伦，疑后人发所窥者，误传于今乎矣，关元二字，亦后之所加矣）。
伤寒，发热四日，厥反三日，复热四日，厥少热多其病当愈，四日至七日，热不除者，其后必便脓血。
伤寒厥四日，热反三日，复厥五日，其病为进，寒多热少，阳气退，故为进也。
（二条亦据厥热之多少，而论病之进退者也，岂可容机活耶，亦皆与上之厥热立论者，一口气而已）。
伤寒六七日，脉微，手足厥冷，烦躁，灸厥阴，厥不还者死。
伤寒，发热下利厥逆，躁不得卧者死。
伤寒，发热下利至甚，厥不止者死。
伤寒六七日，不利，便发热而利，其人汗出不止者死，有阴无阳故也。
（按以上四条，后人据四逆汤而述之管见者矣乎，凡斥曰死者，非决乎不违者不能也，少阴篇曰，吐利躁烦四逆者死，即是也，四条之所论，有未可知果死否者也，但如厥不还，与躁不得卧，则其死尤然矣，虽然，其义既备于吐利躁烦四逆者死，则亦得不蛇足乎耶）。
伤寒，五六日，不结胸，腹濡脉虚，复厥者，不可下，此为亡血，下之死。
（此条错杂旁出，文意不贯矣，疑后人为四逆汤发之者乎）。
发热而厥，七日下利者，为难治。
（期七日而难治者，盖据前后经之口气，抑与本论不相惬矣，胡其征之哉）。
伤寒，脉促，手足厥逆者，可灸之。
（按促脉，既论之于桂枝去芍药汤，及葛根黄芩黄连汤详焉，而今媲之于手足厥逆，而亦论促脉者，自知义与彼异矣，此盖取义于停促之谓乎，然则其不通例者也，且也此条，举手足厥逆，而不以四逆汤，唯止之于灸法，亦复不通例者也）。
伤寒，脉滑而厥者，里有热也，白虎汤主之，手足厥寒脉细欲绝者，当归四逆汤主之，若其人内有久寒者，宜当归四逆加吴茱萸生姜汤主之。
（标曰伤寒者，以外表无热，而象本位言之也，此于是白虎汤，以变面目论之者也，盖以其本面言之，则如腹满讝语，身热自汗，口燥渴，是也，今也所论，大异其趣旨，须明辨焉，夫盖邪气虽尚在于白虎之场，而据精虚之不轻乎，邪势不得不辐凑于其深地矣，于是乎临之外候，则不见热而见厥，虽然，厥亦非固出其本位者，故其脉不于涩而于滑也，滑者，令知虽病既亘于精虚，而尚在于实地之脉也，里有热也，是对表无热，而推求之于内之辞也，句法与表有热，里有寒，同矣，须探寻焉，手足厥寒，脉细欲绝者，亦承伤寒而论之也，然则外表无热，而象本位，亦可察焉，夫盖当归四逆汤之于证也，寒饮滞在于心胃间，而闭塞于上下内外之机活者也，可见手足厥寒之出于闭塞于外，脉细欲绝之出于闭塞于内也，故今虽见手足厥寒脉细欲绝，而问之精神饮食，则颇自若矣，与彼四逆汤之精神衰弱，饮食微乏者，不可同日而语焉，是乃所以修治之在此汤也，此汤之于位也，为之虚实间者也，故问病之所存，则心胃中间，而未互主于胸腹焉，问其证状，则外寒候而内否，未互主虚实焉，此汤之位于虚实间也，岂不明确乎，非耶，若其人，内有久寒者，是亦备手足厥寒，脉细欲绝，而言之也，久寒者，旧寒饮也，今于此汤，显曰久寒，则亦自知当归四逆汤之于新寒也，夫旧寒之久不泻乎心胃间也，心机或为之被夺，旧寒弥乘焉，其势必奔腾可知矣，是乃所以以加吴茱萸生姜汤也，证曰久寒，方加吴茱萸生姜，证方照应，其义可晓然而察矣，以上旧圈别为三条者，意趣殊不备矣，恐后人撰次之误耳，今连读之，则次序得顺而意趣初全矣，所以合为一条也）。
●当归四逆汤方　当归（三两）　桂枝（三两）　芍药（三两）　细辛（二两）　大枣（二十五个）　甘草（二两）　通草（二两）　上七味，以水八升，煮取三升，去滓，温服一升，日三服。
当归四逆加吴茱萸生姜汤方　于当归四逆汤方内，加吴茱萸二升，生姜半斤，以水六升，清酒六升，和煮取五升，去滓，温分五服。
大汗出，热不去，内拘急，四肢疼，又下利厥逆，而恶寒者，四逆汤主之。
（此承太阳阳明之变，而论出乎四逆汤者也，夫盖汗之出也，为邪气实，被驱役而出，为之阳位之汗也，阳，主阳明，而太阳属焉，为精气虚，肌肉不约而出，为之阴位之汗也，阴，主厥阴，而少阴与焉，故知今使大汗出者，乃初萌于阳，而归入于阴者也，热不去者，言或太阳，或阳明之馀热，尚未去也，是盖其转机迅速者，或及之乎矣，拘急四肢疼者，津液因虚凝滞也，夫既津液凝滞之至于此乎，岂其得止之哉，又不可不必漏脱也，是即所以续举下利厥逆也，夫盖内拘急，四肢疼者，四逆汤之初也，下利厥逆而恶寒者，四逆汤之终也，初以顾阳位，终以接通脉四逆汤也，若兹而不恶寒，则直为之通脉四逆汤也，故举恶寒于章末，以明征于尚在四逆汤之极地也，深乎哉旨也）。
大汗，若大下利而厥冷者，四逆汤主之。
（按此条意义，不异于上条，疑后之追论乎）。
病人，手足厥冷，脉乍紧者，邪结在胸中，心中满而烦，饥不能食者，病在胸中，当须吐之，宜瓜蒂散。
（瓜蒂散之于部位也，为之少阳变位也，而今以手足厥冷之疑似于本位，篇之于此者也，故曰病人以殊之也，夫盖手足厥冷之象本位也，其脉不于沉微沉细，而于时或紧，则本于胸中结实者，当有之矣，是故期之方隅，曰邪结在胸中也，既期之方隅，而熟求之其它证，则如心中满而烦，饥不能食者，亦当有之矣，于是再期其方隅，曰病在胸中也，此条主论手足厥冷，脉乍紧者，而客论心中满而烦，饥不能食者也，是故不必俟主客之证全备者，即以手足厥冷，脉乍紧者，直为之瓜蒂散者，不能固无之矣，然故断之于前，曰邪结在胸中也，然则当须吐之，宜瓜蒂散，八字，亦必所直系于兹者，自可察知焉，乃今重袭邪结在胸中，病在胸中二句者，将欲示此等之义也，惟是属文之活处为然矣）。
伤寒，厥而心下悸者，宜先治水，当服茯苓甘草汤，却治其厥，不尔，水渍入胃，必作利也。
（此条，以虚实间之象乎本位，曰伤寒也，盖茯苓甘草汤之位乎虚实间也，既论之于太阳中篇，而以摹写之于五苓散也，如彼矣，今亦论其匹偶，而以摹写之于真武汤也，如此矣，彼此可相对以全虚实间之意尔矣，夫然故，今为厥而心下悸者，皆本于心胃间有水热之变也，盖水热之凝心胃间乎，心胃之气必为之激焉，所以出心下悸也，且夫水热之益凝而不泻乎，遂致使心胃之气阻隔，则上下内外之机，不得不亦从而失其序也，是所以出厥也，然则当云心下悸而厥，而今曰厥而心下悸者，欲专摹写其状于真武汤也，是故虽为厥，而于其脉腹，则固无虚候，亦可知焉矣，先治以下五字，及却治以下十四字，恐后人之所旁书，谬传于今者矣乎）。
伤寒，六七日，大下后，寸脉沉而迟，手足厥逆，下部脉不至，咽喉不利，唾脓血，泄利不止者，为难治，麻黄升麻汤主之。
●麻黄升麻汤方　麻黄（二两半）　升麻（一两一分）　当归（一两一分）　知母　黄芩　萎蕤（各十八铢）　石膏　白术　乾姜　芍药　天门冬　桂枝　茯苓　甘草（各六铢）　上十四味，以水一斗，先煮麻黄，一两沸，去上沫，内诸药，煮取三升，去滓，分温三服，相去如炊三斗米顷令尽，汗出愈。
（按是证大率存于四逆汤之域者也，而今曰为难治者，未可知善否者也，且也，麻黄升麻汤之于方，虽固不得式例，而概阳位之方也，证方龃龉之甚，亦已如此矣，岂其谓之正论乎哉）。
伤寒四五日，腹中痛，若转气，下趣少腹者，此欲自利也。
（此条，论腹痛之在于虚地者，而对其在于实地者也，故曰伤寒四五日，以顾阳位也，若转气下趣少腹者，言通气唯促少腹也，与夫腹中转失气之燥屎，转旋于腹中者自异矣，故曰，此欲自利也，以别夫不大便难硬之比者也，然则此条，虽非不与本篇之旨，而序之于阳明篇大承气汤之次，而以对实之可攻者，而明论虚之不可攻者，则亦更有埤益已尔）。
伤寒，本自寒下，医复吐下之，寒格更逆吐下，若食入口即吐，乾姜黄连黄芩人参汤主之。
（伤寒，以虚实间之象于本位言之也，本自寒下，非谓下利之本于虚寒者，唯以其状之在于洞泄，呼曰寒下也，此知是寒下之唯以洞泄言之者，推之于白头翁汤所谓热利下重，则当足探寻其义矣，夫盖下利之出于实位乎，不可利而下利，故以后重为之状也，下利之出于虚位乎，可利而自利，故以洞泄为之状也，虽然，至量其虚实，则必当并他证而后决之矣，岂为但以下利之状态已，期之虚实乎哉，是故，今曰寒下者，无素有虚实之定候者也，是乃所以取其部位于虚实间也，抑虚实间之为部位也，其浅者自接实地，其深者自接虚地，今也，举其接虚地者于此，而曰寒下，处以乾姜黄连黄芩人参汤，以对彼接实地者，而曰热利，处以白头翁汤者也，然则寒下热利，虽异其所呼，而共于在虚实间则一也，宜精论诸，按此条，述寒下之三级阶，而弘其所之者也，是故本自寒下，而未及下文之变者，乃此汤之的证也，而医复吐下之，更逆吐下者，亦此汤之所治也，若食入口即吐者，是虽大象本篇所谓食不下自利益甚，而尚在寒下之极致而为之者也，故亦复此汤之所制也，又按寒格二字，虽如可论而恐后之注文耳，若食入口即吐下，疑脱者字乎）。
●乾姜黄连黄芩人参汤方　乾姜（三两）　黄连（三两）　黄芩（三两）　人参（三两）　上四味，以水六升，煮取二升，水滓，分温再服。
下利，有微热而渴，脉弱者，令自愈。
下利，脉数，有微热汗出，令自愈，设复紧为未解。
（二条，皆论下利之化热者也，乃是极阴转阳之口气耳，岂足据焉哉）。
下利，手足厥冷，无脉者，灸之不温，若脉不还，反微喘者死。
（按下利手足厥冷无脉者，即通脉四逆汤之证也，而今但期之于灸法者，亦一种之识见耳，曷其牵强之于本论之为哉，且也，脉之出与不出，死生之机，既晓然于兹矣，岂待反微喘者，断其死乎，亦已后矣）。
少阴负趺阳者，为顺也。
（少阴趺阳，经各异其缠萦，故脉亦就而暂为异也，虽然，问其本源，则皆一脉一动，而无别起于某某之经脉矣，唯有缠萦之异耳，且也，论征顺逆于少阴趺阳，而不论气口之如何者，亦似精而粗矣，不可不思诸）。
下利，寸脉反浮数，尺中自涩者，必清脓血。
（盖后人论下利之变，为清脓血之脉例者耳）。
下利清穀，不可攻表，汗出必胀满。
（此盖论阴阳先后之式例者也，今篇之此者，尤无照应，更对之于太阳中篇所谓伤寒医下之，续得下利，清穀不止，身疼痛者，急当救里之条，则意义得互全备乎耶，当移之于彼条之次尔）。
下利，脉沉弦者，下重也，脉大者为未止，脉微弱数者，为欲自止，虽发热不死。
（因脉而产证者，盖叔和之家言矣乎）。
下利，脉沉而迟，其人面少赤，身有微热，下利清穀者，必郁冒汗出而解，病人必微厥，所以然者，其面戴阳，下虚故也。
（此盖阴中有阳之说，固非本论之辞气，亦后人之杜撰耳，　）。
下利脉数而渴者，令自愈，设不差，必清脓血，以有热也。
（后人亦论下利之变为清脓血者也，与所谓下利寸脉反浮数，尺中自涩者，一口气耳）。
下利后，脉绝，手足厥冷，晬时脉还，手足温者，生脉不还者死。
（按下利后，现脉绝手足厥冷者，必有死生之别，须明辨焉，盖以为卒袭下利，故使表里之气相共踌蹰者，一时现脉绝手足厥冷者，必有之矣，既如此者，晬时脉还，手足温必矣，故曰生也，若夫以为下利，精气虚夺，表里之机活绝者，亦当现脉绝手足厥冷也，既已如此者，纵历晬时，不脉但不还而已，手足亦何得温乎哉，故曰死也）。
伤寒，下利日十馀行，脉反实者死。
（按下利日十馀行，脉反实，则是脉证相背者也，故为之凶征矣，所以曰死也，虽然，下利日十馀行，于阳位，亦不得无之矣，若取之于阳位，则其脉实者，尤为吉征矣，因之观之，则如此条之可论，而亦非正文之气格，可得而知焉）。
下利清穀，里寒外热，汗出而厥者，通脉四逆汤主之。
（此条当联之小承气汤标之，而对论于乾姜黄连黄芩人参汤之曰寒下者也，而今序之于此者，谬撰次也，夫盖上条既曰寒下，以处乾姜黄连黄芩人参汤，则嫌于彼汤之弘疗寒下也，是故，今举寒下本面之者于此，以及是汤者也，于是乎知，如乾姜黄连黄芩人参汤之于寒下，则但以下利溏泄之位于虚实间言之，如通脉四逆汤之于下利清穀，则以弘位于虚寒之地言之也，下利清穀，里寒外热，解已具于前，汗出而厥者，津液耗夺，活气衰败之候也）。
（按通脉四逆汤之于四逆汤也，一其品味，而特异其量数耳，故于其证状，无更有大异矣，才就病势之缓急，而左右之者也，以是乎于四逆汤，则或标厥，则不标脉欲绝，或标脉欲绝，则不标厥，是乃欲示气与液之虚耗，尚有互未普也，如通脉四逆汤，特不然矣，必联举厥及脉欲绝，是乃欲示气与液之虚耗，既已相普也，此之为本论之式例也，而今此条，不论及脉欲绝者，何哉，曰是乃对后条标小承气汤曰有燥屎也，以互示其机活者也，何则此期其方于后，而举通脉四逆汤，以鉴前之在于四逆汤者也，彼期其方于前，而举小承气汤，以鉴后之在于大承气汤者也，以是即各位前后之间，而错综之药方者，庶几乎使人得其妙用也乎）。
热利下重者，白头翁汤主之。
（此条隶属乾姜黄芩黄连人参汤而发之也，而今标之于此者，盖撰次之误也，热利下重，对本自寒下，以均在于虚实间而言之也，是故虽曰热利下重，而非固本于实热之谓也，唯斥其状之在下重而言之也，下重，即后重也，若夫并之以二三之实候，则既已不与此汤固矣，夫盖此汤之于热利，乾姜黄芩黄连人参汤之于寒下，皆以下利之一状候，而建之论者也，故此于是寒热也，犹如结胸之称热实寒实，发黄之称瘀热寒湿之比也，若夫于寒下之并虚候者，与热利之并实候者，则通脉四逆汤，及小承气汤之所论是也）。
白头翁汤方　白头翁（二两）　黄连（三两）　黄蘖（三两）　秦皮（三两）　上四味，以水七升，煮取二升，去滓，温服一升，不愈更服一升。
（按白头翁二两，宋板作三两，为是矣）。
下利复胀满，身体疼痛者，先温其里，乃攻其表，温里四逆汤，攻表桂枝汤。
（下利腹胀满，于阳位亦有之，而决之于四逆汤者，不能无疑矣，比之于太阳篇所谓伤寒医下之，续得下利，清穀不止，身疼痛者，则辞气太劣矣，恐后人据彼而论之者矣乎）。
下利，欲饮水者，以有热故也，白头翁汤主之。
（此盖后人误解白头翁汤之热利而及之者也，夫下利之欲饮水者，即是热利之本面目耳，岂白头翁汤之所与乎哉）。
下利讝语者，有燥屎也，宜小承气汤。
此条当联之通脉四逆汤，而对论于白头翁汤之曰热利下重者也，而今序之于此者，亦撰次之误也，夫盖上条，既曰热利下重者，白头翁汤主之，则嫌彼汤之弘疗热利也，故今举热利本面之者于此，以及此汤者也，于是，益知如白头翁汤之于热利，则以但下利后重之位于虚实间言之也，如此汤之于下利讝语者，则弘位于实热之地者也，夫盖下利讝语者，较之于讝语之于不大便，或于难硬者，则有本末正变之别也，本乎现其正证，末乎现其变证，是其式也，今也既在其末，而不在其本，故不见其正证，而必见其变证如此矣，其既于此也，或有难遽断其虚实者也，是故式之曰，有燥屎也，然是唯期其方隅已尔，故不但断于阳明而已，弘通于热位言之也，以是虽显曰有燥屎，而不处以大承气汤，而曰宜小承气汤，是即期方于前，而以鉴于后者也，岂但是而已哉，破裂其所前后，则亦当足指数于诸凡之热证矣，可见于证方之不切当，反生余意之如此活矣）。
下利后，更烦，按之心下濡者，为虚烦也，宜栀子豉汤。
（此条，承上诸凡之下利而论之也，盖诸凡之于下利也，以各施之治方，故下利已止者也，故曰后也，虽然，郁热尚未解，乘里气运用之未复，遂辐凑心边，且缠且压，是乃烦之所出也，心下濡，以别心下硬之实烦，言心下濡弱而气缺其护也，所以呼曰虚烦也，此虽既曰虚烦，而非敢本精虚者，惟是心胸之郁热帅活气，而使心下濡弱者也，是故与栀子豉汤，以制郁热，则活气复自振必矣，此即所以此汤之疗虚烦也）。
呕家有痈脓者，不可治呕，脓尽自愈。
（凡处修治也，证有主客正变之略，治有标本先后之序，不可概以限矣，此条之所论，如拘束然矣，岂足以式例论之哉，盖后之撰入耳矣）。
呕而脉弱，小便复利，身有微热，见厥者，难治，四逆汤主之。
（此其证方殊不从矣，且也，是证而曰难治者，亦不稳矣，若其言之是乎，于厥阴本证，亦谓之何乎，可知非正论之辞气，成后人之撰矣）。
乾呕吐涎沫，头痛者，吴茱萸汤主之。
（此条及下条，当隶属栀子豉汤条，而论均承下利后，而差之机变者也，夫虽既下利之异诸类乎，以各处之治方而下利全差矣，虽然以既为下利，故活，气失宣畅，而郁集于心胃间，而遂致使上下阻隔也，夫既如此，则郁气必当酿成痰饮而其势必犯上部也，此乃乾呕吐涎沫头痛之因也，故今以是汤，泻之郁气，则其本复，而末自从矣，治法之活，岂其可不服膺乎哉）。
呕而发热者，小柴胡汤主之。
（此条，亦承下利后，如上之所言也，然则虽下利既止，而邪气尚未解，复备热候者也，故出若呕而发热也，论曰，呕而发热者，柴胡汤证具，即是也，当就于彼条，而求其义尔矣）。
伤寒，大吐，大下之，极虚，复极汗出者，以其人外气怫郁，后与之水，以发其汗，因得哕，所以然者，胃中寒冷故也。
伤寒，哕而腹满，视其前后，知何部不利，利之则愈。
（二条，皆无意义之可据以推矣，盖后人之论说耳）。

辨霍乱病脉证并治  ***************************
（按，霍乱之为篇也，盖后世，不辨伤寒之意义之徒，谩以为遣霍乱，遂剽窃专吐利者，于厥阴篇中，而强为之篇，而以惯病名多端之俗习者也，与以痉湿暍，及阴阳易，差后劳，复为篇者，正同其义，皆非医圣之旧也，当削之篇目而一连于厥阴篇耳矣）。
问曰，病有霍乱者何，答曰，呕吐而利，名曰霍乱。
问曰，病发热头痛，身疼恶寒，吐利者，此属何病，答曰，此名霍乱，自吐下，又利止，复更发热也。
（按二条，背后人强说霍乱者也，呕吐而利，或发热头痛，身疼恶寒，皆是伤寒之候法也，而今域归之霍乱者，不知何之所推矣，岂其可审辨乎哉）。
伤寒，其脉微涩者，本是霍乱，今是伤寒，却四五日至阴经上转，入阴必利，本呕，下利者，不可治也，欲似大便，而反失气，仍不利者，属阳明也，便必硬，十三日愈，所以然者，经尽故也。
下利后当便硬，硬则能食者愈，今反不能食，到后经中颇能食，后过一经，能食，过之一日当愈，不愈者，不属阳明也。
（二条，皆转经之辞气，拘缚殊甚矣，岂容论可否哉）。
恶寒脉微而复利，利止，亡血也，四逆加人参汤主之。
（此条，亦承下利后论之也，当列小柴胡汤之次也，是于其始也，虽下利异其诸类，而今差止矣，虽然，其虚尚不复，遂致以虚益虚也，所以见恶寒脉微也，夫既恶寒脉微之本乎精气虚损，至如此，则其里不可必不急迫也，急迫之已甚，其势下陷，亦其必然也，此所以为复利也，复字，对前位有利也，利止，亡血也五字，盖后人之旁注耳，且夫此汤之于白通汤，虽大同其趣，而有就精虚与下利之分，而聊以标本之别者也，于白通汤，则本利而标虚，故以止利需要也，于此汤则本虚而标利，故以疗里急为要也，是之为二汤之分也，可知就精虚与下利之分，而聊以标本之别也，又按，此汤之于四逆汤，如无区别然矣，虽然，已异人参之去加，则亦不可不分别也，盖于四逆汤，则以其虚至通身相等乎，虚候亦必众多于内外也，故于其转机，则反自不急矣，于此汤，则以其虚至殊甚于里乎，虚候必纯一于里也，故于其转机，则反自不缓矣，于是乎，知人参疗里急之选品也，此所以去加人参也）。
四逆加人参汤方　于四逆汤方内，加人参一两，余依四逆汤法。
霍乱，头痛发热，身疼痛，热多欲饮水者，五苓散主之，寒多不用水者，理中丸主之。
（按揭出霍乱者，固非旧文矣，后人为惯俗习之徒，剽窃于论中以吐利为冒首者来，而归之于霍乱之吐利，遂致代吐利以霍乱者也，是故，今除去霍乱二字，而以吐利二字，则庶乎见其旧面乎，夫盖吐利，头痛发热，身疼痛之于证也，以寒热虚实之二途论之者也，以是乎，以热之实论之，则为本乎肌肉间也，故曰热多欲饮水者，五苓散主之也，亦以寒之虚论之，则为本乎胃上也，故曰，寒多不用水者，理中丸主之也，热多对寒少，寒少对热多，以含畜虚实阴阳也，故今虽曰寒多，而观乎不标恶寒及厥寒，则知寒之以虚寒言之也，既知寒之以虚寒言之，则亦足以知曰热多者，不唯发热多而已，以实热言之也，以是乎，以热多寒多之二岐，而溯回乎上之所论，则当以足辨之差别矣，若夫以热多之在于五苓散而论之，则水热在肌肉间之动势，出若头痛发热身疼痛者也，且也，其水热之不谢乎肌肉间，遂致壅塞乎里之运用也，此为之吐利之因也，于是乎，知头痛发热，身疼痛之在主位，而吐利之在客位也，若夫以寒多之在于理中丸而论之，则胃上寒邪耸上下，出若吐利者也，且也其吐利之振动势乎，其表亦不得必不且激且钝矣，此为之头痛发热，身疼痛之因也，于是乎，亦知吐利之在主位，而头痛发热，身疼痛之在客位也，然则是之四个之证，自有转换主客之义而存，学士不可不必致思焉矣。
理中丸方　人参　甘草　白术　乾姜（各三两）　上四味，捣筛为末，蜜和丸，如鸡黄大，以沸汤数合，和一丸，研碎温服之，日二服，夜二服，腹中未热，益至三四丸，然不及汤，汤法以四物，依两数切，用水八升，煮取三升，去滓，温服一升，日三服，加减法，脐上筑者，肾气动也，去术加桂四两，吐多者，去术加生姜三两，下多者，还用术，悸者，加茯苓二两，渴欲得水者，加术足前成四两半，腹中痛者，加人参足前成四两半，寒者加乾姜足前成四两半，腹满者去术，加附子一枚，服汤后如食顷，饮热粥一升许，微自温，勿发揭衣被。
（加减法，出于后人之为固矣，应削去焉，服汤以下四句，当属之温服一升，日三服下，而以供理中汤方后耳，按理中之于汤也，与丸无有大异矣，然观之于曰腹中未热，益至三四丸，然不及汤，则服三四丸尚不知者，即汤之所宜耶，故今其汤法如此矣）。
吐利止，而身痛不休者，当消息和解其外，宜桂枝汤小和之。
（此盖承上之二岐而发之者也，当去圈而连读之耳，夫既五苓理中之奏功乎，不唯吐利止而已，于其馀证亦应从而愈，故曰吐利止者，以包馀证愈言之也，是故，今虽无既有寒热，而开合不调，气液不复，此所以为身痛也，然则虽异身痛之因如此，而以一连及于今来，曰身痛不止也，于是乎以桂枝汤，导其开合则气液必宣布，身痛当自愈矣，盖亦桂枝汤之一活法也，论曰，太阳病下之后，其气上冲者，可与桂枝汤，义正与之同矣，按当消息和解其外，及小和之，皆后人之旁注耳）。
吐利汗出，发热恶寒，四肢拘急，手足厥冷者，四逆汤主之。
（盖四逆汤之为证也，虽固在厥阴，而不能无轻重缓急之分矣，于是乎，标其轻而不急者于此，以对后条所论之重而不缓者也，夫既此条之轻而不急乎，或误其诊候于他位者有之乎，故今媲次此条于五苓理中之后，以示其异别，以纵横其机变者也，吐利汗出，虽固本乎虚耗，而以其轻而不急乎，未备虚脱之候法者，尤有之矣，须辨别之于五苓理中之所论矣，发热恶寒，此以其本面论之，则外热恶寒也，虽然，亦其轻而不急乎，以摸写于发热恶寒，作文如此矣，而今归之外热恶寒者，须据下之所论而得认之也，四肢拘急，以示气液之凝滞也，手足厥冷，以示气液既衰弱也，然则吐利汗出，发热恶寒之虽如不似于厥阴，而征之于此，则其详可得而探寻矣，是乃所以决其治于四逆汤也）。
既吐且利，小便复利，而大汗出，下利清穀，内寒外热，脉微欲绝者，四逆汤主之。
（此条，前以承上条，而标其重而不缓者，后以接下条，而论四逆汤之于极地者也，盖今其为吐利也，连及于前位来者也，故曰既，曰且也，然则吐利之不一且，终至使津液失机约也，于是乎，为小便复利，而大汗出者也，下利清穀，内寒外热，脉微欲绝者，解已具于前，内寒与里寒无异矣，聊有广狭之差已矣）。
吐已下断，汗出而厥，四肢拘急不解，脉微欲绝者，通脉四逆加猪胆汁汤主之。
（此条，承上二条之变，而结之于此也，夫盖通脉四逆加猪胆汁汤之于方也，为之治法之极也，以是乎，不唯结于二条之变而已，亦结于三阴之变者也，而亦观之于热之归于寒，阳之转于阴，则不唯结于三阴之变而已，亦复结三阳之变者也，此乃所以举此汤干兹，以结是篇也，吐已下断者，以里虚之益深，致精液乏少，无给吐下之液故也，方中加猪胆汁者，可以征矣，夫既里虚虽殊甚乎，而今反吐已下断，则难更认得于其里虚之由者也，于是乎，叙里虚之外候与脉候，曰汗出而厥，四肢拘急不解，脉微欲绝也，是之脉与证，以推之里，则里虚岂莫酌量乎耶，不解字，顾已断字，作文有意致，不可忽诸，又按，脉微欲绝，于四逆汤亦言之，虽然，此汤之于四逆汤也，里虚果有级阶，何为得脉特无差等乎，可知虽一于脉微欲绝之辞，而于其形势，亦自有差等矣）。
吐利，发汗，脉平，小烦者，以新虚不胜穀气故也。
（按利当作下，吐下发汗，是以施其治法言之也，夫既其治法之折中乎，病何得不愈乎哉，即所以使脉平常也，然则今虽小烦，而自知非病之所令，而以胃气未复，水穀易滞故也，其要但在于节饮食而渐调养胃气也，岂其药之所与也哉，又按，此条虽特以吐下发汗标之，而观于举之于兹以为此篇之结尾，则岂唯吐下发汗后之于此者已哉，于施诸凡之治法之后者，亦复不得不与此条之所论，自可鉴识耳矣）。

辨阴阳易差后劳复病证并治  ***************************
（按以阴阳易，差后劳复起篇者，亦犹与以霍乱起篇者正同矣，盖皆出后人之撰者也，夫疾病之在躯壳乎，虽不一其所受，而无不毕于血液神气之失常也，脉证据于兹，死生繫于兹，是故，血液神气之失常者，疾病之原也，失常，有大小异同，虽有大小异同，而均于血液神气之执虚则一也，而执虚之多少，及死生之机，必于脉证乎见之矣，脉证之区区百出，亦不能出于三阳三阴及虚实间之外也，是故以一伤寒，而帅于诸凡疾病，则莫更所遗漏尔矣，岂敢为设多端之病名乎哉矣）。
伤寒阴阳易之为病，其人身体重，少气，少腹里急或引阴中拘挛，热上冲胸，头重不欲举，眼中生花，膝胫拘急者，烧裩散主之。
（证候如此者，以其式例，则当处真武汤辈耳，而今以烧裩散者，未知其可否矣，盖是后人补入之于他书者耶）。
大病差后劳复者，枳实栀子汤主之，若有宿食者，加大黄如博棋子大五六枚。
（以差后劳碌为病者，其脉证固不可一矣，修治亦何为期之于一方哉，枳实栀子汤之于方，虽如可供施用，而证不以其准据，则亦无如之何而已，若有宿食者，加大黄是唯适一隅之意，而未知宿食之涉于阴阳者也，盖皆后人之所追撰耳）。
●枳实栀子汤方　枳实（三枚）　栀子（十四枚）　豉（一升）　上三味，以清浆水七升，空煮取四升，内枳实栀子，煮取二升，下豉，更煮五六沸，去滓，温分再服，覆令微似汗。
伤寒，差已后，更发热者，小柴胡汤主之，脉浮者，以汗解之，脉沉实者，以下解之。
（伤寒，亘于三阳三阴言之也，夫盖三阳三阴之于差已后也，各自随机而至于此，发更发热者也，虽然顾之表里，不见更所病矣，且也征之脉浮者以下四句，则其脉不浮不沉，亦可以推知焉，然则是之发热，不可以归于表，亦不可以归于里，故归之于表里间，以小柴胡汤主治之也，脉浮者，是乃言更发热而脉浮者也，故取之于太阳，以发汗解之也，脉沉实者，是乃言更发热而脉沉实者也，故取之于阳明以下之解之也，医宗金鉴，以脉浮者以下四句，属之枳实栀子汤，肤浅殊甚矣，岂足论乎）。
大病差后，从腰以下，有水气者，牡蛎泽泻散主之。
（按从腰以下有水气者，当固有虚实阴阳之分，须以其脉证辨之，而后处置之方剂已尔，岂得但拘水之所存，而决之治法乎哉，此条不论脉证之如何，而唯曰从腰以下有水气者，处以牡蛎泽泻散者，非本论之式例矣，大似千金方，外台秘要等之所旨也，胡其从之乎哉）。
牡蛎泽泻散方　牡蛎　泽泻　栝蒌根　蜀漆　葶苈　商陆根　海藻（已上各等分）　上七味，异捣，下筛为散，更入臼中治之，白饮和，服方寸匕，小便利，止后服，日三服。
大病差后，喜唾，久不了了者，胃上有寒，当以丸药温之，宜理中丸。
（大病差后，言阴证之差后，而亦通阳证之差后也，夫大病之于差后也，精气津液之未复乎，运用流注之未健乎，遂致胃口畜寒饮也，既而寒饮之不谢，益令精气不泻，益令水饮不化，可知喜唾之于水饮不化焉，久不了了之于精气不泻焉，喜，读如喜呕之喜也，不了了，言不聪慧也，宋板胃上，作胸上者非矣）。
伤寒解后，虚羸少气，气逆欲吐者，竹叶石膏汤主之。
（伤寒解后，言阳证之解后，而亦通阴证之解后也，虚羸者，言精虚羸瘦也，少气者，言气息细少也，气逆欲吐者，精气奔逆之所令也，夫盖于竹叶石膏汤也，以馀热与精虚，而为之证者也，是故论其部位，则为虚实间也，以是乎，其馀热之已不甚乎，未能酿成痰饮矣，其精虚之尚不多乎，亦未能为痰饮矣，惟是馀热待精虚，而益加之势，精虚乘馀热，而益钝其机，互相据以酿成痰饮也，夫痰饮之黏于要路乎，气息必为之被压，精气亦必辐凑于兹，所以为少气气逆也，既知少气气逆之本于痰饮，痰饮之因馀热与精虚，则证方之在于虚实间，岂不明确乎，不可不稽矣）。
●竹叶石膏汤方　竹叶（二把）　石膏（一斤）　半夏（半升）　人参（三两）　甘草（二两）　粳米（半斤）　麦门冬（一升）　上七味，以水一斗，煮取六升，去滓，内粳米，煮米熟，汤成去米，温服一升，日三服，（竹叶二把条辨作三两石膏一斤千金作一升）。
（伤寒之于撰也，初起之，以桂枝汤麻黄汤，中分之，以承气汤附子汤，终结之，以四逆汤通脉四逆汤，以正证督其法，以变证弘其活，阴阳虚实，轻重缓急，纵横错综，其机百出，无有所遗漏矣，式例可求焉，修治可摭焉，且也今补添若小柴胡汤，若理中丸，若竹叶石膏汤，于终结之后，而曰伤寒差已后，曰大病差后，曰伤寒解后，以大结于初中终之变之变者也，是之正变标本轻重终始，如循环之无端然矣，嗟叹其孰能穷之哉，嗟叹其孰能穷之哉）。
病人脉已解，而日暮微烦，以病新差，人强与谷，脾胃气尚弱，不能消穀，故令微烦，损谷则愈。
（此盖后人，因吐下发汗脉平条，释其意义者也，奚其齿之正论乎耶）。


跋  ——————————————————————————————————————————————————————————————————————————————————————————

跋  ***************************
家君之少也，学伤寒论于中西深斋翁，盖十有馀年矣，既而熟考其说，觉于本论，颇有径庭，于是励志覃思，精练研究之，十年如一日矣，遂至以窥其渊奥矣，尔来讲授之后，更自就文而指示之，使有邦从录焉，虽每不过二三条，其稿之所积，周编悉已具，乃校而第之，总八卷，名曰伤寒脉证式，则本论脉证之式例，较然甚明，四方从游之徒，皆莫不竞求转写也，唯恐致亥豕鲁鱼之误，今因与同志谋刻，藏诸家乃尔。
男有邦谨书
