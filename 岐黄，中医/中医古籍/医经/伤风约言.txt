
序  ***************************
大凡医法，在迩在易，而求诸远与难者，皆素灵八十一难，有以羁縻之，而终不能使其出头焉，其所由来者渐矣，岂唯一朝一夕之故也哉，是以近代四方诸生，未医之前，先学运气六经，而其已还乡为医之后，至于诊察病证，辨识药石，则向之运气六经，遂为无用赘言，譬如市中处女，未嫁之前，先习筝与三絃，而其已结帨为嫁之后，至于料理家务，计算谷金，则向之筝与三絃，遂为无益间物，何者，张机亦不知其假名託言之为书，遵守之，珍藏之，以唱阴阳六经之说，惜哉，功罪相等，淄渑相混，未免通此而碍彼之陋弊也，晋王叔和撰次，宋成无已始注，其书一出而后，至于今日，天下伥伥然，莫之能折衷，是故方有执喻昌程应旄张思聪张璐辈，又互论注脚，欲务上于人，回护调停，多属剩语，况其他涉庞杂者乎，承平百年，文化丕阐，闽商吴舶，竞输异典，虽然，学之不明，术之不精，皆坐吾人入耳出口，未当征诸其身故耳，呜呼，养老慈幼之家，欲为良手乎，欲为庸工乎，不可不自辨其志焉，方今虽有世务相妨，亦须破冗日相规切，洗垢摩钝，以来新知，然则临疾处方，才略机发，各适其可，固不待言，此可以推类，而通其馀矣，窃又谓苦口叮咛，不止张机，而诸子百家，其劳亦巨焉，则似乎未可全摈仟之也，每就日用医事之实，稽之于古，以取其则，敢加鄙见，著为一书，题曰伤风约言，虽使数十其卷帙，数万其纸叶，伤风变状，岂能尽哉，斯书言简，不用文采，亦将怀挟随身，以防不虞也耳，予也不肖，日侍亲闱，口授面命，仅了大义，若二三同志，不以予言为迂，则庶乎向之所求，不远不难，或有造端进步处也，请其过约而不尽义者，则指摘疵评，明者审焉。
享保壬子正月八日椿庵后藤省仲介甫书


正文  ——————————————————————————————————————————————————————————————————————————————————————————

伤风名义  ***************************
风本气也，静则气，动则风，亦犹静则水，动则波，此气分之则一阴一阳也，而风之为阴为阳，亦彰彰然，皆可以不言而喻焉，岂非与大地日月相终始者哉，其使人为病也，上下内外，无所不至，故素问云，风为百病之始也，尔后医人崇信奉承，以冠于方书，辨证之首，而坊间婴儿，不知其语之欠莹，亦能脍炙于口矣，毕竟风者，大气激发之假名，而四时外伤之前驱耳，今推其风之为风者，自是风中有寒，而寒即风之帅也，审辨深义，以征予言之非妄矣，原夫夏之流辉也，炎炎赫赫，沙煎草焦，矮屋湫隘，如坐甑笼，人皆将裸袒而解愠焉，当是之时，执扇持翣，左颺右挥，要有其风之透衣，而少去郁蒸之气耳，而况消暑涤烦，战叶鸣条，微微拂拂，自天上来者乎，唐殿可以聊句，陶窗足以高卧，是虽此热之甚，而得风频冷频憩，则果非寒而何，若乃冬之猛威也，凛凛冽冽，雪深冰坚，熊席狐裘，如著铁石，人皆将密沉而拥炉焉，当是之时，塞牖下帷，重衾温食，惟惧其风之过隙，而多负昼光之暄耳，而况呼地号天，飞砾扬尘，黯黯剪剪，自云边发者乎，武卒可以堕指，壮士足以悲吟，是虽此寒之甚，而得风愈严愈肃，则果非寒而何，呜呼，风寒之戕人也，其害固有不可胜言者矣，善哉，张机犹似以轻重分风寒，故首条揭出中风伤寒，而其于取裁阴阳营卫三焦等，尤为可惜焉，至晋王叔和，亦谓伤寒之病，从风寒得之，其后戴思恭徐汝元皆总谓之伤风寒，然可指风为寒，而不可寒为风矣，以予观之，非时伤风呼为伤寒，则与冬时名中寒者，（医家所谓正伤寒也）相混而呼中风，亦与痱证误为中风者相紊也，或谓热病，（素问），寒疫，（张机伤寒论）横病，（孙思邈千金方）汗病，（陈无择三因方）霜露之疾，（屠隆方苑）此等命目，犹未稳焉，而况于伤寒上加正字，或类字，亦岂异于头上安头乎，吾门通以伤风称之，实未敢必其当否矣，盖尝思之，风者，四时常有之物，而不可独以春及肝木为之分配焉，春夏秋冬之间，动生凶邪沴气，而使其流行，捣虚者，则唯风势也已，凡人感召之初，不必以疫呼之，由病致死病气，死气满于一室，无隙可避，沿门阖境，互酿之气，上搅苍天清净之气，下败水土物产之气，人在其中，亲上亲下，长幼传染相似，谓之天行时疫，（或云天行时气）即是伤风中之一证也，如素问所谓岁气之说，及虞愽固执少阳阳明为因者，琐屑支离，终无认真，此邦医家，以其轻者名时疫，重者名伤寒，病家亦从此言，不可不改正焉，夭疫之来，自古有之，故周礼方相氏，傩以逐疫，而孔夫子朝服，亦不得已也，夫人受疫，素无定体，必有表里上下之差，其邪之流脉，自似有小大者，大邪中强人，则重而易治，大邪中虚人，则急而难治，小邪中强人，则轻而易治，小邪中虚人，则缓而难治，若豆疮者，虽一奇邪，亦当假风，况乎痢疾，痄腮，麻疹，水疱等病，皆属外邪，而其实在风中矣，盖疫名分类繁文无要，古今华人，滔滔皆是，约而言之，则不出于疡疫肿疫之二也，又王叔和云，中而即病者，名曰伤寒，不即病者，其寒毒藏于肌肤，至春为温病，至夏为暑病，（朱肱谓之晚发伤寒非也）　全是纸上空谈，决非实诣，其误肇于素问，而与王海藏谓新邪唤出旧邪者一般，若其寒毒延至秋冬，则变生何病何证乎，予未能预定其病机矣，既而有沽名网利者，曰某年某月，当患某病，某重而死，某轻而愈，汤药一得，偶中饰言要誉，昧者称奇，妄诞欺人，此良以道自任者之所忧也，又八十一难，以温暑嵌在乎伤寒有五之中，而沿习至今，回护分疏，俗谚所谓一盲引众盲，吁，遂无不与之俱陷溺者鲜矣，近世称瘟病者，本就温字，或省水旁，从疒曰瘟，转为疫病之义，　故有大头瘟，虾蟆瘟，瓜瓤瘟，疙瘩瘟，绞肠瘟，软脚瘟等证　，（详见于喻昌尚论篇，又陈言云，狱温伤温，基温庙温社温山温海温家温灶温岁温天温地温等名，愈多愈乱，竟无要领，皆杜撰之谬言，而未切认其因也耳），虽其立名异状，而要之本唯邪风耳，所谓温病，亦春月之伤风，而医籍别立瘟疫一门非也，若孙允贤合而论之，先得我心之同，然又中暑者，烦闷卒倒，及自汗口热，神思倦怠等证，即中热也，史云暍是也，仍为中寒相对之名，而于风湿毫无与焉，若夏暑冬寒犯之必中，不犯不中，譬犹火水犯之，必得焚溺，皆以非邪气而为本时之令也，张机所谓中暑，皆是夏月伤风湿之证，而浑与张洁古，李杲辈之见奚择哉，又富贵安逸之人，外苦炎燠，内啖生冷，多见怕热，腹痛吐泻霍乱等候，均是谓之中暑，然其因不一，尚有兼证，则非真中暑也，况有吴括苍所谓冬天伤暑者乎，凡自温至热，自凉至寒，自是春夏秋冬之序，于其温热凉寒之外，天常有阳热，地常有阴寒，人皆居地，而不居天，则虽夏月，亦当有寒湿之患，何独于四季十八日始见中湿者耶，是以伤风中，或有带山岚瘴气者，或有被雨露水湿者，或有野狐精物，亦乘虚以凭者，虽然病名概之举风之一字者，则以其从外入内，莫有专于此者也，由是考之，邪气所中，己亦不知暗袭潜侵，若有若无，而后随见表里诸证之类，今之风疫，比比而有然，则初起无漉淅恶寒者，四时通称伤寒，恐不允当，故吾门姑以拟名伤风，学者宜再思之。

六经辨解  ***************************
一元气之在全躯也，表里上下，玑旋轮转，其保续之者，即水穀是也，水穀入胃，元气併力，腐熟之，熏蒸之，而其气之淳精华滋者，无处不到，到于血分，则赤变以生养其血，到于液分，则白变以生养其液，皮肉筋骨，亦能一本，而阴阳之道，行于其间，此乃生生自然之天则也，原夫背部为阳，腹部为阴，古今雷同之说，未尝有悛改者也，以予观之，则其所取象，似相违矣夫人南面而立，则东西南可见，而北独不可见，取之一身，则左右前可见，而后独不可见，是岂非腹部为阳，背部为阴之明验乎，且人之一身，总而言之，则左右前后一气贯之，而血液相与活泼运行，其所动者为阳，故耳目口鼻，必开于前，胸腹肉薄，近于胃府，而蒸腾之气输也强矣，譬诸春之相生也，虽一草一木，抽莩甲，吐花蕊，多自南以及北，是老子所谓万物之抱阳也，其所静者为阴，故脊膂肩胛，必峙于后，背腰肉厚远于胃府，而蒸腾之气输也弱矣，譬诸冬之相贼也，虽高山深林，陨霜雪，改柯叶，多自北以及南，是老子所谓万物之负阴也，故语云，君子不以言举人，不以人废言，非但老子之言，虽出扬墨之口，若其言之善者，则犹可取焉耳，大凡背者，表气易虚，则初当触风寒也，而何为阳之部位耶，腹者，表气难虚，则初当逸风寒也，而何为阴之部位耶，若夫一切山精水怪，阴分为之扬氛起焰，而至于其阳分，则尽莫不潜伏屏息矣，不可妄别阴阳营卫，以说风寒先入之事，而腹背手足表气不充，则风寒乘虚袭入者，此其必然也，于是乎太阳少阳阳明太阴少阴厥阴，手足十二经等说，附之好运气数学者，而旁涂捷歧，不可惑矣，何者，四象配四时则可言，而配五藏则不足，故言六气，水即太阴，而谓之太阳寒水，火即太阳，而谓之少阴君火，木未厥阴，金何阳明，加之任督二脉，奇经六脉等名，迂怪虚谈，愈出愈乱，全非实际，得力之论，而无益乎医事者也，毕竟人身一经络耳，其中大经小络，条理秩然，而上下内外左右支别，殆不异乎老丝瓜之缠纽如织者也，固无阴阳易位，府藏倒置之理，则不可每经有始终根结而止矣，故风寒一日受之，热气已成，吾身之一统，然则谓之传足不传手，伤足不伤手而可乎，抑又有别足保命之人，则其身当无足六经而患风寒乎，灵素作俑，惑世诬民，后来诸家，局于见闻，而不过持循讲习于此耳，惜哉，戴思恭赵继宗等一二人，仅有所疑，而终莫为之平反也，予亦以其所久惯呼难猝勇革务为风寒类证之暗号也，已有年矣，然张机犹似诡遇获会者焉，况后世承其口气从事于此，而经无六经传变之可言，则其法不正，其治多误耳，故予今不敢为牛后，姑设浅深闭脱四证，岂好辨哉，予不得已也，盖倡明此道，实乏其人，即吾党分处诸侯之国，亦不免调高寡和，反为俗人所嘲焉，若以好辨之嫌，而遂辍不言，则因循苟且，必不能自拔而日新也，弥以振起家言刖君子其或不罪乎。

伤风大意  ***************************
风寒之伤人也，背腹手足，必无定规，而华佗独立风寒渐入之说者，此为稍近理，是故病证未见有单经挨次相传者，而况于李东垣王海藏所谓传本巡越得度首尾等例乎，刘草窗则谓传足不传手，陶节庵则谓伤足不伤手，均是五十步笑百步之类，而殊不知人身本是一经络也，（又吴绶所谓阳邪传阴邪传，及虞博引至人传云，传经专经即病郁病等各目，亦皆可谓凿且悖理矣），夫人行住坐卧之间，若正气，邪气卒然豆凑，直有正气之所才蹶，则邪气乘之，排冲散漫，以见缓急轻重之候矣，盖伤风者，须要明辨三证，精察疗体焉，一曰经证，此乃邪气初入之门，分而言之，则有浅深二证也，其浅证，古谓之太阳病，（又与通体太阳不同）非也，此邪气袭击表气，而里气将愤激之时，必见恶寒无汗头痛脊强等候，宜用峻发之剂，即桂枝汤麻黄汤之类是也，其深证，古谓之少阳病，或半表半里，非也，此邪气滚动表气，而里气已郁蒸之时，必见寒热呕吐耳聋胁痛等候，宜用和解之剂，即青龙汤茈胡汤之类是也，二曰闭证，古谓之阳明病，或胃家实，（一曰脾约或曰入府）非也，此本元气有馀之证，而热势爚乱表气，逆聚里气，则肠胃中之燥结者，必见怕热烦渴讝语发狂尿赤屎鞕等候，宜投汤药，早以疏窕，元气之将闭者，即白虎汤承气汤，之类是也，譬如亢旱之烧空也，时亦甘雨沛然一下，则谒水之民，解愠开颜，忽至嘉润再起桔苗矣，三曰脱证，古谓之太阴病，少阴病，厥阴病，（一曰传经阴证，或曰直中阴证），非也，此本元气不足之证，而热势减陷表气，攻夺里气，则肠胃中之疲乏者，必见目昏面煤舌卷囊缩厥冷自利等候，宜投汤药，早以充张，元气之将脱者，即理中汤四逆汤之类是也，譬如劲兵之破垒也，时亦救将憪然一走，则罢散之卒崛起溃围，忽至凯旋，再得粮道矣，然脱证多是不治，而其闭证，间有可治者焉，意其人之为体也，一个壳子，包著府藏，若从壳子上论之，则头面手足腹背以至耳目鼻口皮肉筋骨，皆是属表，而从近壳子处论，则咽喉及膀胱肠中亦出表之路也，其直称里者，五藏精神所居，乃去壳子俱远，而不可令外邪深入耳，故经证轻者，为表之表，必有憎风喷嚏面色光浮声重鼻塞时流清涕者，俗呼谓之冒风，（又云感冒）即伤风中之至浅者也，经证重者，兼里之表，多见咳痰呕吐饮食难进自利秘结小水赤涩等一二证，此不可妄谓邪气入里也，又闭证者，里之表面，热之猛势，多是吐下通剂之可治者也，又脱证者，邪气在内，深窥奥室，肠胃亦虚，难吐难下，绝无邪气可驱之去路，则难治之证，自可知也，喻昌一人已论，此理颇近，予之所尝忆矣，然则风寒最宜临轻早治，若非但讳病失宜，反有赖药侵风，以得再感者也，如夫近世之人，不问长幼男女，固有疝症为之加工何也，府藏之间，各有脂膜络绎接递，而元气血液，融活透彻者，此其人身内景之常资也，若脂膜中间，一生空气，聚散来去，如云如风，或宿上则为噫，嵌下则为屁，全非腹里固有之物，潜消默化，不复存迹，有时怒张走痛无常，就其形样称疝称痞，及瘕痃别名，而实一物也，又脂膜之外，瘀汁垽浊，日凝月积，成症成癖，随其隙地，形样不一，城狐社鼠，不可妄攻，皆是腹内祸胎之著且大者也，当时府藏无恙，反被元气过化，畏缩逋窜，无复出头，既而邪气中经，腹气多易震骇，疝症乘势左右上下，支撑压荡，敝障气隧，是以经证，或有似闭证者，或有似脱证者，或脱证有似闭证者，或闭证有似脱证者，后人于此等处，漫不加察，治方一差，暗伏危机，邪气纵使侥倖退舍，荏苒时月，遗热损体，渐成坏证，夫坏证者，多据医药误治，是王纶所谓伤药之类也，（韩秪和以坏病，别为一证，用羊肉汤，误矣，戴思恭谓坏伤寒，亦名义不稳），　或变痢，变肿，有死者，有生者，或日夜久咳，漏气，精血失所凭持，肉削骨立，恶寒晡热，自汗盗汗，吐痰咯血，有酿成劳瘵者，岂可不慨叹哉，故有疝症虫豸瘀血霉毒之人，其势内外环攻夹击，此非伤风本来之病，则表里上下，俱见异状，名谓之党证，亦可，又有兼痫证，哮证，及滞食宿酒者，（朱震亨云，杂合邪，戴思恭云，夹食伤寒，皆此之类也），当由病家傍人，详问有他所害来路也否乎，然后针灸药石，权以栽之，则自无一定不变之弊也，若欲从张机求如式见证，虽历数十人之多，而恐首尾内外不相合焉，殊不知望闻问切，及腹背看法，一概施治，以托外邪，实博者之孤注耳，斯亦危矣，今之患伤风者，多系七分内伤，三分外感，是即内势已成之后，微邪扇动，早以启行者也，故初病脉细数，或腹皮急陷，中央如弦，或腹皮虚松，脐下无力，或手颤神倦，畏寒喜暗，或面唇青白，闭目懒言，皆是耽酒好内元气虚惫之人，又在目语额瞬，旦夕名利之辈，而医家呼为挟虚伤寒，或劳力感寒者，亦此类也，于是乎食养（凡谷菜外，鸡卵鳗鲡海参干鲣鳟鱼等物，烹饪，盐梅不可，乖方尤忌生冷泥滞，即时难消者，故古有食医，今委度，外，呜呼，世人何不悟耶），保城为一良策，不专以外邪为竞主，喻诸墨汁，著染糊绢，虽使汤浣速阴墨痕，而纰薄绢地，揉摩擦破，遂为无用之弃物矣，又伤风寒病多有咽膈生痰者，必见咳喘乾呕等证，犹疝症郁窒所致焉，其吐如墨如脓，如破絮，如桃胶，如蚬肉，然素问仅有咳涎呕沫出青黄涕等语，张机伤寒论，亦称涎沫，不用痰字，金匮要略，已出痰饮二字，全为肠间畜水，而非近世所谓稀清为饮，稠浊为痰者也，晋时淡痰通用，不为炎上之义，至宋渐指口中所吐之物耳，此古今之一疑城，盖古少而今多耶，又孕妇伤风，甚则为热，所动拒食呕饮，终至并胎俱毙，必勿拘以重身，反害其母，有故无殒，何可惧乎，产后伤风，多有兼证，或恶露未尽，少腹频痛，（俗云儿枕痛）或蒸乳发热，或身见紫疹，或经筋拘挛如痉状者，不可轻视，以为常候也，又在小儿，则风寒易感易解，而晋以来，有谓变蒸者，非斯乳食虫癖之所致，则伤风寒也，岂复有此先彼后，如一变生肾志，二变生膀胱，每变三十二日，及暗变等之理乎，后世谓八岁以下，无伤寒者，亦医家妄言，不足深责焉，大凡风气新解之后，不欲饮食，稀吐痰沫，羸瘦蓐卧，他无所苦，研米粥时少吃至于粳饭，呕恶不纳，或死或复旧者，极在蛔虫积瘕之人，熊胆黑丸，可择用之，强用汤药，反助逆动，不用而死，虽用亦死，须不治，以待其自宁而可也，又愈后，向之伤处，元气犹未健行，熟路逐旋因邪易入，而有其绵夹单衣脱换不慎者，则汗窍开泄，非但再感，或令邪风，数次袭之，而损亏元气，以陨躯命，诚不可稍有疏虞矣，否则，口淡无味，需物消间，梳沐酒色，只管犯禁，有小才智，不能自克，食复，（或云发哺，素问云，病热少愈，食肉则复，多食则遗，此其禁也），劳复，（又有女劳复者，此非张机所谓阳易阴易之类），比比皆然，故古人云，病加于小愈，岂虚语哉，灵素以来，论风寒者，或以卫营三焦牵合焉，或以日数药品决裂焉，且驾合病并病，再经过经两感传属等说，而其甚者，则落乎马宗素运气无稽之术矣，呜呼，诡计左道，莫此为甚，索治之人，未有不因之而毙者也，学者若能以意隅反类推，则杂病等法，亦思过半矣。

浅证治例  ***************************
凡经证浅者，宜峻发，不拘日数多少，不凭时令寒暑，恶寒、恶风、头疼、身痛、腰脊俱强，或发热脉浮紧而无汗者，频进汤剂，衣被厚覆，早取津津微汗，以严大过之戒，一时间许，周身相润，而目眦微黄者，邪气无不消散矣，得汗之后，气爽脉静，必停后服，当防再感，素问所谓衰其大牟而止是也，若汗多者，用扑粉方，汗后壮热，尤为凶候，（素问云，阴阳交之类也），其服汗剂，人汗不出，而风围自解者，亦间有之，若一时强汗之，致使如淋如洗，则胃气反驰之于表分，而津液随漏，饮食随减，筋惕肉瞤，卧起不安，且恐卒然亡气，以见寒慄沉昏叉手冒心等证，此非速用参姜汤，或参附汤，则元气外去，而不能内返也，盖桂麻二汤，总驱外邪，其中有少不同者，如桂本为解肌，不问有汗无汗，必治恶风，脉浮数者，而麻则为恶寒无汗头疼项强脉紧而喘者设焉，桂麻服法，各啜热粥以助药力可也，何止桂乎，陶华云，春分后，忌桂麻，而以张洁古九味羌活汤代之者，吁，亦过矣，其始出于韩庞辈，谓张机之法，宜于昔，而不宜于今等语也，凡怔忡短气，舌乾咽痛，脉细数无力者，不可任意发汗，多是三分外感，七分内伤，宜与柴桂合剂，及顺气加减方，又表证初兼吐泻者，多在其人平素易下，及滞食者，不可妄谓邪气入里也，又表证一衄，谓之红汗，衄乃解者，不过少解其烦瞑，未能解深入之邪，若其邪有沉滞未尽者，则早须用汗药，而免其再衄矣，又冒风轻证，宜生姜酒，不饮酒人，顺气剂外一味辣茄汤，一味生姜汤，连啜数瓯，汗流彻体亦良，若邪入稍深，则嚏止涕干，伸欠不作，头痛顿退，故有得是证者，则为邪未深入，若鸠尾之下，左右有动气者，邪气未解，宜施治方，病魔虽已消散，汗孔尚然疏豁，须在避风之处，静养三五日，俟腠理致密，特忌上厕便利，室中宜用亵器，惟以衣衾遮护肩项，及膝为要，病者汗后，性急事冗起坐，衣服不顾调节，且侍养无人，不言其非，旋即冲风，能致复感，灵枢云，避风如避矢石者，此之谓也，凡瘥后十数日，或一月许，终不惺惺者，皆由疝症瘀血，相碍相激，而里气未得遽宁也，又口唇发小疮，或身见风㾦㿔者，馀热解时间亦有之，又病人虽大汗透寝具，亦有一时而止者，则反易解散，不可必以濈濈微汗为度，如夫近世所谓搐脚接汗，火攻蒸法，中寒之证临机应焉。
桂枝汤
桂枝（二大圆匕）　芍药（同上）　生姜（七分）
上三品，以水二合，煎取一合，去滓顿服，中病即止，凡处剂之时，邪气易解者，小润其间，难解者，小促其间，令药势相及耳，，予尝有言此汤，今去甘枣二种者，本以桂皮中带甘味也，但偏嗜甘味者，加甘枣亦无妨，不问男女老幼，多有疝症蛔虫，强用味甘者，则恐胃中泥滞，或间致呕吐不食之患焉，且如酒客病，胸中满逆，则甘物不可用也。
麻黄汤
麻黄（二大匕）　桂枝（同上）　杏仁（七个）
上三品，以水二合，煎取一合，（去甘草加桂法）
生姜酒（今时之人，感冒必以姜酒取汗，其法生姜擦烂酒浸温服，是即戴民恭为蛮法者，孙对微呼谓之神仙粥也，又此邦有呼为味噌酒者，此比之生姜酒，味和气香，尤为有验，其法味噌椒二品，以擂盆能擂了，放火烧锅炒，上二品入清酒三五盏，以调和之者也。
一方（主治老幼男女伤风轻证）
茯苓　半夏　芍药　桂枝　厚朴　橘皮　甘草　生姜
上八品，水二合，煎取一合，（藿香葛根升麻随证出入加减，热多加黄芩，烦渴或咳去桂朴，加果臝，咽痛去桂枝，加桔梗，痰喘加紫酥子，萝卜子，杏仁，枳实，皂荚，竹沥类，一二品，小儿只小剂耳）。

深证治例  ***************************
凡经证深者，宜和解，若自浅入深，则里已近灾，未可宴然称无病也，今之伤风，多见此证，邪气正气，排笼相持，各无进退胜负，苟非和解，则难求成矣，故后世赵继宗论伤寒，不必传经者，此为稍近理焉，惜乎，取用和解，禁吐汗下三法，其遗祸至今，犹未息也，元气有馀者，必变闭证，元气不足者，必变脱证，毕竟初起峻发不彻之为耳，或寒热痰咳耳聋胁痛，或口苦舌乾不欲饮食，或渴不渴，呕不呕，或胸中烦，心下悸，或舌苔白黄，语声嘶败，或每日如疟状，脉自眩者，即是和解之证，宜用小柴胡汤，其间随证以消息之，不可妄投大茈胡汤，将闭之时，此汤主之，若寒热不解，喘咳乾呕，或心下有水气者，只宜和之，以小青龙汤类，若恶寒无汗，加烦躁者，即酿成闭证之时，须用大青龙汤，汗中兼折逼内热势矣，盖舍汗下吐药之外，均属和解之剂，乃令袭入之邪，潜消嘿夺，今时动辄有党证虚证者，必顾中气以托外邪为佳，如拒药恶食者，宜参姜汤，送下黑丸，凡浅深二证，解后不了了者，灸为善著膏肓，痞根及背九俞以下至十四俞，随宜取以灼之，又疝症气逆，手足易冷，腹中急痛，恶味苦者，先灸足三里等，兼用小建中汤，若有呕则非建中所宜也。
小茈胡汤（茈胡　半夏　黄芩　人参　甘草　生姜）
大茈胡汤（茈胡　黄芩　芍药　半夏　枳实　大黄　生姜　大枣）
小青龙汤（麻黄　桂枝　芍药　五味子　半夏　细辛　乾姜　甘草）
大青龙汤（麻黄　杏仁　桂枝　石膏　甘草　生姜）
小建中汤（桂枝　甘草　生姜　芍药　胶饴　大枣）
一方
大麦（二大匕）　半夏　茯苓（各一大匕）　芍药　橘皮（各中匕）　生姜（七分）
上六品，以水二合，煎取一合，，凡伤风寒半解之后，疝症伺隙以进其身，故体疲脉小，他无所苦，恶食吐痰，屎多为閟，后世用补剂者，宜以此方治之，惟开胃散结，则馀证自退耳，有热加芩，有泻去芍，若拒药汁者，亦多无不消受焉。

闭证治例  ***************************
疏窕剂中，白虎主烦渴，承气主燥屎，此其大要也，古人皆因脉证多辨里热里结，而不如予之以手按腹直决疏窕矣，何者，先以手指重按病人腹皮，其里有热者，如火烘炙透于指中，而表热者，举身有热，按处暂散也，若夫里结，必有里热，硬粪多少，阻住去路，脐下底如著饼，或如杏核鸡卵状者是也，此证白虎承气可用之，无畏焉，若热势漫无可御，必有躁扰不宁，则伤烂肠之里面皮理，而圊血自泻下也，虽使许水亦新汲井中者，频与之无妨，且欲饮一碗，只与半碗，常以不足为善，不宜一饮而极意也，遂令病人恣饮过度，则为咳为喘为呕为泻为肿为悸为水畜疼为水结胸，故后世所谓以水噀面浇身，或置病人于水中等法，皆是医中之操霸术者欤，又大渴讝语，骂詈，善恶不避亲疏者，宜以辰砂加入水中饮之，西瓜梨浆糖水亦良，其引饮者，嫌冷，喜热，多属虚证，不可妄投白虎汤类也，或目赤眵凝，舌苔焦黑，（甚则芒刺干裂如炭）或口疳气臭，鼻如烟煤，或紫斑赤疹，爪甲色红，或上气喘促，烦渴狂言，或弃衣揭被，扬手掷足，或逾墙上屋，如见鬼状，或腋下掌心，濈濈汗出，或周身无汗，剂颈而还，或小水赤涩，如红苋汁，或脉细数无力者，死，或迟缓，或沉而有力，有其上兼证者，早议疏窕攻击之法，则十全之功，可自得矣，苟或当下而不下，则热毒随乱剧，津液随枯，岂可一以下药宜迟为说乎，然屡屡欲后，而弩睁伤气者，则勿用承气，及大茈胡汤类，先用红夷所来导器，急射温蜜，则肠中自得润滑，而燥屎因是易下诸证一时俱解，张机蜜煎导法，或近来香油导法，亦可，此邦今有做红夷法，以鍮铜造之者，若无此器，则未用烟管，留其吸嘴刺入患人肛门三四分，乃去大头处，稀蜜微温，加皂荚末，口含用力直吹送之，则津回肠润，久积之物，必尽出矣，极良法也，若坚满曾无上厕之意，则于肠之下际为燥屎未逼者，是以蜜兑无益，下药为捷，服后转矢气者，仍以炒盐（烧塼并温石能暖之亦同），纳夹绢袋，于其病人腹上，款款熨之，则药气通透，而屎自易便，故下后神清气爽，身凉思食，皆愈之兆，如及腹满身热，谵语，不食，睡卧不宁，併发紫黑斑点，此当汗不汗，及已汗而热不散，当下不下，及早下而热乘虚之患也，而粗工动辄不知病人稍涉虚证，认其数日不更衣者，妄投驶剂，以致初硬后溏之证，贻害非细，甚可畏也，一种闭中稀粪，水自下者，此结粪外之傍流，而非胃虚肠虚之泻，即肠胃外之宿水，偏渗于肠胃中，而融化燥粪之外面者也，故下物色焦，放屁酸臭耳，宜投小承气加减，方脉证既决，又何难焉，凡如此者，多由误治，且诸所饮下者，必曰先与小承气，则恐有大下伤人也，又屎尿如常，少腹硬痛，其人喜忘者，有畜血，桃仁承气汤类，须量性禀施之，又宿食凝痰，胸中作苦恼者，并宜吐之，熊胆汁，瓜蒂散，淡盐汤，参芦汤，与之，以指或鸡翎探喉中，即吐出也，又伏饮之证，与五苓散，其人至于坏证烦渴，渐为水胀，须以吾门鲤鱼煮汁治之，若恶其臭味，且不能多饮者，竟非此物所能治也，元气强者，宜十枣汤，或大黄商陆芣苢通草牵牛子赤小豆等药，随证择用，亦得有效，又白睛黄者，热势瀰漫，将发身黄，于五苓散方内，加茵陈蒿，或丹青树叶，则黄从尿去下也，若皮肤薄绉，茶褐色者，多难治矣，大凡腹中时满时减，或腹胀按之易软，或脐左右有动气，或小水清白数少，或连日不食，脐腹坦然无壅滞不通之状者，皆不可下也，只戒其诛伐无过之害耳。
白虎汤（石膏　知母　粳米　甘草）
小承气汤（大黄　厚朴　枳实）
大承气汤（大黄　厚朴　枳实　芒硝）
桃仁承气汤（大黄　芒硝　桃仁　桂枝　甘草）
五苓散（茯苓　猪苓　术　泽泻　桂枝）
十枣汤（芫花　甘遂　大戟　大枣）

脱证治例  ***************************
充张剂中，四逆主厥冷，理中主自利，些其大要也，详言兼证，或畏寒喜暗，只懒见人，或语声轻微，颜色青白，或头重手颤，神倦气怯，或眼陷鼻笑，舌卷囊缩，凡兼如此数项，生机尚存一线，故舍灸及参附等，更无他法，当籍者但得手足渐温，自利随止，脉微出者，乃可生也，或反目上视，瞪目直视，或面煤唇紫，爪甲青黑，或屎尿失禁，粒饮不入，或拈衣摸床，两手撮空，或闭目踡足，啐啐不省，或口唇颤摇，频呕频哕，或气喘痰潮，脉细欲绝，此即脱之死证，或精神昏瞶，头面喜扇，或无热无渴，舌结黑苔，或肤冷，脉道独见热势，或短气泪出，面腹虚满，或在妇人，则产后日近乳缩股慄者，皆是危笃之证，不可治也，凡泻不但粥饮，直出药汁，才吞入咽，汩汩从肠奔下如箭者，今用理中，原不为过，其水泻之益剧者，则须投五苓散，及利水药，反利膀胱不化之气，譬犹通支河水道，以御急奔之势，若小水淋涩，两足浮肿，按之没指，甚可畏焉，又戴思恭所谓利肠者，挟热自利，粪色赤黄，及下肠间津汁垢腻，宜用顺剂，尤禁涩药，然至吴绶所谓漏底，则元气暴脱，蚤以固肠为要，否则转气趋下，少腹自利，漫无止期，即桃花汤，及赤石脂禹馀粮汤类可也，又蛔厥者，时烦时止，未为死候，乌梅黑丸，诸杀虫丸，宜以参姜汤送下之，若至胃中无穀气，则谓藏结，亦同而不可治也，又除中者，元气奔散，将假穀气急哺卒啜自取暂快耳，若脉强数，眼中无精彩，而暗浊惨淡者，则一围元气，留连未断，为之少延残喘，必当属纩以待敛矣。
四逆汤（乾姜　附子　甘草）
理中汤（人参　术　乾姜　甘草）
桃花汤（赤石脂　乾姜　粳米）
赤石脂禹馀粮汤（赤石脂　禹馀粮）

脉论  ***************************
脉者，四诊中之末，而其言不竢赘也，汉唐以来，方书取其一，舍其三，而一又未明，讹承掩藏，不肯勇革，是以本邦医人，亦皆移于浮辞，可深叹哉，凡四诊之于病机也，彼此参伍，不可欠一，吾门于四诊上，非惟加之按腹候背手足看法，且以鼻嗅知病人臭恶之气，此可谓详补古今未言及之缺典者矣，于是乎邪之浅深久近，证之轻重缓急，断然无复可疑者也，夫脉元是血气活泼充灌之势，内非各开三口沸腾而出，则一藏一府，一阴一阳之患，更无显于两手掌后之理，而况有运气支于分配，假託之可言者乎，何也，有一病人，于兹暗坐室中，穴壁出手，嘿然不谓形色性情，试使历几医人，切其脉道，而预以辨识何病何证者，则予未之或闻也，意其持脉，即验轻重生死之一事，而绝无某病见某脉之定规也，略可知矣，先以中指探掌后高骨上为关，得其关位，然后齐下盐禁二指，若人臂长，则疏排其指，臂短则密排其指，轻手得之曰举，重手得之曰按，不重不轻委曲求之曰寻，所谓三指停稳者，自然之行也，二指不足，四指有馀，仍执其中焉耳，古不称关，总寓尺寸，故素问似以中附为关位，关之前，去鱼际为一寸，而盐指之所下，因名曰寸，关之后去尺泽为一尺，而禁指之所下，因名曰尺，原其关名肇于八十一难，此以三指揣按之次，犹两州画首之设一门也，又秦越人虽无明文，而不主喉傍跗上，独取两手掌后者，其见卓矣，盖病脉之来，多不单至，然全属大小浮沉迟数六脉，而不大不小不浮不沉不迟不数，调匀和缓，意思欣欣，难以名状者，谓之平脉，故紧弦细伏促结等脉，今之病者，虽多有之，亦无不自六脉而推焉，其他华人，妄立脉名图形韵语，以便记诵，而卤莽灭裂，实不能自知者也，就其分呼，愈添蛇足，皆使后人以启好异之心矣，方书论脉，非但七表八里九道之谬名，而如素问之鼓搏喘横，张机之惵卑荣章纲损纵横逆顺，及奇经太素天和真藏关格妊娠，五运六绝七独等脉，皆是无用餖飣，不堪其烦也，毕竟脉者，惟察数与不数耳，脉数俗呼谓之脉进，即病进也，殆可以一言蔽矣，不问男女老幼，不别外感内伤，若指下脉数，或兼见沉细，则轻者必重，重者必危，危者必死，甚可畏焉，又有脉傍行者谓之反关，或有一手反关者，或有两手反关者，或有反关得病，则顺行复原位者，至于其六脉之见则一也，此得之于有生之初，而不可必为病脉矣，大概有证脉相符者，有脉证相左者，或元气顿虚之证，其初脉病也多，或元气渐虚之证，其初脉病也少，故后世舍三取一之人，如夫脉之不始病者，飘然自外，而遂致笃证矣，呜呼，学者朝研夕考，翻悟前迷，则可免乎连代沿习之歧蹊也。
