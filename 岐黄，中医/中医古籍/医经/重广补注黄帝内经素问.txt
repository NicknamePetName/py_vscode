
重广补注黄帝内经素问序  ***************************
臣闻安不忘危，存不忘亡者，往圣之先务。求民之瘼，恤民之隐者，上主之深仁。在昔，黄帝之御极也，以理身绪馀，治天下，坐于明堂之上，临观八极，考建五常，以谓人之生也，负阴而抱阳，食味而被色，外有寒暑之相荡，内有喜怒之交侵，天昏札瘥，国家代有，将欲敛时，五福以敷，钖厥庶民，乃与歧伯上穷天纪，下极地理，远取诸物，近取诸身，更相问难，垂法以福，万世于是。雷公之伦，授业传之，而《内经》作矣。历代宝之，未有失坠，苍周之兴，秦和述六气之论，具明于左史，厥后越人得其一二，演而述《难经》，西汉仓公传其旧学，东汉仲景撰其遗论，晋皇甫谧刺而为《甲乙》，及隋杨上善纂而为《太素》，时则有全元起者，始为之训解，阙第七一篇。
迄唐宝应中，太仆王冰笃好之，得先师所藏之卷，大为次注，犹是三皇遗文烂然可观，惜乎唐令列之医学，付之执技之流，而荐绅先生罕言之。去圣已远，其术晻昧，是以文注纷错，义理混淆，殊不知《三坟》之馀，帝王之高致，圣贤之能事，唐尧之授四时，虞舜之齐七政，神禹修六府，以兴帝功，文王推六子，以叙卦气，伊尹调五味以致君，箕子陈五行以佐世，其致一也。奈何以至精至微之道，传之以至下至浅之人，其不废绝，为已幸矣。
顷在嘉祐中，仁宗念圣祖之遗事将坠于地，迺诏通知其学者，俾之是正，臣等承乏典校，伏念旬岁，遂乃捜访中外，裒集众本，䆮寻其义，正其讹舛，十得其三四，馀不能具。窃谓未足以称明诏，副圣意，而又採汉唐书录、古医经之存于世者，得数十家，叙而考正焉。贯穿错综，磅礡㑹通，或端本以寻支，或泝流而讨源，定其可知，次以旧目，正缪误者六千馀字，增注义者二千馀条。一言去取，必有稽考，舛文疑义，于是详明，以之治身，可以消患于未兆。施于有政，可以广生于无穷。恭惟皇帝抚大同之运，拥无疆之休，述先志以奉成，兴微学而永正，则和气可召，灾害不生，陶一世之民，同跻于寿域矣。
国子博士臣高保衡、光禄卿直秘阁臣林亿等谨上。

重广补注黄帝内经素问序  ***************************
启玄子王冰撰（新校正云：「按唐人物志，冰仕唐，为太仆令，年八十馀，以寿终。」）
夫释缚脱艰，全真导气，拯黎元于仁寿，济羸劣以获安者，非三圣道则不能致之矣。孔安国序《尚书》曰：「伏羲、神农、黄帝之书，谓之《三坟》，言大道也。」班固《汉书》〈艺文志〉曰：「《黄帝内经》十八卷，《素问》即其经之九卷也，兼《灵枢》九卷，迺其数焉。」（新校正云：「详王氏此说盖本皇甫士安《甲乙经》之序，彼云：『《七略》〈艺文志〉：「《黄帝内经》十八卷。」』今有《针经》九卷，《素问》九卷，共十八卷，即《内经》也，故王氏遵而用之。又《素问》外九卷，汉张仲景及西晋王叔和《脉经》只为之九卷，皇甫士安名为《针经》，亦专名《九卷》，杨玄操云：『《黄帝内经》二帙，帙各九卷。』按《隋书》〈经籍志〉谓之《九灵》，王冰名为《灵枢》。」）
虽复年移代革，而授学犹存，惧非其人，而时有所隐，故第七一卷，师氏藏之，今之奉行，惟八卷尔。然而其文简，其意慱，其理奥，其趣深。天地之象分，阴阳之候列，变化之由表，死生之兆彰，不谋而遐迩自同，勿约而幽明斯契，稽其言有徴，验之事不忒，诚可谓至道之宗，奉生之始矣。假若天机迅发，妙识玄通，蒇谋虽属乎生知，标格亦资于诂训，未尝有行不由迳，出不由户者也。然刻意研精，探微索隐，或识契真要，则目牛无全，故动则有成，犹鬼神幽赞，而命世奇杰，时时閒出焉。则周有秦公（新校正云：「按别本一作『和缓』。」），汉有淳于公，魏有张公、华公，皆得斯妙道者也。咸日新其用，大济蒸人，华叶递荣，声实相副，盖教之著矣，亦天之假也。
冰弱龄慕道，夙好养生，幸遇真经，式为龟镜，而世本纰缪，篇目重叠，前后不伦，文义悬隔，施行不易，披㑹亦难，岁月既淹，袭以成弊，或一篇重出而别立二名，或两论併吞而都为一目，或问答未已，别树篇题，或脱简不书而云世阙，重经合而冠针服，併〈方宜〉而为〈欬篇〉，隔〈虚实〉而为〈逆从〉，合〈经络〉而为〈论要〉，节〈皮部〉为〈经络〉，退〈至教〉以先针，诸如此流，不可胜数。且将升岱岳，非迳奚为，欲诣扶桑，无舟莫适。乃精勤博访，而并有其人，历十二年，方臻理要，询谋得失，深遂夙心。
时于先生郭子斋堂，受得先师张公秘本，文字昭晰，义理环周，一以参详，群疑冰释。恐散于末学，绝彼师资，因而撰注，用传不朽，兼旧藏之卷，合八十一篇二十四卷，勒成一部（新校正云：「详《素问》第七卷亡已久矣。按皇甫士安，晋人也，序《甲乙经》云：『亦有亡失。』《隋书》〈经籍志〉载《梁士录》亦云：『止存八卷。』全元起隋人所注本乃无第七，王冰唐宝应中人，上至晋皇甫谧甘露中，已六百馀年，而冰自为得旧藏之卷，今窃疑之，仍观〈天元纪大论〉、〈五运行论〉、〈六微旨论〉、〈气交变论〉、〈五常政论〉、〈六元正纪论〉、〈至真要论〉七篇，居今《素问》四卷，篇卷浩大，不与《素问》前后篇卷等，又且所载之事与《素问》馀篇略不相通，窃疑此七篇乃《阴阳大论》之文，王氏取以补所亡之卷，犹周官亡〈冬官〉以〈考功记〉补之之类也。又按汉张仲景《伤寒论》〈序〉云：『撰用《素问》《九卷》《八十一难经》《阴阳大论》。』是《素问》与《阴阳大论》两书甚明，乃王氏并《阴大论》于《素问》中也，要之《阴阳大论》亦古医经，终非《素问》第七矣。」）。冀乎究尾明首，寻注㑹经，开发童蒙，宣扬至理而已。
其中简脱文断，义不相接者，捜求经论所有，迁移以补其处。篇目坠缺，指事不明者，量其意趣，加字以昭其义。篇论吞并，义不相涉，阙漏名目者，区分事类，别目以冠篇首。君臣请问，礼仪乖失者，考校尊卑，增益以光其意。错简碎文，前后重叠者，详其指趣，削去繁杂，以存其要。辞理秘密，难粗论述者，别撰《玄珠》，以陈其道（新校正云：「详《王氏玄珠》世无传者，今有《玄珠》十卷，《昭明隐旨》三卷，盖后人附託之文也。虽非王氏之书，亦于《素问》第十九卷至二十二四卷颇有发明，其《隐旨》三卷与今世所谓《天元玉册》者，正相表里而与王冰之义多不同。」）。凡所加字，皆朱书其文，使今古必分，字不杂糅。庶厥昭彰圣旨，敷畅玄言，有如列宿高悬，奎张不乱，深泉净滢，鳞介咸分，君臣无夭枉之期，夷夏有延龄之望。俾工徒勿误，学者惟明，至道流行，徽音累属，千载之后，方知大圣之慈惠无穷。时大唐宝应元年岁次壬寅序。
将仕郎守殿中丞孙兆重改误
朝奉郎守国子博士同校正医书，上骑都尉赐绯鱼袋，高保衡
朝奉郎守尚书屯田郎中同校正医书，骑都尉赐绯鱼袋，孙奇
朝散大夫守光禄卿，直秘阁判登闻检院上护军，林亿


卷第一  ——————————————————————————————————————————————————————————————————————————————————————————

上古天真论篇第一  ***************************
（新校正云：「按全元起注本在第九卷。王氏重次篇第，移冠篇首，今注逐篇，必具全元起本之卷。第者欲存《素问》旧第目，见今之篇次，皆王氏之所移也。」）
昔在黄帝，生而神灵，弱而能言，幼而徇齐，长而敦敏，成而登天（有熊国君，少典之子，姓公孙。徇，疾也。敦，信也。敏，达也。习用干戈，以征不享，平定天下，殄灭蚩尤。以土德王，都轩辕之丘，故号之曰轩辕。黄帝后铸鼎于鼎湖山，鼎成而白日升天，羣臣葬衣冠于桥山墓，今犹在。）。迺问于天师曰：「余闻上古之人，春秋皆度百岁，而动作不衰，今时之人，年半百而动作皆衰者，时世异耶？人将失之耶？」（天师，歧伯也。）
歧伯对曰：「上古之人，其知道者，法于阴阳，和于术数（上古，谓玄古也。知道，谓知修养之道也。夫阴阳者，天地之常道。术数者，保生之大伦，故修养者，必谨先之。老子曰：「万物负阴而抱阳，冲气以为和。」〈四气调神大论〉曰：「阴阳四时者，万物之终始，死生之本。逆之则灾害生，从之则苛疾不起，是谓得道。」此之谓也。）。食饮有节，起居有常，不妄作劳（食饮者，充虚之滋味。起居者，动止之纲纪。故修养者，谨而行之。〈痹论〉曰：「饮食自倍，肠胃乃伤。」〈生气通天论〉曰：「起居如惊，神气乃浮。」是恶妄动也。广成子曰：「必静必清，无劳汝形，无摇汝精，乃可以长生。」故圣人先之也。）（新校正云：「按全元起注本云，饮食有常节，起居有常度，不妄不作。」《太素》同杨上善云：「以理而取声色芳味，不妄视听也，循理而动，不为分外之事。」），故能形与神俱，而尽终其天年，度百岁乃去（形与神俱，同臻寿分。谨于修养，以奉天真，故尽得终其天年。去，谓去离于形骸也。《灵枢经》曰：「人百岁五藏皆虚，神气皆去，形骸独居而终矣。」以其知道，故年长寿延。年度百岁，谓至一百二十岁也。《尚书》〈洪范〉曰：「一曰，寿百二十岁也。」）。
「今时之人不然也（动之死地，离于道也。），以酒为浆（溺于饮也。），以妄为常（寡于信也。），醉以入房（过于色也。），以欲竭其精，以耗散其真（乐色，曰欲轻用，曰耗。乐色不节则精竭，轻用不止则真散，是以圣人爱精重施，髓满骨坚。老子曰：「弱其志，强其骨。」河上公曰：「有欲者，亡身。」曲礼曰：「欲不可纵。」）（新校正云：「按《甲乙经》『耗』作『好』。」）。不知持满，不时御神（言轻用而纵欲也。老子曰：「持而盈之，不如其已。」言爱精保神如持盈满之器，不慎而动，则倾竭天真。《真诰》曰：「常不能慎事，自致百痾，岂可怨咎于神明乎！」此之谓也。）（新校正云：「按别本『时』作『解』。」）。务快其心，逆于生乐（快于心欲之用，则逆养生之乐矣。老子曰：「甚爱必大费，此之类欤！」夫甚爱而不能救，议道而以为未然者，伐生之大患也。）。起居无节，故半百而衰也（亦耗散而致是也，夫道者不可斯须，离于道则寿不能终尽于天年矣。老子曰：「物壮则老，谓之不道。」不道早亡，此之谓离道也。）。
「夫上古圣人之教下也，皆谓之虚邪贼风，避之有时（邪乘虚入，是谓虚邪。窃害中和，谓之贼风。避之有时，谓八节之日及太一入从之于中宫，朝八风之日也。《灵枢经》曰：「邪气不得其虚，不能独伤人。」明人虚乃邪胜之也。）（新校正云：「按全元起注本云：『上古圣人之教也，下皆为之。』《太素》《千金》同杨上善云：『上古圣人使人行者，身先行之，为不言之教，不言之教，胜有言之教，故下百姓倣行者众，故曰下皆为之。』太一入从于中宫，朝八风义具《天元玉册》中。」），恬惔虚无，真气从之，精神内守，病安从来（恬惔虚无，静也，法道清静。精气内持，故其气邪不能为害。）。是以志闲而少欲，心安而不惧，形劳而不倦（内机息故少欲，外纷静故心安，然情欲两亡，是非一贯，起居皆适，故不倦也。）。气从以顺，各从其欲，皆得所愿（志不贪，故所欲皆顺。心易足，故所愿必从。以不异求，故无难得也。老子曰：「知足不辱，知止不殆，可以长久。」）。故美其食（顺精粗也。）（新校正云：「按别本『美』一作『甘』。」），任其服（随美恶也。），乐其俗（去倾慕也。），高下不相慕，其民故曰朴（至无求也，是所谓心足也。老子曰：「祸莫大于不知足，咎莫大于欲得。」故知足之足，常足矣。盖非谓物足者，为知足。心足者，乃为知足矣。不恣于欲，是则朴同。故圣人云：「我无欲而民自朴。」）（新校正云：「按别本云：『曰』作『日』。」）。是以嗜欲不能劳其目，淫邪不能惑其心（目不妄视，故嗜欲不能劳心。与玄同，故淫邪不能惑。老子曰：「不见可欲，使心不乱。」又曰：「圣人为腹，不为目也。」）。愚智贤不肖，不惧于物，故合于道（情计两亡，不为谋府，冥心一观，胜负俱捐，故心志保安，合同于道。庚桑楚曰：「全汝形，抱汝生，无使汝思虑营营。」）（新校正云：「按全元起注本云：合于道数。」）。所以能年皆度百岁，而动作不衰者，以其德全不危也（不涉于危，故德全也。庄子曰：「执道者，德全。德全者，形全。形全者，圣人之道也。」又曰：「无为而性命不全者，未之有也。」）。」
帝曰：「人年老而无子者，材力尽邪（材，谓材干可以立身者。）？将天数然也？」
歧伯曰：「女子七岁，肾气盛，齿更发长（老阳之数，极于九。少阳之数，次于七。女子为少阴之气，故以少阳数偶之。明阴阳气和，乃能生成其形体，故七岁肾气盛，齿更发长。）。二七而天癸至，任脉通，太冲脉盛，月事以时下，故有子（癸，谓壬癸，北方水，干名也。任脉、冲脉皆奇经脉也。肾气全盛，冲任流通，经血渐盈，应时而下，天真之气降，与之从事，故云天癸也。然冲为血海，任主胞胎，二者相资，故能有子。所以谓之月事者，平和之气，常以三旬而一见也，故愆期者，谓之有病。）（新校正云：「按全元起注本及《太素》《甲乙经》俱作『伏冲』，下『太冲』同。」）。三七肾气平均，故真牙生而长极（真牙谓牙之最后生者，肾气平而真牙生者，表牙齿为骨之馀也。）。四七筋骨坚，发长极，身体盛壮（女子天癸之数，七七而终，年居四七，材力之半，故身体盛壮，长极于斯。）。五七阳明脉衰，面始焦，发始堕（阳明之脉气营于面，故其衰也，发堕、面焦。《灵枢经》曰：「足阳明之脉，起于鼻交頞中，下循鼻外，入上齿中，还出侠口，环脣，下交承浆，却循颐后下廉，出大迎，循颊车，上耳前，过客主人，循发际至额颅。手阳明之脉，上颈贯颊，入下齿缝中，还出侠口，故面焦、发堕也。」）。六七三阳脉衰于上，面皆焦，发始白（三阳之脉尽上于头，故三阳衰则面皆焦、发始白。所以衰者，妇人之生也，有馀于气，不足于血，以其经月数泄脱之故。）。七七任脉虚，太冲脉衰少，天癸竭，地道不通，故形坏而无子也（经水绝止，是为地道不通。冲任衰微，故云形坏无子。）。
「丈夫八岁，肾气实，发长齿更（老阴之数极于十，少阴之数次于八，男子为少阳之气，故以少阴数合之。《易》〈繫辞〉曰：「天九地十，则其数也。」）。二八肾气盛，天癸至，精气溢写，阴阳和，故能有子（男女有阴阳之质，不同天癸，则精血之形亦异，阴静海满而去血，阳动应合而泄精，二者通和，故能有子。《易》〈繫辞〉曰：「男女搆精，万物化生，此之谓也。」）。三八肾气平均，筋骨劲强，故真牙生而长极（以其好用故尔。）。四八筋骨隆盛，肌肉满壮（丈夫天癸八八而终，年居四八，亦材之半也。）。五八肾气衰，发堕齿藁（肾主于骨，齿为骨馀，肾气既衰，精无所养，故令发堕，齿复乾枯。）。六八阳气衰竭于上，面焦，发鬓颁白（阳气，亦阳明之气也。《灵枢经》曰：「足阳明之脉，起于鼻，交頞中，下循鼻外，入上齿中，还出侠口，环脣，下交承浆，却循颐后下廉，出大迎，循颊车，上耳前，过客主人，循发际，至额颅，故衰于上则面焦、发鬓白也。」）。七八肝气衰，筋不能动，天癸竭，精少，肾藏衰，形体皆极（肝气养筋，肝衰故筋不能动。肾气养骨，肾衰故形体疲极。天癸已竭，故精少也。匪惟材力衰谢，固当天数使然。）。八八则齿发去（阳气竭，精气衰，故齿发不坚，离形骸矣去落也。）。
「肾者主水，受五藏六府之精而藏之，故五藏盛乃能写（五藏六府精气，淫溢而渗灌于肾，肾藏乃受而藏之。何以明之？《灵枢经》曰：「五藏主藏精，藏精者不可伤，由是则五藏各有精随，用而灌注于肾，此乃肾为都会关司之所，非肾一藏而独有精，故曰五藏盛乃能写也。」）。今五藏皆衰，筋骨解堕，天癸尽矣。故发鬓白，身体重，行步不正，而无子耳（所谓物壮则老，谓之天道者也。）。」
帝曰：「有其年已老而有子者，何也（言似非天癸之数也。）？」
歧伯曰：「此其天寿过度，气脉常通，而肾气有馀也（所禀天真之气本自有馀也。）。此虽有子，男不过尽八八，女不过尽七七，而天地之精气皆竭矣（虽老而生子，子寿亦不能过天癸之数。）。」
帝曰：「夫道者年皆百数，能有子乎！」
歧伯曰：「夫道者，能却老而全形，身年虽寿，能生子也（是所谓得道之人也，道成之证如下章云。）。」
黄帝曰：「余闻上古有真人者，提挈天地，把握阴阳（真人，谓成道之人也。夫真人之身，隐见莫测，其为小也，入于无间。其为大也，徧于空境。其变化也，出入天地内外，莫见迹。顺至真，以表道成之证。凡如此者，故能提挈天地，把握阴阳也。）。呼吸精气，独立守神，肌肉若一（真人心合于气，气合于神，神合于无，故呼吸精气，独立守神，肌肤若冰雪，绰约如处子。）（新校正云：「按全元起注本云：身肌宗一。」《太素》同杨上善云：「真人身之肌体与太极同质，故云宗一。」），故能寿敝天地，无有终时（体同于道，寿与道同，故能无有终时，而寿尽天地也。敝，尽也。），此其道生（惟至道生乃能如是。）。
「中古之时，有至人者，淳德全道（全其至道，故曰至人。然至人以此淳朴之德，全彼妙用之道。）（新校正云：「详杨上善云：积精全神，能至于德，故称至人。」），和于阴阳，调于四时（和谓同和，调谓调适，言至人动静必适中于四时，生长收藏之令，参同于阴阳寒暑升降之宜。），去世离俗，积精全神（心远世纷，身离俗染，故能积精而复全神。）。游行天地之间，视听八达之外（神全故也。庚桑楚曰：「神全之人，不虑而通，不谋而当，精照无外，志凝宇宙，若天地然。」又曰：「体合于心，心合于气，气合于神，神合于无，其有介然之，有唯然之。音虽远际八荒之外，近在眉睫之内，来于我者，吾必尽知之，夫如是者，神全故，所以能矣。」）。此盖益其寿命而强者也，亦归于真人（同归于道也。）。
「其次有圣人者，处天地之和，从八风之理（与天地合德，与日月合明，与四时合其序，与鬼神合其吉凶，故曰：「圣人所以处天地之淳和，顺八风之正理者，欲其养正，避彼虚邪。」），适嗜欲于世俗之间，无恚嗔之心（圣人志深于道，故适于嗜欲，心全广爱，故不有恚嗔，是以常德不离，殁身不殆。），行不欲离于世，被服章（新校正云：「详『被服章』三字，疑衍，此三字上下文不属。」），举不欲观于俗（圣人举事行止，虽常在时俗之间，然其见为则与时俗有异尔，何者？贵法道之清静也。老子曰：「我独异于人，而贵求食于母，母亦谕道也。」），外不劳形于事，内无思想之患（圣人为无为，事无事，是以内无思想，外不劳形。），以恬愉为务，以自得为功（恬，静也。愉，悦也。法道清静，适性而动，故悦而自得也。），形体不敝，精神不散，亦可以百数（外不劳形，内无思想，故形体不敝，精神保全，神守不离，故年登百数，此盖全性之所致尔。庚桑楚曰：「圣人之于声色滋味也，利于性则取之，害于性则捐之，此全性之道也。」敝，疲敝也。）。
「其次有贤人者，法则天地，象似日月（次圣人者，谓之贤人，然自强不息，精了百端，不虑而通，发谋必当，志同于天地，心烛于洞幽，故曰：「法则天地，象似日月也。」），辩列星辰，逆从阴阳，分别四时（星，众星也。辰，北辰也。辩列者，谓定内外星官座位之所于天三百六十五度，远近之分次也。逆从阴阳者，谓以六甲等法，逆顺数而推步吉凶之征兆也。《阴阳书》曰：「人中甲子，从甲子起以乙丑为次，顺数之。地下甲子，从甲戌起，以癸酉为次，逆数之，此之谓逆从也。」分别四时者，谓分其气序也，春温，夏暑热，秋清凉，冬冰冽，此四时之气序也。），将从上古，合同于道，亦可使益寿而有极时（将从上古，合同于道，谓如上古知道之人，法于阴阳，和于术数，食饮有节，起居有常，不妄作劳也。上古知道之人，年度百岁而去，故可使益寿而有极时也。）。」

四气调神大论篇第二  ***************************
（新校正云：「按全元起本在第九卷一。」）
春三月，此谓发陈（春阳上升，气潜发散，生育庶物，陈其姿容，故曰发陈也。所谓春三月者，皆因节候而命之，夏秋冬亦然。）。天地俱生，万物以荣（天气温，地气发，温发相合，故万物滋荣。），夜卧早起，广步于庭（温气生，寒气散，故夜卧早起，广步于庭。），被发缓形，以使志生（法象也，春气发生于万物之首，故被发缓形以使志意发生也。），生而勿杀，予而勿夺，赏而勿罚（春气发生，施无求报，故养生者必顺于时也。），此春气之应，养生之道也（所谓因时之序也，然立春之节，初五日东风解冻，次五日蛰虫始振，后五日鱼上冰。次雨水气，初五日獭祭鱼，次五日鸿鴈来，后五日草木萌动。次仲春惊蛰之节，初五日小桃华，）（新校正云：「详『小桃华』，〈月令〉作『桃始华』。」）（次五日仓庚鸣，后五日鹰化为鸠。次春分气，初五日玄鸟至，次五日雷乃发声，芍药荣，后五日始电。次季春清明之节，初五日桐始华，次五日田鼠化为鴽，牡丹华，后五日虹始见。次穀雨气，初五日萍始生，次五日鸣鸠拂其羽，后五日戴胜降于桑。凡此六气一十八候皆春阳布发生之令，故养生者必谨奉天时也。）（新校正云：「详『芍药荣』、『牡丹华』，今〈月令〉无。」）。逆之则伤肝，夏为寒变，奉长者少（逆谓反行秋令也，肝象木，王于春，故行秋令则肝气伤，夏火王而木废，故病生于夏。然四时之气，春生夏长，逆春伤肝，故少气以奉于夏长之令也。）。
夏三月，此谓蕃秀（阳自春生至夏洪盛，物生以长，故蕃秀也。蕃，茂也，盛也。秀，华也，美也。）。天地气交，万物华实（举夏至也。〈脉要精微论〉曰：「夏至四十五日，阴气微上，阳气微下。」由是则天地气交也。然阳气施化，阴气结成，成化相合，故万物华实也。〈阴阳应象大论〉曰：「阳化气，阴成形。」），夜卧早起，无厌于日，使志无怒，使华英成秀，使气得泄，若所爱在外（缓阳气则物化，宽志意则气泄，物化则华英成秀，气泄则肤腠宣通。时令发扬，故所爱亦顺阳而在外也。），此夏气之应，养长之道也（立夏之节，初五日蝼蝈鸣，次五日蚯蚓出，后五日赤箭生。）（新校正云：「按〈月令〉作『王瓜生』。」）（次小满气，初五日吴葵华，）（新校正云：「按〈月令〉作『苦菜秀』。」）（次五日靡草死，后五日小暑至。次仲夏芒种之节，初五日螗螂生，次五日鵙始鸣，后五日反舌无声。次夏至气，初五日鹿角解，次五日蜩始鸣，后五日半夏生，木堇荣。次季夏小暑之节，初五日温风至，次五日蟋蟀居壁，后五日鹰乃学习，次大暑气，初五日腐草化为萤，次五日土润溽暑，后五日大雨时行，凡此六气一十八候皆夏气扬蕃秀之令，故养生者必敬顺天时也。）（新校正云：「详『木堇荣』，今〈月令〉无。」）。逆之则伤心，秋为痎疟，奉收者少，冬至重病（逆谓反行冬令也。痎，痎瘦之疟也。心象火，王于夏，故行冬令则心气伤，秋金王而火废，故病发于秋而为痎疟也。然四时之气，秋收冬藏，逆夏伤心，故少气以奉于秋收之令也。冬水胜火，故重病于冬至之时也。）。
秋三月，此谓容平（万物夏长华实已成容状，至秋平而定也。）。天气以急，地气以明（天气以急，风声切也。地气以明，物色变也。），早卧早起，与鸡俱兴（惧中寒露，故早卧。欲使安宁，故早起。），使志安宁，以缓秋刑（志气躁则不慎其动，不慎其动则助秋刑急，顺杀伐生，故使志安宁，缓秋刑也。），收敛神气，使秋气平（神荡则欲炽，欲炽则伤和气，和气既伤则秋气不平调也。故收敛神气，使秋气平也。），无外其志，使肺气清（亦顺秋气之收敛也。），此秋气之应，养收之道也（立秋之节，初五日凉风至，次五日白露降，后五日寒蝉鸣。次处暑气，初五日鹰乃祭鸟，次五日天地始肃，后五日禾乃登。次仲秋白露之节，初五日盲风至，鸿鴈来，次五日玄鸟归，后五日羣鸟养羞。次秋分气，初五日雷乃收声，次五日蛰虫坯户，景天华，后五日水始涸。次季秋寒露之节，初五日鸿鴈来宾，次五日雀入大水为蛤，后五日菊有黄华。次霜降气，初五日豺乃祭兽，次五日草木黄落，后五日蛰虫咸俯。凡此六气一十八候，皆秋气正收敛之令。故养生者必谨奉天时也。）（新校正云：「详『景天华』三字，今〈月令〉无。」）。逆之则伤肺，冬为飧泄，奉藏者少（逆谓反行夏令也。肺象金，王于秋，故行夏令则气伤，冬水王而金废，故病发于冬。飧泄者，食不化而泄中也。逆秋伤肺，故少气以奉于冬藏之令也。）。
冬三月，此谓闭藏（草木雕，蛰虫去地，户闭塞，阳气伏藏。）。水冰地坼，无扰乎阳（阳气下沉，水冰地坼，故宜周密不欲烦劳。扰，谓烦也，劳也。），早卧晚起，必待日光（避于寒也。），使志若伏若匿，若有私意，若已有得（皆谓不欲妄出于外，触冒寒气也，故下文云：「去寒就温，无泄皮肤，使气亟夺。」），去寒就温，无泄皮肤，使气亟夺（去寒就温，言居深室也。《灵枢经》曰：「冬日在骨，蛰虫周密，君子居室。」无泄皮肤，谓勿汗也，汗则阳气发泄，阳气发泄则数为寒气所迫，夺之亟数也。），此冬气之应，养藏之道也（立冬之节，初五日水始冰，次五日地始冻，后五日雉入大水为蜃。次小雪气，初五日虹藏不见，次五日天气上腾，地气下降，后五日闭塞而成冬。次仲冬大雪之节，初五日冰益壮，地始拆，鶡鸟不鸣，次五日虎始交，后五日芸始生，荔挺出。次冬至气，初五日蚯蚓结，次五日麋角解，后五日水泉动。次季冬小寒之节，初五日鴈北乡，次五日鸷鸟厉疾，后五日水泽腹坚，凡此六气一十八候，皆冬气正养藏之令，故养生者必谨奉天时也。）。逆之则伤肾，春为痿厥，奉生者少（逆，谓反行夏令也。肾象水，王于冬，故行夏令则肾气伤。春木王而水废，故病发于春也。逆冬伤肾，故少气以奉于春生之令也。）。
天气，清净光明者也（言天明不竭以清净，故致人之寿延长，亦由顺动而得，故言天气以示于人也。），藏德不止（新校正云：「按别本『止』一作『上』。」），故不下也（四时成序，七曜周行，天不形言，是藏德也。德隐则应用不屈，故不下也。老子曰：「上德不德，是以有德也。」言天至尊高，德犹见隐也，况全生之道而不顺天乎！）。天明，则日月不明，邪害空窍（天所以藏德者，为其欲隐大明，故大明见则小明灭，故大明之德不可不藏。天若自明则日月之明隐矣，所谕者何？言人之真气亦不可泄露，当清净法道，以保天真，苟离于道则虚邪入于空窍。），阳气者闭塞，地气者冒明（阳气，谓天气，亦风热也。地气，谓湿，亦云雾也。风热之害人，则九窍闭塞。雾湿之为病，则掩翳精明。取类者，在天则日月不光，在人则两目藏曜也。《灵枢经》曰：「天有日月，人有眼目。」《易》曰：「丧明于易。」岂非失养正之道邪！），云雾不精，则上应白露不下（雾者，云之类。露者，雨之类。夫阳盛则地不上应，阴虚则天不下交，故云雾不化精微之气，上应于天，而为白露不下之咎矣。〈阴阳应象大论〉曰：「地气上为云，天气下为雨，雨出地气，云出天气。」明二气交合，乃成雨露。〈方盛衰论〉曰：「至阴虚，天气绝。至阳盛，地气不足。明气不相召，亦不能交合也。」），交通不表，万物命故不施，不施则名木多死（夫云雾不化其精微，雨露不霑于原泽，是为天气不降，地气不腾。变化之道既亏，生育之源斯泯，故万物之命无禀而生，然其死者则名木先应，故云名木多死也。名，谓名果、珍木。表，谓表陈其状也。《易》〈繫辞〉曰：「天地絪縕，万物化醇，然不表交通，则为否也。」《易》曰：「天地不交，否。」）。恶气不发，风雨不节，白露不下，则菀稾不荣（恶，谓害气也。发，谓散发也。节，谓节度也。菀，谓蕴积也。藁，谓枯藁也。言害气伏藏而不散发，风雨无度，折伤复多，藁木蕴积，春不荣也。岂惟其物独遇是而有之哉！人离于道亦有之矣。）。贼风数至，暴雨数起，天地四时不相保，与道相失则未央绝灭（不顺四时之和，数犯八风之害，与道相失，则天真之气未期久远，而致灭亡。央，久也，远也。）。唯圣人从之，故身无奇病，万物不失，生气不竭（道非远于人，人心远于道，惟圣人心合于道，故寿命无穷。从，犹顺也，谓顺四时之令也，然四时之令不可逆之，逆之则五藏内伤而他病起。）。
逆春气，则少阳不生，肝气内变（生，谓动出也。阳气不出，内郁于肝，则肝气混糅变而伤矣。）。逆夏气，则太阳不长，心气内洞（长，谓外茂也。洞，谓中空也。阳不外茂，内薄于心，燠热内消，故心中空也。）。逆秋气，则太阴不收，肺气焦满（收，谓收敛。焦，谓上焦也。太阴行气主化上焦，故肺气不收，上焦满也。）（新校正云：「按『焦满』，全元起本作『进满』，《甲乙》《太素》作『焦满』。」）。逆冬气，则少阴不藏，肾气独沉（沉，谓沉伏也。少阴之气内通于肾，故少阴不伏，肾气独沉。）（新校正云：「详『独沉』，《太素》作『沉浊』。」）。
夫四时阴阳者，万物之根本也（时序运行，阴阳变化，天地合气，生育万物，故万物之根悉归于此。）。所以圣人春夏养阳，秋冬养阴，以从其根（阳气根于阴，阴气根于阳，无阴则阳无以生，无阳则阴无以化，全阴则阳气不极，全阳则阴气不穷。春食凉，夏食寒，以养于阳。秋食温，冬食热，以养于阴。滋苗者必固其根，伐下者必枯其上，故以斯调节，从顺其根，二气常存，盖由根固。百刻晓暮，食亦宜然。），故与万物沉浮于生长之门（圣人所以身无奇病，生气不竭者，以顺其根也。）。逆其根，则伐其本，坏其真矣（是则失四时阴阳之道也。）。
故阴阳四时者，万物之终始也，死生之本也。逆之则灾害生，从之则苛疾不起，是谓得道（谓得养生之道。苛者，重也。）。道者，圣人行之，愚者佩之（圣人心合于道，故勤而行之，愚者性守于迷，故佩服而已。老子曰：「道者，同于道。德者，同于德。失者，同于失。同于道者，道亦得之。同于德者，德亦得之。同于失者，失亦得之。」愚者未同于道德，则可谓失道者也。），从阴阳则生，逆之则死，从之则治，逆之则乱，反顺为逆是谓内格（格，拒也，谓内性格拒于天道也。）。
是故圣人不治已病，治未病。不治已乱，治未乱，此之谓也（知之至也。）。夫病已成而后药之，乱已成而后治之，譬犹渴而穿井，斗而铸锥，不亦晚乎（知不及时也。备御虚邪，事符握虎，噬而后药，虽悔何为。）！

生气通天论篇第三  ***************************
（新校正云：「按全元起注本在第四卷。」）
黄帝曰：「夫自古通天者，生之本，本于阴阳天地之间，六合之内，其气九州、九窍、五藏、十二节皆通乎天气（六合，谓四方上下也。九州，谓冀、兖、青、徐、荆、扬、豫、梁、雍也。外布九州，而内应九窍，故云九州九窍也。五藏，谓五神藏也。五神藏者，肝藏魂，心藏神，脾藏意，肺藏魄，肾藏志而此成形矣。十二节者，十二气也。天之十二节气，人之十二经脉而外应之，咸同天纪，故云皆通乎天气也。十二经脉者，谓手三阴三阳、足三阴三阳也。）（新校正云：「详通天者，生之本，〈六节藏象〉注甚详。」又按郑康成云：「九窍者，谓阳窍七，阴窍二也。」）。其生五，其气三，数犯此者则邪气伤人，此寿命之本也（言人生之所运为则，内依五气以立，然其镇塞天地之内，则气应三元以成三，谓天气、地气、运气也。犯，谓邪气触犯于生气也，邪气数犯则生气倾危，故宝养天真以为寿命之本也。庚桑楚曰：「圣人之制万物也，以全其天，天全则神全。」《灵枢经》曰：「血气者，人之神，不可不谨养。」此之谓也。）。
「苍天之气，清净则志意治，顺之则阳气固（春为苍天发生之主也，阳气者，天气也。〈阴阳应象大论〉曰：「清阳为天。」则其义也。本天全神全之理，全则形亦全矣。）。虽有贼邪，弗能害也，此因时之序（以因天四时之气序，故贼邪之气弗能害也。）。故圣人传精神，服天气，而通神明（夫精神可传，惟圣人得道者乃能尔，久服天真之气，则妙用自通于神明也。），失之，则内闭九窍，外壅肌肉，卫气散解（失，谓逆苍天清净之理也。然卫气者，合天之阳气也。上篇曰：「阳气者闭塞，谓阳气之病人，则窍写闭塞也。」《灵枢经》曰：「卫气者，所以温分肉而充皮肤，肥腠理而司开阖。」故失其度则内闭九窍，外壅肌肉，以卫不营运，故言散解也。），此谓自伤气之削也（夫逆苍天之气，违清净之理，使正真之气如削去之者，非天降之，人自为之尔。）。
「阳气者，若天与日，失其所则折寿而不彰（此明前阳气之用也。谕人之有阳，若天之有日，天失其所则日不明，人失其所则阳不固，日不明则天境暝昧，阳不固则人寿夭折。），故天运当以日光明（言人之生，固宜藉其阳气也。）。是故阳因而上，卫外者也（此所以明阳气运行之部分，辅卫人身之正用也。）。因于寒，欲如运枢，起居如惊，神气乃浮（欲如运枢，谓内动也。起居如惊，谓暴卒也。言因天之寒，当深居周密，如枢纽之内动，不当烦扰筋骨，使阳气发泄于皮肤而伤于寒毒也。若起居暴卒，驰骋荒佚，则神气浮越，无所绥宁矣。〈脉要精微论〉曰：「冬日在骨，蛰虫周密，君子居室。」〈四气调神大论〉曰：「冬三月，此谓闭藏。水冰地坼，无扰乎阳。」又曰：「使志若伏若匿，若有私意，若已有得，去寒就温，无泄皮肤，使气亟夺。」此之谓也。）（新校正云：「按全元起本作『连枢』。」元起云：「阳气定如连枢者，动繫也。」）。因于暑，汗烦则喘喝，静则多言（此则不能静慎，伤于寒毒，至夏而变暑病也。烦，谓烦躁。静，谓安静。喝，谓大呵出声也。言病因于暑，则当汗泄，不为发表，邪热内攻，中外俱热，故烦躁喘数，大呵而出其声也。若不烦躁，内热外凉，瘀热攻中，故多言而不次也。喝，一为鸣。），体若燔炭，汗出而散（此重明可汗之理也，为体若燔炭之炎热者，何以救之，必以汗出，乃热气施散。燔，一为燥，非也。）。因于湿，首如裹，湿热不攘，大筋緛短，小筋弛长，緛短为拘，弛长为痿（表热为病，当汗泄之，反湿其首，若湿物裹之，望除其热，热气不释，兼湿内攻，大筋受热则缩而短，小筋得湿则引而长，缩短故拘挛而不伸，引长故痿弱而无力。攘，除也。緛，缩也。弛，引也。）。因于气，为肿。四维相代，阳气乃竭（素常气疾，湿热加之，气湿热争，故为肿也。然邪气渐盛，正气浸微，筋骨血肉互相代负，故云四维相代也。致邪代正气，不宣通，卫无所从，便至衰竭。故言阳气乃竭也。卫者，阳气也。）。
「阳气者，烦劳则张，精绝，辟积于夏，使人煎厥（此又诫起居暴卒，烦扰阳和也。然烦扰阳和，劳疲筋骨，动伤神气，耗竭天真，则筋脉䐜胀，精气竭绝，既伤肾气又损膀胱，故当于夏时使人煎厥，以煎迫而气逆，因以煎厥为名。厥，谓气逆也。煎厥之状，当如下说。）（新校正云：「按〈脉解〉云：『所谓少气善怒者，阳气不治，阳气不治，阳气不得出，肝气当治而未得，故善怒。善怒者，名曰煎厥。』」）。目盲不可以视，耳闭不可以听，溃溃乎若坏都，汩汩乎不可止（既且伤肾，又竭膀胱，肾经内属于耳中，膀胱脉生于目眦，故目盲所视，耳闭厥听，大矣哉！斯乃房之患也，既盲目视，又闭耳聪，则志意、心神、筋骨、肠胃溃溃乎若坏都，汩汩乎烦闷而不可止也。）。
「阳气者，大怒则形气绝，而血菀于上，使人薄厥（此又诫喜怒不节，过用病生也。然怒则伤肾，甚则气绝，大怒则气逆而阳不下行，阳逆故血积于心胸之内矣。上，谓心胸也。然阴阳相薄，气血奔并，因薄厥生，故名薄厥。〈举痛论〉曰：「怒则气逆，甚则呕血。」《灵枢经》曰：「盛怒而不止则伤志。」〈阴阳应象大论〉曰：「喜怒伤气。」由此则怒甚气逆，血积于心胸之内矣。菀，积也。）。有伤于筋纵，其若不容（怒而过用，气或迫筋，筋络内伤，机关纵缓，形容痿废，若不维持。）。汗出偏沮，使人偏枯（夫人之身常偏汗出而湿润者，久久偏枯，半身不随。）（新校正云：「按『沮』，《千金》作『祖』，全元起本作『恆』。」）。汗出见湿，乃生痤疿（阳气发泄，寒水制之，热怫内馀，郁于皮里，甚为痤疖，微作疿疮。疿，风瘾也。）。高梁之变，足生大丁。受如持虚（高，膏也。梁，梁也。不忍之人，汗出淋洗，则结为痤疿。膏梁之人，内多滞热，皮厚肉密，故内变为丁矣。外湿既侵，中热相感，如持虚器受此邪毒，故曰受如持虚。所以丁生于足者，四支为诸阳之本也，以其甚虚于下，邪毒袭虚故尔。）（新校正云：「按丁生之处，不常于足，盖谓膏梁之变，饶生大丁，非偏著足也。」），劳汗当风，寒薄为皶，欝乃痤（时月寒凉，形劳汗发，凄风外薄，肤腠居寒，脂液遂凝蓄于玄府，依空渗涸，皶刺长于皮中，形如米或如针，久者上黑，长一分，馀色白黄，而瘦于玄府中，俗曰粉刺，解表已。玄府，谓汗空也。痤，谓色赤䐜愤，内蕴血脓，形小而大，如酸枣或如按豆，此皆阳气内欝所为，待耎而攻之，大甚焫出之。）。
「阳气者，精则养神，柔则养筋（此又明阳气之运养也。然阳气者，内化精微，养于神气，外为柔耎，以固于筋，动静失宜，则生诸疾。）。开阖不得，寒气从之，乃生大偻（开，谓皮腠发泄。阖，谓玄府闭封。然开阖失宜为寒所袭，内深筋络，结固虚寒，则筋络拘緛，形容偻俯矣。《灵枢经》曰：「寒则筋急。」此其类也。）。陷脉为瘻，留连肉腠（陷脉，谓寒气陷缺其脉也。积寒留舍，经血稽凝，久瘀肉攻，结于肉理，故发为疡瘻，肉腠相连。）。俞气化薄，传为善畏及为惊骇（言若寒中于背俞之气，变化入深而薄于藏府者，则善为恐畏及发为惊骇也。）。营气不从，逆于肉理，乃生痈肿（营逆则血郁，血郁则热聚为脓，故为痈肿也。《正理论》云：「热之所过则为痈肿。」）。魄汗未尽，形弱而气烁，穴俞以闭，发为风疟（汗出未止，形弱气消，风寒薄之，穴俞随闭，热藏不出，以至于秋，秋阳复收，两热相合，故令振慄。寒热相移以所起为风，故名风疟也。〈金匮真言论〉曰：「夏暑汗不出者，秋成风疟。」盖论从风而为是也。）。
「故风者，百病之始也。清静则肉腠闭拒，虽有大风苛毒，弗之能害，此因时之序也（夫嗜欲不能劳其目，淫邪不能惑其心，不妄作劳是为清静，以其清静，故能肉腠闭，皮肤密，真正内拒虚邪不侵，然大风苛毒不必常求于人，盖由人之冒犯尔。故清净则肉腠闭，阳气拒，大风苛毒弗能害之。清静者，但因循四时气序，养生调节之宜，不妄作劳，起居有度，则生气不竭，永保康宁。）。
「故病久则传化，上下不并，良医弗为（并，谓气交通也。然病之深久，变化相传，上下不通，阴阳否隔，虽医良法妙亦何以为之。〈阴阳应象大论〉曰：「夫善用针者，从阴引阳，从阳引阴，以右治左，以左治右。」若是气相格拒，故良医弗可为也。）。故阳畜积病死，而阳气当隔，隔者当写，不亟正治，粗乃败之（言三阳畜积，怫结不通，不急写之亦病而死，何者？畜积不已，亦上下不并矣。何以验之，隔塞不便，则其证也。若不急写，粗工轻侮，必见败亡也。〈阴阳别论〉曰：「三阳结谓之隔。」又曰：「刚与刚，阳气破散，阴气乃消亡，淖则刚柔不和，经气乃绝。」）。
「故阳气者，一日而主外（昼则阳气在外，周身行二十五度。《灵枢经》曰：「目开则气上行于头，卫气行于阳二十五度也。」）。平旦人气生，日中而阳气隆，日西而阳气已虚，气门乃闭（隆，犹高也，盛也。夫气之有者，皆自少而之壮，积暖以成炎，炎极又凉，物之理也。故阳气平晓生，日中盛，日西而已。减，虚也。气门，谓玄府也，所以发泄经脉营卫之气，故谓之气门也。）。是故暮而收拒，无扰筋骨，无见雾露，反此三时，形乃困薄（皆所以顺阳气也。阳出则出，阳藏则藏，暮阳气衰内行阴分，故宜收敛以拒虚邪。扰筋骨则逆，阳精耗，见雾露则寒湿具侵，故顺此三时，乃天真久远也。）。」
歧伯曰（新校正云：「详篇首云帝曰，此歧伯曰非相对问也。」）：「阴者，藏精而起亟也。阳者，卫外而为固也（言在人之用也。亟，数也。）。阴不胜其阳，则脉流薄疾，并乃狂（薄疾，谓极虚而急数也。并，谓盛实也。狂，谓狂走或妄攀登也。阳并于四支则狂。〈阳明脉解〉曰：「四支者，诸阳之本也，阳盛则四支实，实则能登高而歌也。热盛于身，故弃衣欲走也。夫如是者，皆为阴不胜其阳也。」）。阳不胜其阴，则五藏气争，九窍不通（九窍者，内属于藏，外设为官。故五藏气争，则九窍不通也。言九窍，谓前阴后阴不通，兼言上七窍也。若兼则目为肝之官，鼻为肺之官，口为脾之官，耳为肾之官，舌为心之官，舌非通窍也。〈金匮真言论〉曰：「南方赤色，入通于心，开窍于耳。北方黑色，入通于肾，开窍于二阴故也。」）。是以圣人陈阴阳，筋脉和同，骨髓坚固，气血皆从（从，顺也。言循阴阳法，近养生道，则筋脉骨髓各得其宜，故气血皆能顺时和气也。）。如是则内外调和，邪不能害，耳目聦明，气立如故（邪气不剋，故真气独立而如常。若失圣人之道，则致疾于身，故下文引曰：「风客淫气，精乃亡，邪伤肝也…。」）。
「风客淫气，精乃亡，邪伤肝也（自此以下，四科并谓，失圣人之道也。风气应肝，故风淫精亡则伤肝也。〈阴阳应象大论〉曰：「风气通于肝也。」风薄则热起，热盛则水乾，水乾则肾气不营，故精乃亡也。亡，无也。）（新校正云：「按全元起云：『淫气者，阴阳之乱气，因其相乱而风客之则伤精，伤精则邪入于肝也。』」）。因而饱食，筋脉横解，肠澼为痔（甚饱则肠胃横满，肠胃满则筋脉解而不属，故肠澼而为痔也。〈痹论〉曰：「饮食自倍，肠胃乃伤。」此伤之信也。）。因而大饮，则气逆（饮多则肺布叶举，故气逆而上奔也。）。因而强力，肾气乃伤，高骨乃坏（强力，谓强力入房也。高骨，谓腰高之骨也。然强力入房则精耗，精耗则肾伤，肾伤则髓气内枯，故高骨坏而不用也。圣人交会则不如此，当如下句云：「凡阴阳之要，阳密乃固。」）。
「凡阴阳之要，阳密乃固（阴阳交会之要者，正在于阳气闭密而不妄泄尔。密不妄泄，乃生气强，固而能久长，此圣人之道也。）。两者不和，若春无秋，若冬无夏（两，谓阴阳。和，谓和合，则交会也。若，如也。言绝阴阳和合之道者，如天四时，有春无秋，有冬无夏也。所以然者，绝废于生成也。故圣人不绝和合之道，但贵于闭密以守固天真法也。）。因而和之，是谓圣度（因阳气盛发，中外相应，贾勇有馀，乃相交合，则圣人交会之制度也。）。故阳强不能密，阴气乃绝（阳自强而不能闭密，则阴泄写而精气竭绝矣。）。阴平阳祕，精神乃治（阴气和平，阳气闭密，则精神之用日益治也。）。阴阳离决，精气乃绝（若阴不和平，阳不闭密，强用施写，损耗天真，二气分离，经络决惫，则精气不化，乃绝流通也。）。
「因于露风，乃生寒热（因于露，体触冒风邪，风气外侵，阳气内拒，风阳相薄，故寒热由生。）。是以春伤于风，邪气留连，乃为洞泄（风气通肝，春肝木王，木胜脾土，故洞泄生也。）（新校正云：「按〈阴阳应象大论〉曰：『春伤于风，夏生飧泄。』」）。夏伤于暑，秋为痎疟（夏热已甚，秋阳复收，阳热相攻，则为痎疟。痎，老也，亦曰瘦也。）。秋伤于湿，上逆而欬（湿，谓地湿气也。秋湿既胜，冬水复王，水来乘肺，故欬逆病生。）（新校正云：「按〈阴阳应象大论〉云：『秋伤于湿，冬生欬嗽。』」），发为痿厥（湿气内攻于藏府，则欬逆。外散于筋脉，则痿弱也。〈阴阳应象大论〉曰：「地之湿气，感则害皮肉筋脉，故湿气之资，发为痿厥。」厥，谓逆气也。）。冬伤于寒，春必温病（冬寒且凝，春阳气发，寒不为释，阳怫于中，寒怫相特，故为温病。）（新校正云：「按此与〈阴阳应象大论〉重，彼注甚详。」）。四时之气，更伤五藏（寒暑温凉递相胜负，故四时之气更伤五藏之和也。）。
「阴之所生，本在五味，阴之五宫，伤在五味（所谓阴者，五神藏也。宫者，五神之舍也。言五藏所生，本资于五味，五味宣化，各凑于本宫。虽因五味以生，亦因五味以损。正为好，而过节乃见伤也。），是故味过于酸，肝气以津，脾气乃绝（酸多食之，令人癃，小便不利，则肝多津液，津液内溢则肝叶举，肝叶举则脾经之气绝而不行，何者？木制土也。）。味过于咸，大骨气劳，短肌，心气抑（咸多食之，令人肌肤缩短，又令心气抑滞而不行，何者？咸走血也，大骨气劳，咸归肾也。）。味过于甘，心气喘满，色黑，肾气不衡（甘多食之令人心闷，甘性滞缓，故令气喘满而肾不平，何者？土抑水也。衡，平也。）。味过于苦，脾气不濡，胃气乃厚（苦性坚燥又养脾胃，故脾气不濡，胃气强厚。）。味过于辛，筋脉沮弛，精神乃央（沮，润也。弛，缓也。央，久也。辛性润泽，散养于筋，故令筋缓脉润，精神长久，何者？辛补肝也。〈藏气法时论〉曰：「肝欲散急食辛以散之，用辛补之。」）（新校正云：「按此论味过所伤，难作精神长久之解。央，乃殃也，古文草滋之作草兹之类，盖古文简略字多假借用者也。」）。是故谨和五味，骨正筋柔，气血以流，凑理以密，如是则骨气以精，谨道如法，长有天命（是所谓修养天真之至道也。）。」

金匮真言论篇第四  ***************************
（新校正云：「按全元起注本在第四卷。」）
黄帝问曰：「天有八风，经有五风，何谓（经，谓经脉，所以流通营卫血气者也。）？」
歧伯对曰：「八风发邪，以为经风，触五藏，邪气发病（原其所起，则谓八风发邪，经脉受之，则循经而触于五藏，以邪干正，故发病也。）。所谓得四时之胜者，春胜长夏，长夏胜冬，冬胜夏，夏胜秋，秋胜春，所谓四时之胜也（春木，夏火，长夏土，秋金，冬水，皆以所剋杀而为胜也。言五时之相胜者，不谓八风，中人则病各谓随其不胜则发病也。胜，谓制剋之也。）。
「东风生于春，病在肝，俞在颈项（春气发荣于万物之上，故俞在颈项，历忌日甲乙，不治颈，此之谓也。）。南风生于夏，病在心，俞在胸胁（心少阴脉，循胸，出胁，故俞在焉。）。西风生于秋，病在肺，俞在肩背（肺处上焦，背为胸府，肩背相次，故俞在焉。）。北风生于冬，病在肾，俞在腰股（腰为肾府，股接次之，以气相连，故兼言也。）。中央为土，病在脾，俞在脊（以脊应土，言居中尔。）。
「故春气者，病在头（春气，谓肝气也。各随其藏气之所应。）（新校正云：「按《周礼》云：春时有痟首疾。」）。夏气者，病在藏（心之应也。）。秋气者，病在肩背（肺之应也。）。冬气者，病在四支（四支气少，寒毒善伤，随所受邪，则为病处。）。故春善病鼽衂（以气在头也。《礼记》〈月令〉曰：「季秋行夏令，则民多鼽嚏。」），仲夏善病胸胁（心之脉循胸胁故也。），长夏善病洞泄寒中（土主于中，是为仓廪糟粕水穀，故为洞泄寒中也。），秋善病风疟（以凉折暑，乃为是病。〈生气通天论〉曰：「魄汗未尽，形弱而气烁，穴俞以闭，发为风疟。」此谓以凉折暑之义也。《礼记》〈月令〉曰：「孟秋行夏令，则民多疟疾也。」），冬善病痹厥（血象于水，寒则水凝，以气薄流，故为痹厥。）。
「故冬不按蹻，春不鼽衂（按，谓按摩。蹻，谓如蹻捷者之举动手足，是所谓导引也。然扰动筋骨，则阳气不藏，春阳气上升，重热熏肺，肺通于鼻，病则形之，故冬不按蹻，春不鼽衂。鼽，谓鼻中水出。衂，谓鼻中血出。），春不病颈项，仲夏不病胸胁，长夏不病洞泄寒中，秋不病风疟，冬不病痹厥。飧泄而汗出也（此上五句并为冬不按蹻之所致也，）（新校正云：「详『飧泄而汗出也』六字，上文疑剩。」）。
「夫精者，身之本也。故藏于精者，春不病温（此正谓冬不按蹻则精气伏藏，以阳不妄升，故春无温病。）。夏暑，汗不出者，秋成风疟（此正谓以风凉之气折暑汗也。）（新校正云：「详此下义与上文不相接。」）。此平人脉法也。
「故曰阴中有阴，阳中有阳（谓平病人之脉法也。）。平旦至日中，天之阳，阳中之阳也。日中至黄昏，天之阳，阳中之阴也（言其初起与其王也。）。合夜至鸡鸣，天之阴，阴中之阴也。鸡鸣至平旦，天之阴，阴中之阳也（日中阳盛，故曰阳中之阳。黄昏阴盛，故曰阳中之阴。阳气主昼，故平旦至黄昏，皆为天之阳，而中复有阴阳之殊耳。）。故人亦应之（鸡鸣阳气未出，故也天之阴。平旦阳气已升，故曰阴中之阳。）。
「夫言人之阴阳，则外为阳，内为阴。言人身之阴阳，则背为阳，腹为阴。言人身之藏府中阴阳，则藏者为阴，府者为阳（藏，谓五神藏。府，谓六化府。）。肝、心、脾、肺、肾五藏皆为阴，胆、胃、大肠、小肠、膀胱、三焦六府皆为阳（《灵枢经》曰：「三焦者，上合于手心主。」又曰：「足三焦者，太阳之别名也。」《正理论》曰：「三焦者有名无形，上合于手心主，下合右肾，主谒道诸气，名为使者也。」）。
「所以欲知阴中之阴，阳中之阳者，何也？为冬病在阴，夏病在阳，春病在阴，秋病在阳，皆视其所在为施针石也。
「故背为阳，阳中之阳，心也（心为阳藏，位处上焦，以阳居阳，故为阳中之阳也。《灵枢经》曰：「心为牡藏。」牡，阳也。）。背为阳，阳中之阴，肺也（肺为阴藏，位处上焦，以阴居阳，故谓阳中之阴也。《灵枢经》曰：「肺为牝藏。」牝，阴也。）。腹为阴，阴中之阴，肾也（肾为阴藏，位处下焦，以阴居阴，故谓阴中之阴也。《灵枢经》曰：「肾为牝藏。」牝，阴也。）。腹为阴，阴中之阳，肝也（肝为阳藏，位处中焦，以阳居阴，故谓阴中之阳也。《灵枢经》曰：「肝为牡藏。」牡，阳也。）。腹为阴，阴中之至阴，脾也（脾为阴藏，位处中焦，以太阴居阴，故谓阴中之至阴也。《灵枢经》曰：「脾为牝藏。」牝，阴也。）。此皆阴阳表里，内外雌雄，相输应也。故以应天之阴阳也（以其气象参合，故能上应于天。）。」
帝曰：「五藏应四时，各有收受乎？」
歧伯曰：「有。东方青色，入通于肝，开窍于目，藏精于肝（精，谓精气也。木精之气，其神魂，阳升之，方以目为用，故开窍于目。）。其病发惊骇（象木屈伸有摇动也。）（新校正云：「详东方云：病发惊骇，馀方各阙者，按〈五常政大论〉，委和之纪，其发惊骇，疑此文为衍。」）。其味酸，其类草木（性柔脆而曲直。）。其畜鸡（以鸡为畜，取巽言之。《易》曰：「巽为鸡。」）。其穀麦（五穀之长者，麦。故东方用之，本草曰麦为五穀之长。）（新校正云：「按〈五常政大论〉云：『其畜犬，其穀麻。』」）。其应四时，上为岁星（木之精气上为岁星，十二年一周天。）。是以春气在头也（万物发荣于上，故春气在头。）（新校正云：「详东方言『春气在头』，不言『故病在头』，馀方言『故病在某』，不言『某气在某』者，互文也。」）。其音角（角，木声也。孟春之月律中，太蔟林锺所生，三分益一，管率长八寸。仲春之月律中，夹锺夷则所生，三分益一，管率长七寸五分。）（新校正云：「按郑康成云：『七寸二千一百八十七分寸之千七十五』。」）（季春之月律中，姑洗南吕所生，三分益一，管率长七寸又二十分寸之一。）（新校正云：「按郑康成云：『九分寸之一』。」）（凡是三管皆木气应之。）。其数八（木，生数三，成数八。《尚书》〈洪范〉曰：「三曰木。」）。是以知病之在筋也（木之坚柔，类筋气故。）。其臭臊（凡气因木变，则为臊。）（新校正云：「详『臊』，〈月令〉作『羶』。」）。
「南方赤色，入通于心，开窍于耳，藏精于心（火精之气，其神神，舌为心之官，当言于舌，舌用非窍，故云耳也。〈缪刺论〉曰：「手少阴之络，会于耳中。」义取此也。）。故病在五藏（以夏气在藏也。）。其味苦，其类火（性炎上而燔灼。）。其畜羊（以羊为畜，言其未也，以土同王，故通而言之。）（新校正云：「按〈五常政大论〉云：『其畜马』。」）。其穀黍（黍色赤。）。其应四时，上为荧惑星（火之精气，上为荧惑星，七百四十日一周天。）。是以知病之在脉也（火之躁动，类于脉气。）。其音征（征，火声也。孟夏之月律中，仲吕无射所生，三分益一，管率长六寸七分。）（新校正云：「按郑康成云：『六寸万九千六百八十三分寸之万二千九百七十四』。」）（仲夏之月律中，蕤宾应锺所生，三分益一，管率长六寸三分。）（新校正云：「按郑康成云：『六寸八十一分寸之二十六』。」）（季夏之月律中，林锺黄锺所生，三分减一，管率长六寸。凡是三管，皆火气应之。）。其数七（火，生数二，成数七。《尚书》〈洪范〉曰：「二曰火。」）。其臭焦（凡气因火变，则为焦。）。
「中央黄色，入通于脾，开窍于口，藏精于脾（土精之气，其神意，脾为化穀，口主迎粮，故开窍于口。）。其味甘，其类土（性安静而化造。）。故病在舌本（脾脉上连于舌本，故病气居之。）。其畜牛（土王四季，故畜取丑牛，又以牛色黄也。）。其穀稷（色黄而味甘也。）。其应四时，上为镇星（土之精气，上为镇星，二十八年一周天。）。是以知病之在肉也（土之柔厚，类肉气故。）。其音宫（宫，土声也。《律书》以黄锺为浊宫，林锺为清宫。盖以林锺当六月管也。五音以宫为主律，吕初起于黄锺为浊宫，林锺为清宫也。）。其数五（土数五，《尚书》〈洪范〉曰：「五曰土。」）。其臭香（凡气因土变，则为香。）。
「西方白色，入通于肺，开窍于鼻，藏精于肺（金精之气，其神魄。肺藏气，鼻通息，故开窍于鼻。）。故病在背（以肺在胸中，背为胸中之府也。）。其味辛，其类金（性音声而坚劲。）。其畜马（畜马者，取乾也。《易》曰：「乾为马」。）（新校正云：「按〈五常政大论〉云：其畜鸡。」）。其穀稻（稻坚白。）。其应四时，上为太白星（金之精气，上为太白星，三百六十五日一周天。）。是以知病之在皮毛也（金之坚密，类皮毛也。）。其音商（商，金声也。孟秋之月律中，夷则大吕所生，三分减一，管率长五寸七分。仲秋之月律中，南吕太簇所生，三分减一，管率长五寸三分。季秋之月律中，元射夹锺所生，三分减一，管率长五寸。凡是三管皆金气应之。）。其数九（金，生数四，成数九。《尚书》〈洪范〉曰：「四曰金。」）。其臭腥（凡气因金变，则为腥羶之气也。）。
「北方黑色，入通于肾，开窍于二阴，藏精于肾（水精之气，其神志，肾藏精，阴泄注，故开窍于二阴也。）。故病在溪（溪，谓肉之小会也。〈气穴论〉曰：「肉之大会为谷，肉之小会为溪。」）。其味咸，其类水（性润下而渗灌。）。其畜彘（彘，豕也。）。其穀豆（豆，黑色。）。其应四时，上为辰星（水之精气上为辰星，三百六十五日一周天。）。是以知病之在骨也（肾主幽暗，骨体内藏，以类相同，故病居骨也。）。其音羽（羽，水声也。孟冬之月律中，应锺沽洗所生，三分减一，管率长四寸七分半。仲冬之月律中，黄锺仲吕所生，三分益一，管率长九寸。季冬之月律中，太吕蕤宾所生，三分益一，管率长八寸四分。凡是三管，皆水气应之。）。其数六（水生数一，成数六。《尚书》〈洪范〉曰：「一曰水。」）。其臭腐（凡气因水变，则为腐朽之气也。）。
「故善为脉者，谨察五藏六府，一逆一从，阴阳表里，雌雄之纪，藏之心意，合心于精（心合精微，则深知通变。）。非其人勿教，非其真勿授，是谓得道（随其所能而与之，是谓得师资教授之道也。《灵枢经》曰：「明目者，可使视色。耳聦者，可使听音。捷疾辞语者，可使论语。徐而安静，手巧而心审谛者，可使行针艾。理血气而调诸逆顺，察阴阳而兼诸方论，缓节柔筋而心和调者，可使导引行气。痛毒言语轻人者，可使唾痈。咒病爪苦手毒，为事善伤者，可使按积抑痹。」由是则各得其能，方乃可行，其名乃彰，故曰非其人勿教，非其真勿授也。）。」


卷第二  ——————————————————————————————————————————————————————————————————————————————————————————

阴阳应象大论篇第五  ***************************
（新校正云：「按全元起本在第九卷。」）
黄帝曰：「阴阳者，天地之道也（谓变化生成之道也。老子曰：「万物负阴而抱阳，冲气以为和。」《易》〈繫辞〉曰：「一阴一阳之谓道，此之谓也。」）。万物之纲纪（滋生之用也。阳与之正气以生，阴为之主持以立，故为万物之纲纪也。〈阴阳离合论〉曰：「阳与之正，阴为之主。」则谓此也。），变化之父母（异类之用也。何者然？鹰化为鸠，田鼠化为鴽，腐草化为萤，雀入大水为蛤，雉入大水为蜃，如此皆异类，因变化而成有也。），生杀之本始（寒暑之用也。万物假阳气温而生，因阴气寒而死，故知生杀本始是阴阳之所运为也。），神明之府也（府，宫府也。言所以生杀变化之多端者，何哉？以神明居其中也。下文曰：「天地之动静，神明为之纲纪。」故《易》〈繫辞〉曰：「阴阳不测之谓神。」亦谓居其中也。）（新校正云：「详『阴阳』至『神明之府』与〈天元纪大论〉同，注颇异。」）。治病必求于本（阴阳与万类生杀变化，犹然在于人身同相参合，故治病之道必先求之。）。
「故积阳为天，积阴为地（言阴阳为天地之道者，何以此。）。阴静阳躁（言应物类运用之标格也。），阳生阴长，阳杀阴藏（明前天地杀生之殊用也。《神农》曰：「天以阳生阴长，地以阳杀阴藏。」）（新校正云：「详阴长阳杀之义，或者疑之。按《周易》八卦布四方之义，则可见矣。坤者，阴也，位西南隅，时在六月七月之交，万物之所盛长也，安谓阴无长之理。乾者，阳也，位戌亥之分，时在九月十月之交，万物之所收杀也，孰谓阳无杀之理。以是明之阴长阳杀之理可见矣。此语又见〈天元纪大论〉，其说自异。」）。阳化气，阴成形（明前万物滋生之纲纪也。）。寒极生热，热极生寒（明前之大体也。）。寒气生浊，热气生清（言正气也。），清气在下则生飧泄，浊气在上则生䐜胀（热气在下，则穀不化，故飧泄。寒气在上，则气不散，故䐜胀。何者？以阴静而阳躁也。）。此阴阳反作，病之逆从也（反，谓反覆。作，谓作务。反覆作务则病如是。）。
「故清阳为天，浊阴为地。地气上为云，天气下为雨。雨出地气，云出天气（阴凝上结则合以成云，阳散下流则注而为雨，雨从云以施化，故言雨出地。云凭气以交合，故言云出天，天地之理且然，人身清浊亦如是也。）。故清阳出上窍，浊阴出下窍（气本乎天者亲上，气本乎地者亲下，各从其类也。上窍谓耳、目、鼻、口，下窍谓前阴、后阴。）。清阳发腠理，浊阴走五藏（腠理谓渗泄之门，故清阳可以散发，五藏为包藏之所，故浊阴可以走之。）。清阳实四支，浊阴归六府（四支外动，故清阳实之。六府内化，故浊阴归之。）。
「水为阴，火为阳（水寒而静，故为阴。火热而躁，故为阳。）。阳为气，阴为味（气惟散布，故阳为之。味曰从形，故阴为之。）。味归形，形归气，气归精，精归化（形食味，故味归形，气养形，故形归气，精食气，故气归精，化生精，故精归化。）。精食气，形食味（气化则精生，味和则形长，故云食之也。）。化生精，气生形（精微之液，惟血化而成，形质之有，资气行营立，故斯二者各奉生乎？）。味伤形，气伤精（过其节也。）。精化为气，气伤于味（精承化养则食气，精若化生则不食气，精血内结，郁为秽腐，攻胃则五味倨然不得入也。女人重身，精化百日，皆伤于味也。）。阴味出下窍，阳气出上窍（味有质，故下流于便写之窍。气无形，故上出于呼吸之门。）。味厚者为阴，薄为阴之阳。气厚者为阳，薄为阳之阴（阳为气，气厚者为纯阳。阴为味，味厚者为纯阴。故味薄者，为阴中之阳，气薄者，为阳中之阴。）。味厚则泄，薄则通，气薄则发泄，厚则发热（阴气润下，故味厚则泄利。阳气炎上，故气厚则发热。味薄为阴少，故通泄，气薄为阳少，故汗出发泄，谓汗出也。）。
「壮火之气衰，少火之气壮（火之壮者，壮已必衰。火之少者，少已则壮。）。壮火食气，气食少火。壮火散气，少火生气（气生壮火，故云壮火食气。少火滋气，故云气食少火。以壮火食气，故气得壮火则耗散。以少火益气，故气得少火则生长，人之阳气壮少亦然。）。
「气味辛甘发散为阳，酸苦涌泄为阴（非惟气味分正阴阳，然辛甘酸苦之中，复有阴阳之殊气尔。何者？辛散甘缓，故发散为阳。酸收苦泄，故涌泄为阴。）。阴胜则阳病，阳胜则阴病（胜则不病，不胜则病。）。阳胜则热，阴胜则寒（是则太过而致也。）（新校正云：「按《甲乙经》作『阴病则热，阳病则寒』，文异意同。」）。重寒则热，重热则寒（物极则反，亦犹壮火之气衰，少火之气壮也。）。寒伤形，热伤气（寒则卫气不利，故伤形。热则荣气内消，故伤气。虽阴成形阳化气，一过其节则形气被伤。）。气伤痛，形伤肿（气伤则热结于肉分，故痛。形伤则寒薄于皮腠，故肿。）。故先痛而后肿者，气伤形也。先肿而后痛者，形伤气也（先气证而病形，故曰气伤形。先形证而病气，故曰形伤气。）。
「风胜则动（风胜则庶物皆摇，故为动。）（新校正云：「按《左传》曰：『风淫末疾』，即此义也。」）。热胜则肿（热胜则阳气内郁，故洪肿暴作，甚则荣气逆于肉理，聚为痈脓之肿。）。燥胜则乾（燥胜则津液竭涸，故皮肤乾燥。）。寒胜则浮（寒胜则阴气结于玄府，玄府闭密阳气内攻，故为浮。）。湿胜则濡写（湿胜则内攻于脾胃，脾胃受湿则水穀不分，水穀相和，故大肠传道而注写也。以湿内盛而写，故谓之濡写。）（新校正云：「按《左传》曰：『雨淫腹疾』，则其义也。『风胜则动』至此五句，与〈天元纪大论〉文重，彼注颇详矣。」）。
「天有四时五行，以生长收藏，以生寒暑燥湿风（春生、夏长、秋收、冬藏谓四时之生长收藏。冬水寒，夏火暑，秋金燥，春木风，长夏土湿，谓五行之寒、暑、湿、燥、风也。然四时之气，土虽寄王原其所主，则湿属中央，故云：「五行以生寒、暑、燥、湿、风五气也。」）。人有五藏，化五气，以生喜怒悲忧恐（五藏，谓肝、心、脾、肺、肾。五气，谓喜、怒、悲、忧、恐。然是五气更伤五藏之和气矣。）（新校正云：「按〈天元纪大论〉『悲』作『思』，又本篇下文：『肝在志为怒，心在志为喜，脾在志为思，肺在志为忧，肾在志为恐』，〈玉机真藏论〉作『悲』，诸论不同。皇甫士安《甲乙经》〈精神五藏篇〉具有其说，盖言悲者，以悲能胜怒，取五志迭相胜而为言也。举思者，以思为脾之志也。各举一则，义俱不足，两见之则互相成义也。」）。故喜怒伤气，寒暑伤形（喜怒之所生，皆生于气，故云：「喜怒伤气」。寒暑之所胜，皆胜于形，故云：「寒暑伤形」。近取举凡则如斯矣。细而言者，则热伤于气，寒伤于形。）。暴怒伤阴，暴喜伤阳（怒则气上，喜则气下，故暴卒。气上则伤阴，暴卒。气下则伤阳。）。厥气上行，满脉去形（厥，气逆也。逆气上行，满于经络，则神气浮越，去离形骸矣。）。喜怒不节，寒暑过度，生乃不固（《灵枢经》曰：「智者之养生也，必顺四时而适寒暑，和喜怒而安居处，然喜怒不恆，寒暑过度，天真之气何可久长。」）。故重阴必阳，重阳必阴（言伤寒、伤暑亦如是。）。故曰冬伤于寒，春必温病（夫伤于四时之气，皆能为病。以伤寒为毒者，最为杀厉之气，中而即病，故曰伤寒。不即病者，寒毒藏于肌肤，至春变为温病，至夏变为暑病，故养生者必慎伤于邪也。）。春伤于风，夏生飧泄（风中于表，则内应于肝，肝气乘脾，故飧泄。）（新校正云：「按〈生气通天论〉云：『春伤于风，邪气留连，乃为洞泄』。」）。夏伤于暑，秋必痎疟（夏暑已甚，秋热复壮，两热相攻，故为痎疟。痎，瘦也。）。秋伤于湿，冬生欬嗽（秋湿既多，冬水复王，水湿相得，肺气又衰，故冬寒甚则为嗽。）（新校正云：「按〈生气通天论〉云：『秋伤于湿，上逆而欬，发为痿厥』。」）。」
帝曰：「余闻上古圣人，论理人形，列别藏府，端络经脉，会通六合，各从其经，气穴所发，各有处名，溪谷属骨，皆有所起，分部逆从，各有条理，四时阴阳，尽有经纪，外内之应，皆有表里，其信然乎（六合，谓十二经脉之合也。《灵枢经》曰：「太阴、阳明为一合，少阴、太阳为一合，厥阴、少阳为一合，手足之脉各三，则为六合也。」手厥阴，则心包胳脉也。〈气穴论〉曰：「肉之大会为谷。肉之小会为溪。肉分之间，溪谷之会，以行荣卫，以会大气。」属骨者，为骨相连属。处表里者，诸阳经脉皆为表，诸阴经脉皆为里。）（新校正云：「详帝曰：『至信其然乎』，全元起本及《太素》在『上古圣人之教也』上。」）？」
歧伯对曰：「东方生风（阳气上腾，散为风也。风者，天之号令。风为教始，故生自东方。），风生木（风鼓木荣，则风生木也。），木生酸（凡物之味酸者，皆木气之所生也。《尚书》〈洪范〉曰：「曲直作酸。」），酸生肝（生，谓生长也。凡味之酸者，皆先生长于肝。），肝生筋（肝之精气，生养筋也。），筋生心（《阴阳书》曰：「木生火，然肝之木气内养筋已，乃生心也。」）。肝主目（目见日明，类齐同也。），其在天为玄（玄，谓玄冥，言天色高远，尚未盛明也。），在人为道（道，谓道化。以道而化人，则归从。），在地为化（化，谓造化也。庶类时育，皆造化者也。），化生五味（万物生，五味具，皆变化为母，而使生成也。）。道生智（智从正化而有，故曰道生智。），玄生神（玄冥之内，神处其中，故曰玄生神。），神在天为风（飞扬鼓坼，风之用也。然发而周远，无所不通，信乎神化而能尔。），在地为木（柔软曲直，木之性也。）（新校正云：「详『其在天至为木』，与〈天元纪大论〉同，注颇异。」），在体为筋（束络连缀而为力也。），在藏为肝（其鬼魂也。《道经义》曰：「魂居肝，魂静则至道不乱。」），在色为苍（苍，谓薄青色，象木色也。），在音为角（角，谓木音，调而直也。《乐记》曰：「角乱则忧，其民怨。」），在声为呼（呼，谓呌呼，亦谓之啸。），在变动为握（握所以牵就也。）（新校正云：「按杨上善云：『握、忧、哕、欬、慄五者，改志而有，名曰变动也。』」），在窍为目（目所以司见形色。），在味为酸（酸可用收敛也。），在志为怒（怒所以禁非也。）。怒伤肝（虽志为怒，甚则自伤。），悲胜怒（悲则肺金并于肝木，故胜怒也。〈宣明五藏篇〉曰：「精气并于肺则悲。」）（新校正云：「详五志云『怒、喜、思、忧、恐』，『悲』当云『忧』，今变『忧』为『悲』者，盖以恚忧而不解则伤意，悲哀而动中则伤魂，故不云忧也。」），风伤筋（风胜则筋络拘急。）（新校正云：「按〈五运行大论〉曰：『风伤肝』。」），燥胜风（燥为金气，故胜木风。），酸伤筋（过节也。），辛胜酸（辛金味，故胜木酸。）。
「南方生热（阳气炎燥，故生热。），热生火（钻燧改火，惟热是生。），火生苦（凡物之味苦者，皆火气之所生也。《尚书》〈洪范〉曰：「炎上作苦。」），苦生心（凡味之苦者，皆先生长于心。），心生血（心之精气，生养血也。），血生脾（《阴阳书》曰：「火生土。然心火之气，内养血已，乃生脾土。」）（新校正云：「按《太素》『血』作『脉』。」），心主舌（心别是非，舌以言事，故主舌。），其在天为热（暄暑炽燠，热之用也。），在地为火（炎上翕赩，火之性也。），在体为脉（通行荣卫而养血也。），在藏为心（其神，心也。《道经义》曰：「神处心神，守则血气流通。」），在色为赤（象火色。），在音为征（征谓火音，和而美也。《乐记》曰：「征乱则哀其事勤。」），在声为笑（笑，喜声也。），在变动为忧（忧可以成务。）（新校正云：「按杨上善云：『心之忧，在心变动。肺之忧，在肺之志。是则肺主于秋，忧为正也。心主于夏，变而生忧也。』」），在窍为舌（舌所以司辨五味也。〈金匮真言论〉曰：「南方赤色，入通于心，开窍于耳」，寻其为窍则舌，义便乖，以其主味，故云舌也。），在志为喜（苦可用燥泄也。），在味为苦（喜所以和乐也。）。喜伤心（虽志为喜，甚则自伤。），恐胜喜（恐则肾水并于心火，故胜喜也。〈宣明五气篇〉曰：「精气并于肾则恐。」），热伤气（热胜则喘息促急。），寒胜热（寒为水气，故胜火热。），苦伤气（以火生也。）（新校正云：「详此篇论所伤之旨，其例有三，东方云风伤筋，酸伤筋，中央云湿伤肉，甘伤肉，是自伤者也。南方云热伤气，苦伤气。北方云寒伤血，咸伤血，是伤已所胜。西方云热伤皮毛，是被胜伤己，辛伤皮毛，是自伤者也。凡此五方所伤，有此三例不同，《太素》则俱云自伤。」），咸胜苦（咸水味，故胜火苦。）。
「中央生湿（阳气盛薄，阴气固升，升薄相合，故生湿也。《易义》曰：「阳上薄阴，阴能固之，然后蒸而为雨，明湿生于固阴之气也。」）（新校正云：「按杨上善云：『六月，四阳二阴合蒸，以生湿气也。』」），湿生土（土湿则固，明湿生也。）（新校正云：「按杨上善云：『四阳二阴，合而为湿，蒸腐万物成土也。』」），土生甘（凡物之味甘者，皆土气之所生也。《尚书》〈洪范〉曰：「稼穑作甘。」），甘生脾（凡味之甘者，皆先生长于脾。），脾生肉（脾之精气，生养肉也。），肉生肺（《阴阳书》曰：「土生金。」然脾土之气，内养肉已，乃生肺金。）。脾主口（脾受水穀，口纳五味，故主口。），其在天为湿（雾露云雨，湿之用也。），在地为土（安静稼穑，土之德也。），在体为肉（覆裹筋骨，充其形也。），在藏为脾（其神，意也。《道经义》曰：「意託脾意，宁则智无散越。」），在色为黄（象土色也。），在音为宫（宫，谓土音，大而和也。《乐记》曰：「宫乱则荒其君骄。」），在声为歌（歌，叹声也。），在变动为哕（哕，谓哕噫，胃寒所生。）（新校正云：「详王谓：『哕为哕噫。噫非哕也。』按杨上善云：『哕，气忤也。』」），在窍为口（口所以司纳水穀。），在味为甘（甘可用宽缓也。），在志为思（思所以知远也。）。思伤脾（虽志为思，甚则自伤。），怒胜思（怒则不思，胜可知矣。），湿伤肉（脾主肉而恶湿，故湿胜则肉伤。），风胜湿（风为木气，故胜土湿。），甘伤肉（亦过节也。）（新校正云：「按〈五运行大论〉云：『甘伤脾。』」），酸胜甘（酸木味，故胜土甘。）。
「西方生燥（天气急切，故生燥。），燥生金（金燥有声，则生金也。），金生辛（凡物之味辛者，皆金气之所生也。《尚书》〈洪范〉曰：「从革作辛。」），辛生肺（凡味之辛者，皆先生长于肺。），肺生皮毛（肺之精气，生养皮毛。），皮毛生肾（《阴阳书》曰：「金生水。」然肺金之气，养皮毛已，乃生肾水。）。肺主鼻（肺藏气，鼻通息，故主鼻。），其在天为燥（轻急劲强，燥之用也。），在地为金（坚劲从革，金之性也。），在体为皮毛（包藏肤腠，扞其邪也。），在藏为肺（其神，魄也。《道经义》曰：「魄在肺，魄安则德修寿延。」），在色为白（象金色。），在音为商（商谓金声，轻而劲也。《乐记》曰：「商乱则陂其官坏。」），在声为哭（哭，哀声也。），在变动为欬（欬，谓欬嗽，所以利咽喉也。），在窍为鼻（鼻所以司嗅呼吸。），在味为辛（辛可用散润也。），在志为忧（忧，深虑也。）。忧伤肺（虽志为忧，过则损也。），喜胜忧（喜则心火并于肺金，故胜忧也。〈宣明五气篇〉曰：「精气并于心则喜。」），热伤皮毛（热从火生，耗津液故。），寒胜热（阴制阳也。）（新校正云：「按《太素》作『燥伤皮毛，热胜燥』。又按王注〈五运行大论〉，云『火有二别。』故此再举热伤之形证。」），辛伤皮毛（过而招损。），苦胜辛（苦火味，故胜金辛。）。
「北方生寒（阴气凝冽，故生寒也。），寒生水（寒气盛凝，变为水。），水生咸（凡物之味咸者，皆水气之所生也。《尚书》〈洪范〉曰：「润下作咸。」），咸生肾（凡味之咸者，皆生长于肾。），肾生骨髓（肾之精气，生养骨髓。），髓生肝（《阴阳书》曰：「水生木。」然肾水之气养骨髓已，乃生肝木。）。肾主耳（肾属北方，位居幽暗，声入，故主耳。），其在天为寒（凝清惨冽，寒之用也。），在地为水（清洁润下，水之用也。），在体为骨（端直贞干，以立身也。），在藏为肾（其神，志也。《道经义》曰：「志藏肾。」志营则骨髓满实。），在色为黑（象水色。），在音为羽（羽谓水音，沉而深也。《乐记》曰：「羽乱则危，其财匮。」），在声为呻（呻，吟声也。），在变动为慄（慄，谓战慄。甚寒、大恐而悉有之。），在窍为耳（耳所以司听五音。）（新校正云：「按〈金匮真言论〉云：『开窍于二阴』。盖以心寄窍于耳，故与此不同。」），在味为咸（咸可用柔耎也。），在志为恐（恐，所以惧恶也。）。恐伤肾（恐而不已，则内感于肾，故伤也。《灵枢经》曰：「恐惧而不解则伤精。」明感肾也。），思胜恐（思深虑远，则见事源，故胜恐也。），寒伤血（寒则血凝，伤可知也。）（新校正云：「按《太素》『血』作『骨』。」），燥胜寒（燥从热生，故胜寒也。）（新校正云：「按《太素》『燥』作『湿』。」），咸伤血（食咸而渴，伤血可知。）（新校正云：「按《太素》『血』作『骨』。」），甘胜咸（甘土，土故胜水咸。）（新校正云：「详自前『歧伯对曰』至此，与〈五运行论〉同，两注颇异，当并用之。」）。
「故曰：『天地者，万物之上下也（观其覆载，而万物之上下可见矣。）。阴阳者，血气之男女也（阴主血，阳主气。阴生女，阳生男。）。左右者，阴阳之道路也（阴阳间气，左右循环，故左右为阴阳之道路也。）（新校正云：「详间气之说，具〈六微旨大论〉中杨上善云：『阴气右行，阳气左行。』」）。水火者，阴阳之征兆也（观水火之气，则阴阳征兆可明矣。）。阴阳者，万物之能始也（谓能为变化之、生成之元始。）（新校正云：「详『天地者』至『万物之能始』，与〈天元纪大论〉同，注颇异，彼无『阴阳者，血气之男女』一句，又以『金木者，生成之终始』代『阴阳者，万物之能始』。」）。』故曰：『阴在内，阳之守也。阳在外，阴之使也（阴静，故为阳之镇守，阳动，故为阴之役使。）。』」
帝曰：「法阴阳奈何？」
歧伯曰：「阳胜则身热，腠理闭，喘粗为之俛仰，汗不出而热，齿乾，以烦寃腹满死，能冬不能夏（阳胜，故能冬。热甚，故不能夏。）。阴胜则身寒，汗出身常清，数慄而寒，寒则厥，厥则腹满死（厥，谓气逆。），能夏不能冬（阴胜，故能夏。寒甚，故不能冬。）。此阴阳更胜之变，病之形能也。」
帝曰：「调此二者奈何（调，谓顺天癸性，而治身之血气、精气也。）？」
歧伯曰：「能知七损八益，则二者可调，不知用此，则早衰之节也（用，谓房色也。女子以七七为天癸之终，丈夫以八八为天癸之极。然知八可益，知七可损，则各随气分脩养天真，终其天年以度百岁。〈上古天真论〉曰：「女子二七天癸至，月事以时下，丈夫二八天癸至，精气溢写。然阴七可损，则海满而血自下，阳八宜益，交会而泄精，由此则七损八益理可知矣。」）。年四十，而阴气自半也，起居衰矣（耗故阴减，中乾故气力始衰。《灵枢经》曰：「人年四十，腠理始疏，荣华稍落，发班白。」由此之节言之，亦起居衰之次也。）。年五十，体重，耳目不聦明矣（衰之渐也。）。年六十，阴痿，气大衰，九窍不利，下虚上实，涕泣俱出矣（衰之甚矣。）。
「故曰：『知之则强，不知则老（知，谓知七损八益，全形保性之道也。）。』故同出而名异耳（同，谓同于好欲。异，谓异其老壮之名。）。智者察同，愚者察异（智者察同欲之閒，而能性道，愚者见形容别异，方乃効之。自性则道益有馀，放効则治生不足。）。愚者不足，智者有馀（先行，故有馀，后学，故不足。）。有馀则耳目聦明，身体轻强，老者复壮，壮者益治（夫保性全形，盖由知道之所致也。故曰：「道者不可斯须离，可离非道。」此之谓也。）。
「是以圣人为无为之事，乐恬憺之能，从欲快志于虚无之守，故寿命无穷与天地终，此圣人之治身也（圣人不为无益以害有益，不为害性而顺性，故寿命长远与天地终。庚桑楚曰：「圣人之于声色嗞味也，利于性则取之，害于性则损之，此全性之道也。」书曰：「不作无益害有益也。」）。
「天不足西北，故西北方阴也，而人右耳目不如左明也（在上，故法天。）。地不满东南，故东南方，阳也，而人左手足不如右强也（在下，故法地。）。」
帝曰：「何以然？」
歧伯曰：「东方，阳也。阳者，其精并于上，并于上则上明而下虚，故使耳目聦明而手足不便也。西方，阴也。阴者其精并于下，并于下则下盛而上虚，故其耳目不聦明而手足便也。故俱感于邪，其在上则右甚，在下则左甚，此天地阴阳所不能全也，故邪居之（夫阴阳之应天地，犹水之在器也。器圆则水圆，器曲则水曲，人之血气亦如是，故随不足则邪气留居之。）。
「故天有精，地有形，天有八纪，地有五里（阳为天，降精气以施化。阴为地，布和气以成形。五行为生育之井里，八风为变化之纲纪。八纪，谓八节之纪。五里，谓五行化育之里。），故能为万物之父母（阳天化气，阴地成形，五里运行，八风鼓折，收藏生长，无替时宜，夫如是，故能为万物变化之父母也。）。清阳上天，浊阴归地（所以能为万物之父母者何？以有是之升降也。）。是故天地之动静，神明为之纲纪（清阳上天，浊阴归地，然其动静谁所主司，盖由神明之纲纪尔。上文曰：「神明之府。」此之谓也。）。故能以生长收藏，终而复始（神明之运，为乃能如是。）。惟贤人上配天以养头，下象地以养足，中傍人事以养五藏（头圆，故配天。足方，故象地。人事更易，五藏递迁，故从而养也。）。
「天气通于肺（居高故。）。地气通于嗌（次下故。）。风气通于肝（风生木故。）。雷气通于心（雷象火之有声故。）。谷气通于脾（谷空虚，脾受纳故。）。雨气通于肾（肾主水故。）（新校正云：「按《千金方》云：风气应于肝，雷气动于心，穀气感于脾，雨气润于肾。」）。六经为川（流注不息故。）。肠胃为海（以皆受纳也。《灵枢经》曰：「胃为水穀之海。」）。九窍为水注之气（清明者，象水之内明。流注者，象水之流注。）。
「以天地为之阴阳（以人事配象，则近指天地以为阴阳。）。阳之汗，以天地之雨名之（夫人汗泄于皮腠者，是阳气之发泄尔。然其取类于天地之间，则云腾雨降而相似也。故曰：「阳之汗，以天地之雨名之。」）。阳之气，以天地之疾风名之（阳气散发，疾风飞扬，故以应之。旧经无「名之」二字，寻前类例，故加之。）。暴气象雷（暴气故击鸣转有声故。）。逆气象阳（逆气陵上，阳气亦然。）。
「故治不法天之纪，不用地之理，则灾害至矣（背天之纪，违地之理，则六经反作，五气更伤。真气既伤，则灾害之至可知矣。）（新校正云：「按上文『天有八纪，地有五里』。此文注中『理』字当作『里』。」）。故邪风之至，疾如风雨（至，谓至于身形。）。
「故善治者，治皮毛（止于萌也。），其次治肌肤（救其已生。），其次治筋脉（攻其已病。），其次治六府（治其已甚。），其次治五藏。治五藏者，半死半生也（治其已成。《神农》曰：「病势已成，可得半愈。」然初成者获愈，固久者伐形。故治五藏者，半生半死也。）。
「故天之邪气，感则害人五藏（四时之气，八正之风，皆天邪也。〈金匮真言论〉曰：「八风发邪，以为经风，触五藏，邪气发病。」故天之邪气感则害人五藏。）。水穀之寒热，感则害于六府（热伤胃及膀胱，寒伤肠及胆气。）。地之湿气，感则害皮肉筋脉（湿气胜，则荣卫之气不行，故感则害于皮肉筋脉。）。
「故善用针者，从阴引阳，从阳引阴，以右治左，以左治右，以我知彼，以表知里，以观过与不及之理，见微得过，用之不殆（深明故也。）。善诊者，察色按脉，先别阴阳（别于阳者，则知病处。别于阴者，则知死生之期。），审清浊而知部分（谓察色之青赤黄白黑也。部分，谓藏府之位可占候处。），视喘息听音声而知所苦（谓听声之宫商角征羽也。视喘息，谓候呼吸之长短也。），观权衡规矩而知病所主（权，谓秤权。衡，谓星衡。规，谓圆形。矩，谓方象。然权也者，所以察中外。衡也者，所以定高卑。规也者，所以表柔虚。矩也者，所以明强盛。〈脉要精微论〉曰：「以春应中规，言阳气柔软。以夏应中矩，言阳气盛强。以秋应中衡，言阴升阳降气有高下。以冬应中权，言阳气居下也。」故善诊之用，必备见焉。所主者，谓应四时之气所主，生病之在高下中外也。），按尺寸，观浮沉滑濇，而知病所生以治（浮沉滑濇，皆脉象也。浮脉者，浮于手下也。沉脉者，按之乃得也。滑脉者，往来易。濇脉者，往来难。故审尺寸，观浮沉而知病之所生，以治之也。）（新校正云：「按《甲乙经》作『知病所在，以治则无过』，下『无过』二字续此为句。」）。无过以诊，则不失矣（有过、无过皆以诊知，则所主治无误失也。）。
「故曰病之始起也，可刺而已（以轻微也。）。其盛，可待衰而已（病盛取之，毁伤真气，故其盛者，必可待衰。）。故因其轻而扬之（轻者，发扬则邪去。）。因其重而减之（重者，节减去之。）。因其衰而彰之（因病气衰，攻令邪去，则真气坚固，血色彰明。）。
「形不足者，温之以气。精不足者，补之以味（气，谓卫气。味，谓五藏之味也。《灵枢经》曰：「卫气者，所以温分肉而充皮肤，肥腠理而司开阖。」故卫气温，则形分足矣。〈上古天真论〉曰：「肾者主水，受五藏六府之精而藏之，故五藏盛乃能写。」由此则精不足者，补五藏之味也。）。其高者，因而越之（越，谓越扬也。）。其下者，引而竭之（引，谓泄引也。）。中满者，写之于内（内，谓腹内。）。其有邪者，渍形以为汗（邪，谓风邪之气，风中于表，则汗而发之。）。其在皮者，汗而发之（在外，故汗发泄也。）。其慓悍者，按而收之（慓，疾也。悍，利也。气候疾利，则按之以收敛也。）。其实者，散而写之（阳实则发散，阴实则宣写，故下文。）。
「审其阴阳，以别柔刚（阴曰柔，阳曰刚。）。阳病治阴，阴病治阳（所谓从阴引阳，从阳引阴，以右治左，以左治右者也。）。定其血气，各守其乡（乡，谓本经之气位。）。血实宜决之（决，谓决破其血。）。气虚宜[制/牛]引之（「[制/牛]」读为「导」。导引则气行条畅，）（新校正云：「按《甲乙经》『[制/牛]』作『掣』。」）。」

阴阳离合论篇第六  ***************************
（新校正云：「按全元起本在第三卷。」）
黄帝问曰：「余闻天为阳，地为阴，日为阳，月为阴，大小月三百六十日成一岁，人亦应之（以四时五行运用于内，故人亦应之。）（新校正云：「详『天为阳』至『成一岁』与〈六节藏象〉篇重。」）。今三阴三阳不应阴阳，其故何也？」
歧伯对曰：「阴阳者，数之可十，推之可百，数之可千，推之可万，万之大，不可胜数，然其要一也（一，谓离合也。虽不可胜数，然其要妙，以离合推步，悉可知之。）。天覆地载，万物方生，未出地者，命曰阴处，名曰阴中之阴（处阴之中，故曰阴处。形未动出亦是为阴，以阴居阴，故曰阴中之阴。）。则出地者，命曰阴中之阳（形动出者，是则为阳，以阳居阴，故曰阴中之阳。）。阳予之正，阴为之主（阳施正气，万物方生。阴为主持，群形方立。）。故生因春，长因夏，收因秋，藏因冬，失常则天地四塞（春夏为阳，故生长也。秋冬为阴，故收藏也。若失其常道，则春不生，夏不长，秋不收，冬不藏，夫如是则四时之气闭塞，阴阳之气无所运行矣。）。阴阳之变，其在人者，亦数之可数（天地阴阳虽不可胜数，在于人形之用者，则数可知之。）。」
帝曰：「愿闻三阴三阳之离合也？」
歧伯曰：「圣人南面而立，前曰广明，后曰太冲（广，大也。南方丙丁火位，主之阳气盛明，故曰大明也。嚮明治物，故圣人南面而立。《易》曰：「相见乎离。」盖谓此也。然在人身中，则心藏在南，故谓前曰广明，冲脉在北，故谓后曰太冲。然太冲者，肾脉与冲脉合而盛大，故曰太冲。）。太冲之地，名曰少阴（此正明两脉相合而为表里也。）。少阴之上，名曰太阳（肾藏为阴，膀胱府为阳，阴气在下，阳气在上，此为一合之经气也。《灵枢经》曰：「足少阴之脉者，肾脉也。起于小指之下，斜趣足心。」又曰：「足太阳之脉者，膀胱脉也。循京骨至小指外侧。」由此故少阴之上，名太阳也。）。太阳根起于至阴，结于命门，名曰阴中之阳（至阴，穴名，在足小指外侧。命门者，藏精光照之所，则两目也。太阳之脉起于目，而下至于足，故根于指端，结于目也。《灵枢经》曰：「命门者，目也。」此与《灵枢》义合，以太阳居少阴之地，故曰阴中之阳。）（新校正云：「按《素问》太阳言根结，馀经不言结，《甲乙》今具。」）。
「中身而上，名曰广明，广明之下，名曰太阴（《灵枢经》曰：「天为阳，地为阴，腰以上为天，腰以下为地。」分身之旨则中身之上属于广明，广明之下属太阴也。又心广明藏下，则太阴脾藏也。）。太阴之前，名曰阳明（人身之中，胃为阳明，脉行在脾脉之前，脾为太阴，脉行于胃脉之后。《灵枢经》曰：「足太阴之脉者，脾脉也。起于大指之端，循指内侧白肉际，过核骨后，上内踝前廉，上腨内，循胻骨之后。足阳明之脉者，胃脉也。下膝三寸而别，以下入中指外间。」由此故太阴之前，名阳明也。）。阳明根起于厉兑，名曰阴中之阳（厉兑，穴名，在足大指次指之端，以阳明居太阴之前，故曰阴中之阳。）。
「厥阴之表，名曰少阳（人身之中，胆少阳脉行肝脉之分外，肝厥阴脉行胆脉之位内。《灵枢经》曰：「足厥阴之脉者，肝脉也。起于足大指聚毛之际，上循足跗上廉。足少阳之脉者，胆脉也。循足跗上出小指次指之端。」由此则厥阴之表名少阳也。）。少阳根起于窍阴，名曰阴中之少阳（窍阴，穴名，在足小指次指之端。以少阳居厥阴之表，故曰阴中之少阳。）。是故三阳之离合也，太阳为开，阳明为阖，少阳为枢（离，谓别离应用。合，谓配合于阴。别离则正位于三阳，配合则表里而为藏府矣。开、阖、枢者，言三阳之气多少不等，动用殊也。夫开者，所以司动静之基。阖者，所以执禁固之权。枢者，所以主动转之微，由斯殊气之用，故此三变之也。）（新校正云：「按九墟太阳为关，阳明为阖，少阳为枢。故关折则肉节溃缓而暴病起矣，故候暴病者，取之太阳。阖折则气无所止息悸病起，故悸者皆取之阳明。枢折则骨摇而不能安于地，故骨摇者取之少阳。《甲乙经》同。」）。三经者不得相失也，搏而勿浮，命曰一阳（三经之至，搏击于手而无轻重之异，则正可谓一阳之气，无复有三阳荖降之为用也。）。
帝曰：「愿闻三阴？」
歧伯曰：「外者为阳，内者为阴（言三阳为外运之离合，三阴为内用之离合也。）。然则中为阴，其冲在下，名曰太阴（冲脉在脾之下，故言其冲在下也。《灵枢经》曰：「冲脉者与足少阴之络皆起于肾下，上行者过于胞中。」由此则其冲之上，太阴位也。）。
「太阴根起于隐白，名曰阴中之阴（隐白，穴名，在足大指端。以太阴居阴，故曰阴中之阴。）。太阴之后，名曰少阴（藏位及经脉之次也，太阴脾也，少阴肾也。脾藏之下近后，则肾之位也。《灵枢经》曰：「足太阴之脉，起于大指之端，循指内侧及上内踝前廉，上腨内循胻骨后。足少阴之脉，起于小指之下，斜趣足心，出于然骨之下，循内踝之后，以上腨内。」由此则太阴之下名少阴也。）。少阴根起于涌泉，名曰阴中之少阴（涌泉，穴名，在足心下踡指宛宛中。）。少阴之前，名曰厥阴（亦藏位及经脉之次也，少阴肾也，厥阴肝也。肾藏之前近上，则肝之位也。《灵枢经》曰：「足少阴脉循内踝之后，上腨内廉。足厥阴脉循足跗上廉，去内踝一寸，上踝八寸，交出太阴之后，上膕内。」由此故少阴之前名厥阴也。）。厥阴根起于大敦，阴之绝阳，名曰阴之绝阴（大敦，穴名，在足大指之端，三毛之中也。两阴相合，故曰阴之绝阳。厥，尽也。阴气至此而尽，故名曰阴之绝阴。）。
「是故三阴之离合也，太阴为开，厥阴为阖，少阴为枢（亦气之不等也。）（新校正云：「按《九墟》云：『关折则仓廪无所输，隔洞者取之太阴。阖折则气弛而善悲，悲者取之厥阴。枢折则脉有所结而不通，不通者取之少阴。』《甲乙经》同。」）。三经者不得相失也。搏而勿沉，名曰一阴（沉，言殊见也。阳浮亦然，若经气应至，无沉浮之异，则悉可谓一阴之气，非复有三阴差降之殊用也。）。阴阳[雨/亏|重][雨/亏|重]，积传为一周，气里形表而为相成也（言气之往来也。积，谓积脉之动也。传，谓阴阳之气流传也。夫脉气住来，动而不止，积其所动，气血循环，应水下二刻而一周于身，故曰积传为一周也。然荣卫之气，因息游布，周流形表，拒捍虚邪，中外主司，互相成立，故言气里形表而为相成也。）（新校正云：「按别本『[雨/亏|重][雨/亏|重]』作『冲冲』。」）。」

阴阳别论篇第七  ***************************
（新校正云：「按全元起本在第四卷。」）
黄帝问曰：「人有四经十二从，何谓（经，谓经脉。从，谓顺从。）？」
歧伯对曰：「四经应四时，十二从应十二月，十二月应十二脉（春脉弦，夏脉洪，秋脉浮，冬脉沉，谓四时之经脉也。从，谓天气顺行十二辰之分，故应十二月也。十二月，谓春建寅卯辰，夏建巳午未，秋建申酉戌，冬建亥子丑之月也。十二脉，谓手三阴三阳，足三阴三阳之脉也。以气数相应，故参合之。）。脉有阴阳，知阳者知阴，知阴者知阳（深知则备，识其变易。）。凡阳有五，五五二十五阳（五阳，谓五藏之阳气也。五藏应时各形一脉，一脉之内包摠五藏之阳，五五相乘故二十五阳也。）（新校正云：「按〈玉机真藏论〉云：『故病有五变，五五二十五变。』义与此通。」）。
所谓阴者，真藏也。见则为败，败必死也（五藏为阴，故曰：「阴者，真藏也。」然见者，谓肝脉至，中外急如循刀刃，责责然如按琴瑟弦。心脉至，坚而搏，如循薏苡子累累然。肺脉至，大而虚，如以毛羽中人肤。肾脉至，搏而绝，如以指弹石，辟辟然。脾脉至，弱而乍数乍疏。夫如是脉见者，皆为藏败神去，故必死也。）。所谓阳者，胃脘之阳也（胃脘之阳，谓人迎之气也。察其气脉动静小大，与脉口应否也。胃为水穀之海，故候其气而知病处。人迎在结喉两傍，脉动应手，其脉之动常左小而右大，左小常以候藏，右大常以候府，一云胃胞之阳，非也。）。别于阳者，知病处也。别于阴者，知死生之期（阳者，卫外而为固，然外邪所中，别于阳则知病处。阴者，藏神而内守，若考真正成败，别于阴则知病者死生之期。）（新校正云：「按〈玉机真藏论〉云：『别于阳者，知病从来。别于阴者，知死生之期。』」）。
三阳在头，三阴在手，所谓一也（头谓人迎，手谓气口，两者相应，俱往俱来，若引绳小大齐等者，名曰平人，故言所谓一也。气口在手，鱼际之后一寸，人迎在结喉两傍一寸五分，皆可以候藏府之气。）。别于阳者，知病忌时。别于阴者，知死生之期（识气定期，故知病忌。审明成败，故知死生之期。）。谨熟阴阳，无与众谋（谨量气候，精熟阴阳，病忌之准，可知生死之疑，自决正行无惑，何用众谋议也。）。所谓阴阳者，去者为阴，至者为阳。静者为阴，动者为阳。迟者为阴，数者为阳（言脉动之中也。）。凡持真脉之藏脉者，肝至悬绝急，十八日死。心至悬绝，九日死。肺至悬绝，十二日死。肾至悬绝，七日死。脾至悬绝，四日死（真脉之藏脉者，谓真藏之脉也。十八日者，金木成数之馀也。九日者，水火生成数之馀也。十二日者，金火生成数之馀也。七日者，水土生数之馀也。四日者，木生数之馀也，故〈平人气象论〉曰：「肝见庚辛死，心见壬癸死，肺见丙丁死，肾见戊己死，脾见甲乙死者，以此如是者，皆至所期不胜而死也，何者？以不胜剋贼之气也。」）。」
曰：「二阳之病发心脾，有不得隐曲，女子不月（二阳，谓阳明，大肠及胃之脉也。隐曲，谓隐蔽委曲之事也。夫肠胃发病心脾受之，心受之则血不流，脾受之则味不化，血不流，故女子不月。味不化，则男子少精，是以隐蔽委曲之事不能为也。〈阴阳应象大论〉曰：「精不足者，补之以味，由是则味不化而精气少也。」〈奇病论〉曰：「胞胎者繫于肾。」又〈评热病论〉曰：「月事不来者，胞脉闭。」胞脉者属于心而络于胞中，今气上迫肺心，气不得下通，故月事不来则其义也。又〈上古天真论〉曰：「女子二七天癸至，任脉通，太冲脉盛，月事以时下。丈夫二八天癸至，精气溢写。由此则在女子为不月，在男子为少精。」）。其传为风消，其传为息贲者，死不治（言其深久者也。胃病深久传入于脾，故为风热以消削，大肠病甚传入于肺，为喘息而上贲，然肠胃脾肺兼及于心三藏二府互相剋薄，故死不治。）。」
曰：「三阳为病，发寒热，下为痈肿及为痿厥腨㾓（三阳，谓太阳，小肠及膀胱之脉也。小肠之脉起于手，循臂，绕肩髆，上头。膀胱之脉，从头别下背，贯臀，入膕中，循腨。故在上为病则发寒热，在下为病则为痈肿腨㾓及为痿厥。㾓，痠疼也。痿，无力也。厥，足冷即气逆也。）。其传为索泽，其传为颓疝（热甚则精血枯涸，故皮肤润泽之气皆散尽也。然阳气下坠，阴脉上争，上争则寒多，下坠则筋缓，故睾垂纵缓，内作颓疝。）。」
曰：「一阳发病，少气、善欬、善泄（一阳，谓少阳，胆及三焦之脉也。胆气乘胃，故善泄。三焦内病，故少气。阳上熏肺，故善欬。何故？心火内应也。）。其传为心掣，其传为隔（隔气乘心，心热，故阳气内掣。三焦内结，中热，故隔塞不便。）。二阳一阴发病，主惊骇、背痛、善噫、善欠，名曰风厥（一阴，谓厥阴心主及肝之脉也。心主之脉起于胸中，出属心。经云：「心病膺背肩胛间痛，又在气为噫。」故背痛、善噫。心气不足则肾气乘之。肝主惊骇，故惊骇、善欠。夫肝气为风，肾气陵逆，既风又厥，故名风厥。）。二阴一阳发病，善胀、心满、善气（二阴，谓少阴，心肾之脉也。肾胆同逆，三焦不行，气蓄于上，故心满，下虚上盛，故气泄出也。）。三阳三阴发病，为偏枯痿易，四支不举（三阴不足则发偏枯，三阳有馀则为痿易。易，谓变易常用而痿弱无力也。）。
鼓一阳曰钩，鼓一阴曰毛，鼓阳胜急曰絃，鼓阳至而绝曰石，阴阳相过曰溜（言何以知阴阳之病脉邪？一阳鼓动脉见钩也，何以然？一阳谓三焦，心脉之府，然一阳鼓动者则钩脉当之，钩脉则心脉也，此言正见者也。一阴，厥阴肝木气也。毛，肺金脉也。金来鼓木，其脉则毛，金气内乘木，阳尚胜急而内见脉则为絃也。若阳气至而急，脉名曰絃，属肝。阳气至而或如断绝，脉名曰石，属肾。阴阳之气相过，无能胜负则脉如水溜也。）。阴争于内，阳扰于外，魄汗未藏，四逆而起，起则熏肺，使人喘鸣（若金鼓不已，阳气大胜，两气相持，内争外扰，则流汗不止，手足反寒，甚则阳气内燔，流汗不藏则热攻于肺，故起则熏肺，使人喘鸣也。）。
阴之所生和本，曰和（阴，谓五神藏也。言五藏之所以能生而全天真和气者，以各得自从其和性而安静尔。苟乖所适，则为他气所乘，百端之病由斯而起，奉生之道可不慎哉。）。是故刚与刚，阳气破散，阴气乃消亡（刚，谓阳也。言阳气内蒸，外为流汗，灼而不已，则阳胜，又阳故盛不久存而阳气自散，阳已破败，阴不独存，故阳气破散，阴气亦消亡，此乃争胜招败矣。）。淖则刚柔不和，经气乃绝（血淖者，阳常胜。视人之血淖者，宜谨和其气，常使流通，若不能深思寡欲，使气序乖衷，阳为重阳，内燔藏府，则死且可待，生其能久乎！）。
死阴之属，不过三日而死（火乘金也。）。生阳之属，不过四日而死（木乘火也。）（新校正云：「按别本作『四日而生』，全元起注本作『四日而已』，俱通。详上下文义，作『死』者，非。」）。所谓生阳、死阴者，肝之心，谓之生阳（母来亲子，故曰生阳，匪惟以木生火，亦自阳气主生尔。）。心之肺，谓之死阴（阴主刑杀，火复乘金，金得火亡，故云死。）。肺之肾，谓之重阴（亦母子也。以俱为阴气，故曰重阴。）。肾之脾，谓之辟阴，死不治（上气辟，併水乃可升。土辟水升，故云辟阴。）。
结阳者，肿四支（以四支为诸阳之本故。）。结阴者，便血一升（阴主血故。）。再结二升，三结三升（二盛谓之再结，三盛谓之三结。）。阴阳结斜，多阴少阳，曰石水，少腹肿（所谓失法。）。二阳结，谓之消（二阳结，谓胃及大肠俱热结也。肠胃藏热则喜消水穀。）（新校正云：「详此少二阴结。」）。三阳结，谓之隔（三阳结，谓小肠膀胱热结也。小肠结热则血脉燥，膀胱热则津液涸，故膈塞而不便写。）。三阴结，谓之水（三阴结，谓脾肺之脉俱寒结也。脾肺寒结，则气化为水。）。
一阴一阳结，谓之喉痹（一阴，谓心主之脉。一阳，谓三焦之脉也。三焦、心主脉并络喉，气热内结，故为喉痹。）。阴搏阳别，谓之有子（阴，谓尺中也。搏，谓搏触于手也。尺脉搏击，与寸口殊别，阳气挺然，则为有妊之兆。何者？阴中有别阳故。）。阴阳虚，肠辟死（辟，阴也。然胃气不留，肠开勿禁，阴中不廪，是真气竭绝故死。）（新校正云：「按全元起本『辟』作『澼』。」）。阳加于阴，谓之汗（阳在下，阴在上，阳气上搏，阴能固之，则蒸而为汗。）。阴虚阳搏，谓之崩（阴脉不足，阳脉盛搏，则内崩而血流下。）。
三阴俱搏，二十日夜半死（脾肺成数之馀也。搏，谓伏鼓异于常候也。阴气盛极，故夜半死。）。二阴俱搏，十三日夕时死（心肾之成数也。阴气未极故死在夕时。）。一阴俱搏，十日死（肝心生成之数也。）。三阳俱搏且鼓，三日死（阳气速急故。）。三阴三阳俱搏，心腹满，发尽，不得隐曲，五日死（兼阴气也。隐曲，谓便写也。）。二阳俱搏，其病温，死不治，不过十日死（肠胃之王数也。）（新校正云：「详此阙一阳搏。」）。


卷第三  ——————————————————————————————————————————————————————————————————————————————————————————

灵兰秘典论篇第八  ***************************
（新校正云：「按全元起本名〈十二藏相使〉，在第三卷。」）
黄帝问曰：「愿闻十二藏之相使贵贱何如（藏，藏也。言腹中之所藏者，非复有十二形神之藏也。）？」
歧伯对曰：「悉乎哉问也！请遂言之。心者，君主之官也，神明出焉（任治于物，故为君主之官。清静栖灵，故曰神明出焉。）。肺者，相傅之官，治节出焉（位高非君，故官为相傅。主行荣卫，故治节由之。）。肝者，将军之官，谋虑出焉（勇而能断，故曰将军。潜发未萌，故谋虑出焉。）。胆者，中正之官，决断出焉（刚正果决，故官为中正。直而不疑，故决断出焉。）。膻中者，臣使之官，喜乐出焉（膻中者，在胸中两乳间，为气之海。然心主为君，以敷宣教令，膻中主气，以气布阴阳，气和志适，则喜乐由生。分布阴阳，故官为臣使也。）。
脾胃者，仓廪之官，五味出焉（包容五穀，是为仓廪之官。营养四傍，故云五味出焉。）。大肠者，传道之官，变化出焉（传道，谓传不洁之道。变化，谓变化物之形。故云传道之官，变化出焉。）。小肠者，受盛之官，化物出焉（承奉胃司，受盛糟粕，受已复化，传入大肠，故云受盛之官，化物出焉。）。肾者，作强之官，伎巧出焉（强于作用，故曰作强。造化形容，故云伎巧。在女，则当其伎巧。在男，则正曰作强。）。三焦者，决渎之官，水道出焉（引导阴阳，开通闭塞，故官司决渎，水道出焉。）。膀胱者，州都之官，津液藏焉，气化则能出矣（位当孤府，故谓都官。居下内空，故藏津液，若得气海之气施化，则溲便注泄，气海之气不及，则閟隐不通，故曰气化则能出矣。《灵枢经》曰：「肾上连肺，故将两藏。」膀胱是孤府，则此之谓也。）。
凡此十二官者，不得相失也（失则灾害至，故不得相失。）（新校正云：「详此乃十一官。脾胃二藏共一官，故也。」）。故主明则下安，以此养生则寿，殁世不殆，以为天下则大昌（主，谓君主，心之官也。夫主贤明则刑赏一，刑赏一则吏奉法，吏奉法则民不获罪于枉滥矣。故主明则天下安也。夫心内明则铨善恶，铨善恶则察安危，察安危则身不夭伤于非道矣。故以此养生则寿，没世不至于危殆矣。然施之于养生，没世不殆，施之于君主，天下获安，以其为天下主，则国祚昌盛矣。）。主不明，则十二官危，使道闭塞而不通，形乃大伤，以此养生则殃，以为天下者，其宗大危，戒之！戒之（使道，谓神气行使之道也。夫心不明则邪正一，邪正一则损益不分，损益不分则动之凶咎，陷身于羸瘠矣。故形乃大伤，以此养生则殃也。夫主不明则委于左右，委于左右则权势妄行，权势妄行则吏不得奉法，吏不得奉法则人民失所而皆受枉曲矣。且人惟邦本，本固邦宁，邦不获安，国将何有，宗庙之立，安可不至于倾危乎！故曰：戒之戒之者，言深慎也。）！
至道在微，变化无穷，孰知其原（孰，谁也。言至道之用也，小之则微妙而细无不入，大之则广远而变化无穷，然其渊原，谁所知察。）。窘乎哉！消者瞿瞿（新校正云：「按《太素》作『肖者濯濯』。」），孰知其要，闵闵之当，孰者为良（窘，要也。瞿瞿，勤勤也。人身之要者，道也。然以消息异同，求诸物理，而欲以此知变化之原本者。虽瞿瞿勤勤以求明悟，然其要妙谁得知乎！既未得知，转成深远闵闵玄妙，复不知谁者为善知要妙哉！玄妙深远，固不以理求而可得，近取诸身则十二官粗可探寻，而为治身之道尔。闵闵，深远也，良善也。）（新校正云：「详此四句与〈气交变大论〉文重，彼『消』字作『肖』。」）。
恍惚之数，生于毫氂（恍惚者，谓似有似无也。忽，亦数也，似无似有，而毫氂之数生其中。老子曰：「恍恍惚惚其中有物，此之谓也。」《筭书》曰：「似有似无为忽。」）。毫氂之数起于度量，千之万之，可以益大，推之大之，其形乃制（毫氂虽小，积而不已，命数乘之则起至于尺度。斗量之绳准，千之万之，亦可增益而至载之，大数推引其大则应，通人形之制度也。）。」黄帝曰：「善哉！余闻精光之道，大圣之业而宣明大道，非斋戒择吉日不敢受也（深敬故也。韩康伯曰：「洗心曰斋，防患曰戒。」）。」黄帝乃择吉日良兆，而藏灵兰之室，以传保焉（秘之至也。）。

六节藏象论篇第九  ***************************
（新校正云：「按全元起注本在第三卷。」）
黄帝问曰：「余闻天以六六之节以成一岁，人以九九制会（新校正云：「详下文云：『地以九九制会。』」）。计人亦有三百六十五节，以为天地久矣，不知其所谓也（六六之节，谓六竟于六甲之日，以成一岁之节限。九九制会，谓九周于九野之数，以制人形之会通也。言人之三百六十五节，以应天之六六之节久矣，若复以九九为纪法，则两岁太半乃曰一周，不知其法真原安谓也。）（新校正云：「详王注云：『两岁太半，乃曰一周』按九九制会，当云：『两岁四分岁之一，乃曰一周』也。」）。」
歧伯对曰：「昭乎哉问也！请遂言之。夫六六之节，九九制会者，所以正天之度，气之数也（六六之节，天之度也。九九制会，气之数也。所谓气数者，生成之气也。周天之分凡三百六十五度四分度之一，以十二节气均之，则岁有三百六十日而终兼之小月，日又不足其数矣。是以六十四气而常置闰焉，何者？以其积差分故也。天地之生育，本阯于阴阳，人神之运为，始终于九气。然九之为用，岂不大哉！《律书》曰：「黄锺之律管长九寸，冬至之日，气应灰飞。」由此则万物之生咸因于九气矣。古之九寸即今之七寸三分，大小不同，以其先秬黍之制而有异也。）（新校正云：「按别本『三分』作『二分』。」）。天度者，所以制日月之行也。气数者，所以纪化生之用也（制，谓准度。纪，谓纲纪。准日月之行度者，所以明日月之行迟速也。纪化生之为用者，所以彰气至而斯应也。气应无差则生成之理不替，迟速以度而大小之月生焉，故曰：「异长短月，移寒暑，收藏生长，无失时宜也。」）。
「天为阳，地为阴，日为阳，月为阴。行有分纪，周有道理，日行一度，月行十三度而有奇焉。故大小月三百六十五日而成岁，积气馀而盈闰矣（日行迟，故昼夜行天之一度，而三百六十五日一周天，而犹有度之奇分矣。月行速，故昼夜行天之十三度馀，而二十九日一周天也。言有奇者，谓十三度外复行十九分度之七，故云：「月行十三度而有奇也。」《礼义》及《汉律历志》云：「二十八宿及诸星皆从东而循天西行，日月及五星皆从西而循天东行。」今《太史说》云：「并循天而东行。」从东而西转也。诸历家说月一日至四日月行最疾，日夜行十四度馀，自五日至八日行次疾，日夜行十三度馀，自九日至十九日其行迟，日夜行十二度馀，二十日至二十三日行又小疾，日夜行十三度馀，二十四日至晦日行又大疾，日夜行十四度馀。今《太史说》：「月行之率不如此矣。月行有十五日前疾，有十五日后迟者，有十五日前迟，有十五日后疾者，大率一月四分之而皆有迟疾迟速之度，固无常准矣。」虽尔终以二十七日月行一周天，凡行三百六十一度。二十九日，日行二十九度，月行三百八十七度少七度，而不及日也。至三十日日复迁，计率至十三分日之八，月方及日矣，此大尽之月也。大率其计率至十三分日之半者，亦大尽法也。其计率至十三分日之五之六，而及日者，小尽之月也。故云：「大小月三百六十五日而成岁也。」正言之者，三百六十五日四分日之一乃一岁法，以奇不成日，故举大以言之。若通以六小为法则，岁止有三百五十四日，岁少十一日馀矣。取月所少之辰，加岁外馀之日，故从闰，后三十二日而盈闰焉。《尚书》曰：「朞三百有六旬有六日。」以闰月定四时成岁则其义也。积馀盈闰者，盖以月之大小不尽天度，故也。）。立端于始，表正于中，推馀于终而天度毕矣（端，首也。始，初也。表，彰示也。正，斗建也。中，月半也。推，退位也。言立首气于初节之日，示斗建于月半之辰，退馀闰于相望之后，是以闰之前则气不及月，闰之后则月不及气，故常月之制，建初立中，闰月之纪，无初无中，纵历有之，皆他节气也。故历无云某候闰某月节，闰某月中也，推终之义，断可知乎。故曰：「立端于始，表正于中，推馀于终也。」由斯推日成闰，故能令天度毕焉。）。」
帝曰：「余已闻天度矣。愿闻气数何以合之？」
歧伯曰：「天以六六为节，地以九九制会（新校正云：：「详篇首云：『人以九九制会。』」）。天有十日，日六竟而周甲，甲六复而终岁，三百六十日法也（十日，谓甲、乙、丙、丁、戊、己、庚、辛、壬、癸之日也。十者，天地之至数也。《易》〈繫辞〉曰：「天九地十。」则其义也。六十日而周甲子之数，甲子六周而复始，则终一岁之日，是三百六十日之岁法，非天度之数也。此盖十二月各三十日者，若除小月其日又差也。）。
「夫自古通天者，生之本本于阴阳，其气九州九窍皆通乎天气（通天，谓元气，即天真也。然形假地生，命惟天赋，故奉生之气，通繫于天，禀于阴阳而为根本也。〈宝命全形论〉曰：「人生于地，悬命于天，天地合气，命之曰人。」〈四气调神大论〉曰：「阴阳四时者，万物之终始也，死生之本也。」又曰：「逆其根，则伐其本，坏其真矣。」此其义也。九州，谓冀、兖、青、徐、杨、荆、豫、梁、雍也。然地列九州，人施九窍，精神往复，气与参同，故曰九州九窍也。《灵枢经》曰：「地有九州，人有九窍。」则其义也。先言其气者，谓天真之气常繫属于中也，天气不绝，真灵内属，行藏动静，悉与天通，故曰皆通乎天气也。）。故其生五，其气三（形之所存，假五行而运用，征其本始从三气以生成，故云其生五，其气三也。气之三者，亦副三元。）（新校正云：「详夫自古通天者，至此与〈生气通天论〉同，注颇异，当两观之。」）。三而成天，三而成地，三而成人（非唯人独由三气以生，天地之道亦如是矣。故《易》乾坤诸卦，皆必三矣。）。三而三之，合则为九，九分为九野，九野为九藏（九野者，应九藏而为义也。《尔雅》曰：「邑外为郊，郊外为甸，甸外为牧，牧外为林，林外为垧，垧外为野。」则此之谓也。）（新校正云：「按今《尔雅》云：『邑外谓之郊，郊外谓之牧，牧外谓之野，野外谓之林，林外谓之垧。』与王氏所引有异。」）。故形藏四，神藏五，合为九藏，以应之也（形藏四者，一头角，二耳目，三口齿，四胸中也。形分为藏，故以名焉。神藏五者，一肝，二心，三脾，四肺，五肾也。神藏于内，故以名焉。所谓神藏者，肝藏魂，心藏神，脾藏意，肺藏魄，肾藏志也，故此二别尔。）（新校正云：「详此乃〈宣明五气篇〉文与〈生气通天〉注重又与〈三部九候论〉注重，所以名神藏形藏之说具〈三部九候论〉注。」）。
帝曰：「余已闻六六九九之会也。夫子言积气盈闰，愿闻何谓气？请夫子发蒙解惑焉（请宣扬旨要，启所未闻，解疑惑者之心，开蒙昧者之耳，令其晓达，咸使深明。）。」
歧伯曰：「此上帝所秘，先师传之也（上帝，谓上古帝君也。先师，歧伯祖之师僦贷季。上古之理，色脉者也。〈移精变气论〉曰：「上古使僦贷季理色脉而通神明。」《八素经》〈序〉云：「天师对黄帝曰：『我于僦贷季理色脉已三世矣。』言可知乎。」）（新校正云：「详『素』一作『索』或以『八』为『太』。按今《太素》无此文。」）。」
帝曰：「请遂闻之（遂，尽也。）。」
歧伯曰：「五日谓之候，三候谓之气，六气谓之时，四时谓之岁，而各从其主治焉（日行天之五度，则五日也。三候，正十五日也。六气凡九十日，正三月也，设其多之矣。故十八候为六气，六气谓之时也，四时凡三百六十日，故曰四时谓之岁也。各从主治，谓一岁之日各归从五行之一气，而为之主以王也。）。五运相袭，而皆治之。终朞之日，周而复始，时立气布，如环无端，候亦同法，故曰：『不知年之所加，气之盛衰，虚实之所起，不可以为工矣（五运，谓五行之气，应天之运而主化者也。袭，谓承袭，如嫡之承袭也。言五行之气，父子相承，主统一周之日常如是无已，周而复始也。时，谓立春之前当至时也。气，谓当王之脉气也。春前气至，脉气亦至，故曰时立气布也。候，谓日行五度之候也，言一候之日亦五气相生，而直之差则病矣。〈移精变气论〉曰：「上古使僦贷季理色脉而通神明，合之金木水火土，四时，八风，六合，不离其常。」此之谓也。工，谓工于脩养者也，言必明于此，乃可横行天下矣。）（新校正云：「详王注时立气布，谓立春前当至时。当王之脉，气也。按此正谓岁立四时，时布六气如环之无端，故又曰候亦同法。」）。』」
帝曰：「五运之始，如环无端，其太过不及，何如？」
歧伯曰：「五气更立，各有所胜，盛虚之变，此其常也（言盛虚之变，见此乃天之常道尔。）。」
帝曰：「平气何如？」
歧伯曰：「无过者也（不愆常候，则无过也。）。」
帝曰：「太过不及奈何？」
歧伯曰：「在经有也（言〈玉机真藏论〉篇已具言五气平和太过不及之旨也。）（新校正云：「详王注言〈玉机真藏论〉已具，按本篇言脉之太过不及，即不论运气之太过不及与平气，当云〈气交变大论〉、〈五常政大论〉篇已具言也。」）。」
帝曰：「何谓所胜？」
歧伯曰：「春胜长夏，长夏胜冬，冬胜夏，夏胜秋，秋胜春，所谓得五行时之胜，各以气命其藏（春应木，木胜土，长夏应土，土胜水，冬应水，水胜火，夏应火，火胜金，秋应金，金胜木，常如是矣。四时之中加之长夏，故谓得五行时之胜也。所谓长夏者，六月也。土生于火，长在夏中，既长而王，故云长夏也。以气命藏者，春之木内合肝，长夏土内合脾，冬之水内合肾，夏之火内合心，秋之金内合肺，故曰各以气命其藏也。命，名也。）。」
帝曰：「何以知其胜？」
歧伯曰：「求其至也，皆归始春（始春，谓立春之日也。春为四时之长，故候气皆归于立春前之日也。）。未至而至，此谓太过，则薄所不胜，而乘所胜也，命曰：「气淫。」不分，邪僻内生，工不能禁（此上十字文义不伦，应古人错简，次后「五治」下，乃其义也，今朱书之。），至而不至，此谓不及，则所胜妄行，而所生受病，所不胜薄之也。命曰：「气迫。」所谓求其至者，气至之时也（凡气之至，皆谓立春前十五日，乃候之初也。未至而至，谓所直之气未应至而先期至也。先期而至，是气有馀，故曰太过。至而不至，谓所直之气应至不至而后期至，后期而至，是气不足，故曰不及。太过则薄所不胜而乘所胜，不及则所胜妄行而所生受病，所不胜薄之者，凡五行之气，我剋者为所胜，剋我者为所不胜，生我者为所生，假令肝木有馀，是肺金不足，金不制木，故木太过，木气既馀，则反薄肺金，而乘于脾土矣。故曰太过则薄所不胜而乘所胜也。此皆五藏之气，内相淫併为疾，故命曰气淫也。馀太过例同之。又如肝木气少不能制土，土气无畏而遂妄行，木被土凌，故云所胜妄行而所生受病也。肝木之气不平，肺金之气自薄，故曰所不胜薄之。然木气不平土，金交薄相迫为疾，故曰气迫也。馀不及例皆同。）。谨候其时，气可与期，失时反候，五治不分，邪僻内生，工不能禁也（时，谓气至时也，候其年则始于立春之日，候其气则始于四气定期，候其日则随于候日，故曰谨候其时，气可与期也。反，谓反背也。五治，谓五行所治，主统一岁之气也。然不分五治，谬引八邪，天真气运尚末该通，人病之由安能精达，故曰工不能禁也。）。」
帝曰：「有不袭乎（言五行之气，有不相承袭者乎。）？」
歧伯曰：「苍天之气不得无常也，气之不袭是谓非常，非常则变矣（变，谓变易天常也。）。」
帝曰：「非常而变，奈何？」
歧伯曰：「变至则病，所胜则微，所不胜则甚，因而重感于邪则死矣。故非其时则微，当其时则甚也（言苍天布气，尚不越于五行，人在气中岂不应于天道。夫人之气乱，不顺天常，故有病死之征矣。《左传》曰：「违天不祥。」此其类也。假令木直之年有火气，至后二岁病矣。土气至，后三岁病矣。金气至，后四岁病矣。水气至，后五岁病矣。真气不足，复重感邪，真气内微，故重感于邪则死也。假令非主直年而气相干者，且为微病，不必内伤于神藏，故非其时则微而且持也，若当所直之岁则易中邪气，故当其直时则病疾甚也。诸气当其王者，皆必受邪，故曰：「非其时则微，当其时则甚也。」〈通评虚实论〉曰：「非其时则生，当其时则死，当谓正直之年也。」）。」
帝曰：「善。余闻气合而有形，因变以正名，天地之运，阴阳之化，其于万物，孰少孰多，可得闻乎（新校正云：「详从前『歧伯曰昭乎哉问也』至此，全元起注本及《太素》并无，疑王氏之所补也。」）？」
歧伯曰：「悉哉问也！天至广不可度，地至大不可量，大神灵问，请陈其方（言天地广大，不可度量而得之，造化玄微，岂可以人心而徧悉。大神灵问，讚圣深明，举大说凡，粗言纲纪，故曰请陈其方。）。草生五色，五色之变，不可胜视，草生五味，五味之美，不可胜极（言物生之众，禀化各殊，目视口味，尚无能尽之，况于人心，乃能包括耶。）。嗜欲不同，各有所通（言色味之众，虽不可徧尽所由，然人所嗜所欲，则自随己心之所爱耳，故曰嗜欲不同，各有所通。）。
「天食人以五气，地食人以五味（天以五气食人者，臊气凑肝，焦气凑心，香气凑脾，腥气凑肺，腐气凑肾也。地以五味食人者，酸味入肝，苦味入心，甘味入脾，辛味入肺，咸味入肾也。清阳化气而上为天，浊阴成味而下为地，故天食人以气，地食人以味也。〈阴阳应象大论〉曰：「清阳为天，浊阴为地。」又曰：「阳为气，阴为味。」）。五气入鼻，藏于心肺，上使五色脩明，音声能彰。五味入口，藏于肠胃，味有所藏，以养五气，气和而生，津液相成，神乃自生（心荣面色，肺主音声，故气藏于心肺，上使五色脩洁分明，音声彰著。气为水母，故味藏于肠胃，内养五气，五气和化，津液方生，津液与气相副化成，神气乃能生而宣化也。）。」
帝曰：「藏象何如（象，谓所见于外可阅者也。）？」
歧伯曰：「心者，生之本，神之变也，其华在面，其充在血脉，为阳中之太阳，通于夏气（心者，君主之官，神明出焉，然君主者，万物繫之以兴亡，故曰：「心者，生之本，神之变也。」火气炎上，故华在面也。心养血，其主脉，故充在血脉也。心王于夏气，合太阳以太阳居夏火之中，故曰：「阳中之太阳，通于夏气也。」〈金匮真言论〉曰：「平旦至日中，天之阳，阳中之阳也。」）（新校正云：「详『神之变』，全元起本并《太素》作『神之处』。」）。肺者，气之本魄之处也，其华在毛，其充在皮，为阳中之太阴，通于秋气（肺藏气，其神魄，其养皮毛，故曰肺者气之本魄之处，华在毛，充在皮也。肺藏为太阴之气，主王于秋，昼日为阳气所行，位非阴处，以太阴居于阳分，故曰：「阳中之太阴，通于秋气也。」〈金匮真言论〉曰：「日中至黄昏，天之阳，阳中之阴也。」）（新校正云：「按『太阴』《甲乙经》并《太素》作『少阴』，当作『少阴』。肺在十二经虽为太阴，然在阳分之中当为少阴也。」）。
「肾者，主蛰封藏之本，精之处也，其华在发，其充在骨，为阴中之少阴，通于冬气（地户封闭，蛰虫深藏，肾又主水，受五藏六府之精而藏之，故曰：「肾者主蛰封藏之本，精之处也。」脑者，髓之海，肾主骨髓，发者脑之所养，故华在发，充在骨也，以盛阴居冬阴之分，故曰：「阴中之少阴，通于冬气也。」〈金匮真言论〉曰：「合夜至鸡鸣，天之阴，阴中之阴也。」）（新校正云：「按全元起本并《甲乙经》《太素》『少阴』作『太阴』，当作『太阴』。肾在十二经虽为少阴，然在阴分之中当为太阴。」）。肝者，罢极之本，魂之居也，其华在爪，其充在筋，以生血气，其味酸，其色苍（新校正云：「详此六字当去，按《太素》：『心其味苦，其色赤，肺其味辛，其色白，肾其味咸，其色黑。』今惟肝脾二藏载其味其色，据〈阴阳应象大论〉已著色味详矣，此不当出之，今更不添心肺肾三藏之色味，只去肝脾二藏之色味可矣。其注中所引〈阴阳应象大论〉文四十一字亦当去之。」）。此为阳中之少阳，通于春气（夫人之运动者，皆筋力之所为也，肝主筋，其神魂，故曰：『肝者，罢极之本，魂之居也。』爪者筋之馀，筋者肝之养，故华在爪，充在筋也。东方为发生之始，故以生血气也。〈阴阳应象大论〉曰：「东方生风，风生木，木生酸」肝合木，故其味酸也。又曰：「神在藏为肝，在色为苍。」故其色苍也。以少阳居于阳位，而王于春，故曰阳中之少阳，通于春气也。〈金匮真言论〉曰：「平旦至日中，天之阳，阳中之阳也。」）（新校正云：「按全元起本并《甲乙经》《太素》作『阴中之少阳』，当作『阴中之少阳』。详王氏引〈金匮真言论〉云：『平旦至日中，天之阳，阳中之阳也。』以为证，则王意以为阳中之少阳也，再详上文，心藏为阳中之太阳，王氏以引平旦至日中之说为证，今肝藏又引为证，反不引鸡鸣至平旦，天之阴，阴中之阳为证，则王注之失可见，当从全元起本及《甲乙经》《太素》作『阴中之少阳』为得。」）。
「脾胃、大肠、小肠、三焦、膀胱者，仓廪之本，营之居也，名曰器，能化糟粕，转味而入出者也（皆可受盛转运不息，故为仓廪之本，名曰器也。营起于中焦，中焦为脾胃之位，故云营之居也。然水穀滋味入于脾胃，脾胃糟粕转化其味，出于三焦、膀胱，故曰转味而入出者也。）。其华在脣四白，其充在肌，其味甘，其色黄（新校正云：「详此六字当去，并注中引〈阴阳应象大论〉文四十字亦当去，已解在前条。」）。此至阴之类，通于土气（口为脾官，脾主肌肉，故曰：「华在脣四白，充在肌也。」四白，谓脣四际之白色肉也。〈阴阳应象大论〉曰：「中央生湿，湿生土，土生甘」脾合土，故其味甘也。又曰：「在藏为脾，在色为黄。」故其色黄也。脾藏土气，土合至阴，故曰此至阴之类，通于土气也。〈金匮真言论〉曰：「阴中之至阴，脾也。」）。凡十一藏，取决于胆也（上从心藏，下至于胆，为十一也。然胆者中正刚断无私偏，故十一藏取决于胆也。）。
「故人迎一盛，病在少阳，二盛病在太阳，三盛病在阳明，四盛已上为格阳（阳脉法也。少阳，胆脉也。太阳，膀胱脉也。阳明，胃脉也。《灵枢经》曰：「一盛而躁，在手少阳。二盛而躁，在手太阳。三盛而躁，在手阳明。」手少阳，三焦脉。手太阳，小肠脉。手阳明，大肠脉。一盛者，谓人迎之脉大于寸口一倍也，馀盛同法，四倍已上，阳盛之极，故格拒而食不得入也。《正理论》曰：「格则吐逆。」）。寸口一盛，病在厥阴，二盛病在少阴，三盛病在太阴，四盛已上为关阴（阴脉法也。厥阴肝脉也，少阴肾脉也，太阴脾脉也。《灵枢经》曰：「一盛而躁，在手厥阴，二盛而躁，在手少阴，三盛而躁，在手太阴。」手厥阴，心包脉也，手少阴，心脉也，手太阴，肺脉也。盛法同阳，四倍已上，阴盛之极，故关闭而溲不得通也。《正理论》曰：「闭则不得溺。」）。人迎与寸口俱盛，四倍已上为关格，关格之脉赢，不能极于天地之精气则死矣（俱盛，谓俱大于平常之脉四倍也。物不可以久盛，极则衰败，故不能极于天地之精气则死矣。《灵枢经》曰：「阴阳俱盛，不得相营，故曰关格。关格者，不得尽期而死矣。」此之谓也。）（新校正云：「详『赢』当作『盈』，脉盛四倍已上，非羸也，乃盛极也，古文『赢』与『盈』通用。」）。」

五藏生成篇第十  ***************************
（新校正云：「详全元起本在第九卷，按此篇云五藏生成『篇』而不云『论』者，盖此篇直记五藏生成之事，而无问答论议之辞，故不云论。后不言论者，义皆倣此。」）
心之合脉也（火气动躁，脉类齐同，心藏应火，故合脉也。）。其荣色也（火炎上而色赤，故荣美于面而赤色。）（新校正云：「详王以赤色为面荣美未通，大抵发见于面之色，皆心之荣也，岂专为赤哉。」）。其主肾也（主，谓主与肾相畏也。火畏于水，水与为官，故畏于肾。）。肺之合皮也（金气坚定，皮象亦然，肺藏应金，故合皮也。）。其荣毛也（毛附皮革，故外荣。）。其主心也（金畏于火，火与为官，故主畏于心也。）。
肝之合筋也（木性曲直，筋体亦然，肝藏应木，故合筋也。）。其荣爪也（爪者筋之馀，故外荣也。）。其主肺也（木畏于金，金与为官，故主畏于肺也。）。脾之合肉也（土性柔厚，肉体亦然，脾藏应土，故合肉也。）。其荣脣也（口为脾之官，故荣于脣，脣谓四际白色之处，非赤色也。）。其主肝也（土畏于木，木与为官，故主畏于肝也。）。肾之合骨也（水性流湿，精气亦然，骨通精髓，故合骨也。）。其荣发也（脑为髓海，肾气主之，故外荣发也。）。其主脾也（水畏于土，土与为官，故主畏于脾也。）。
是故多食咸，则脉凝泣而变色（心合脉，其荣色，咸益肾，胜于心，心不胜，故脉凝泣而颜色变易也。）。多食苦，则皮藁而毛拔（肺合皮，其荣毛，苦益心，胜于肺，肺不胜，故皮枯藁而毛拔去也。）。多食辛，则筋急而爪枯（肝合筋，其荣爪，辛益肺，胜于肝，肝不胜，故筋急而爪乾枯也。）。多食酸，则肉胝䐢而脣揭（脾合肉，其荣脣，酸益肝，胜于脾，脾不胜，故肉胝䐢而脣皮揭举也。）。多食甘，则骨痛而发落（肾合骨，其荣发，甘益脾，胜于肾，肾不胜，故骨痛而发堕落。）。此五味之所伤也（五味入口，输于肠胃而内养五藏，各有所养，有所欲，欲则互有所伤。）。
故心欲苦（合火故也。），肺欲辛（合金故也。），肝欲酸（合木故也。），脾欲甘（合土故也。），肾欲咸（合水故也。），此五味之所合也（各随其欲而归凑之。）。五藏之气（新校正云：「按全元起本云：『此五味之合五藏之气也。』连上文《太素》同。」）。
故色见青，如草兹者，死（兹，滋也，言如草初生之青色也。）。黄如枳实者，死（色青黄也。）。黑如炲者，死（炲，谓炲煤也。）。赤如衃血者，死（衃血谓败恶凝聚之血，色赤黑也。）。白如枯骨者，死（白而枯藁，如乾骨之白也。）。此五色之见死也（藏败故见死色也。〈三部九候论〉曰：「五藏已败，其色必夭，夭必死矣。」此之谓也。）。青如翠羽者，生。赤如鸡冠者，生。黄如蟹腹者，生。白如豕膏者，生。黑如乌羽者，生。此五色之见生也（此谓光润也，色虽可爱若见朦胧尤善矣。）。
生于心，如以缟裹朱。生于肺，如以缟裹红。生于肝，如以缟裹绀。生于脾，如以缟裹栝楼实。生于肾，如以缟裹紫（是乃真见生色也。缟，白色。绀，薄青色。）。此五藏所生之外荣也（荣，美色也。）。
色味当五藏，白当肺辛，赤当心苦，青当肝酸，黄当脾甘，黑当肾咸（各当其所应而为色味也。）。故白当皮，赤当脉，青当筋，黄当肉，黑当骨（各归其所养之藏气也。）。诸脉者，皆属于目（脉者，血之府。〈宣明五气篇〉曰：「久视伤血。」由此明诸脉皆属于目也。）（新校正云：「按皇甫士安云：『《九卷》曰：「心藏脉，脉舍神，神明通体，故云属目。」』」）。诸髓者，皆属于脑（脑为髓海，故诸髓属之。）。诸筋者，皆属于节（筋气之坚结者，皆络于骨节之间也。〈宣明五气篇〉曰：「久行伤筋。」由此明诸筋皆属于节也。）。诸血者，皆属于心（血居脉内，属于心也。〈八正神明论〉曰：「血气者，人之神。」然神者心之主，由此故诸血皆属于心也。）。诸气者，皆属于肺（肺藏主气故也。）。此四支八溪之朝夕也（溪者，肉之小会名也。八溪，谓肘膝腕也。如是气血筋脉互有盛衰，故为朝夕矣。）。
故人卧，血归于肝（肝藏血，心行之，人动则血运于诸经，人静则血归于肝藏，何者？肝主血海故也。）。肝受血而能视（言其用也。目为肝之官，故肝受血而能视。），足受血而能步（气行乃血流，故足受血而能行步也。），掌受血而能握（以当把握之用。），指受血而能摄（以当摄受之用也。血气者，人之神。故所以受血者皆能运用。）。卧出而风吹之，血凝于肤者为痹（谓[巾君]痹也。），凝于脉者为泣（泣，谓血行不利。），凝于足者为厥（厥，谓足逆冷也。）。此三者，血行而不得反其空，故为痹厥也（空者，血流之道，大经隧也。）。
人有大谷十二分（大经所会，谓之大谷也。十二分者，谓十二经脉之部分。）。小溪三百五十四，名少十二俞（小络所会，谓之小溪也。然以三百六十五小络言之者，除十二俞外，则当三百五十三名，经言三百五十四者，传写行书误以三为四也。）（新校正云：「按别本及全元起本、《太素》，『俞』作『关』。」）。此皆卫气之所留止，邪气之所客也（卫气满填以行，邪气不得居止，卫气亏缺留止，则为邪气所客，故言邪气所客。）。针石缘而去之（缘，谓夤缘行去之貌，言邪气所客，卫气留止，针其溪谷则邪气夤缘随脉而行去也。）。
诊病之始，五决为纪（五决，谓以五藏之脉为决生死之纲纪也。）。欲知其始，先建其母（建，立也。母，谓应时之王气也。先立应时王气而后乃求邪正之气也。）。所谓五决者，五脉也（谓五藏脉也。）。
是以头痛巅疾，下虚上实，过在足少阴巨阳，甚则入肾（足少阴，肾脉。巨阳，膀胱脉。膀胱之脉者，起于目内眦，上额，交巅上。其支别者，从巅，至耳上角。其直行者，从巅入络脑，还出别下项，循肩髆，内侠脊，抵腰中，入循膂，络肾，属膀胱。然肾虚而不能引巨阳之气，故头痛而为上巅之疾也。经病甚已，则入于藏矣。）。徇蒙招尤，目冥耳聋，下实上虚，过在足少阳厥阴，甚则入肝（徇，疾也。蒙，不明也。言目暴疾而不明。招，谓掉也，摇掉不定也。尤，甚也。目疾不明，首掉尤甚，谓暴病也。目冥耳聋，谓渐病也。足少阳，胆脉。厥阴，肝脉也。厥阴之脉，从少腹，上侠胃，属肝，络胆，贯鬲，布胁肋，循喉咙之后，入颃颡，上出额，与督脉会于巅。其支别者，从目系，下颊里。足少阳之脉，起于目锐眦，上抵头角，下耳后，循颈，入缺盆。其支别者，从耳后入耳中。又支别者，别目锐眦，下颧，加颊车，下颈，合缺盆，以下胸中，贯鬲，络肝，属胆。今气不足，故为是病。）（新校正云：「按王注『「徇蒙」言目暴疾而不明』，义未甚显。『徇蒙』者，盖谓目脸膶动疾数而蒙暗也。又少阳之脉『下颧』，《甲乙经》作『下䪼』。」）。
腹满䐜胀，支鬲胠胁，下厥上冒，过在足太阴阳明（胠，谓胁上也。下厥上冒者，谓气从下逆上而冒于目也。足太阴，脾脉。阳明，胃脉也。足太阴脉，自股内前廉，入腹，属脾，络胃，上鬲。足阳明脉，起于鼻，交于頞，下循鼻外，下络颐颔，从喉咙入缺盆，属胃络脾，其直行者，从缺盆下乳内廉，下侠齐，入气街中。其支别者，起胃下口，循腹里，至气街中而合，以下髀，故为是病。）。欬嗽上气，厥在胸中，过在手阳明太阴（手阳明，大肠脉。太阴，肺脉也。手阳明脉，自肩髃前廉，上出于柱骨之会上，下入缺盆，络肺，下鬲，属大肠。手太阴脉，起于中焦，下络大肠，还循胃口，上鬲，属肺，从肺系横出掖下，故为欬嗽，上气，厥在胸中也。）（新校正云：「按《甲乙经》『厥』作『病』。」）。心烦头痛，病在鬲中，过在手巨阳少阴（手巨阳，小肠脉。少阴，心脉也。巨阳之脉，从肩，上入缺盆，络心，循咽，下鬲，抵胃，属小肠。其支别者，从缺盆，循颈，上颊，至目锐眦。手少阴之脉，起于心中，出属心系，下鬲，络小肠。故心烦，头痛，病在鬲中也。）（新校正云：「按《甲乙经》云：『胸中痛，支满，腰背相引而痛，过在手少阴太阳也。』」）。
夫脉之小、大、滑、濇、浮、沉，可以指别（夫脉小者，细小。大者，满大。滑者，往来流利。濇者，往来蹇难。浮者，浮于手下。沉者，按之乃得也。如是，虽众状不同，然手巧心谛而指可分别也。）。五藏之象，可以类推（象，谓气象也。言五藏虽隐而不见，然其气象性用犹可以物类推之，何者？肝象木而曲直，心象火而炎上，脾象土而安静，肺象金而刚决，肾象水而润下，夫如是皆大举，宗兆其中，随事变化，象法傍通者，可以同类而推之尔。）。五藏相音，可以意识（音，谓五音也。夫肝音角，心音征，脾音宫，肺音商，肾音羽，此其常应也。然其互相胜负，声见否臧，则耳聦心敏者，犹可以意识而知之。）。五色微诊，可以目察（色，谓颜色也。夫肝色青，心色赤，脾色黄，肺色白，肾色黑，此其常色也。然其气象交互，微见吉凶，则目明智远者可以占视而知之。）。能合脉色，可以万全（色青者，其脉弦。色赤者，其脉钩。色黄者，其脉代。色白者，其脉毛。色黑者，其脉坚。此其常色脉也。然其参校异同，断言成败则审而不惑，万举万全，色脉之病，例如下说。）。
赤，脉之至也，喘而坚，诊曰有积气在中，时害于食，名曰心痹（喘，谓脉至如卒喘状也。藏居高，病则脉为喘状，故心肺二藏而独言之尔。喘为心气不足，坚则病气有馀，心脉起于心胸之中，故积气在中，时害于食也。积，谓病气积聚。痹，谓藏气不宣行也。）。得之外疾，思虑而心虚，故邪从之（思虑心虚，故外邪因之而居止矣。）。白，脉之至也，喘而浮，上虚下实，惊，有积气在胸中，喘而虚，名曰肺痹寒热（喘，为不足。浮者，肺虚。肺不足是谓心虚。上虚则下当满实矣，以其不足，故善惊而气积胸中矣。然脉喘而浮，是肺自不足，喘而虚者，是心气上乘，肺受热而气不得营，故名肺痹而外为寒热也。）。得之醉而使内也（酒味苦燥，内益于心，醉甚入房，故心气上胜于肺矣。）。
青，脉之至也，长而左右弹，有积气在心下、支胠，名曰肝痹（脉长而弹是为弦紧，紧为寒，气中湿乃弦，肝主胠胁，近于心，故气积心下，又支胠也。《正理论》〈脉名例〉曰：「紧脉者如切绳状。」言左右弹人手也。）。得之寒湿，与疝同法，腰痛，足清，头痛（脉紧为寒，脉长为湿，疝之为病亦寒湿所生，故言与疝同法也。寒湿在下，故腰痛也。肝脉者，起于足，上行至头，出额，与督脉会于巅，故病则足冷而头痛也。清，亦冷也。）。黄，脉之至也，大而虚，有积气在腹中，有厥气，名曰厥疝（脉大为气，脉虚为虚，既气又虚，故脾气积于腹中也。若肾气逆上则是厥疝，肾气不上则但虚而脾气积也。）。女子同法，得之，疾使四支，汗出当风（女子同法，言同其候也。风气通于肝，故汗出当风则脾气积满于腹中。）。
黑，脉之至也，上坚而大，有积气在小腹与阴，名曰肾痹（上，谓寸口也。肾主下焦，故气积聚于小腹与阴也。）。得之沐浴清水而卧（湿气伤下，自归于肾，况沐浴而卧，得无病乎！《灵枢经》曰：「身半以下，湿之中也。」）。凡相五色之奇脉，面黄目青，面黄目赤，面黄目白，面黄目黑者，皆不死也（奇脉，谓与色不相偶合也。凡色见黄，皆为有胃气，故不死也。）（新校正云：「按《甲乙经》无『之奇脉』三字。」）。面青目赤，面赤目白，面青目黑，面黑目白，面赤目青，皆死也（无黄色而皆死者，以无胃气也。五藏以胃气为本，故无黄色皆曰死焉。）。

五藏别论篇第十一  ***************************
（新校正云：「按全元起本在第五卷。」）
黄帝问曰：「余闻方士或以脑髓为藏，或以肠胃为藏，或以为府，敢问更相反，皆自谓是，不知其道，愿闻其说（方士，谓明悟方术之士也。言互为藏府之差异者，经中犹有之矣。〈灵兰秘典论〉：「以肠胃为十二藏相使之次。」〈六节藏象论〉云：「十一藏取决于胆。」〈五藏生成篇〉云：「五藏之象可以类推，五藏相音可以意识。」此则互相矛楯尔。脑髓为藏，应在别经。）。」
歧伯对曰：「脑、髓、骨、脉、胆、女子胞，此六者地气之所生也，皆藏于阴而象于地，故藏而不写，名曰奇恆之府（脑、髓、骨、脉，虽名为府，不正与神藏为表里。胆与肝合而不同六府之传写。胞虽出纳，纳则受纳精气，出则化出形容，形容之出谓化极而生。然出纳之用，有殊于六府，故言藏而不写，名曰奇恆之府也。）。
「夫胃、大肠、小肠、三焦、膀胱，此五者，天气之所生也。其气象天，故写而不藏，此受五藏浊气，名曰传化之府，此不能久留，输写者也（言水穀入已，糟粕变化而泄出，不能久留住于中，但当化已，输写令去而已，传写诸化，故曰传化之府也。）。魄门亦为五藏使，水穀不得久藏（谓肛之门也。内通于肺，故曰魄门。受已化物则为五藏行使，然水穀亦不得久藏于中。）。所谓五藏者，藏精气而不写也，故满而不能实（精气为满，水穀为实，但藏精气，故满而不能实。）（新校正云：「按全元起本及《甲乙经》《太素》，『精气』作『精神』。」）。六府者，传化物而不藏，故实而不能满也（以不藏精气，但受水穀故也。）。所以然者，水穀入口，则胃实而肠虚（以未下也。）。食下则肠实而胃虚（水穀下也。）。故曰：『实而不满，满而不实』也。」
帝曰：「气口何以独为五藏主（气口，则寸口也，亦谓脉口。以寸口可候气之盛衰，故云气口，可以切脉之动静，故云脉口，皆同取于手鱼际之后，同身寸之一寸，是则寸口也。）？」
歧伯曰：「胃者，水穀之海，六府之大源也（人有四海，水穀之海则其一也。受水穀已，荣养四傍，以其当运化之源，故为六府之大源也。）。五味入口，藏于胃，以养五藏气，气口亦太阴也（气口在手鱼际之后，同身寸之一寸，气口之所候脉动者，是手太阴脉气所行，故言气口亦太阴也。）。是以五藏六府之气味，皆出于胃，变见于气口（荣气之道，内穀为实。）（新校正云：「详此注出《灵枢》，『实』作『宝』，穀入于胃，气传与肺，精专者循肺气行于气口，故云变见于气口也。」）（新校正云：「按全元起本『出』作『入』。」）。
「故五气入鼻，藏于心肺，心肺有病而鼻为之不利也。凡治病必察其下，适其脉，观其志意与其病也（下，谓目下所见可否也。调适其脉之盈虚，观量志意之邪正，及病深浅成败之宜，乃守法以治之也。）（新校正云：「按《太素》作『必察其上，下适其脉候，观其志意与其病能。』」）。拘于鬼神者，不可与言至德（志意邪则好祈祷，言至德则事必违，故不可与言至德也。）。恶于针石者，不可与言至巧（恶于针石，则巧不得施，故不可与言至巧。）。病不许治者，病必不治，治之无功矣（心不许人治之，是其必死，强为治者功亦不成，故曰治之无功矣。）。」


卷第四  ——————————————————————————————————————————————————————————————————————————————————————————

异法方宜论篇第十二  ***************************
（新校正云：「按全元起本在第九卷。」）
黄帝问曰：「医之治病也，一病而治各不同（不同，谓针石、灸焫、毒药、导引、按蹻也。），皆愈，何也？」
歧伯对曰：「地势使然也（谓法天地生长收藏及高下燥湿之势。）。故东方之域，天地之所始生也（法春气也。）。鱼盐之地，海滨傍水（鱼盐之地，海之利也，滨，水际也，随业近之。）。其民食鱼而嗜咸，皆安其处，美其食（丰其利故居安，恣其味故食美。）。鱼者使人热中，盐者胜血（鱼发疮则热中之信，盐发渴则胜血之征。）。故其民皆黑色疏理，其病皆为痈疡（血弱而热，故喜为痈疡。）。其治宜砭石（砭石，谓以石为针也。山海经曰：「高氏之山，有石如玉，可以为针。」则砭石也。）（新校正云：「按『氏』一作『伐』。」）。故砭石者亦从东方来（东人今用之。）。
「西方者，金玉之域，沙石之处，天地之所收引也（法秋气也。引，谓牵引使收敛也。）。其民陵居而多风，水土刚强（居室如陵，故曰陵居。金气肃杀，故水土刚强也。）（新校正云：「详大抵西方地高，民居高陵故多风也，不必室如陵矣。」）。其民不衣而褐荐，其民华食而脂肥（不衣丝绵，故曰不衣。褐，谓毛布也。荐，谓细草也。华，谓鲜美酥酪骨肉之类也，以食鲜美，故人体脂肥。）。故邪不能伤其形体，其病生于内（水土刚强，饮食脂肥，肤腠闭封，血气充实，故邪不能伤也。内，谓喜怒悲忧恐及饮食男女之过甚也。）（新校正云：「详『悲』一作『思』，当作思。已具〈阴阳应象大论〉注中。」）。其治宜毒药（能攻其病则谓之毒药，以其血气盛，肌肉坚，饮食华，水土强，故病宜毒药方制御之。药，谓草木虫鱼鸟兽之类，皆能除病者也。）。故毒药者亦从西方来（西人方术今奉之。）。
「北方者，天地所闭藏之域也。其地高陵居，风寒冰冽（法冬气也。）。其民乐野处而乳食，藏寒生满病（水寒冰冽故生病于藏寒也。）（新校正云：「按《甲乙经》无满字。」）。其治宜灸焫（火艾烧灼，谓之灸焫。）。故灸焫者亦从北方来（北人正行其法。）。
「南方者，天地所长养，阳之所盛处也。其地下水土弱，雾露之所聚也（法夏气也。地下则水流归之，水多故土弱而雾露聚。）。其民嗜酸而食胕（言其所食不芬香。）（新校正云：「按全元起云：『食鱼也。』」）。故其民皆致理而赤色，其病挛痹（酸味收敛，故人皆肉理密致。阳盛之处，故色赤。湿气内满，热气内薄，故筋挛脉痹也。）。其治宜微针（微，细小也。细小之针，调脉衰盛也。）。故九针者亦从南方来（南人盛崇之。）。
「中央者，其地平以湿，天地所以生万物也众（法土德之用，故生物众。然东方海，南方下，西方北方高，中央之地平以湿，则地形斯异，生病殊焉。）。其民食杂而不劳（四方辐辏而万物交归，故人食纷杂而不劳也。）。故其病多痿厥寒热（湿气在下，故多病痿弱气逆及寒热也。〈阴阳应象大论〉曰：「地之湿气，感则害皮肉筋脉。」居近于湿故尔。）。其治宜导引按蹻（导引，谓摇筋骨动支节。按，谓抑按皮肉。蹻，谓捷举手足。）。故导引按蹻者，亦从中央出也（中人用为养神调气之正道也。）。
「故圣人杂合以治，各得其所宜（随方而用，各得其宜，唯圣人法乃能然矣。）。故治所以异而病皆愈者，得病之情，知治之大体也（达性怀故然。）。」

移精变气论篇第十三  ***************************
（新校正云：「按全元起本在第二卷。」）
帝问曰：「余闻古之治病，惟其移精变气，可祝由而已，今世治病，毒药治其内，针石治其外，或愈或不愈，何也？（移，谓移易。变，谓变改。皆使邪不伤正，精神复强而内守也。〈生气通天论〉曰：「圣人传精神服天气。」〈上古天真论〉曰：「精神内守，病安从来。」）」
歧伯对曰：「往古人居禽兽之閒，动作以避寒，阴居以避暑，内无眷慕之累，外无伸官之形（新校正云：「按全元起本『伸』作『申』。」）。此恬憺之世，邪不能深入也。故毒药不能治其内，针石不能治其外，故可移精祝由而已（古者巢居穴处，夕隐朝游禽兽之间，断可知矣。然动躁阳盛，故身热足以御寒，凉气生寒，故阴居可以避暑矣。夫志捐思想，则内无眷慕之累，心亡愿欲，故外无伸官之形，静保天真，自无邪胜，是以移精变气，无假毒药，祝说病由，不劳针石而已。新校正本：「按全元起云：『祝由，南方神。』」）。当今之世不然（情慕云为远于道也。）。忧患缘其内，苦形伤其外，又失四时之从，逆寒暑之宜，贼风数至，虚邪朝夕内至五藏骨髓，外伤空窍肌肤，所以小病必甚，大病必死，故祝由不能已也。」
帝曰：「善。余欲临病人，观死生，决嫌疑，欲知其要，如日月光，可得闻乎？」
歧伯曰：「色脉者，上帝之所贵也，先师之所传也（上帝，谓上古之帝。先师，谓歧伯祖世之师僦贷季也。）。上古使僦贷季理色脉而通神明，合之金木水火土，四时，八风，六合，不离其常（先师以色白脉毛而合金应秋，以色青脉弦而合木应春，以色黑脉石而合水应冬，以色赤脉洪而合火应夏，以色黄脉代而合土应长夏及四季，然以是色脉，下合五行之休王，上副四时之往来，故六合之閒，八风鼓坼不离常候，尽可与期。何者？以见其变化而知之也。），变化相移，以观其妙，以知其要，欲知其要，则色脉是矣（言所以知四时五行之气，变化相移之要妙者何？以色脉故也。）。色以应日，脉以应月，常求其要，则其要也（言脉应月，色应日者，占候之期准也。常求色脉之差忒，是则平人之诊要也。）。
「夫色之变化以应四时之脉，此上帝之所贵，以合于神明也，所以远死而近生（观色脉之臧否，晓死生之征兆，故能常远于死而近于生也。）。生道以长，命曰圣王（上帝闻道，勤而行之，生道以长，惟圣王乃尔而常用也。）。
「中古之治病，至而治之，汤液十日，以去八风五痹之病（八风，谓八方之风。五痹，谓皮、肉、筋、骨、脉之痹也。《灵枢经》曰：「风从东方来，名曰婴儿风，其伤人也，外在筋纽，内舍于肝。风从东南来者，名曰弱风，其伤人也，外在于肌，内舍于胃。风从南方来，名曰大弱风，其伤人也，外在于脉，内舍于心。风从西南来，名曰谋风，其伤人也，外在于肉，内舍于脾。风从西方来，名曰刚风，其伤人也，外在于皮，内舍于肺。风从西北来，名曰折风，其伤人也，外在于手太阳之脉，内舍于小肠。风从北方来，名曰大刚风，其伤人也，外在于骨，内舍于肾。风从东北来，名曰凶风，其伤人也，外在于掖胁，内舍于大肠。」又〈痹论〉曰：「以春甲乙伤于风者为筋痹。以夏丙丁伤于风者为脉痹。以秋庚辛伤于风者为皮痹。以冬壬癸伤于邪者为骨痹。以至阴遇此者为肉痹。」是所谓八风五痹之病也。）（新校正云：「按此注引〈痹论〉，今经中〈痹论〉不如此，当云〈风论〉曰：『以春甲乙伤于风者为肝风，以夏丙丁伤于风者为心风，季夏戊已伤于邪者为脾风，以秋庚辛中于邪者为肺风，以冬壬癸中于邪者为肾风。』〈痹论〉曰：『风寒湿三气杂至合而为痹，以冬遇此者为骨痹，以春遇此者为筋痹，以夏遇此者为脉痹，以至阴遇此者为肌痹，以秋遇此者为皮痹。』」）。十日不已，治以草苏草荄之枝，本末为助，标本已得，邪气乃服（草苏，谓药煎也。草荄，谓草根也。枝，谓茎也。言以诸药根苖合成其煎，俾相佐助而以服之，凡药有用根者，有用茎者，有用枝者，有用华实者，有用根、茎、枝、华、实者，汤液不去则尽用之，故云本末为助也。标本已得，邪气乃服者，言工人与病主疗相应，则邪气率服而随时顺也。〈汤液醪醴论〉曰：「病为本，工为标，标本不得，邪气不服。」此之谓主疗不相应也，或谓取〈标本论〉末云针也。）（新校正云：「按全元起本又云：『得其标本，邪气乃散矣。』」）。
「暮世之治病也则不然，治不本四时，不知日月，不审逆从（四时之气各有所在，不本其处而即妄攻是反古也。〈四时刺逆从论〉曰：「春气在经脉，夏气在孙络，长夏气在肌肉，秋气在皮肤，冬气在骨髓。」工当各随所在而辟伏其邪尔。不知日月者，谓日有寒温明暗，月有空满亏盈也。〈八正神明论〉曰：「凡刺之法，必候日月星辰四时八正之气，气定乃刺之，是故天温日明，则人血淖液而卫气浮，故血易写气易行。天寒日阴，则人血凝泣而卫气沉。月始生，则血气始精，卫气始行。月郭满，则血气盛肌肉坚。月郭空，则肌肉减，经络虚，卫气去形独居。是以因天时而调血气也。是故天寒无刺，天温无凝，月生无写，月满无补，月郭空无治，是谓得时而调之。因天之序，盛虚之时，移光定位，正立而待之。故曰：『月生而写，是谓藏虚。月满而补，血气盈溢，络有留血，命曰重实。月郭空而治，是谓乱经。阴阳相错，真邪不别，沉以留止，外虚内乱，淫邪乃起。』此之谓也。」不审逆从者，谓不审量其病可治与不可治。）。病形已成，乃欲微针治其外，汤液治其内（言心意粗略，不精审也。）。粗工凶凶以为可攻，故病未已，新病复起（粗，谓粗略也。凶凶，谓不料事宜之可否也。何以言之，假令飢人，形气羸劣，食令极饱，能不霍乎！岂其与食而为恶邪！盖为失时复过节也。非病逆针石汤液，失时过节则其害反增矣。）（新校正云：「按别本『霍』一作『害』。」）。
帝曰：「愿闻要道。」
歧伯曰：「治之要极，无失色脉，用之不惑，治之大则（惑，谓惑乱。则，谓法则也。言色脉之应，昭然不欺，但顺用而不乱纪纲，则治病审当之大法也。）。逆从到行，标本不得，亡神失国（逆从到行，谓反顺为逆。标本不得，谓工病失宜。夫以反理到行，所为非顺，岂唯治人而神气受害，若使之辅佐君主，亦令国祚不保康宁矣。）。去故就新，乃得真人（标本不得，工病失宜，则当去故逆理之人，就新明悟之士，乃得至真精晓之人以全已也。）。」
帝曰：「余闻其要于夫子矣。夫子言不离色脉，此余之所知也。」
歧伯曰：「治之极于一。」
帝曰：「何谓一？」
歧伯曰：「一者，因得之（因问而得之也。）。」
帝曰：「奈何？」
歧伯曰：「闭户塞牖，繫之病者，数问其情，以从其意（问其所欲而察是非也。）。得神者昌，失神者亡。」
帝曰：「善。」

汤液醪醴论篇第十四  ***************************
（新校正云：「按全元起本在第五卷。」）
黄帝问曰：「为五穀汤液及醪醴奈何（液，谓清液。醪醴，谓酒之属也。）？」
歧伯对曰：「必以稻米，炊之稻薪，稻米者完，稻薪者坚（坚，谓资其坚劲。完，谓取其完全。完全则酒清泠，坚劲则气迅疾而効速也。）。」
帝曰：「何以然（言何以能完坚邪？）？」
歧伯曰：「此得天地之和，高下之宜，故能至完，伐取得时，故能至坚也（夫稻者，生于阴水之精，首戴天阳之气，二者和合，然乃化成，故云得天地之和而能至完。秋气劲切，霜露凝结，稻以冬採，故云伐取得时而能至坚。）。」
帝曰：「上古圣人作汤液醪醴，为而不用，何也？」
歧伯曰：「自古圣人之作汤液醪醴者，以为备耳（言圣人愍念生灵，先防萌渐，陈其法制，以备不虞耳。）。夫上古作汤液，故为而弗服也（圣人不治已病治未病，故但为备用而不服也。）。中古之世，道德稍衰，邪气时至，服之万全（虽道德稍衰，邪气时至，以心犹近道，故服用万全也。）。」
帝曰：「今之世不必已，何也（言不必如中古之世，何也？）？」
歧伯曰：「当今之世，必齐毒药攻其中，镵石针艾治其外也（言法殊于往古也。）。」
帝曰：「形弊血尽，而功不立者何？」
歧伯曰：「神不使也。」
帝曰：「何谓神不使？」
歧伯曰：「针石，道也（言神不能使针石之妙用也，何者？志意违背于师示故也。）。精神不进，志意不治，故病不可愈（动离于道，耗散天真故尔。）（新校正云：「按全元起本云：『精神进，志意定，故病可愈。』《太素》云：『精神越，志意散，故病不可愈。』」）。今精坏神去，荣卫不可复收，何者？嗜欲无穷而忧患不止，精气弛坏，荣泣卫除，故神去之而病不愈也（精神者，生之源。荣卫者，气之主。气主不辅，生源复消，神不内居，病何能愈哉。）。」
帝曰：「夫病之始生也，极微极精，必先入结于皮肤，今良工皆称曰病成，名曰逆，则针石不能治，良药不能及也。今良工皆得其法，守其数，亲戚兄弟远近，音声日闻于耳，五色日见于目，而病不愈者亦何？暇不早乎（新校正云：「按别本『暇』一作『谓』。」）！」
歧伯曰：「病为本，工为标，标本不得，邪气不服，此之谓也（言医与病不相得也。然工人或亲戚兄弟该明，情疑勿用，工先备识，不谓知方针艾之妙，靡容药石之攻，匪预如是，则道虽昭著，万举万全，病不许治，欲奚为疗？〈五藏别论〉曰：「拘于鬼神者，不可与言至德。恶于针石者，不可与言至巧。病不许治者，病必不治，治之无功。」此皆谓工病不相得，邪气不宾服也。岂惟针艾之有恶哉，药石亦有之矣。）（新校正云：「按〈移精变气论〉曰：『标本已得，邪气乃服。』」）。」
帝曰：「其有不从毫毛而生，五藏阳以竭也（新校正云：「按全元起本及《太素》『阳』作『伤』义亦通。」）。津液充郭，其魄独居，孤精于内，气耗于外，形不可与衣相保，此四极急而动中，是气拒于内，而形施于外，治之奈何（不从毫毛，言生于内也。阴气内盛，阳气竭绝，不得入于腹中，故言五藏阳以竭也。津液者，水也。充，满也。郭，皮也。阴蓄于中，水气胀满上，攻于肺，肺气孤危。魄者，肺神，肾为水害，子不救母，故云其魄独居也。夫阴精损削于内，阳气耗减于外，则三焦闭溢，水道不通，水满皮肤身体否肿，故云形不可与衣相保也。凡此之类，皆四支脉数急而内鼓动于肺中也。肺动者，谓气急而欬也。言如是者，皆水气格拒于腹膜之内，浮肿施张于身形之外，欲穷标本其可得乎！四极，言四末，则四支也。《左传》曰：「风淫末疾。」《灵枢经》曰：「阳受气于四末。」）（新校正云：「详『形施于外』，『施』字疑误。」）？」
歧伯曰：「平治于权衡，去宛陈莝（新校正云：「按《太素》『莝』作『茎』。」）。微动四极，温衣，缪刺其处以复其形，开鬼门，洁净府，精以时服，五阳已布，疏涤五藏，故精自生，形自盛，骨肉相保，巨气乃平（平治权衡，谓察脉浮沉也。脉浮为在表，脉沉为在里，在里者泄之，在外者汗之，故下次云开鬼门，洁净府也。去宛陈莝，谓去积久之水物，犹如草茎之不可久留于身中也，全本作草莝。微动四极，谓微动四支，令阳气渐以宣行，故又曰温衣也。经脉满则络脉溢，络脉溢则缪刺之，以调其络脉使形容如旧而不肿，故云缪刺其处，以复其形也。开鬼门，是启玄府，遣气也。五阳，是五藏之阳气也。洁净府，谓写膀胱水去也。脉和则五精之气以时宾服于肾藏也。然五藏之阳，渐而宣布五藏之外，气秽复除也如是，故精髓自生，形肉自盛，藏府既和，则骨肉之气更相保抱，大经脉气然乃平复尔。）。」
帝曰：「善。」

玉版论要篇第十五  ***************************
（新校正云：「按全元起本在第二卷。」）
黄帝问曰：「余闻《揆度》《奇恆》，所指不同，用之奈何？」
歧伯对曰：「《揆度》者，度病之浅深也。《奇恆》者，言奇病也。请言道之至数，五色脉变，《揆度》《奇恆》道在于一（一，谓色脉之应也。知色脉之应，则可以揆度奇恆矣。）（新校正云：「按全元起本『请』作『谓』。」）。神转不回，回则不转，乃失其机（血气者，神气也。〈八正神明论〉曰：「血气者，人之神不可不谨养也。」夫血气应顺四时递迁，囚王循环，五气无相夺伦，是则神转不回也。回，谓却行也。然血气随王不合却行，却行则反常，反常则回而不转也，回而不转乃失生气之机矣。何以明之，夫木衰则火王，火衰则土王，土衰则金王，金衰则水王，水衰则木王，终而复始循环，此之谓神转不回也。若木衰水王，水衰金王，金衰土王，土衰火王，火衰木王，此之谓回而不转也。然反天常轨，生之何有耶？）。至数之要，迫近以微（言五色五脉变化之要道，迫近于天常而又微妙。）。著之玉版，命曰：『合〈玉机〉（〈玉机〉，篇名也。言以此回转之要旨，著之玉版，合同于〈玉机论〉文也。）（新校正云：「详『道之至数』，至此与〈玉机真藏论〉文相重，注颇不同。」）。』
「容色见上下左右，各在其要（容色者，他气也。如肝木部内见赤黄白黑色，皆谓他气也。馀藏率如此例，所见皆在明堂上下左右，要察候处，故云：『各在其要』。）（新校正云：「按全元起本『容』作『客』，视色之法具《甲乙经》中。」）。其色见浅者，汤液主治，十日已（色浅则病轻，故十日乃已。）。其见深者，必齐主治，二十一日已（色深则病甚，故必终齐乃已。）。其见大深者，醪酒主治，百日已（病深甚故日多。）。色夭面脱不治（色见大深兼之夭恶，面肉又脱，不可治也。）。百日尽已（色不夭，面不脱，治之百日尽可已。）（新校正云：「详色夭面脱，虽不治，然期当百日乃已尽也。」）。脉短，气绝，死（脉短已虚，加之渐绝，真气将竭，故必死。）。病温，虚甚，死（甚虚而病温，温气内涸其精血故死。）。
「色见上下左右，各在其要，上为逆，下为从（色见于下者，病生之气也，故从。色见于上者，伤神之兆也，故逆。）。女子右为逆，左为从。男子左为逆，右为从（左为阳，故男子右为从而左为逆。右为阴，故女子右为逆而左为从。）。易，重阳死，重阴死（女子色见于左，男子色见于右，是变易也。男子色见于左是曰重阳，女子色见于右是曰重阴，气极则反，故皆死也。）。阴阳反他（新校正云：「按〈阴阳应象大论〉云：『阴阳反作。』」），治在权衡相夺。奇恆，事也。揆度，事也（权衡相夺，谓阴阳二气不得高下之宜，是奇于恆常之事，当揆度其气，随宜而处疗之。）。
「搏脉痹躄，寒热之交（脉击搏于手而病[巾君]痹及挛躄者，皆寒热之气交合所为，非邪气虚实之所生也。）。脉孤为消气，虚泄为夺血（夫脉有表无里，有里无表，皆曰孤亡之气也。若有表有里而气不足者，皆曰虚衰之气也。）。孤为逆，虚为从（孤无所依，故曰逆。虚衰可复，故曰从。）。行奇恆之法，以太阴始（凡揆度奇恆之法，先以气口太阴之脉定四时之正气，然后度量奇恆之气也。）。行所不胜曰逆，逆则死（木见金脉，金见火脉，火见水脉，水见土脉，土见木脉，如是皆行所不胜也，故曰逆。贼胜不已，故逆则死焉。）。行所胜曰从，从则活（木见水火土脉，火见金土木脉，土见金水火脉，金见土木水脉，水见金火木脉，如是者皆可胜之脉，故曰从，从则无所尅杀伤败，故从则活也。）。
「八风四时之胜，终而复始（以不越于五行，故虽相胜，犹循环终而复始也。）。逆行一过，不复可数，论要毕矣（过，谓遍也。然逆行一过，遍于五气者，不复可数，为平和矣。）。」

诊要经终论篇第十六  ***************************
（新校正云：「按全元起本在第二卷。」）
黄帝问曰：「诊要何如？」
歧伯对曰：「正月二月天气始方，地气始发，人气在肝（方，正也。言天地气正发，生其万物也。木治东方，王七十二日，犹当三月节后一十二日，是木之用事，以月而取，则正月二月人气在肝。）。三月四月天气正方，地气定发，人气在脾（天气正方，以阳气明盛，地气定发，为万物华而欲实也。然季终土寄而王，土又生于丙，故人气在脾。）。五月六月天气盛，地气高，人气在头（天阳赫盛，地焰高升，故言天气盛，地气高，火性炎上，故人气在头也。）。七月八月阴气始杀，人气在肺（七月三阴支生，八月阴始肃杀，故云阴气始杀也。然阴气肃杀，类合于金，肺气象金，故人气在肺也。）。九月十月阴气始冰，地气始闭，人气在心（阴气始凝，地气始闭，随阳而入，故人气在心。）。十一月十二月冰复，地气合，人气在肾（阳气深复，故气在肾也。夫气之变也，故发生于木，长茂于土，盛高而上，肃杀于金，避寒于火，伏藏于水，斯皆随顺阴阳气之升沉也。〈五藏生成论〉曰：「五藏之象可以类推。」此之谓气类也。）。
「故春刺散俞及与分理，血出而止（散俞，谓间穴。分理，谓肌肉分理。）（新校正云：「按〈四时刺逆从论〉云：『春气在经脉。』此散俞即经脉之俞也。又〈水热穴论〉云：『春取络脉分肉。』」）。甚者传气，閒者环也（辨疾气之间甚也。传，谓相传。环，谓循环也。相传则传所不胜，循环则周廻于五气也。）（新校正云：「按《太素》『环也』作『环已』。」）。夏刺络俞，见血而止，尽气闭环，痛病必下（尽气，谓出血而尽针，下取所病脉盛邪之气也，邪气尽已，穴俞闭密则经脉循环而痛病之气必下去矣。以阳气大盛，故为是法刺之。）（新校正云：「按〈四时刺逆从论〉云：『夏气在孙络。』此络俞即孙络之俞也。又〈水热穴论〉云：『夏取盛经分腠。』」）。秋刺皮肤循理，上下同法，神变而止（循理，谓循肌肉之分理也。上，谓手脉。下，谓足脉。神变，谓脉气变易与未刺时异也。脉者，神之用，故尔言之。）（新校正云：「按〈四时刺逆从论〉云：『秋气在皮肤。』义与此合，又〈水热穴论〉云：『取俞以写阴邪，取合以虚阳邪。』皇甫士安云：『是始秋之治变。』」）。冬刺俞窍于分理，甚者直下，閒者散下（直下，谓直尔下之。散下，谓散布下之。）（新校正云：「按〈四时刺逆从论〉云：『冬气在骨髓。』此俞窍即骨髓之俞窍也。又〈水热穴论〉云：『冬取井荣。』皇甫士安云：『是末冬之治变也。』」）。
「春夏秋冬各有所刺，法其所在，春刺夏分，脉乱气微，入淫骨髓，病不能愈，令人不嗜食又且少气（心主脉，故脉乱气微，水受气于夏，肾主骨，故入淫于骨髓也。心火微则胃土不足，故不嗜食而少气也。）（新校正云：「按〈四时刺逆从论〉云：『春刺络脉，血气外溢，令人少气。』」）。春刺秋分，筋挛逆气，环为欬嗽，病不愈，令人时惊又且哭（木受气于秋，肝主筋，故刺秋分则筋挛也。若气逆环周，则为欬嗽，肝主惊，故时惊，肺主气，故气逆又且哭也。）（新校正云：「按〈四时刺逆从论〉云：『春刺肌肉，血气环逆，令人上气也。』」）。春刺冬分，邪气著藏，令人胀病不愈，又且欲言语（冬主阳气伏藏，故邪气著藏肾，实则胀，故刺冬分则令人胀也。火受气于冬，心主言，故欲言语也。）（新校正云：「按〈四时刺逆从论〉云：『春刺筋骨，血气内著，令人腹胀。』」）。
「夏刺春分，病不愈，令人解墯（肝养筋，肝气不足，故筋力解墯。）（新校正云：「按〈四时刺逆从论〉云：『夏刺经脉，血气乃竭，令人解堕。』」）。夏刺秋分，病不愈，令人心中欲无言，惕惕如人将捕之（肝木为语，伤秋分则肝木虚，故恐如人将捕之，肝不足故欲无言而复恐也。）（新校正云：「按〈四时刺逆从论〉云：『夏刺肌肉，血气内却，令人善恐。』《甲乙经》作『闷』。」）。夏刺冬分，病不愈，令人少气，时欲怒（夏伤于肾，肝肺孛之志，内不足，故令人少气时欲怒也。）（新校正云：「按〈四时刺逆从论〉云：『夏刺筋骨，血气上逆，令人善怒。』」）。
「秋刺春分，病不已，令人惕然欲有所为，起而忘之（肝虚故也，刺不当也。）（新校正云：「按〈四时刺逆从论〉云：『秋刺经脉，血气上逆，令人善忘。』」）。秋刺夏分，病不已，令人益嗜卧，又且善梦（心气少则脾气孤，故令嗜卧。心主梦，神为之，故令善梦。）（新校正云：「按〈四时刺逆从论〉云：『秋刺络脉，气不外行，令人卧不能动。』」）。秋刺冬分，病不已，令人洒洒时寒（阴气上干，故时寒也，洒洒寒貌。）（新校正云：「按〈四时刺逆从论〉云：『秋刺筋骨血气，内令人寒慄。』」）。
「冬刺春分，病不已，令人欲卧不能眠，眠而有见（肝气少，故令欲卧不能眠，肝主目，故眠而如见有物之形状也。）（新校正云：「按〈四时刺逆从论〉云：『冬刺经脉，血气皆脱，令人目不明。』」）。冬刺夏分，病不愈，气上发为诸痹（泄脉气故也。）（新校正云：「按〈四时刺逆从论〉云：『冬刺络脉，血气外泄，留为大痹。』」）。冬刺秋分，病不已，令人善渴（肺气不足，故发渴。）（新校正云：「按〈四时刺逆从论〉云：『冬刺肌肉，阳气竭绝，令人善渴。』）。
「凡刺胸腹者，必避五藏（心肺在鬲上，肾肝在鬲下，脾象土而居中，故刺胸腹必避之五藏者，所以藏精神魂魄意志，损之则五神去，神去则死至，故不可不慎也。）。中心者，环死（气行如环之一周则死也，正谓周十二辰也。）（新校正云：「按〈刺禁论〉云：『一日死，其动为噫。』〈四时刺逆从论〉同此经，阙刺中肝死日。〈刺禁论〉云：『中肝五日死，其动为语。』〈四时刺逆从论〉同也。」）。中脾者，五日死（土数五也。）（新校正云：「按〈刺禁论〉云：『中脾十日死，其动为吞。』〈四时刺逆从论〉同。」）。中肾者，七日死（水成数六，水数毕当至七日而死。一云十日死，字之误也。）（新校正云：「按〈刺禁论〉云：『肾六日死，其动为嚏。』〈四时刺逆从论〉云：『中肾六日死，其动为嚏欠。』」）。中肺者，五日死（金生数四，金数毕当至五日而死。一云三日死，亦字误也。）（新校正云：「按〈刺禁论〉云：『中肺三日死，其动为欬。』〈四时刺逆从论〉同。王注〈四时刺逆从论〉云：『此三论皆歧伯之言而不同者，传之误也。』」）。中鬲者，皆为伤中，其病虽愈，不过一岁必死（五藏之气，同主一年，鬲伤则五藏之气互相剋伐，故不过一岁必死。）。
「刺避五藏者，知逆从也。所谓从者，鬲与脾肾之处，不知者反之（肾著于脊，脾藏居中，鬲连于胁际。知者为顺，不知者反伤其藏。）。刺胸腹者，必以布憿著之，乃从单布上刺（形定则不误中于五藏也。）（新校正云：「按别本『憿』一作『撽』又作『檄』。」）。刺之不愈，复刺（要以气至为効也。《针经》曰：「刺之气不至，无问其数，刺之气至，去之勿复针。」此之谓也。）。刺针必肃（肃，谓静肃，所以候气之存亡。）。刺肿摇针（以出大脓血故。）。经刺勿摇（经气不欲泄故。）。此刺之道也。」
帝曰：「愿闻十二经脉之终奈何（终，谓尽也。）？」
歧伯曰：「太阳之脉，其终也，戴眼、反折、瘈瘲，其色白，绝汗乃出，出则死矣（戴眼，谓睛不转而仰视也。然足太阳脉，起于目内眦，上额，交巅，上从巅入，络脑，还出，别下项，循肩髆内，侠脊抵腰中。其支别者，下循足，至小指外侧。手太阳脉，起于手小指之端，循臂，上肩，入缺盆。其支别者，上颊，至目内眦，抵足太阳）（新校正云：「按《甲乙经》作『斜络于颧』。」）（，又其支别者，从缺盆循颈，上颊，至目外眦）（新校正云：「按《甲乙经》『外』作『兑』。」）（，故戴眼，反折，瘈瘲，色白，绝汗乃出也。绝汗，谓汗暴出如珠而不流，旋复乾也。太阳极则汗出，故出则死。）。少阳终者，耳聋、百节皆纵，目瞏绝系，绝系一日半死，其死也，色先青白乃死矣（足少阳脉起于目锐眦，上抵头角，下耳后。其支别者，从耳后入耳中，出走耳前。手少阳脉，其支别者，从耳后，亦入耳中，出走耳前，故终则耳聋，目瞏绝系也。少阳主骨，故气终则百节纵缓，色青白者，金木相薄也，故见死矣。瞏，谓直视如惊貌。）。
「阳明终者，口目动作，善惊，妄言，色黄，其上下经盛，不仁则终矣（足阳明脉，起于鼻，交頞中，下循鼻外，入上齿缝中，还出，侠口，环脣，下交承浆，却循颐后下廉，出大迎，循颊车，上耳前，过客主人，循发际，至额颅。其支别者，从大迎前下人迎，循喉咙，入缺盆，下鬲。手阳明脉，起于手，循臂至肩上，出于柱骨之会上，下入缺盆，络肺。其支别者，从缺盆，上颈，贯颊，下入齿中，还出，侠口，交人中，左之右，右之左，上侠鼻鼽，抵足阳明。）（新校正云：「按《甲乙经》『鼽』作『孔』，无『抵足阳明』四字。」）（故终则口目动作也，口目动作，谓目睒睒而鼓颔也。胃病则恶人与火，闻木音则惕然而惊又骂詈，骂詈而不避亲疏，故善惊妄言也。黄者，土色，上谓手脉，下谓足脉也。经盛，谓面、目、颈、颔、足、跗、腕、胫皆躁盛而动也。不仁，谓不知善恶。如是者皆气竭之征也，故终矣。）。少阴终者，面黑齿长而垢，腹胀闭，上下不通而终矣（手少阴气绝则血不流。足少阴气绝则骨不耎，骨硬则断，上宣故齿长而积垢，汗血坏则皮色死，故面色如漆而不赤也。足少阴脉，从肾上贯肝鬲，入肺中。手少阴脉，起于心中，出属心系，下鬲，络小腹。故其终则腹胀闭，上下不通也。）（新校正云：「详王注云：『骨不耎，骨硬。』按《难经》及《甲乙经》云：『骨不濡则肉弗能著，当作骨不濡。』手少阴脉『络小腹』，《甲乙经》作脉『络小肠』。」）。太阴终者，腹胀闭不得息，善噫，善呕（足太阴脉行从股内前廉，入腹，属脾，络胃，上鬲。手太阴脉起于中焦，下络大肠，还循胃口，上鬲，属肺，故终则如是也。《灵枢经》曰：「足太阴之脉，动则病，食则呕，腹胀，善噫也。」）。呕则逆，逆则面赤（呕则气逆，故面赤。）（新校正云：「按《灵枢经》作善噫，噫则呕，呕则逆。」）。不逆则上下不通，不通则面黑、皮毛焦而终矣（呕则上通，故但面赤。不呕则下已闭，上复不通，心气外燔，故皮毛焦而终矣。何者？足太阴脉支别者，复从胃别上鬲，注心中，由是则皮毛焦，乃心气外燔而生也。）。
「厥阴终者，中热，嗌乾，善溺，心烦，甚则舌卷卵上缩而终矣（足厥阴络循胫，上皋，结于茎，其正经入毛中，下过阴器，上抵小腹，侠胃，上循喉咙之后，入颃颡。手厥阴脉起于胸中，出属心包，故终则中热、嗌乾、善溺、心烦矣。《灵枢经》曰：「肝者，筋之合也。」筋者，聚于阴器而脉络于舌本，故甚则舌卷卵上缩也，又以厥阴之脉过阴器故尔。）（新校正云：「按《甲乙经》『皋』作『睾』，『过』作『环』。」）。此十二经之所败也（手三阴三阳，足三阴三阳，则十二经也。败，谓气终尽而败坏也。）（新校正云：「详十二经又出《灵枢经》与《素问》。」）。」


卷第五  ——————————————————————————————————————————————————————————————————————————————————————————

脉要精微论篇第十七  ***************************
（新校正云：「按全元起本在第六卷。」）
黄帝问曰：「诊法何如？」
歧伯对曰：「诊法常以平旦，阴气未动，阳气未散，饮食未进，经脉未盛，络脉调匀，气血未乱，故乃可诊有过之脉（动，谓动而降卑。散，谓散布而出也。过，谓异于常候也。）（新校正云：「按《脉经》及《千金方》，『有过之脉』作『过此』，非也。王注：『阴气未动，谓动而降卑。』按〈金匮真言论〉云：『平旦至日中天之阳，阳中之阳也。』则平旦为一日之中，纯阳之时，阴气未动耳，何有降卑之义。」）。切脉动静而视精明，察五色，观五藏有馀不足，六府强弱，形之盛衰，以此参伍，决死生之分（切，谓以指切近于脉也。精明，穴名也，在明堂左右两目内眦也，以近于目，故曰精明。言以形气盛衰，脉之多少，视精明之间气色，观藏府不足有馀，参其类伍，以决死生之分。）。
「夫脉者，血之府也（府，聚也，言血之多少，皆聚见于经脉之中也。故刺志论曰：「脉实血实，脉虚血虚，此其常也。反此者，病由是故也。」）。长则气治，短则气病，数则烦心，大则病进（夫脉长为气和，故治。短为不足，故病。数急为热，故烦心。大为邪盛，故病进也。长脉者，往来长。短脉者，往来短。数脉者，往来急速。大脉者，往来满大也。）。上盛则气高（新校正云：「按全元起本『高』作『鬲』。」）。下盛则气胀。代则气衰，细则气少（新校正云：「按《太素》『细』作『滑』。」）。濇则心痛（上，谓寸口。下，谓尺中。盛，谓盛满。代脉者，动而中止，不能自还。细脉者，动如莠蓬。濇脉者，往来时不利而蹇濇也。）。浑浑革至如涌泉，病进而色弊，緜緜其去如弦绝，死（浑浑，言脉气浊乱也。革至者，谓脉来弦而大，实而长也。如涌泉者，言脉汩汩，但出而不返也。緜緜，言微微似有而不甚应手也。如弦绝者，言脉卒断如弦之绝去也。若病候日进而色弊，恶如此之脉，皆必死也。）（新校正云：「按《甲乙经》及《脉经》作『浑浑革革，至如涌泉，病进而色弊，弊绰绰，其去如弦绝者，死。』」）。
「夫精明五色者，气之华也（五气之精华者，上见为五色，变化于精明之间也。〈六节藏象论〉曰：「天食人以五气，五气入鼻，藏于心肺，上使五色脩明。」此则明察五色也。）。赤欲如白裹朱，不欲如赭。白欲如鵞羽，不欲如盐（新校正云：「按《甲乙经》作『白欲如白璧之泽，不欲如垩。』《太素》两出之。」）。青欲如苍璧之泽，不欲如蓝。黄欲如罗裹雄黄，不欲如黄土。黑欲如重漆色，不欲如地苍（新校正云：「按《甲乙经》作『炭色』。」）。五色精微象见矣，其寿不久也（赭色、盐色、蓝色、黄土色、地苍色见者，皆精微之败象，故其寿不久。）。
「夫精明者，所以视万物，别白黑，审短长，以长为短，以白为黑，如是则精衰矣（诫其误也，夫如是者，皆精明衰乃误也。）。五藏者，中之守也（身形之中，五神安守之所也，此则明观五藏也。）（新校正云：「按《甲乙经》及《太素》『守』作『府』。」）。中盛藏满，气胜伤恐者，声如从室中言，是中气之湿也（中，谓腹中。盛，谓气盛。藏，谓肺藏。气胜，谓胜于呼吸而喘息变易也。夫腹中气盛，肺藏充满，气胜息变，善伤于恐，言声不发，如在室中者，皆腹中有湿气乃尔也。）。言而微，终日乃复言者，此夺气也（若言音微细，声断不续，甚夺其气，乃如是也。）。衣被不敛，言语善恶不避亲疏者，此神明之乱也。仓廪不藏者，是门户不要也（仓廪，谓脾胃门户，谓魄门。〈灵兰秘典论〉曰：「脾胃者，仓廪之官也。」〈五藏别论〉曰：「魄门亦为五藏使，水穀不得久藏也。」魄门，则肛门也。要，谓禁要。）。水泉不止者，是膀胱不藏也（水泉，谓前阴之流注也。）。得守者生，失守者死（夫如是仓廪不藏，气胜伤恐，衣被不敛，水泉不止者，皆神气得居而守则生，失其所守则死也。夫何以知神气之不守耶？衣被不敛，言语善恶不避亲疏，则乱之证也。乱甚则不守于藏也。）。
「夫五藏者，身之强也（藏安则神守，神守则身强，故曰身之强也。）。头者，精明之府，头倾视深，精神将夺矣。背者，胸中之府，背曲肩随，府将坏矣。腰者，肾之府，转摇不能，肾将惫矣。膝者，筋之府，屈伸不能，行则偻附（新校正云：「按别本『附』一作『俯』，《太素》作『跗』。」），筋将惫矣。骨者，髓之府，不能久立，行则振掉，骨将惫矣（皆以所居所由而为之府也。）。得强则生，失强则死（强，谓中气强固以镇守也。）。」
歧伯曰（新校正云：「详此歧伯曰前无问。」）：「反四时者，有馀为精，不足为消。应太过，不足为精。应不足，有馀为消。阴阳不相应，病名曰关格（广陈其脉应也。夫反四时者，诸不足皆为血气消损，诸有馀皆为邪气胜精也。阴阳之气，不相应合，不得相营，故曰关格也。）。」
帝曰：「脉其四时动奈何？知病之所在奈何？知病之所变奈何？知病乍在内奈何？知病乍在外奈何？请问此五者可得闻乎（言欲顺四时及阴阳相应之状候也。）！」
歧伯曰（新校正云：「详此对与问不甚相应，脉四时动病之所在，病之所变，按文颇对，病在内在外之说，后文殊不相当。」）：「请言其与天运转大也（指可见阴阳之运转，以明阴阳之不可见也。）。万物之外，六合之内，天地之变，阴阳之应，彼春之暖为夏之暑，彼秋之忿为冬之怒，四变之动，脉与之上下（六合，谓四方上下也。春暖为夏暑，言阳生而至盛。秋忿而冬怒，言阴少而之壮也。忿，一为急，言秋气劲急也。）（新校正云：「按全元起注本『暖』作『缓』。」）。以春应中规（春脉耎弱，轻虚而滑，如规之象，中外皆然。故以春应中规。），夏应中矩（夏脉洪大兼之滑数，如矩之象，可正平之，故以夏应中矩。），秋应中衡（秋脉浮毛，轻濇而散，如秤衡之象，高下必平，故以秋应中衡。），冬应中权（冬脉如石兼沉而滑，如秤权之象，下远于衡，故以冬应中权也。以秋中衡、冬中权者，言脉之高下异处如此尔，此则随阴阳之气，故有斯四应不同也。）。
「是故冬至四十五日，阳气微上，阴气微下。夏至四十五日，阴气微上，阳气微下。阴阳有时，与脉为期，期而相失，知脉所分，分之有期，故知死时（察阴阳升降之准则，知经脉递迁之象，审气候递迁之失，则知气血分合之期，分期不差，故知人死之时节。）。微妙在脉，不可不察，察之有纪，从阴阳始（推阴阳升降精微妙用，皆在经脉之气候，是以不可不察，故始以阴阳为察候之纲纪。）。始之有经，从五行生，生之有度，四时为宜（言始所以知有经脉之察候司应者，何哉？盖从五行衰王而为准度也。征求太过不及之形诊，皆以应四时者为生气所宜也。）（新校正云：「按《太素》『宜』作『数』。」）。补写勿失，与天地如一（有馀者写之，不足者补之，是则应天地之常道也。然天地之道，损有馀而补不足，是法天地之道也。写补之宜，工切审之，其治气亦然。）。得一之情，以知死生（晓天地之道，补写不差，既得一情亦可知生死之准的。）。
「是故声合五音，色合五行，脉合阴阳（声表宫商角征羽，故合五音。色见青黄赤白黑，故合五行。脉彰寒暑之休王，故合阴阳之气也。）。是知阴盛则梦涉大水恐惧（阴为水，故梦涉水而恐惧也。〈阴阳应象大论〉曰：「水为阴。」）。阳盛则梦大火燔灼（阳为火，故梦大火而燔灼也。〈阴阳应象大论〉曰：「火为阳。」）。阴阳俱盛，则梦相杀毁伤（亦类交争之气象也。）。上盛则梦飞。下盛则梦堕（气上则梦上，故飞。气下则梦下，故堕。）。甚饱则梦予（内有馀故。）。甚飢则梦取（内不足故。）。
「肝气盛则梦怒（肝在志为怒。）。肺气盛则梦哭（肺声哀，故为哭。）（新校正云：「详『是知阴盛则梦涉大水恐惧』至此乃《灵枢》之文，误置于斯，仍少心脾肾气盛所梦，今具《甲乙经》中。」）。短虫多则梦聚众（身中短虫多则梦聚众。）。长虫多则梦相击毁伤（长虫动则内不安，内不安则神躁扰，故梦是矣。）（新校正云：「详此二句亦不当出此，应他经脱简文也。」）。
「是故持脉有道，虚静为保（前明脉应，此举持脉所由也。然持脉之道，必虚其心，静其志乃保，定盈虚而不失。）（新校正云：「按《甲乙经》『保』作『宝』。」）。春日浮，如鱼之游在波（虽出犹未全浮。）。夏日在肤，泛泛乎万物有馀（泛泛，平貌。阳气大盛，脉气亦象万物之有馀，易取而洪大也。）。秋日下肤，蛰虫将去（随阳气之渐降，故曰下肤。何以明阳气之渐降，蛰虫将欲藏去也。）。冬日在骨，蛰虫周密，君子居室（在骨，言脉深沉也。蛰虫周密，言阳气伏藏。君子居室，此人事也。）。
「故曰：『知内者，按而纪之（知内者，谓知脉气也，故按而为之纲纪。）。知外者，终而始之（知外者，谓知色象，故以五色终而复始。）。』此六者持脉之大法（见是六者，然后可以知脉之迁变也。）（新校正云：「详此前对帝问脉其四时动奈何之事。」）。
「心脉搏坚而长，当病舌卷不能言（搏，谓搏击于手也。诸脉搏坚而长者，皆为劳心而藏脉气虚极也。心手少阴脉，从心系，上侠咽喉，故令舌卷短而不能言也。）。其耎而散者，当消环自已（诸脉耎散，皆为气实血虚也。消，谓消散。环，谓环周，言其经气如环之周，当其火王自消散也。）（新校正云：「按《甲乙经》『环』作『渴』。」）。肺脉搏坚而长，当病唾血（肺虚极则络逆，络逆则血泄，故唾出也。）。其耎而散者，当病灌汗，至今不复散发也（汗泄玄府，津液奔凑，寒水灌洗，皮密汗藏，因灌汗藏，故言灌汗，至今不复散发也。灌，谓灌洗。盛暑多为此也。）（新校正云：「详下文，诸藏各言色而心肺二藏不言色者，疑阙文也。」）。肝脉搏坚而长，色不青，当病坠若搏，因血在胁下，令人喘逆（诸脉见本经之气，而色不应者，皆非病从内生，是外病来胜也。夫肝藏之脉端直以长，故言曰：「色不青，当病坠若搏也。」肝主两胁，故曰：「因血在胁下也。」肝厥阴脉布胁肋，循喉咙之后，其支别者，复从肝别，贯鬲，上注肺，今血在胁下，则血气上熏于肺，故令人喘逆也。）。其耎而散，色泽者，当病溢饮，溢饮者，渴暴多饮，而易入肌皮肠胃之外也（面色浮泽是为中湿血虚，中湿水液不消，故言当病溢饮也，以水饮满溢，故渗溢易而入肌皮肠胃之外也。）（新校正云：「按《甲乙经》『易』作『溢』。」）。
「胃脉搏坚而长，其色赤，当病折髀（胃虚色赤，火气牧之。心象于火，故色赤也。胃阳明脉从气冲下髀，抵伏兔，故病则髀如折也。）。其耎而散者，当病食痹（痹，痛也。胃阳明脉，其支别，者从大迎前下人迎，循喉咙，入缺盆，下鬲，属胃，络脾，故食则痛闷而气不散也。）（新校正云：「详谓痹为痛，义则未通。」）。脾脉搏坚而长，其色黄，当病少气（脾虚则肺无所养，肺主气，故少气也。）。其耎而散，色不泽者，当病足胻肿若水状也（色气浮泽为水之候，色不润泽，故言若水状也。脾太阴脉，自上内踝前廉，上踹内，循胻骨后，交出厥阴之前，上循膝股内前廉，入腹，故病足胻肿也。）。肾脉搏坚而长，其色黄而赤者，当病折腰（色气黄赤是心脾干肾，肾受客阳，故腰如折也。腰为肾府，故病发于中。）。其耎而散者，当病少血，至今不复也（肾主水以生化津液，今肾气不化，故当病少血至今不复也。）。」
帝曰（新校正云：「详帝曰：『至以其胜治之愈。』全元起本在〈汤液篇〉。」）：「诊得心脉而急，此为何病？病形何如？」
歧伯曰：「病名心疝，少腹当有形也（心为牡藏，其气应阳，今脉反寒，故为疝也。诸脉劲急者，皆为寒。形，谓病形也。）。」
帝曰：「何以言之？」
歧伯曰：「心为牡藏，小肠为之使，故曰少腹当有形也（少腹，小肠也。〈灵兰秘典论〉曰：「小肠者，受盛之官，以其受盛，故形居于内也。」）。」
帝曰：「诊得胃脉病形何如？」
歧伯曰：「胃脉实则胀，虚则泄（脉实者，气有馀，故胀满。脉虚者，气不足，故泄利。）（新校正云：「详此前对帝问知病之所在。」）。」
帝曰：「病成而变，何谓？」
歧伯曰：「风成为寒热（〈生气通天论〉曰：「因于露风乃生寒热。」故风成为寒热也。）。瘅成为消中（瘅，谓湿热也，热积于内，故变为消中也。消中之证，善食而瘦。）（新校正云：「详王注以善食而瘦为消中，按本经多食数溲为之消中，善食而瘦乃是食㑊之证，当云善食而溲数。」）。厥成为巅疾（厥，谓气逆也，气逆上而不已，则变为上巅之疾也。）。久风为飧泄（久风不变，但在胃中，则食不化而泄利也。以肝气内合而乘胃，故为是病焉。〈阴阳应象大论〉曰：「风气通于肝，故内应于肝也。」）。脉风成为疠（〈经风论〉曰：「风寒客于脉而不去，名曰疠风。」又曰：「疠者有荣气热附，其气不清，故使其鼻柱坏而色败，皮肤疡溃。」然此则癞也。夫如是者，皆脉风成结变而为也。）。病之变化，不可胜数（新校正云：「详此前对帝问知病之所变奈何。」）。」
帝曰：「诸痈肿、筋挛、骨痛，此皆安生（安，何也，言何以生之。）？」
歧伯曰：「此寒气之肿，八风之变也（八风，八方之风也。然痈肿者，伤东南、西南风之变也。筋挛骨痛者，伤东风、北风之变也。《灵枢经》曰：「风从东方来，名曰婴儿风，其伤人也，外在筋纽。风从东南来，名曰弱风，其伤人也，外在于肌。风从西南来，名曰谋风，其伤人也，外在于肉。风从北方来，名曰大刚风，其伤人也，外在于骨。」由此四风之变，而三病乃生，故下问对是也。）。」
帝曰：「治之奈何？」
歧伯曰：「此四时之病，以其胜治之愈也（胜，谓胜剋也。如金胜木，木胜土，土胜水，水胜火，火胜金，此则相胜也。）。」
帝曰：「有故病五藏发动，因伤脉色，各何以知其久暴至之病乎（重以色气，明前五藏坚长之脉，有自病故病及因伤候也。）！」
歧伯曰：「悉乎哉问也！征其脉小，色不夺者新病也（气乏而神犹强也。）。征其脉不夺，其色夺者，此久病也（神持而邪凌其气也。）。征其脉与五色俱夺者，此久病也（神与气俱衰也。）。征其脉与五色俱不夺者，新病也（神与气俱强也。）。肝与肾脉并至，其色苍赤，当病毁伤不见血，已见血湿若中水也（肝色苍，心色赤。赤色见当脉洪，肾脉见当色黑，今肾脉来反见心色，故当因伤而血不见也。若已见血，则是湿气及水在腹中也，何者？以心肾脉色，中外之候不相应也。）。
「尺内两傍，则季胁也（尺内，谓尺泽之内也。两傍，各谓尺之外侧也。季胁近肾，尺主之，故尺内两傍则季胁也。）。尺外，以候肾。尺里，以候腹中（尺外，谓尺之外侧。尺里，谓尺之内侧也。次尺外下两傍，则季胁之分。季胁之上，肾之分。季胁之内，则腹之分也。）。附上，左外以候肝，内以候鬲（肝主贲。贲，鬲也。）。右外以候胃，内以候脾（脾居中，故以内候之，胃为市，故以外候之。）。上附上，右外以候肺，内以候胸中（肺叶垂外，故以外候之。胸中主气管，故以内候之。）。左外以候心，内以候膻中（心主鬲中也。膻中则气海也，嗌也。）（新校正云：「详王氏以膻中为嗌也，疑误。」）。前以候前，后以候后（上前，谓左寸口。下前，谓胸之前膺及气海也。上后，谓右寸口。下后谓胸之后背及气管也。）。上竟上者，胸喉中事也。下竟下者，少腹腰、股、膝、胫、足中事也（上竟上，至鱼际也。下竟下，谓尽尺之脉动处也。少腹、胞、气海在膀胱。腰、股、膝、胫、足中之气动静，皆分其近远及连接处所名目，以候之知其善恶也。）。
「粗大者，阴不足，阳有馀，为热中也（粗大，谓脉洪大也。脉洪为热，故曰热中。）。来疾去徐，上实下虚，为厥巅疾。来徐去疾，上虚下实，为恶风也（亦脉状也。）。故中恶风者，阳气受也（以上虚，故阳气受也。）。有脉俱沉细数者，少阴厥也（尺中之有脉沉细数者，是肾少阴气逆也，何者？尺脉不当见数，有数故言厥也。俱沉细数者，言左右尺中也。）。沉细数散者，寒热也（阳干于阴，阴气不足，故寒热也。《正理论》曰：「数为阳。」）。浮而散者，为眴仆（脉浮为虚，散为不足，气虚而血不足，故为头眩而仆倒也。）。
「诸浮不躁者，皆在阳，则为热，其有躁者，在手（言大法也，但浮不躁则病在足阳脉之中。躁者，病在手阳脉之中也。故又曰：「其有躁者，在手也。」阳为火气，故为热。）。诸细而沉者，皆在阴，则为骨痛，其有静者在足（细沉而躁，则病生于手阴脉之中，静者，病生于足阴脉之中也，故又曰：「其有静者，在足也。」阴主骨，故骨痛。）。数动一代者，病在阳之脉也，泄及便脓血（代，止也。数动一代是阳气之生病，故言病在阳之脉，所以然者，以泄利及脓血，脉乃尔。）。诸过者切之。濇者，阳气有馀也。滑者，阴气有馀也（阳有馀则血少，故脉濇。阴有馀则气多，故脉滑也。）（新校正云：「详『气多』疑误，当是『血多』也。」）。阳气有馀为身热，无汗。阴气有馀为多汗，身寒（血少气多，斯可知也。）。阴阳有馀则无汗而寒（阳馀无汗，阴馀身寒，若阴阳有馀则当无汗而寒也。）。
「推而外之，内而不外，有心腹积也（脉附臂筋，取之不审，推筋令远，使脉外行，内而不出外者，心腹中有积乃尔。）。推而内之，外而不内，身有热也（脉远臂筋，推之令近，远而不近，是阳气有馀，故身有热也。）。推而上之，上而不下，腰足清也（推筋按之，寻之而上，脉上涌盛是阳气有馀，故腰足冷也。）（新校正云：「按《甲乙经》上而不下，作下而不上。」）。推而下之，下而不上，头项痛也（推筋按之，寻之而下，脉沉下掣是阳气有馀，故头项痛也。）（新校正云：「按《甲乙经》下而不上，作上而不下。」）。按之至骨，脉气少者，腰脊痛而身有痹也（阴气太过故尔。）。」

平人气象论篇第十八  ***************************
（新校正云：「按全元起本在第一卷。」）
黄帝问曰：「平人何如（平人，谓气候平调之人也。）？」
歧伯对曰：「人一呼脉再动，一吸脉亦再动，呼吸定息脉五动，闰以太息，命曰平人，平人者不病也（经脉一周于身，凡长十六丈二尺，呼吸脉各再动，定息脉又一动，则五动也。计二百七十定息，气可环周。然尽五十营以一万三千五百定息，则气都行八百一十丈，如是则应天常度，脉气无不及太过，气象平调，故曰平人也。）。常以不病调病人，医不病，故为病人平息，以调之为法。人一呼脉一动，一吸脉一动，曰少气（呼吸脉各一动，准候减平人之半，计二百七十定息，气凡行八丈一尺，以一万三千五百定息，气都行四百五丈，少气之理从此可知。）。人一呼脉三动，一吸脉三动而躁，尺热曰病温，尺不热，脉滑曰病风，脉濇曰痹（呼吸脉各三动，准过平人之半，计二百七十息，气凡行二十四丈三尺，病生之兆由斯著矣。夫尺者阴分位也，寸者阳分位也，然阴阳俱热是则为温，阳独躁盛则风中阳也。〈脉要精微论〉曰：「中恶风者，阳气受也。」滑为阳盛，故病为风。濇为无血，故为[巾君]痹也。躁，谓烦躁。）（新校正云：「按《甲乙经》无脉濇曰痹一句，下文亦重。」）。人一呼脉四动以上曰死，脉绝不至曰死，乍疏乍数曰死（呼吸脉各四动，准候过平人之倍，计二百七十息，气凡行三十二丈四尺，况其以上耶！《脉法》曰：「脉四至曰脱精，五至曰死。」然四至以上亦近五至也，故死矣。然脉绝不至，天真之气已无。乍数乍疏，胃穀之精亦绝，故皆死之候。）（新校正云：「按别本一作『败』。」）。
「平人之常气禀于胃。胃者，平人之常气也（常平之气，胃海致之。《灵枢经》曰：「胃为水穀之海也。」《正理论》曰：「穀入于胃，脉道乃行。」）。人无胃气曰逆，逆者死（逆，谓反平人之候也。）（新校正云：「按《甲乙经》云：『人常禀气于胃，脉以胃气为本，无胃气曰逆，逆者死。』」）。春胃微弦，曰平（言微似弦，不谓微而弦也。钩及耎弱毛石义并同。）。弦多胃少，曰肝病，但弦无胃，曰死（谓急而益劲，如新张弓絃也。）。胃而有毛，曰秋病（毛，秋脉金气也。），毛甚，曰今病（木受金邪故今病。）。藏真散于肝，肝藏筋膜之气也（象阳气之散发，故藏真散也。〈藏气法时论〉曰：「肝欲散，急食辛以散之，取其顺气。」）。
「夏胃微钩曰平，钩多胃少曰心病，但钩无胃曰死（谓前曲后居，如操带钩也。）。胃而有石，曰冬病（石，冬脉水气也。）。石甚曰今病（火被水侵，故今病。）。藏真通于心，心藏血脉之气也（象阳气之炎盛也。〈藏气法时论〉曰：「心欲耎，急食咸以耎之，取其顺气。」）。
「长夏胃微耎弱曰平，弱多胃少曰脾病，但代无胃曰死（谓动而中止不能自还也。）。耎弱有石曰冬病（石，冬脉，水气也。次其胜剋，石当为弦，长夏土绝，故云石也。）。弱甚曰今病（弱甚为土气不足，故今病。）（新校正云：「按《甲乙经》『弱』作『石』。」）。藏真濡于脾，脾藏肌肉之气也（以含藏水穀，故藏真濡也。）。
「秋胃微毛曰平，毛多胃少曰肺病，但毛无胃曰死（谓如物之浮，如风吹毛也。）。毛而有弦曰春病（弦，春脉，木气也。次其乘剋，弦当为钩，金气逼肝则脉弦来见，故不钩而反絃也。）。弦甚曰今病（木气逆来乘金则今病。）。藏真高于肺，以行荣卫阴阳也（肺处上焦，故藏真高也。《灵枢经》曰：「荣气之道，内穀为实，穀入于胃，气传与肺，流溢于中而散于外，精专者行于经隧。」以其自肺宣布，故云以行荣卫阴阳也。）（新校正云：「按别本『实』一作『宝』。」）。
「冬胃微石曰平，石多胃少曰肾病，但石无胃曰死（谓如夺索，辟辟如弹石也。）。石而有钩曰夏病（钩，夏脉，火兼土气也。次其乘剋，钩当云弱，土王长夏不见正形，故石而有钩兼其土也。）。钩甚曰今病（水受火土之邪故今病。）。藏真下于肾，肾藏骨髓之气也（肾居下焦，故云藏真下也。肾化骨髓，故藏骨髓之气也。）。
「胃之大络，名曰虚里，贯鬲，络肺，出于左乳下，其动应衣，脉宗气也（宗，尊也，主也，谓十二经脉之尊主也。贯鬲，络肺，出于左乳下者，自鬲而出于乳下，乃络肺也。）。盛喘数绝者，则病在中（绝，谓暂断绝也。）。结而横，有积矣，绝，不至，曰死（皆左乳下脉动状也。中，谓腹中也。）。乳之下其动应衣，宗气泄也（泄，谓发泄。）（新校正云：「按全元起本无此十一字《甲乙经》亦无，详上下文义多此十一字当去。」）。
「欲知寸口太过与不及。寸口之脉，中手短者，曰头痛。寸口脉，中手长者，曰足胫痛（短为阳气不及，故病于头。长为阴气太过，故病于足。）。寸口脉，中手促上击者，曰肩背痛（阳盛于上，故肩背痛。）。寸口脉，沉而坚者，曰病在中。寸口脉，浮而盛者，曰病在外（沉坚为阴，故病在中。浮盛为阳，故病在外也。）。寸口脉，沉而弱，曰寒热及疝瘕、少腹痛（沉为寒，弱为热，故曰寒热也。又沉为阴盛，弱为阳馀，馀盛相薄，正当寒热，不当为疝瘕，而少腹痛应古之错简尔。）（新校正云：「按《甲乙经》无此十五字，况下文已有『寸口脉沉而喘曰寒热。脉急者曰疝瘕少腹痛』，此文亦当去。」）。寸口脉，沉而横，曰胁下有积，腹中有横积痛（亦阴气内结也。）。寸口脉，沉而喘，曰寒热（喘为阳吸，沉为阴争，争吸相薄，故寒热也。）。
「脉盛滑坚者，曰病在外。脉小实而坚者，病在内（盛滑为阳，小实为阴，阴病病在内，阳病病在外也。）。脉小弱以濇，谓之久病（小为气虚，濇为无血，血气虚弱，故云久远之病也。）。脉滑浮而疾者，谓之新病（滑浮为阳足，脉疾为气全，阳足气全，故云新浅之病也。）。脉急者曰疝瘕、少腹痛（此复前疝瘕少腹痛之脉也。言沉弱不必为疝瘕，沉急乃与诊相应。）。脉滑曰风，脉濇曰痹（滑为阳，阳受病则为风，濇为阴，阴受病则为痹。）。缓而滑曰热，中盛而紧曰胀（缓，谓纵缓之状，非动之迟缓也。阳盛于中，故脉滑缓。寒气否满，故脉盛紧也。盛，紧盛满也。）。脉从阴阳病易已，脉逆阴阳病难已（脉病相应，谓之从脉。病相反，谓之逆。）。脉得四时之顺，曰病无他脉，反四时及不閒藏，曰难已（春得秋脉，夏得冬脉，秋得夏脉，冬得四季脉，皆谓反四时气不相应，故难已也。）。
「臂多青脉曰脱血（血少脉空，客寒因入寒，凝血汁，故脉色青也。）。尺脉缓濇，谓之解㑊（尺为阴部，腹肾主之，缓为热中，濇为无血，热而无血，故解㑊并不可名之。然寒不寒，热不热，弱不弱，壮不壮，㑊不可名，谓之解㑊也。〈脉要精微论〉曰：「尺外以候肾，尺里以候腹中。」则腹肾主尺之义也。）。安卧脉盛，谓之脱血（卧久伤气，气伤则脉诊应微，今脉盛而不微，则血去而气无所主乃尔，盛谓数急而大鼓也。）。尺濇脉滑谓之多汗（谓尺肤濇而尺脉滑也。肤濇者，荣血内涸，脉滑为阳气内馀，血涸而阳气尚馀，多汗而脉乃如是也。）。尺寒脉细，谓之后泄（尺主下焦，诊应肠腹，故肤寒脉细，泄利乃然，《脉法》曰：「阴微即下。」言尺气虚少。）。脉尺粗常热者，谓之热中（谓下焦中也。）。
「肝见庚辛死（庚辛为金伐肝木也。）。心见壬癸死（壬癸为水灭心火也。）。脾见甲乙死（甲乙为木剋脾土也。）。肺见丙丁死（丙丁为火铄肺金也。）。肾见戊己死（戊己为土刑肾水也。）。是谓真藏见皆死（此亦通明〈三部九候论〉中，真藏脉见者，胜死也。尺粗而藏见亦然。）。
「颈脉动，喘，疾欬，曰水（水气上溢，则肺被热熏，阳气上逆，故颈脉盛鼓而欬喘也。颈脉，谓耳下及结喉傍人迎脉者也。）。目里微肿，如卧蚕起之状，曰水（〈评热病论〉曰：「水者，阴也。目下亦阴也。腹者，至阴之所居也。故水在腹中者，必使目下肿也。」）。溺黄赤，安卧者，黄疸（疸，劳也。肾劳胞热，故溺黄赤也。《正理论》曰：「谓之劳瘅，以女劳得之也。」）（新校正云：「详王注以疸为劳，义非。若谓女劳得疸则可，若以疸为劳非矣。」）。已食如飢者，胃疸（是则胃热也。热则消穀，故食已如飢也。）。面肿，曰风（加之面肿则胃风之诊也。何者？胃阳明脉，起于鼻，交頞中，下循鼻外，故尔。）。足胫肿，曰水（是谓下焦有水也。肾少阴脉，出于足心，上循胫，过阴股，从肾上贯肝鬲，故下焦有水，足胫肿也。）。目黄者，曰黄疸（阳怫于上，热积胸中，阳气上燔，故目黄也。《灵枢经》曰：「目黄者病在胸。」）。妇人手少阴（新校正云：「按全元起本作『足少阴』。」）脉动甚者，姙子也（手少阴脉，谓掌后陷者中，当小指动而应手者也。《灵枢经》曰：「少阴无输，心不病乎？」。歧伯云：「其外经病而藏不病，故独取其经于掌后锐骨之端。」此之谓也。动，谓动脉也。动脉者，大如豆厥厥动摇也。《正理论》曰：「脉阴阳相薄，名曰动也。」又〈经脉别论〉曰：「阴薄阳别，谓之有子。」）（新校正云：「按〈经脉别论〉中无此文。」）
「脉有逆从四时，未有藏形春夏而脉瘦（新校正云：「按〈玉机真藏论〉，『瘦』作『沉濇』。」）。秋冬而脉浮大，命曰逆四时也（春夏脉瘦，谓沉细也。秋冬浮大，不应时也。大法春夏当浮大而反沉细，秋冬当沉细而反浮大，故曰不应时也。）。风（新校正云：「按〈玉机真藏论〉『风』作『病』。」）热而脉静，泄而脱血，脉实（新校正云：「按〈玉机真藏论〉，作『泄而脉大，脱血而脉实』。」）病在中，脉虚病在外（新校正云：「按〈玉机真藏论〉，作『脉实坚病在外。』」）。脉濇坚者（新校正云：「按〈玉机真藏论〉，作『脉不实坚者。』」），皆难治（风热，当脉躁而反静。泄而脱血，当脉虚而反实。邪气在内，当脉实而反虚。病气在外，当脉虚滑而反坚濇，故皆难治也。）。命曰反四时也（皆反四时之气，乃如是矣。）（新校正云：「详『命曰反四时也』，此六字应古错简，当去，自前『未有藏形春夏』至此五十三字，与后〈玉机真藏论〉文相重。」）。
「人以水穀为本，故人绝水穀则死，脉无胃气亦死。所谓无胃气者，但得真藏脉，不得胃气也。所谓脉不得胃气者，肝不弦，肾不石也（不弦、不石，皆谓不微似也。）。太阳脉至，洪大以长（气盛故能尔。）（新校正云：「按《扁鹊阴阳脉法》云：『太阳之脉，洪大以长，其来浮于筋上，动摇九分，三月四月甲子王。』吕广云：『太阳王五月六月，其气大盛，故其脉洪大而长也。』」）。少阳脉至，乍数乍疏，乍短乍长（以气有畅，未畅者也。）（新校正云：「按《扁鹊阴阳脉法》云：『少阳之脉，乍小乍大，乍长乍短，动摇六分，王十一月甲子夜半，正月二月甲子王。」吕广云：「少阳王正月二月，其气尚微，故其脉来进退无常。』」）。阳明脉至，浮大而短（穀气满盛故也。）（新校正云：「详无三阴脉，应古文阙也。按《难经》云：『太阴之至，紧大而长。少阴之至，紧细而微。厥阴之至，沉短以敦。』吕广云：『阳明王三月四月，其气始萌未盛，故其脉来浮大而短。』《扁鹊阴阳脉法》云：『少阴之脉紧细，动摇六分，王五月甲子日中，七月八月王。太阴之脉，紧细以长，乘于筋上，动摇九分，九月十月甲子王。厥阴之脉，沉短以紧，动摇三分，十一月十二月甲子王。』」）。
「夫平心脉来，累累如连珠，如循琅玕，曰心平（言脉满而盛，微似珠，形之中手。琅玕，珠之类也。）。夏以胃气为本（脉有胃气，则累累而微似连珠也。）。病心脉来，喘喘连属，其中微曲，曰心病（曲，谓中手而偃曲也。）（新校正云：「详越人云：『啄啄连属，其中微曲，曰肾病。』与《素问》异。」）。死心脉来，前曲后居，如操带钩，曰心死（居，不动也。操，执持也。钩，谓革带之钩。）。
「平肺脉来，厌厌聂聂，如落榆荚，曰肺平（浮薄而虚者也。）（新校正云：「详越人云：『厌厌聂聂如循榆叶，曰春平。脉蔼蔼如车盖，按之益大，曰秋平。』脉与《素问》之说不同，张仲景云：『秋脉蔼蔼如车盖者，名曰阳结。春脉聂聂如吹榆荚者，名曰数。』恐越人之说误也。」）。秋以胃气为本（脉有胃气，则微似榆荚之轻虚也。）。病肺脉来，不上不下，如循鸡羽，曰肺病（谓中央坚而两傍虚。）。死肺脉来，如物之浮，如风吹毛，曰肺死（如物之浮，瞥瞥然。如风吹毛，纷纷然也。）（新校正云：「详越人云：『按之消索，如风吹毛，曰死。』」）。
「平肝脉来，耎弱招招，如揭长竿末梢，曰肝平（如竿末梢，言长耎也。）。春以胃气为本（脉有胃气乃长耎，如竿之末梢矣。）。病肝脉来，盈实而滑，如循长竿，曰肝病（长而不耎，故若循竿。）。死肝脉来，急益劲，如新张弓弦，曰肝死（劲，谓劲强急之甚也。）。
「平脾脉来，和柔相离，如鸡践地，曰脾平（言脉来动数相离，缓急和而调。）。长夏以胃气为本（胃少则脉实数。）。病脾脉来，实而盈数，如鸡举足，曰脾病（胃少故脉实急矣。举足，谓如鸡走之举足也。）（新校正云：「详越人以为心病。」）。死脾脉来，锐坚如乌之啄（新校正云：「按《千金方》作『如鸡之喙』。」）。如鸟之距，如屋之漏，如水之流，曰脾死（乌喙，鸟距，言锐坚也。水流、屋漏，言其至也。水流，谓平至不鼓。屋漏，谓时动复住。）。
「平肾脉来，喘喘累累如钩，按之而坚，曰肾平（谓如心脉而钩，按之小坚尔。）（新校正云：「按越人云：『其来上大下兑，濡滑如雀之啄，曰平。』」吕广云：『上大者，足太阳。下兑者，足少阴。阴阳得所，为胃气强，故谓之平。雀啄者，本大而末兑也。』」）。冬以胃气为本（胃少则不按亦坚也。）。病肾脉来，如引葛，按之益坚，曰肾病（形如引葛，言不按且坚，明按之则尤甚也。）。死肾脉来，发如夺索，辟辟如弹石，曰肾死（发如夺索，犹蛇之走。辟辟如弹石，言促又坚也。）。」


卷第六  ——————————————————————————————————————————————————————————————————————————————————————————

玉机真藏论篇第十九  ***************************
（新校正云：「按全元起本在第六卷。」）
黄帝问曰：「春脉如弦，何如而弦？」
歧伯对曰：「春脉者，肝也，东方木也，万物之所以始生也。故其气来耎弱轻虚而滑，端直以长，故曰弦（言端直而长，状如弦也。）（新校正云：「按越人云：『春脉弦者，东方木也，万物始生，未有枝叶，故其脉来濡弱而长。四时轻。』『轻』作『宽』。」）。反此者病（反，为反常平之候。）。」
帝曰：「何如而反？」
歧伯曰：「其气来实而强，此谓太过，病在外。其气来不实而微，此谓不及，病在中（气馀，则病形于外。气少，则病在于中也。）（新校正云：「按吕广云：『实强者，阳气盛也。』少阳当微弱，今更实强，谓之太过。阳处表，故令病在外，厥阴之气养于筋，其脉弦。今更虚微，故曰不及。阴处中，故令病在内。」）。」
帝曰：「春脉太过与不及，其病皆何如？」
歧伯曰：「太过则令人善忘，忽忽眩冒而巅疾，其不及则令人胸痛引背，下则两胁胠满（忽忽，不爽也。眩，谓目眩视如转也。冒，谓冒闷也。胠，谓腋下，胁也。忘当为怒字之误也。《灵枢经》曰：「肝气实则怒。」肝厥阴脉，自足而上入毛中，又上贯鬲，布胁肋，循喉咙之后，上入颃颡，上出额，与督脉会于巅，故病如是。）（新校正云：「按〈气交变大论〉云：『木太过甚则忽忽善怒，眩冒巅疾。』则『忘』当作『怒』。」）。」
帝曰：「善。夏脉如钩，何如而钩？」
歧伯曰：「夏脉者，心也，南方火也，万物之所以盛长也。故其气来盛去衰，故曰钩（言其脉来盛去衰，如钩之曲也。）（新校正云：「按越人云：『夏脉钩者，南方火也，万物之所盛，垂枝布叶，皆下曲如钩，故其脉来疾去迟。」吕广云：「阳盛，故来疾。阴虚，故去迟。脉从下上至寸口疾，还尺中迟也。』」）。反此者病。」
帝曰：「何如而反？」
歧伯曰：「其气来盛，去亦盛，此谓太过，病在外（其脉来盛去盛，是阳之盛也。心气有馀，是为太过。）。其气来不盛去反盛，此谓不及，病在中（新校正云：「详越人肝、心、肺、肾四藏脉俱以强实为太过，虚微为不及，与《素问》不同。」）。」
帝曰：「夏脉太过与不及，其病皆何如？」
歧伯曰：「太过则令人身热而肤痛，为浸淫。其不及则令人烦心，上见欬唾，下为气泄（心少阴脉，起于心中，出属心系，下鬲，络小肠，又从心系，却上肺，故心太过则身热、肤痛而浸淫流布于形分，不及则心烦，上见欬唾，下为气泄。）。」
帝曰：「善。秋脉如浮，何如而浮？」
歧伯曰：「秋脉者，肺也，西方金也，万物之所以收成也。故其气来轻虚以浮，来急去散，故曰浮（脉来轻虚，故名浮也。来急以阳未沉下，去散以阴气上升也。）（新校正云：「按越人云：『秋脉毛者，西方金也。万物之所终，草木华叶，皆秋而落，其枝独在，若毫毛也。故其脉来轻虚以浮，故曰毛。』」）。反此者病。」
帝曰：「何如而反？」
歧伯曰：「其气来毛而中央坚两傍虚，此谓太过，病在外，其气来毛而微，此谓不及，病在中。」
帝曰：「秋脉太过与不及，其病皆何如？」
歧伯曰：「太过则令人逆气而背痛、愠愠然。其不及则令人喘，呼吸少气而欬，上气，见血，下闻病音（肺太阴脉，起于中焦，下络大肠，还循胃口，上鬲，属肺，从肺系横出腋下，复藏气为欬，主喘息，故气盛则肩背痛，气逆不及则喘息变易，呼吸少气而欬，上气，见血也。下闻病音，谓喘息则肺中有声也。）。」
帝曰：「善。冬脉如营，何如而营（脉沉而深，如营动也。）（新校正云：「详『深』一作『濡』，又作『抟』，按本经下文云：『其气来沉以抟。』则『深』字当为『抟』，又按《甲乙经》『抟』字为『濡』，当从《甲乙经》为『濡』，何以言之？脉沉而濡，濡，古软字，乃冬脉之平调脉，若沉而抟击于手，则冬脉之太过脉也，故言当从《甲乙经》『濡』字。」）？」
歧伯曰：「冬脉者，肾也，北方水也，万物之所以合藏也。故其气来沉以搏，故曰营（言沉而搏击于手也。）（新校正云：「按《甲乙经》『搏』当作『濡』，义如前说，又越人云：『冬脉石者，北方水也，万物之所藏，盛冬之时水凝如石，故其脉来沉濡而滑，故曰石也。』」）。反此者病。」
帝曰：「何如而反？」
歧伯曰：「其气来如弹石者，此谓太过，病在外，其去如数者，此谓不及，病在中。」
帝曰：「冬脉太过与不及，其病皆何如？」
歧伯曰：「太过则令人解㑊（新校正云：「按解㑊之义，具第五卷注。」），脊脉痛而少气不欲言，其不及则令人心悬，如病飢，䏚中清，脊中痛，少腹满，小便变（肾少阴脉，自股内后廉，贯脊，属肾，络膀胱，其直行者，从肾上贯肝鬲，入肺中，循喉咙，侠舌本。其支别者，从肺出络心，注胸中，故病如是也。䏚者，季胁之下，侠脊两傍空软处也。肾外当䏚，故䏚中清冷也。）。」
帝曰：「善。」
帝曰：「四时之序，逆从之变异也（脉春弦、夏钩、秋浮、冬营，为逆顺之变见异状也。）。然脾脉独何主（主谓主时月。）？」
歧伯曰：「脾脉者，土也，孤藏以灌四傍者也（纳水穀，化津液，溉灌于肝、心、肺、肾也，以不正主四时，故谓之孤藏。）。」
帝曰：「然则脾善恶可得见之乎！」
歧伯曰：「善者不可得见，恶者可见（不正主时，寄王于四季，故善不可见，恶可见也。）。」
帝曰：「恶者何如可见？」
歧伯曰：「其来如水之流者，此谓太过，病在外。如鸟之喙者，此谓不及，病在中（新校正云：「按〈平人气象论〉云：『如鸟之喙。』又别本『喙』作『啄』。」）。」
帝曰：「夫子言脾为孤藏，中央土以灌四傍，其太过与不及，其病皆何如？」
歧伯曰：「太过则令人四支不举（以主四支，故病不举。）。其不及则令人九窍不通，名曰重强（脾之孤藏以灌四傍，今病则五藏不和，故九窍不通也。《八十一难经》曰：「五藏不和则九窍不通。」重，谓藏气重叠。强，谓气不和顺。）。」
帝瞿然而起，再拜而稽首曰：「善。吾得脉之大要，天下至数，五色脉变，揆度奇恆，道在于一（瞿然，忙貌也，言以太过不及而一贯之，揆度奇恆皆通也。）。神转不回，回则不转，乃失其机（五气循环不愆时叙，是为神气流转不回，若却行衰王，反天之常气，是则却回而不转，由是却回不转，乃失生气之机矣。）。至数之要，迫近以微（得至数之要道，则应用切近以微妙也。迫，切也。）。著之玉版，藏之藏府，每旦读之，名曰玉机（著之玉版，故以为名言，是玉版生气之机，）（新校正云：「详『至数至，名曰玉机』，与前〈玉版论要〉文相重，彼注颇详。」）。
「五藏受气于其所生，传之于其所胜，气舍于其所生，死于其所不胜，病之且死，必先传行至其所不胜，病乃死（受气所生者，谓受病气于己之所生者也。传所胜者，谓传于己之所剋者也。气舍所生者，谓舍于生己者也。死所不胜者，谓死于剋己者之分位也。所传不顺故必死焉。）。此言气之逆行也，故死（所为逆者，次如下说。）。肝受气于心，传之于脾，气舍于肾，至肺而死。心受气于脾，传之于肺，气舍于肝，至肾而死。脾受气于肺，传之于肾，气舍于心，至肝而死。肺受气于肾，传之于肝，气舍于脾，至心而死。肾受气于肝，传之于心，气舍于肺，至脾而死，此皆逆死也。一日一夜五分之，此所以占死生之早暮也（肝死于肺位秋庚辛，馀四倣此。然朝主甲乙，昼主丙丁，四季上主戊已，晡主庚辛，夜主壬癸，由此则死生之早暮可知也。）（新校正云：「按《甲乙经》『生』作『者』字，云：『占死者之早暮。』详此经文专为言气之逆行也，故死即不言生之早暮，王氏改者作生，义不若《甲乙经》中《素问》本文。」）。
黄帝曰：「五藏相通，移皆有次，五藏有病，则各传其所胜（以上文逆传而死，故言是逆传所胜之次也。）（新校正云：「详『逆传所胜之次』，『逆』当作『顺』，上文既言逆传，下文所言乃顺传之次也。」）。不治，法三月，若六月，若三日，若六日，传五藏而当死，是顺传所胜之次（三月者，谓一藏气之迁移。六月者，谓至其所胜之位。三日者，三阳之数以合日也。六日者，谓兼三阴以数之尔。〈热论〉曰：「伤寒一日巨阳受，二日阳明受，三日少阳受，四日太阴受，五日少阴受，六日厥阴受。」则义也。）（新校正云：「详上文『是顺传所胜之次』七字，乃是次前注误在此经文之下，不惟无义，兼校之全元起本、《素问》及《甲乙经》并无此七字，直去之，虑未达者致疑，今存于注。」）。故曰：「别于阳者，知病从来。别于阴者，知死生之期（主辨三阴三阳之候，则知中风邪气之所不胜矣。）（新校正云：「详旧此段注写作经，合改为注，又按〈阴阳别论〉云：『别于阳者，知病处也。别于阴者，知死生之期。』又云：『别于阳者，知病忌时。别于阴者，知死生之期。』义同此。」）。」言知至其所困而死（困，谓至所不胜也。上文曰：「死于其所不胜。」）。
「是故风者，百病之长也（言先百病而有之。）（新校正云：「按〈生气通天论〉云：『风者，百病之始。』」）。今风寒客于人，使人毫毛毕直，皮肤闭而为热（客，谓客止于人形也。风击皮肤，寒胜腠理，故毫毛毕直，玄府闭密而热生也。），当是之时，可汗而发也（邪在皮毛，故可汗泄也。〈阴阳应象大论〉曰：「善治者，治皮毛。此之谓也。」）。或痹不仁、肿痛（病生而变，故如是也。热中血气则[巾君]痹不仁，寒气伤形故为肿痛。〈阴阳应象大论〉云：「寒伤形，热伤气，气伤痛，形伤肿。」），当是之时，可汤熨及火灸，刺而去之（皆谓释散寒邪，宣扬正气。）。弗治，病入舍于肺，名曰肺痹，发欬上气（邪入诸阴则病而为痹，故入于肺，名曰痹焉。〈宣明五气〉论曰：「邪入于阳则狂，邪入于阴则痹。」肺在变动为欬，故欬则气上，故上气也。）。
「弗治，肺即传而行之肝，病名曰肝痹，一名曰厥，胁痛，出食（肺金伐木气，下入肝，故曰弗治行之肝也。肝气通胆，胆善为怒，怒者气逆，故一名厥也。肝厥阴脉，从少腹，属肝，络胆，上贯鬲，布胁肋，循喉咙之后，上入颃颡，故胁痛，而食入腹则出，故曰出食。），当是之时，可按若刺耳。弗治，肝传之脾，病名曰脾风，发瘅、腹中热、烦心、出黄（肝气应风木，胜脾土，土受风气故曰脾风。盖为风气通肝而为名也。脾之为病，善发黄瘅，故发瘅也。脾太阴脉，入腹，属脾，络胃，上鬲，侠咽，连舌本，散舌下，其支别者，复从胃别上鬲，注心中，故腹中热而烦心，出黄色于便写之所也。），当此之时，可按可药可浴。弗治，脾传之肾，病名曰疝瘕，少腹寃热而痛，出白，一名曰蛊（肾少阴脉，自股内后廉，贯脊，属肾，络膀胱，故少腹寃热而痛，溲出白液也。寃热内结，消铄脂肉，如虫之食，日内损削，故一名曰蛊。），当此之时，可按可药。弗治，肾传之心，病筋脉相引而急，病名曰瘛（肾不足则水不生，水不生则筋燥急，故相引也。阴气内弱，阳气外燔，筋脉受热而自跳掣，故名曰瘛。），当此之时，可灸可药。弗治，满十日法当死（至心而气极，则如是矣。若复传行，当如下说。）。肾因传之心，心即复反传而行之肺，发寒热，法当三岁死（因肾传心，心不受病，即而复反传与肺金，肺已再伤，故寒热也。三岁者，肺至肾一岁，肾至肝一岁，肝至心一岁，火又乘肺，故云三岁死。）。此病之次也（谓传胜之次第。）。
「然其卒发者，不必治于传（不必依传之次，故不必以传治之。），或其传化有不以次。不以次入者，忧、恐、悲、喜、怒，令不得以其次，故令人有大病矣（忧、恐、悲、喜、怒，发无常分，触遇则发，故令病气亦不次而生。）。因而喜，大虚则肾气乘矣（喜则心气移于肺，心气不守，故肾气乘矣。〈宣明五气篇〉曰：「精气并于心则喜。」）。怒则肝气乘矣（怒则气逆，故肝气乘脾。）。悲则肺气乘矣（悲则肺气移于肝，肝气受邪，故肺气乘矣。〈宣明五气篇〉曰：「精气并于肺则悲。」）。恐则脾气乘矣（恐则肾气移于心，肾气不守，故脾气乘矣。〈宣明五气篇〉曰：「精气并于肾则恐。」）。忧则心气乘矣（忧则肝气移于脾，肝气不守，故心气乘矣。〈宣明五气篇〉曰：「精气并于肝则忧。」）。此其道也（此其不次之常道。）。
「故病有五，五五二十五变及其传化（五藏相并而各五之，五而乘之，则二十五变也。然其变化以胜相传，传而不次，变化多端。）（新校正云：「按〈阴阳别论〉云：『凡阳有五，五五二十五阳。』义与此通。」），传乘之名也（言传者何，相乘之异名尔。）。大骨枯藁，大肉陷下，胸中气满，喘息不便，其气动形，期六月死，真藏脉见，乃予之期日（皮肤乾著，骨间肉陷，谓大骨枯藁，大肉陷下也。诸附骨际及空窳处，亦同其类也。胸中气满，喘息不便，是肺无主也。肺司治节，气息由之，其气动形，为无气相接，故耸举肩背，以远求报气矣。夫如是，皆形藏已败，神藏亦伤，见是证者，期后一百八十日内死矣。候见真藏之脉，乃与死日之期尔。真藏脉诊，下经备矣，此肺之藏也。）。大骨枯藁，大肉陷下，胸中气满，喘息不便，内痛引肩项，期一月死。真藏见，乃予之期日（火精外出，阳气上燔，金受火灾，故内痛肩项，如是者，期后三十日内死，此心之藏也。）。
「大骨枯藁，大肉陷下，胸中气满，喘息不便，内痛引肩项，身热，脱肉，破䐃，真藏见，十月之内死（阴气微弱，阳气内燔，故身热也。䐃者，肉之标，脾主肉，故肉如脱尽，䐃如破败也。见斯证者，期后三百日内死。䐃，谓肘膝后肉，如块者，此脾之藏也。）。大骨枯藁，大肉陷下，肩髓内消，动作益衰，真藏来见，期一岁死。见其真藏，乃予之期日（肩髓内消，谓缺盆深也。衰于动作，谓交接渐微，以馀藏尚全，故期后三百六十五日内死，此肾之藏也。）（新校正云：「按全元起本及《甲乙经》『真藏未见』作『来见』，『来』当作『未』，字之误也。」）。大骨枯藁，大肉陷下，胸中气满，腹内痛，心中不便，肩项身热，破䐃脱肉，目匡陷，真藏见，目不见人，立死，其见人者，至其所不胜之时则死（木生其火，肝气通心，脉抵少腹，上布胁肋，循喉咙之后，上入颃颡，故腹痛，心中不便，肩项身热，破䐃脱肉也。肝主目，故目匡陷，及不见人，立死也。不胜之时，谓于庚辛之月，此肝之藏也。）。急虚身中，卒至五藏绝闭，脉道不通，气不往来，譬于堕溺，不可为期（言五藏相移传其不胜，则可待真藏脉见，乃与死日之期。卒急虚邪中于身内，则五藏绝闭，脉道不通，气不往来，譬于堕坠没溺，不可与为死日之期也。）。其脉绝不来，若人一息五六至，其形肉不脱，真藏虽不见，犹死也（是则急虚卒至之脉。）（新校正云：「按人一息脉五六至，何得为死，必息字误，『息』当作『呼』乃是。」）。
「真肝脉至，中外急如循刀刃，责责然，如按琴瑟弦，色青白不泽，毛折乃死。真心脉至，坚而搏，如循薏苡子，累累然，色赤黑不泽，毛折乃死。真肺脉至，大而虚，如以毛羽中人肤，色白赤不泽，毛折乃死。真肾脉至，搏而绝，如指弹石，辟辟然，色黑黄不泽，毛折乃死。真脾脉至，弱而乍数乍疏，色黄青不泽，毛折乃死。诸真藏脉见者，皆死不治也（新校正云：「按杨上善云：『无馀物和杂，故名真也。』五藏之气皆胃气和之，不得独用，如至刚不得独用，独用则折，和柔用之即固也。五藏之气和于胃气，即得长生，若真独见必死。欲知五藏，真见为死，和胃为生者，于寸口诊即可知见者，如弦是肝脉也，微弦为平和。微弦，谓二分胃气，一分肝气俱动，为微弦。三分并是弦而无胃气，为见真藏。馀四藏准此。」）。」
黄帝曰：「见真藏曰死，何也？」
歧伯曰：「五藏者，皆禀气于胃。胃者，五藏之本也（胃为水穀之海，故五藏禀焉。）。藏气者不能自致于手太阴，必因于胃气，乃至于手太阴也（平人之常，禀气于胃。胃气者，平人之常气，故藏气因胃乃能至于手太阴也。）（新校正云：「详『平人之常』至下『平人之常气』，本〈平人气象论〉文，王氏引注此经。按《甲乙经》云：『人常禀气于胃脉，以胃气为本。』与此小异，然《甲乙》之义为得。」）。故五藏各以其时，自为而至于手太阴也（自为其状至于手太阴也。）。故邪气胜者，精气衰也，故病甚者，胃气不能与之俱至于手太阴，故真藏之气独见，独见者，病胜藏也，故曰死（是所谓脉无胃气也。〈平人气象论〉曰：「人无胃气曰逆，逆者死。」）。」
帝曰：「善（新校正云：「详自黄帝问至此一段，全元起本在第四卷〈太阴阳明表里〉篇中，王冰移于此处，必言此者，欲明王氏之功于《素问》多矣。」）。」
黄帝曰：「凡治病，察其形气色泽，脉之盛衰，病之新故，乃治之，无后其时（欲必先时而取之。）。形气相得，谓之可治（气盛形盛，气虚形虚，是相得也。）。色泽以浮，谓之易已（气色浮润，血气相营，故易已。）。脉从四时，谓之可治（脉春弦、夏钩、秋浮、冬营，谓顺四时从顺也。）。脉弱以滑，是有胃气，命曰易治，取之以时（候可取之时而取之，则万举万全。当以四时血气所在而为疗尔。）（新校正云：「详『取之以时』，《甲乙经》作『治之趋之，无后其时』，与王氏之义两通。」）。形气相失，谓之难治（形盛气虚，气盛形虚，皆相失也。）。色夭不泽，谓之难已（夭，谓不明而恶。不泽，谓枯燥也。）。脉实以坚，谓之益甚（脉实以坚，是邪气盛，故益甚也。）。脉逆四时，为不可治（以气逆故疾，上四句是谓四难。）。必察四难而明告之（此四，粗之所易语，工之所难为。）。
「所谓逆四时者，春得肺脉，夏得肾脉，秋得心脉，冬得脾脉，其至皆悬绝沉濇者，命曰逆四时（春得肺脉，秋来见也。夏得肾脉，冬来见也。秋得心脉，夏来见也。冬得脾脉，春来见也。悬绝，谓如悬物之绝去也。）。未有藏形于春夏而脉沉濇（新校正云：「按〈平人气象论〉云：『而脉瘦。』义与此同。」）。秋冬而脉浮大，名曰逆四时也（末有，谓未有藏脉之形状也。）。病热脉静，泄而脉大，脱血而脉实，病在中，脉实坚，病在外，脉不实坚者，皆难治（皆难治者，以其与证不相应也。）（新校正云：「按〈平人气象论〉云：『病在中，脉虚，病在外，脉濇坚。』与此相反，此经误，彼论为得。自未有藏形春夏至此与〈平人气象论〉相重注，义备于彼。」）。」
黄帝曰：「余闻虚实以决死生，愿闻其情？」
歧伯曰：「五实死，五虚死（五实，谓五藏之实。五虚，谓五藏之虚。）。」
帝曰：「愿闻五实五虚？」
歧伯曰：「脉盛，皮热，腹胀，前后不通，闷瞀，此谓五实（实，谓邪气盛实。然脉盛，心也。皮热，肺也。腹胀，脾也。前后不通，肾也。闷瞀，肝也。）。脉细，皮寒，气少，泄利前后，饮食不入，此谓五虚（虚谓真气不足也。然脉细，心也。皮寒，肺也。气少，肝也。泄利前后，肾也。饮食不入，脾也。）。」
帝曰：「其时有生者何也？」
歧伯曰：「浆粥入胃泄注止，则虚者活。身汗得后利则实者活，此其候也（全注：「饮粥得入于胃，胃气和调其利渐止，胃气得实，虚者得活。言实者得汗外通后，得便利自然调平。」）。」

三部九候论篇第二十  ***************************
（新校正云：「按全元起本在第一卷，篇名〈决死生〉。」）
黄帝问曰：「余闻九针于夫子，众多博大不可胜数，余愿闻要道以属子孙，传之后世，著之骨髓，藏之肝肺，歃血而受，不敢妄泄（歃血，饮血也。），令合天道（新校正云：「按全元起本云：『令合天地。』」），必有终始，上应天光，星辰历纪，下副四时五行，贵贱更互，冬阴夏阳，以人应之，奈何？愿闻其方（天光，谓日月星也。历纪，谓日月行历于天二十八宿三百六十五度之分纪也。言以人形血气荣卫周流，合时候之迁移，应日月之行道，然斗极旋运，黄赤道差。冬时日，依黄道近南，故阴多。夏时日，依黄道近北，故阳盛也。夫四时五行之气，以王者为贵，相者为贱也。）！」
歧伯对曰：「妙乎哉问也！此天地之至数（道贯精微，故云妙问。至数，谓至极之数也。）。」
帝曰：「愿闻天地之至数，合于人形血气，通决死生，为之奈何？」
歧伯曰：「天地之至数，始于一，终于九焉（九，奇数也。故天地之数，斯为极矣。）。一者天，二者地，三者人，因而三之，三三者九，以应九野（《尔雅》曰：「邑外为郊，郊外为甸，甸外为牧，牧外为林，林外为垌，垌外为野。」言其远也。）（新校正云：「详王引《尔雅》为证，与今《尔雅》或不同，已具前〈六节藏象论〉注中。」）。故人有三部，部有三候，以决死生，以处百病，以调虚实而除邪疾（所谓三部者，言身之上中下部，非谓寸关尺也。三部之内，经隧由之，故察候存亡，悉因于是，针之补写邪疾可除也。）。」
帝曰：「何谓三部？」
歧伯曰：「有下部，有中部，有上部，部各有三候。三候者，有天，有地，有人也。必指而导之，乃以为真（言必当谘受于师也。〈征四失论〉曰：「受师不卒，妄作杂术，谬言为道，更名自功，妄用砭石，后遗身咎，此其诫也。」《礼》曰：「疑事无质。」质，成也。）。
「上部天，两额之动脉（在额两傍，动应于手，足少阳脉气所行也。）。上部地，两颊之动脉（在鼻孔下两傍，近于巨髎之分，动应于手，足阳明脉气之所行。）。上部人，耳前之动脉（在耳前陷者中，动应于手，手少阳脉气之所行也。）。中部天，手太阴也（谓肺脉也，在掌后寸口中，是谓经渠，动应于手。）。中部地，手阳明也（谓大肠脉也。在手大指次指歧骨閒，合谷之分，动应于手也。）。中部人，手少阴也（谓心脉也。在掌后锐骨之端，神门之分，动应于手也。《灵枢经》〈持针纵舍论〉：「问曰：『少阴无输，心不病乎！』对曰：『其外经病，而藏不病，故独取其经于掌后锐骨之端。』正谓此也。」）。下部天，足厥阴也（谓肝脉也。在毛际外，羊矢下一寸半陷中，五里之分，卧而取之，动应于手也。女子取太冲，在足大指本节后，二寸陷中是。）。下部地，足少阴也（谓肾脉也。在足内踝后，跟骨上陷中，太溪之分，动应手。）。下部人，足太阴也（谓脾脉也。在鱼腹，上趋筋閒，直五里，下箕门之分，宽巩足单衣，沉取乃得之，而动应于手也。候胃气者，当取足跗之上冲阳之分穴中，脉动乃应手也。）（新校正云：「详自『上部天』至此一段，旧在当篇之末，义不相接，此正论三部九候宜处于斯，今依皇甫谧《甲乙经》编次例，自篇末移置此也。」）。故下部之天，以候肝（足厥阴脉行其中也。）。地以候肾（足少阴脉行其中也。）。人以候脾胃之气（足太阴脉行其中也。脾藏与胃以膜相连，故以候脾兼候胃也。）。」
帝曰：「中部之候奈何？」
歧伯曰：「亦有天，亦有地，亦有人。天以候肺（手太阴脉当其处也。），地以候胸中之气（手阳明脉当其处也。经云：「肠胃同候。」故以候胸中也。），人以候心（手少阴脉当其处也。）。」
帝曰：「上部以何候之？」
歧伯曰：「亦有天，亦有地，亦有人。天以候头角之气（位在头角之分，故以候头角之气也。），人以候耳目之气（位近口齿，故以候之。），地以候口齿之气（以位当耳前，脉抵于目外眦，故以候之。）。三部者各有天，各有地，各有人。三而成天（新校正云：「详三而成天，至合为九藏，与〈六节藏象论〉文重，注义具彼篇。」），三而成地，三而成人。三而三之，合则为九，九分为九野，九野为九藏（以是故应天地之至数。）。故神藏五，形藏四，合为九藏（所谓神藏者，肝藏魂，心藏神，脾藏意，肺藏魄，肾藏志也。以其皆神气居之，故云神藏五也。所谓形藏者，皆如器，外张虚而不屈，含藏于物，故云形藏也。所谓形藏四者，一头角，二耳目，三口齿，四胸中也。）（新校正云：「详注说神藏〈宣明五气篇〉文，又与〈生气通天论〉注、〈六节藏象论〉注重。」）。五藏已败，其色必夭，夭必死矣（夭，谓死色，异常之候也。色者神之旗，藏者神之舍，故神去则藏败，藏败则色见异常之候，死也。）。」
帝曰：「以候奈何？」
歧伯曰：「必先度其形之肥瘦，以调其气之虚实，实则写之，虚则补之（度，谓量也。实写虚补，此所谓顺天之道也。老子曰：「天之道，损有馀补不足也。」）。必先去其血，脉而后调之，无问其病，以平为期（血脉满坚，谓邪留止，故先刺去血而后乃调之，不当询问病者盈虚，要以脉气平调为之期准尔。）。」
帝曰：「决死生奈何（度形肥瘦，调气盈虚，不问病人，以平为准，死生之证以决之也。）？」
歧伯曰：「形盛脉细少气不足以息者，危（形气相反，故生气至危。〈玉机真藏论〉曰：「形气相得，谓之可治。」今脉气不足，形盛有馀，证不相扶，故当危也。危者，言其近死，犹有生者也。刺志论曰：「气实形实，气虚形虚，此其常也，反此者病。」今脉细少气，是为气弱体壮，盛是为形盛，形盛气弱故生气倾危。）（新校正云：「按全元起注本及《甲乙经》《脉经》，『危』作『死』。」）。形瘦脉大胸中多气者，死（是则形气不足，脉气有馀也，故死。形瘦脉大，胸中气多，形藏已伤，故云死也，凡如是类，皆形气不相得也。）。形气相得者，生，参伍不调者，病（参，谓参校。伍，谓类伍。参校类伍而有不调，谓不率其常则病也。）。
「三部九候皆相失者，死（失，谓气候不相类也。相失之候，诊凡有七，七诊之状如下文云。）。上下左右之脉，相应如参舂者，病甚。上下左右，相失不可数者，死（三部九候，上下左右，凡十八诊也。如参舂者，谓大数而鼓如参舂杵之上下也。〈脉要精微论〉曰：「大则病进。」故病甚也。不可数者，谓一息十至已上也。《脉法》曰：「人一呼而脉再至，一吸脉亦再至曰平，三至曰离经，四至曰脱精，五至曰死，六至曰命尽。」今相失而不可数者，是过十至之外也，至五尚死，况至十者乎。）。中部之候虽独调，与众藏相失者，死。中部之候相减者，死（中部左右，凡六诊也。上部下部已不相应，中部独调，固非其久减于上下，是亦气衰，故皆死也。减，谓偏少也。臣亿等详旧无「中部之候相减者，死」八字，按全元起注本及《甲乙经》添之，且注有解减之说而经阙其文，此脱在王注之后也。）。目内陷者，死（言太阳也。太阳之脉起于目内眦，目内陷者，太阳绝也，故死。所以言太阳者，太阳主诸阳之气，故独言之。）。」
帝曰：「何以知病之所在？」
歧伯曰：「察九候，独小者病，独大者病，独疾者病，独迟者病，独热者病，独寒者病，独陷下者病（相失之候，诊凡有七者，此之谓也。然脉见七诊，谓参伍不调，随其独异，以言其病尔。）。以左手足上去踝五寸按之，庶右手足当踝而弹之（手足皆取之。然手踝之上，手太阴脉，足踝之上，足太阴脉。足太阴脉主肉，应于下部，手太阴脉主气，应于中部，是以下文云：「脱肉身不去者，死。中部乍疏乍数者，死。」臣亿等按：《甲乙经》及全元起注本并云：「以左手足上去踝五寸而按之，右手当踝而弹之。」全元起注云：「内踝之上，阴交之出，通于膀胱，系于肾，肾为命门，是以取之以明吉凶。」今文少一「而」字多一「庶」字及「足」字，王注以手足皆取为解，殊为穿凿，当从全元起注旧本及《甲乙经》为正。）。其应过五寸以上，蠕蠕然者，不病（气和故也。）。其应疾，中手浑浑然者，病。中手徐徐然者，病（浑浑，乱也。徐徐，缓也。）。其应上不能至五寸，弹之不应者，死（气绝，故不应也。）。是以脱肉身不去者，死（穀气外衰，则肉如脱尽，天真内竭，故身不能行，真穀并衰故死之至矣。去，犹行去也。）。中部乍疏乍数者，死（乍疏乍数，气之丧乱也，故死。）。其脉代而钩者，病在络脉（钩为夏脉，又夏气在络，故病在络脉也。络脉受邪，则经脉滞否，故代止也。）。
「九候之相应也，上下若一，不得相失（上下若一，言迟速小大等也。）。一候后则病，二候后则病甚，三候后则病危，所谓后者，应不俱也（俱，犹同也，一也。）。察其府藏，以知死生之期（夫病入府则愈，入藏则死，故死生期，准察以知之矣。）。必先知经脉，然后知病脉（经脉，四时五藏之脉。）。真藏脉见者，胜死（所谓真藏脉者，真肝脉至，中外急如循刀刃，责责然，如按琴瑟弦。真心脉至，坚而搏，如循意苡子，累累然。真脾脉至，弱而乍数乍疏。真肺脉至，大而虚，如毛羽中人肤。真肾脉至，搏而绝，如指弹石，辟辟然。凡此五者，皆谓得真藏脉而无胃气也。〈平人气象论〉曰：「胃者，平人之常气也，人无胃气曰逆，逆者死。」此之谓也。胜死者，谓胜剋于己之时则死也。〈平人气象论〉曰：「肝见庚辛死，心见壬癸死，脾见甲乙死，肺见丙丁死，肾见戊已死。」是谓胜死也。）。足太阳气绝者，其足不可屈伸，死必戴眼（足太阳脉起于目内眦，上额，交巅，上从巅入络脑，还出别下项，循肩髆，内侠脊，抵腰中，其支者复从肩髆别下，贯臀，过髀枢，下合膕中，贯腨，循踵，至足外侧。太阳气绝死如是矣。）（新校正云：「按〈诊要经终论〉载三阳三阴脉终之证，此独犯足太阳气绝一证，馀应阙文也。又注『贯臀』，《甲乙经》作『贯胂』，王氏注〈厥论〉、〈刺疟论〉各作『贯胂』，又注〈刺腰论〉作『贯臀』。详《甲乙经》注，『臀』当作『胂』。」）。」
帝曰：「冬阴夏阳奈何（言死时也。）？」
歧伯曰：「九候之脉，皆沉细悬绝者，为阴，主冬，故以夜半死。盛躁喘数者，为阳，主夏，故以日中死（位无常居，物极则反也，乾坤之义，阴极则龙战于野，阳极则亢龙有悔，是以阴阳极脉，死于夜半日中也。）。是故寒热病者，以平旦死（亦物极则变也。平晓木王，木气为风，故木王之时，寒热病死。〈生气通天论〉曰：『因于露风乃生寒热。』由此则寒热之病，风薄所为也。）。热中及热病者，以日中死（阳之极也。）。病风者，以日夕死（卯酉冲也。）。病水者，以夜半死（水王故也。）。其脉乍疏乍数，乍迟乍疾者，日乘四季死（辰戌丑未，土寄王之，脾气内绝，故日乘四季而死也。）。
「形肉已脱，九候虽调，犹死（亦谓形气不相得也。证前脱肉身不去者，九候虽平调，亦死也。）。七诊虽见，九候皆从者，不死（但九候顺四时之令，虽七诊互见亦生矣。从，谓顺从也。）。所言不死者，风气之病及经月之病，似七诊之病而非也，故言不死（风病之脉诊，大而数，月经之病，脉小以微，虽候与七诊之状略同，而死生之证乃异，故不死也。）。若有七诊之病，其脉候亦败者，死矣（言虽七诊见，九候从者，不死。若病同七诊之状，而脉应败乱，纵九候皆顺犹不得生也。）。必发哕噫（胃精内竭，神不守心，故死之时发斯哕噫。〈宣明五气篇〉曰：「心为噫，胃为哕也。」）。必审问其所始病，与今之所方病（方，正也，言必当原其始而要终也。）。而后各切循其脉，视其经络浮沉，以上下逆从循之，其脉疾者，不病（气强盛故。）。其脉迟者，病（气不足故。）。脉不往来者，死（精神去也。）。皮肤著者，死（骨乾枯也。）。」
帝曰：「其可治者奈何？」
歧伯曰：「经病者，治其经（求有过者。）。孙络病者，治其孙络血（有血留止，刺而去之。）（新校正云：「按《甲乙经》云：『络病者，治其络血。』无二『孙』字。」）。血病，身有痛者，治其经络（《灵枢经》曰：「经脉为里，支而横者为络，络之别者为孙络。」由是孙络则经之别支而横也。）（新校正云：「按《甲乙经》无『血病』二字。」）。其病者在奇邪，奇邪之脉则缪刺之（奇，谓奇缪不偶之气，而与经脉缪处也，由是故缪刺之。缪刺者，刺络脉，左取右，右取左也。）。留瘦不移，节而刺之（病气淹留，形容减瘦，证不移易，则消息节级，养而刺之。此又重明前经无问其病，以平为期者也。）。上实下虚，切而从之，索其结络脉，刺出其血，以见通之（结，谓血结于络中也。血去则经隧通矣。前经云：「先去血脉而后调之。」明其结络乃先去也。）（新校正云：「详经文『以见通之』，《甲乙经》作『以通其气』。」）。瞳子高者，太阳不足。戴眼者，太阳已绝。此决死生之要，不可不察也（此复明前太阳气欲绝及已绝之候也。）。手指及手外踝上五指留针（错简文也。）。」


卷第七  ——————————————————————————————————————————————————————————————————————————————————————————

经脉别论篇第二十一  ***************************
（新校正云：「按全元起本在第四卷中。」）
黄帝问曰：「人之居处、动静、勇怯，脉亦为之变乎？」
歧伯对曰：「凡人之惊恐、恚劳、动静皆为变也（变，谓变易常候。）。是以夜行，则喘出于肾（肾王于夜，气合幽冥，故夜行则喘息，内从肾出也。），淫气病肺（夜行，肾劳，因而喘息，气淫不次则病肺也。）。有所堕恐，喘出于肝（恐生于肝，堕损筋血，因而奔喘，故出于肝也。），淫气害脾（肝木妄淫，害脾土也。）。有所惊恐，喘出于肺（惊则心无所倚，神无所归，气乱胸中，故喘出于肺也。），淫气伤心（惊则神越，故气淫反伤心矣。）。度水跌仆，喘出于肾与骨（湿气通肾，骨肾主之，故度水跌仆，喘出肾骨矣。跌，谓足跌。仆，谓身倒也。）。当是之时，勇者气行则已。怯者则著而为病也（气有强弱，神有壮懦，故殊状也。）。故曰：「诊病之道，观人勇怯，骨肉皮肤，能知其情，以为诊法也（通达性怀，得其情状，乃为深识，诊契物宜也。）。」
故饮食饱甚，汗出于胃（饱甚胃满，故汗出于胃也。）。惊而夺精，汗出于心（惊夺心精，神气浮越，阳内薄之，故汗出于心也。）。持重远行，汗出于肾（骨劳气越，肾复过疲，故持重远行，汗出于肾也。）。疾走恐惧，汗出于肝（暴役于筋，肝气罢极，故疾走恐惧，汗出于肝也。）。摇体劳苦，汗出于脾（摇体劳苦，谓动作施力，非疾走远行也。然动作用力，则穀精四布，脾化水穀，故汗出于脾也。）。故春秋冬夏，四时阴阳，生病起于过用，此为常也（不适其性而强云为过，即病生，此其常理，五脏受气盖有常分，用而过耗是以病生。）。
食气入胃，散精于肝，淫气于筋（肝养筋故，胃散穀精之气，入于肝则浸淫滋养于筋络矣。）。食气入胃，浊气归心，淫精于脉（浊气，穀气也。心居胃上，故穀气归心，淫溢精微入于脉也何者？心主脉故。）。脉气流经，经气归于肺，肺朝百脉，输精于皮毛（言脉气流运乃为大经，经气归宗，上朝于肺，肺为华盖位复居高，治节由之，故受百脉之朝会也。〈平人气象论〉曰：「藏真高于肺，以行荣卫阴阳。」由此故肺朝百脉，然乃布化精气，输于皮毛矣。）。毛脉合精，行气于府（府，谓气之所聚处也，是谓气海，在两乳间，名曰膻中也。）。府精神明，留于四脏，气归于权衡（膻中之布气者，分为三隧，其下者，走于气街，上者，走于息道，宗气留于海，积于胸中，命曰气海也。如是分化，乃四藏安定，三焦平均，中外上下各得其所也。）。权衡以平，气口成寸，以决死生（三世脉法，皆以三寸为寸关尺之分，故中外高下气绪均平，则气口之脉而成寸也。夫气口者，脉之大要会也，百脉尽朝，故以其分决死生也。）。
饮入于胃，游溢精气，上输于脾（水饮流下，至于中焦，水化精微上为云雾，云雾散变乃注于脾。《灵枢经》曰：「上焦如雾，中焦如沤。」此之谓也。）。脾气散精，上归于肺，通调水道，下输膀胱（水土合化，上滋肺金，金气通肾，故调水道，转注下焦，膀胱禀化乃为溲矣。《灵枢经》曰：「下焦如渎。」此之谓也。）。水精四布，五经并行，合于四时五脏阴阳，揆度以为常也（从是水精布，经气行，筋骨成，血气顺，配合四时寒暑，证符五藏阴阳，揆度盈虚用为常道。度，量也，以用也。）（新校正云：「按一本云：『阴阳动静』。」）。
太阳藏独至，厥、喘、虚、气逆，是阴不足，阳有馀也（阴，谓肾。阳，谓膀胱也。）。表里当俱写，取之下俞（阳独至，谓阳气盛至也，阳独至，为阳有馀。阴不足则阳邪入，故表里俱写，取足六俞也。下俞，足俞也。）（新校正云：「详『六』当为『穴』字之误也，按府有六俞，藏止五俞，今藏府俱写，不当言六俞，六俞则不能兼藏，言穴俞则藏府兼举。」）。阳明藏独至，是阳气重并也。当写阳补阴，取之下俞（阳气重并，故写阳补阴。）。少阳藏独至，是厥气也。蹻前卒大，取之下俞（蹻，谓阳蹻脉，在足外踝下。足少阳脉行抵绝骨之端，下出外踝之前，循足跗，然蹻前卒大，则少阳之气盛也，故取足俞少阳也。）。
少阳独至者，一阳之过也（一阳，少阳也。过，谓太过也。以其太过，故蹻前卒大焉。）。太阴藏搏者，用心省真（见太阴之脉伏鼓，则当用心省察之，若是真藏之脉，不当治也。），五脉气少，胃气不平，三阴也（三阴，太阴脾之脉也。五藏脉少，胃气不调，是亦太阴之过也。），宜治其下俞，补阳写阴（以阴气太过故。）。一阳独啸，少阳厥也（啸，谓耳中鸣如啸声也。胆及三焦脉皆入耳，故气逆上则耳中鸣。）（新校正云：「详此上明三阳，此言三阴，今此再言少阳而不及少阴者，疑此一阳乃二阴之误也。又按全元起本此为少阴厥，显知此即二阴也。」），阳并于上，四脉争张，气归于肾（心脾肝肺四脉争张，阳并于上者，是肾气不足，故气归于肾也。），宜治其经络，写阳补阴（阴气足，则阳气不复并于上矣。）。一阴至，厥阴之治也，真虚㾓心，厥气留薄，发为白汗，调食和药，治在下俞（一或作二，误也，厥阴一阴也。上言二阴至，则当少阴治，下言厥阴，治则当一阴至也。然三坟之经，俗久沦坠，人少披习，字多传写误。）。」
帝曰：「太阳藏何象？」
歧伯曰：「象三阳而浮也。」
帝曰：「少阳藏何象？」
歧伯曰：「象一阳也。一阳藏者，滑而不实也。」
帝曰：「阳明藏何象？」
歧伯曰：「象大浮也（新校正云：「按《太素》及全元起本云：『象心之太浮也』。」）。太阴藏搏，言伏鼓也。二阴搏至，肾沉不浮也（明前独至之脉状也。）（新校正云：「详前脱二阴，此无一阴，阙文可知。」）。」

藏气法时论篇第二十二  ***************************
（新校正云：「按全元起本在第一卷，又于第六卷〈脉要篇〉末重出。」）
黄帝问曰：「合人形以法四时五行而治，何如而从？何如而逆？得失之意，愿闻其事。」
歧伯对曰：「五行者，金木水火土也，更贵更贱，以知死生，以决成败而定五藏之气，间甚之时，死生之期也。」
帝曰：「愿卒闻之。」
歧伯曰：「肝主春（以应木也。）。足厥阴少阳主治（厥阴肝脉，少阳胆脉，肝与胆合，故治同。）。其日甲乙（甲乙为木，东方干也。）。肝苦急，急食甘以缓之（甘性和缓。）（新校正云：「按全元起云：『肝苦急，是其气有馀。』」）。
心主夏（以应火也。），手少阴太阳主治（少阴心脉，太阳小肠脉，心与小肠合，故治同。），其日丙丁（丙丁为火，南方干也。）。心苦缓，急食酸以收之（酸性收敛。）（新校正云：「按全元起本云：『心苦缓，是心气虚。』」）。脾主长夏（长夏，谓六月也，夏为土母，土长于中，以长而治，故云长夏。）（新校正云：「按全元起云：『脾王四季，六月是火王之处，盖以脾主中央，六月是十二月之中，一年之半，故脾主六月也。』」），足太阴阳明主治（太阴脾脉，阳明胃脉，脾与胃合故治同。），其日戊己（戊己为土，中央干也。）。脾苦湿，急食苦以燥之（苦性乾燥。）。
肺主秋（以应金也。），手太阴阳明主治（太阴肺脉，阳明大肠脉，肺与大肠合，故治同。），其日庚辛（庚辛为金，西方干也。）。肺苦气上逆，急食苦以泄之（苦性宣泄，故肺用之。）（新校正云：「按全元起云：『肺气上逆，是其气有馀。』」）。肾主冬（以应水也。），足少阴太阳主治（少阴肾脉，太阳膀胱脉，肾与膀胱合故治同。），其日壬癸（壬癸为水，北方干也。）。肾苦燥，急食辛以润之，开腠理，致津液，通气也（辛性津润也，然腠理开，津液达，则肺气下流，肾与肺通，故云通气也。）。
病在肝，愈于夏（子制其剋也，馀愈同。），夏不愈，甚于秋（子休剋复王也，馀甚同。），秋不死，持于冬（子休而剋养，故气执持于父母之乡也。馀持同。），起于春（自得其位，故复起，馀起同。）。禁当风（以风气通于肝，故禁而勿犯。）。肝病者，愈在丙丁（丙丁应夏。），丙丁不愈，加于庚辛（庚辛应秋。），庚辛不死，持于壬癸（壬癸应冬。），起于甲乙（应春木也。）。肝病者，平旦慧，下晡甚，夜半静（木王之时，故爽慧也。金王之时，故加甚也。水王之时，故静退也。馀慧甚同，其静小异。）。肝欲散，急食辛以散之（以藏气常散，故以辛发散也。〈阴阳应象大论〉曰：「辛甘发散为阳也。」〈平人气象论〉曰：「藏真散于肝。」言其常发散也。）。用辛补之，酸写之（辛味散故补，酸味收故写。）（新校正云：「按全元起本云：『用酸补之，辛写之。』自为一义。」）。
病在心，愈在长夏，长夏不愈，甚于冬，冬不死，持于春，起于夏（如肝例也。）。禁温食，热衣（热则心躁，故禁止之。）。心病者，愈在戊己（戊己应长夏也。），戊己不愈，加于壬癸（壬癸应冬。），壬癸不死，持于甲乙（甲乙应春。），起于丙丁（应夏火也。）。心病者，日中慧，夜半甚，平旦静（亦休王之义也。）。心欲耎，急食咸以耎之（以藏气好耎，故以咸柔耎也。〈平人气象论〉曰：「藏真通于心。」言其常欲柔耎也。）。用咸补之，甘写之（咸补取其柔耎，甘写取其舒缓。）。
病在脾，愈在秋，秋不愈，甚于春，春不死，持于夏，起于长夏，禁温食，饱食，湿地，濡衣（温湿及饱并伤脾气，故禁止之。）。脾病者，愈在庚辛（应秋气也。），庚辛不愈，加于甲乙（应春气也。），甲乙不死，持于丙丁（应夏气也。），起于戊己（应长夏也。）。脾病者，日昳慧，日出甚（新校正云：「按《甲乙经》，『日出』作『平旦』，虽日出与平旦时等，按前文言木王之时，皆云平旦而不云日出，盖日出于冬夏之期，有早晚，不若平旦之为得也。」），下晡静（土王则爽慧，木尅则增甚，金扶则静退，亦休王之义也。一本或云日中持者，谬也。爰五藏之病，皆以胜相加，至其所生而愈，至其所不胜而甚，至于所生而持，自得其位而起，由是故皆有閒甚之时，死生之期也。）。脾欲缓，急食甘以缓之（甘性和缓，顺其缓也。）。用苦写之，甘补之（苦写取其坚燥，甘补取其安缓。）。
病在肺，愈在冬，冬不愈，甚于夏，夏不死，持于长夏，起于秋（例如肝也。）。禁寒饮食，寒衣（肺恶寒气，故衣食禁之。《灵枢经》曰：「形寒饮冷则伤肺。」饮尚伤肺，其食甚焉，肺不独恶寒亦畏热也。）。肺病者，愈在壬癸（应冬水也。），壬癸不愈，加于丙丁（应夏火也。），丙丁不死，持于戊已（长夏土也。），起于庚辛（应秋金也。）。肺病者，下晡慧，日中甚，夜半静（金王则慧，水王则静，火王则甚。）。肺欲收，急食酸以收之（以酸性收歛，故也。）。用酸补之，辛写之（酸收歛，故补，辛发散，故写。）。
病在肾，愈在春，春不愈，甚于长夏，长夏不死，持于秋，起于冬（例如肝也。）。禁犯焠㶼热食，温炙衣（肾性恶燥，故此禁之。）（新校正云：「按别本『焠』作『淬』。」）。肾病者，愈在甲乙（应春木也。），甲乙不愈，甚于戊已（长夏土也。），戊已不死，持于庚辛（应秋金也。），起于壬癸（应冬水也。）。肾病者，夜半慧，四季甚，下晡静（水王则慧，土王则甚，金王则静。）。肾欲坚，急食苦以坚之（以苦性坚燥也。），用苦补之，咸写之（苦补取其坚也，咸写取其耎也。耎，湿土制也，故用写之。）。
夫邪气之客于身也，以胜相加（邪者，不正之目，风寒暑湿飢饱劳逸皆是邪也，非唯鬼毒疫疠也。）。至其所生而愈（谓至己所生也。）。至其所不胜而甚（谓至剋己之气也。）。至于所生而持（谓至生己之气也。）。自得其位而起（居所王处，谓自得其位也。）。必先定五藏之脉，乃可言间甚之时，死生之期也（五藏之脉者，谓肝弦、心钩、肺浮、肾营、脾代，知是则可言死生间甚矣。〈三部九候论〉曰：「必先知经脉，然后知病脉。」此之谓也。）。
肝病者，两胁下痛，引少腹，令人善怒（肝厥阴脉，自足而上，环阴器，抵少腹，又上贯肝鬲，布胁肋，故两胁下痛，引少腹也，其气实则善怒。《灵枢经》曰：「肝气实则怒。」）。虚则目䀮䀮无所见，耳无所闻，善恐，如人将捕之（肝厥阴脉，自胁肋，循喉咙，入颃颡，连目系。胆少阳脉，其支者，从耳后，入耳中，出走耳前，至目锐眦后，故病如是也。恐，谓恐惧，魂不安也。）。取其经，厥阴与少阳（经，谓经脉也，非其络病，故取其经也。取厥阴以治肝气，取少阳以调气逆也。）。气逆则头痛，耳聋不聦，颊肿（肝厥阴脉，自目系，上出额，与督脉会于巅，故头痛。胆少阳脉，支别者，从耳中出走耳前，又支别者，加颊车，又厥阴之脉，支别者，从目系，下颊里，故耳聋不聦，颊肿也。是以上文兼取少阳也。）。取血者（脉中血满，独异于常，乃气逆之诊，随其左右，有则刺之。）。
心病者，胸中痛，胁支满，胁下痛，膺背肩甲间痛，两臂内痛（少阴脉，支别者，循胸，出胁，入手。心主厥阴之脉，起于胸中。其支别者，亦循胸出胁，下掖三寸，上抵掖下，下循臑内，行太阴少阴之间，入肘中，下循臂，行两筋之间。又心少阴之脉，直行者，复从心系，却上肺，上出掖下，下循臑内后廉，行太阴心主之后，下肘内，循臂内后廉，抵掌后锐骨之端，又小肠太阳之脉，自臂臑，上绕肩甲，交肩上，故病如是。）。虚则胸腹大，胁下与腰相引而痛（手心主厥阴之脉，从胸中出，属心包，下鬲，历络三焦。其支别者，循胸，出胁。心少阴之脉自心系，下鬲，络小肠，故病如是也。）。取其经，少阴太阳舌下血者（少阴之脉从心系上侠咽喉，故取舌本下及经脉血也。）。其变病，刺郄中血者（其或呕变，则刺少阴之郄血满者也。手少阴之郄在掌后脉中，去腕半寸，当小指之后。）。
脾病者，身重，善肌肉痿，足不收，行善瘈，脚下痛（脾象土而主肉，故身重肉痿也。痿，谓萎无力也。脾太阴之脉，起于足大指之端，循指内侧，上内踝前廉，上腨内。肾少阴之脉，起于足小指之下，斜趣足心，上腨内，出膕内廉，故病则足不收，行善瘈，脚下痛也，故下取少阴。）（新校正云：「按《甲乙经》作『善飢，肌肉痿。』《千金方》云：『善飢、足痿不收。』〈气交变大论〉云：『肌肉萎，足痿不收，行善瘈。』」）。虚则腹满、肠鸣、飧泄、食不化（脾太阴脉，从股内前廉入腹，属脾络胃，故病如是。《灵枢经》曰：「中气不足则腹为之善满，肠为之善鸣。」）。取其经，太阴阳明少阴血者（少阴，肾脉也，以前病行善瘈，脚下痛，故取之而出血，血满者出之。）。
肺病者，喘欬，逆气，肩背痛（新校正云：「按《千金方》作『肩息背痛』。」），汗出，尻阴股膝（新校正云：「按《甲乙经》《脉经》作『膝挛』。」）髀腨胻足皆痛（肺藏气而主喘息，在变动为欬，故病则喘欬逆气也。背为胸中之府，肩接近之，故肩背痛也。肺养皮毛，邪盛则心液外泄，故汗出也。肾少阴之脉，从足下上循腨内，出膕内廉，上股内后廉，贯脊，属肾，络膀胱。今肺病则肾脉受邪，故尻阴股膝脾腨胻足皆痛，故下取少阴也。）。虚则少气不能报息，耳聋，嗌乾（气虚少，故不足以报入息也。肺太阴之络，会于耳中，故聋也。肾少阴之脉，从肾上贯肝鬲，入肺中，循喉咙，侠舌本，今肺虚则肾气不足以上润于嗌，故嗌乾也。是以下文兼取少阴也。）。取其经，太阴足太阳之外厥阴内血者（足太阳之外，厥阴内者，正谓腨内侧，内踝后之直上，则少阴脉也。视左右足脉，少阴部分有血满异于常者即而取之。）。
肾病者，腹大胫肿（新校正云：「按《甲乙经》云：『胫肿痛。』」）。喘欬身重，寝汗出，憎风（肾少阴脉起于足，而上循腨，复从横骨中侠齐，循腹里上行而入肺，故腹大胫肿而喘欬也。肾病则骨不能用，故身重也。肾邪攻肺，心气内微，心液为汗，故寝汗出也。胫既肿矣，汗复津泄，阴凝玄府，阳烁上焦，内热外寒，故憎风也。憎风，谓深恶之也。）。虚则胸中痛，大腹小腹痛，清厥，意不乐（肾少阴脉，从肺出络心，注胸中。然肾气既虚，心无所制，心气熏肺，故痛聚胸中也。足太阳脉从项下行而至足，肾虚则太阳之气不能盛行于足，故足冷而气逆也。清，谓气清冷。厥，谓气逆也。以清冷气逆，故大腹小腹痛，志不足则神躁扰，故不乐也。）（新校正云：「按《甲乙经》『大腹小腹』作『大肠小肠』。」）。取其经，少阴太阳血者（凡刺之道，虚则补之，实则写之，不盛不虚以经取之，是谓得道。经络有血，刺而去之，是谓守法。犹当揣形定气，先去血脉而后乃平有馀不足焉。〈三部九候论〉曰：「必先度其形之肥瘦，以调其气之虚实，实则写之，虚则补之，必先去其血脉而后调之。」此之谓也。）。
肝色青，宜食甘，粳米、牛肉、枣、葵皆甘（肝性喜急，故食甘物而取其宽缓也。）（新校正云：「详肝色青至篇未，全元起本在第六卷王氏移于此。」）。心色赤，宜食酸，小豆（新校正云：「按《甲乙经》《太素》，『小豆』作『麻』。」）、犬肉、李、韭皆酸（心性喜缓，故食酸物而取其收歛也。）。肺色白，宜食苦，麦、羊肉、杏、薤皆苦（肺喜气逆，故食苦物而取其宣泄也。）。脾色黄，宜食咸，大豆、豕肉、栗、藿皆咸（究斯宜食，乃调利关机之义也。肾为胃关，脾与胃合故假咸柔耎以利其关，关利而胃气乃行，胃行而脾气方化，故应脾，宜味与众不同也。）（新校正云：「按上文曰：『肝苦急，急食甘以缓之。心苦缓，急食酸以收之。脾苦湿，急食苦以燥之。肺苦气上逆，急食苦以泄之。肾苦燥，急食辛以润之，此肝心肺肾食宜皆与前文合，独脾食咸，宜不用苦，故王氏特注其义。』」）。肾色黑，宜食辛，黄黍、鸡肉、桃、葱皆辛（肾性喜燥，故食辛物而取其津润也。）。辛散，酸收、甘缓、苦坚、咸耎（皆自然之气也，然辛味、苦味匪唯坚散而已，辛亦能润，能散，苦亦能燥，能泄，故上文曰：「脾苦湿，急食苦以燥之，肺苦气上逆，急食苦以泄之。」则其谓苦之燥泄也。又曰：「肾苦燥，急食辛以润之。」则其谓辛之濡润也。）。
毒药攻邪（药，谓金玉、土石、草木、菜果、虫鱼、鸟兽之类，皆可以祛邪养正者也。然辟邪安正，惟毒乃能以其能然，故通谓之毒药也。）（新校正云：「按本草云：『下药为佐使，主治病以应地，多毒不可久服，欲除寒热邪气，破积聚愈疾者，本下经。』故云毒药攻邪。」）。五穀为养（谓粳米、小豆、麦、大豆、黄黍也。）。五果为助（谓桃、李、杏、栗、枣也。）。五畜为益（谓牛、羊、豕、犬、鸡也。）。五菜为充（谓葵、藿、薤、葱、韭也。）（新校正云：「按〈五常政大论〉曰：『大毒治病，十去其六，常毒治病，十去其七，小毒治病，十去其八，无毒治病，十去其九，穀肉果菜食养尽之，无使过之伤其正也。』」）。气味合而服之，以补精益气（气为阳化，味曰阴施，气味合和则补益精气矣。〈阴阳应象大论〉曰：「阳为气，阴为味，味归形，形归气，气归精，精归化，精食气，形食味。」又曰：「形不足者，温之以气，精不足者，补之以味。」由是则补精益气，其义可知。）（新校正云：「按孙思邈云：『精以食气，气养精以荣色，形以食味，味养形以生力。精顺五气以为灵也，若食气相恶则伤精也。形受味以成也，若食味不调则损形也。是以圣人先用食禁以存性，后制药以防命，气味温补以存精形，此之谓气味合而服之，以补精益气也。』」）。此五者，有辛、酸、甘、苦、咸，各有所利，或散，或收，或缓，或急，或坚，或耎，四时五藏病，随五味所宜也（用五味而调五藏，配肝以甘，心以酸，脾以咸，肺以苦，肾以辛者，各随其宜，欲缓、欲收、欲耎、欲泄、欲散、欲坚而为用，非以相生相养而为义也。）。」

宣明五气篇第二十三  ***************************
（新校正云：「按全元起本在第一卷。」）
五味所入，酸入肝（肝合木而味酸也。）。辛入肺（肺合金而味辛也。）。苦入心（心合火而味苦也。）。咸入肾（肾合水而味咸也。）。甘入脾（脾合土而味甘也，）（新校正云：「按《太素》又云：『淡入胃。』」）。是谓五入（新校正云：「按至真要大论云：『夫五味入胃，各归所喜，故酸先入肝，苦先入心，甘先入脾，辛先入肺，咸先入肾。』」）。
五气所病，心为噫（象火炎上，烟随焰出，心不受秽，故噫出之。）。肺为欬（象金坚劲，扣之有声，邪击于肺，故为欬也。）。肝为语（象木枝条而形支别，语宣委曲，故出于肝。）。脾为吞（象土包容，物归于内，翕如皆受，故为吞也。）。肾为欠，为嚏（象水下流，上生云雾，气郁于胃，故欠生焉。太阳之气和利，而满于心，出于鼻，则生嚏也。）。胃为气逆，为哕，为恐（以为水穀之海，肾与为关，关闭不利，则气逆而上行也。以包容水穀，性喜受寒，寒穀相薄，故为哕也。寒盛则哕起，热盛则恐生，何者？胃热则肾气微弱，故为恐也。下文曰：「精气并于肾则恐也。」）。大肠小肠为泄，下焦溢为水（大肠为传道之府，小肠为受盛之府，受盛之气既虚，传道之司不禁，故为泄利也。下焦为分注之所，气窒不写则溢而为水。）。膀胱不利为癃，不约为遗溺（膀胱为津液之府，水注由之，然足三焦脉实，约下焦而不通，则不得小便。足三焦脉虚，不约下焦，则遗溺也。《灵枢经》曰：「足三焦者，太阳之别也，并太阳之正，入络膀胱，约下焦。实则闭癃，虚则遗溺。」）。胆为怒（中正决断，无私无偏，其性刚决，故为怒也。〈六节藏象论〉曰：「凡十一藏取决于胆也。」）。是谓五病。
五精所并，精气并于心则喜（精气，谓火之精气也。肺虚而心精并之则为喜。《灵枢经》曰：「喜乐无极则伤魄，魄为肺神，明心火并于肺金也。」）。并于肺则悲（肝虚而肺气并之，则为悲。《灵枢经》曰：「悲哀动中则伤魂，魂为肝神，明肺金并于肝木也。」）。并于肝则忧（脾虚而肝气并之，则为忧。《灵枢经》曰：「愁忧不解则伤意，意为脾神，明肝木并于脾土也。」）。并于脾则畏（一经云『飢』也。肾虚而脾气并之则为畏。畏，谓畏惧也。《灵枢经》曰：「恐惧而不解则伤精，精为肾神，明脾土并于肾水也。」）。并于肾则恐（心虚而肾气并之则为恐。《灵枢经》曰：「憷惕思虑则伤神，神为心主，明肾水并于心火也。憷惕，惊惧也。此皆正气不足而胜气并之，乃为是矣。」）。是谓五并，虚而相并者也。
五藏所恶，心恶热（热则脉溃浊。）。肺恶寒（寒则气留滞。）。肝恶风（风则筋燥急。）。脾恶湿（湿则肉痿肿。）。肾恶燥（燥则精竭涸。）（新校正云：「按杨上善云：『若余则云肺恶燥，今此肺恶寒，肾恶燥者，燥在于秋，寒之始也，寒在于冬，燥之终也。肺在于秋，以肺恶寒之甚，故言其终。肾在于冬，肾恶不甚，故言其始也。』」）。是谓五恶。
五藏化液，心为汗（泄于皮腠也。）。肺为涕（润于鼻窍也。）。肝为泪（注于眼目也。）。脾为涎（溢于脣口也。）。肾为唾（生于牙齿也。）。是谓五液。
五味所禁，辛走气，气病无多食辛（病谓力少不自胜也。）。咸走血，血病无多食咸。苦走骨，骨病无多食苦（新校正云：「按皇甫士安云：『咸先走肾，此云走血者，肾合三焦，血脉虽属肝，心而为中焦之道，故咸入而走血也。苦走心，此云走骨者，水火相济，骨气通于心也。』」）。甘走肉，肉病无多食甘。酸走筋，筋病无多食酸（是皆为行其气速，故不欲多食，多食则病甚，故病者无多食也。）。是谓五禁，无令多食（新校正云：「按《太素》五禁云：『肝病禁辛，心病禁咸，脾病禁酸，肺病禁苦，肾病禁甘，名此为五裁。』杨上善云：『口嗜而欲食之，不可多也，必自裁之，命曰五裁。』」）。
五病所发，阴病发于骨，阳病发于血，阴病发于肉（骨肉阴静，故阳气从之。血脉阳动，故阴气乘之。）。阳病发于冬，阴病发于夏（夏阳气盛，故阴病发于夏。冬阴气盛，故阳病发于冬。各随其少也。）。是谓五发。
五邪所乱，邪入于阳则狂，邪入于阴则痹（邪居于阳脉之中，则四支热盛，故为狂。邪入于阴脉之内，则六经凝泣而不通，故为痹。）。搏阳则为巅疾（邪内搏于阳，则脉流薄疾，故为上巅之疾。）。搏阴则为瘖（邪内搏于阴，则脉不流，故令瘖不能言。）（新校正云：「按《难经》云：『重阳者狂，重阴者癫。』巢元方云：『邪入于阴则为癫。』《脉经》云：『阴附阳则狂，阳附阴则癫。』孙思邈云：『邪入于阳则为狂，邪入于阴则为血痹。邪入于阳，传则为癫痉。邪入于阴，传则为痛瘖。』全元起云：『邪已入阴，复传于阳，邪气盛，腑藏受邪，使其气不朝，荣气不复周身，邪与正气相击发动为癫疾。邪已入阳，阳今复传于阴，藏府受邪，故不能言是胜正也。』诸家之论不同，今具载之。」）。阳入之阴则静，阴出之阳则怒（随所之而为疾也。之，往也。）（新校正云：「按全元起云：『阳入阴则为静，出则为恐。』《千金方》云：『阳入于阴病静，阴出于阳病怒。』」）。是谓五乱。
五邪所见，春得秋脉，夏得冬脉，长夏得春脉，秋得夏脉，冬得长夏脉，名曰「阴出之阳」，病善怒不治，是谓五邪皆同命，死不治（新校正云：「按阴出之阳，病善怒。已见前条，此再言之，文义不伦，必古文错简也。」）。
五藏所藏，心藏神（精气之化成也。《灵枢经》曰：「两精相薄谓之神。」）。肺藏魄（精气之匡佐也。《灵枢经》曰：「并精而出入者，谓之魄。」）。肝藏魂（神气之辅弼也。《灵枢经》曰：「随神而往来者，谓之魂。」）。脾藏意（记而不忘者也。《灵枢经》曰：「心有所忆谓之意。」）。肾藏志（专意而不移者也。《灵枢经》曰：「意之所存谓之志。」肾受五脏六腑之精，元气之本，生成之根，为胃之关，是以志能则通。）（新校正云：「按杨上善云：『肾有二枚，左为肾藏志，右为命门藏精也。』」）。是谓五藏所藏。
五藏所主，心主脉（壅遏荣气，应息而动也。）。肺主皮（包裹筋肉间，拒诸邪也。）。肝主筋（束络机关，随神而运也。）。脾主肉（覆脏筋骨，通行卫气也。）。肾主骨（张筋化髓干，以立身也。）。是谓五主。
五劳所伤，久视伤血（劳于心也。）。久卧伤气（劳于肺也。）。久坐伤肉（劳于脾也。）。久立伤骨（劳于肾也。）。久行伤筋（劳于肝也。）。是谓五劳所伤。
五脉应象，肝脉弦（耎虚而滑，端直以长也。）。心脉钩（如钩之偃，来盛去衰也。）。脾脉代（耎而弱也。）。肺脉毛（轻浮而虚，如毛羽也。）。肾脉石（沉坚而搏如石之投也。）。是谓五藏之脉。

血气形志篇第二十四  ***************************
（新校正云：「按全元起本，此篇併在前篇，王氏分出为别篇。」）
夫人之常数，太阳常多血少气，少阳常少血多气，阳明常多气多血，少阴常少血多气，厥阴常多血少气，太阴常多气少血，此天之常数（血气多少，此天之常数，故用针之道，常写其多也。）（新校正云：「按《甲乙经》〈十二经水篇〉云：『阳明多血多气，刺深六分，留十呼。太阳多血多气，刺深五分，留七呼。少阳少血多气，刺深四分，留五呼。太阴多血少气，刺深三分，留四呼。少阴少血多气，刺深二分，留三呼。厥阴多血少气，刺深一分，留二呼。』太阳太阴血气多少与《素问》不同，又〈阴阳二十五人形性血气不同篇〉与《素问》同，盖皇甫疑而两存之也。」）。足太阳与少阴为表里，少阳与厥阴为表里，阳明与太阴为表里，是为足阴阳也。手太阳与少阴为表里，少阳与心主为表里，阳明与太阴为表里，是为手之阴阳也。今知手足阴阳所苦，凡治病必先去其血，乃去其所苦，伺之所欲，然后写有馀补不足（先去其血，谓见血脉盛满独异于常者，乃去之。不谓常刺，则先去其血也。）。
欲知背俞，先度其两乳间中折之，更以他草度去半已，即以两隅相拄也。乃举以度其背，令其一隅居上，齐脊大椎，两隅在下，当其下隅者，肺之俞也（度，谓度量也。言以草量其乳閒四分去一，使斜与横等，折为三隅，以上隅齐脊大椎，则两隅下当肺俞也。）。复下一度，心之俞也（谓以上隅齐脊三椎也。）。复下一度，左角肝之俞也，右角脾之俞也。复下一度，肾之俞也。是谓五藏之俞，灸刺之度也（《灵枢经》及《中诰》咸云：「肺俞在三椎之傍，心俞在五椎之傍，肝俞在九椎之傍，脾俞在十一椎之傍，肾俞在十四椎之傍。」寻此经草量之法则合度之人，其初度两隅之下，约当肺俞，再度两隅之下，约当心俞，三度两隅之下，约当七椎，七椎之傍乃鬲俞之位，此经云左角肝之俞，右角脾之俞，殊与《中诰》等经不同，又四度则两隅之下约当九椎，九椎之傍乃肝俞也。经云肾俞未究其源。）。
形乐志苦，病生于脉，治之以灸刺（形，谓身形。志，谓心志。细而言之，则七神殊守。通而论之，则约形志以为中外尔。然形乐，谓不甚劳役。志苦，谓结虑深思。不甚劳役则筋骨平调，结虑深思则荣卫乖否，气血不顺，故病生于脉焉。夫盛写虚补是灸刺之道，犹当去其血络而后调之，故上文曰：「凡治病必先去其血，乃去其所苦，伺之所欲，然后写有馀，补不足。」则其义也。）。形乐志乐，病生于肉，治之以针石（志乐，谓悦怿忘忧也。然筋骨不劳，心神悦怿，则肉理相比，气道满填，卫气怫结，故病生于肉也。夫卫气留满，以针写之，结聚脓血，石而破之。石，谓石针则砭石也，今亦以䤵针代之。）。形苦志乐，病生于筋，治之以熨引（形苦，谓修业就役也。然脩业以为就役而作，一过其用则致劳伤，劳用以伤，故病生于筋。熨，谓药熨。引，谓导引。）。形苦志苦，病生于咽嗌，治之以百药（修业就役，结虑深思，忧则肝气并于脾，肝与胆合，嗌为之使，故病生于嗌也。〈宣明五气篇〉曰：「精气并于肝则忧。」〈奇病论〉曰：「肝者中之将也，取决于胆，咽为之使也。」）（新校正云：「按《甲乙经》『咽嗌』作『困竭』，『百药』作『甘药』。」）。形数惊恐，经络不通，病生于不仁，治之以按摩醪药（惊则脉气併，恐则神不收，脉併神游，故经络不通而为不仁之病矣。夫按摩者，所以开通闭塞，导引阴阳。醪药者，所以养正袪邪调中理气。故方之为用，宜以此焉。醪药，谓酒药也。不仁，谓不应其用则[巾君]痹矣。）。是谓五形志也。
刺阳明出血气，刺太阳出血恶气，刺少阳出气恶血，刺太阴出气恶血，刺少阴出气恶血，刺厥阴出血恶气也（明前三阳三阴血气多少之刺约也。）（新校正云：「按《太素》云：『刺阳明出血气，刺太阴出血气。』杨上善注云：『阳明太阴虽为表里，其血气俱盛，故并写血气，如是则太阴与阳明等俱为多血多气，前文太阴一云多血少气，二云多气少血，莫可的知。』详《太素》血气并写之旨，则二说俱未为得，自与阳明同尔，又此刺阳明一节，宜续前写有馀补不足下，不当隔在草度法五形志后。」）。


卷第八  ——————————————————————————————————————————————————————————————————————————————————————————

宝命全形论篇第二十五  ***************************
（新校正云：「按全元起本在第六卷，名〈刺禁〉。」）
黄帝问曰：「天覆地载，万物悉备，莫贵于人，人以天地之气生，四时之法成（天以德流，地以气化，德气相合而乃生焉。《易》曰：「天地絪縕，万物化醇。」此之谓也。则假以温凉寒暑，生长收藏，四时运行而方成立。）。君王众庶，尽欲全形（贵贱虽殊，然其宝命一矣。故好生恶死者，贵贱之常情也。）。形之疾病，莫知其情，留淫日深，著于骨髓，心私虑之（新校正云：「按《太素》『虑』作『患』。」）。余欲针除其疾病，为之奈何（虚邪之中人，微先见于色，不知于身，有形无形，故莫知其情状也。留而不去，淫衍日深，邪气袭虚，故著于骨髓。帝矜不度，故请行其针。）（新校正云：「按别本『不度』作『不庶』。」）？」
歧伯对曰：「夫盐之味咸者，其气令器津泄（咸谓盐之味，苦浸淫而润物者也。夫咸为苦而生，咸从水而有水也，润下而苦泄，故能令器中水津液润渗泄焉。凡虚中而受物者，皆谓之器。其于体外则谓阴囊，其于身中所同则谓膀胱矣。然以病配于五藏，则心气伏于肾中而不去，乃为是矣。何者？肾象水而味咸，心合火而味苦，苦流汗液，咸走胞囊，火为水持，故阴囊之外津润如汗而渗泄不止也。凡咸之为气，天阴则润，在土则浮，在人则囊湿而皮肤剥起。）。弦绝者，其音嘶败（阴囊津泄而脉弦绝者，诊当言音嘶嗄败，易旧声尔，何者？肝气伤也。肝气伤则金本缺，金本缺则肺气不全，肺主音声，故言音嘶嗄。）。木敷者，其叶发（敷，布也，言木气散布，外荣于所部者，其病当发于肺叶之中也。何者？以木气发散故也。〈平人气象论〉曰：「藏真散于肝。」肝又合木也。）。病深者，其声哕（哕，谓声浊恶也。肺藏恶血，故如是。）。人有此三者，是谓坏府（府，谓胸也，以肺处胸中故也。坏，谓损坏其府而取病也。《抱朴子》云：「仲景开胸以纳赤饼。」由此则胸可启之而取病矣。三者谓脉弦绝，肺叶发声浊哕。）。毒药无治，短针无取，此皆绝皮伤肉，血气争黑（病内溃于肺中，故毒药无治外。不在于经络，故短针无取。是以绝皮伤肉乃可攻之，以恶血久与肺气交争，故当血见而色黑也。）（新校正云：「详歧伯之对与黄帝所问不相当。别按《太素》云：『夫盐之味咸者，其气令器津泄。弦绝者，其音嘶败。木陈者，其叶落。病深者，其声哕。人有此三者，是谓坏府。毒药无治，短针无取，此皆绝皮伤肉，血气争异。』三字与此经不同，而注意大异。杨上善注云：『言欲知病微者，须知其候，盐之在于器中，津液泄于外，见津而知盐之有咸也，声嘶知琴瑟之絃将绝，叶落者知陈木之已尽，举此三物衰坏之微，以比声哕识病深之候。人有声哕同三譬者，是为府坏之候，中府坏者，病之深也，其病既深，故针药不能取，以其皮肉血气各不相得故也。』再详上善作此等注义，方与黄帝上下问答义相贯穿，王氏解盐咸器津义虽渊微，至于注絃绝音嘶，木敷叶发，殊不与帝问相协，考之不若杨义之得多也。」）。」
帝曰：「余念其痛，心为之乱，惑反甚，其病不可更代，百姓闻之，以为残贼，为之奈何（残，谓残害。贼，谓损劫。言恐涉于不仁，致慊于黎庶也。）？」
歧伯曰：「夫人生于地，悬命于天，天地合气，命之曰人（形假物成，故生于地。命惟天赋，故悬于天。德气同归，故谓之人也。《灵枢经》曰：「天之在我者德，地之在我者气，德流气薄而生者也。然德者道之用，气者生之母也。」）。人能应四时者，天地为之父母（人能应四时和气而养生者，天地恆畜养之，故为父母。〈四气调神大论〉曰：「夫四时阴阳者，万物之根本也。所以圣人春夏养阳，秋冬养阴，以从其根，故与万物沉浮于生长之门也。」）。知万物者，谓之天子（知万物之根本者，天地常育养之，故谓曰天之子。）。天有阴阳，人有十二节（节，谓节气，外所以应十二月，内所以主十二经脉也。）。天有寒暑，人有虚实（寒暑有盛衰之纪，虚实表多少之殊，故人以虚实应天寒暑也。）。能经天地阴阳之化者，不失四时。知十二节之理者，圣智不能欺也（经，常也，言能常应顺天地阴阳之道而脩养者，则合四时生长之宜，能知十二节气之所迁至者，虽圣智亦不欺侮而奉行之也。）。能存八动之变，五胜更立。能达虚实之数者，独出独入。呿吟至微，秋毫在目（存，谓心存。达，谓明达。呿，谓欠呿。吟，谓吟叹。秋毫在目，言细必察也。八动，谓八节之风变动。五胜，谓五行之气相胜。立，谓当其王时。变，谓气至而变易，知是三者，则应効明著，速犹影响，皆神之独出独入，亦非鬼灵能召遣也。）（新校正云：「按杨上善云：『呿谓露齿出气。』」）。」
帝曰：「人生有形，不离阴阳，天地合气，别为九野，分为四时，月有小大，日有短长，万物并至，不可胜量，虚实呿吟，敢问其方（请说用针之意。）！」
歧伯曰：「木得金而伐，火得水而灭，土得木而达，金得火而缺，水得土而绝，万物尽然，不可胜竭（达，通也。言物类虽不可竭尽，而数要之，皆如五行之气而有胜负之性分尔。）。故针有悬布天下者五，黔首共馀食，莫知之也（言针之道有若高悬示人，彰布于天下者五矣，而百姓共知馀食，咸弃蔑之，不务于本而崇乎末，莫知真要深在其中，所谓五者，次如下句。）（新校正云：「按全元起本『馀食』作『饱食』，注云：『人愚不解阴阳，不知针之妙，饱食终日，莫能知其妙益。』又《太素》作『饮食』。杨上善注云：『黔首共服用此道，然不能得其意。』」）。
一曰治神（专精其心，不妄动乱也。所以云：「手如握虎，神无营于众物。」盖欲调治精神专其心也。）（新校正云：「按杨上善云：『存生之道，知此五者以为摄养，可得长生也。魂神意魄志以为神主，故皆名神，欲为针者，先湏治神，故人无悲哀动中，则魂不伤，肝得无病，秋无难也。无憷惕思虑则神不伤，心得无病，冬无难也。无愁忧不解则意不伤，脾得无病，春无难也。无喜乐不极则魄不伤，肺得无病，夏无难也。无盛怒者则志不伤，肾得无病，季夏无难也。是以五过不起于心，则神清性明，五神各安其藏，则寿延遐筭也。』」）。二曰知养身（知养已身之法，亦如养人之道矣。〈阴阳应象大论〉曰：「用针者以我知彼，用之不殆。」此之谓也。）（新校正云：「按《太素》『身』作『形』。杨上善云：『饮食男女，节之以限，风寒暑湿，摄之以时，有异单豹外雕之害，即内养形也。实慈恕以爱人，和尘劳而不迹，有殊张毅高门之伤，即外养形也。内外之养周备，则不求生而久生，无期寿而长寿，此则针布养形之极也。』玄元皇帝曰：『太上养神，其次养形。』详王氏之注专治神养身于用针之际，其说甚狭，不若上善之说为优，若必以此五者解为用针之际，则下文知毒药为真，王氏亦不专用针为解也。」）。三曰知毒药为真（毒药攻邪，顺宜而用，正真之道，其在兹乎。）。四曰制砭石小大（古者以砭石为针，故不举九针，但言砭石尔。当制其大小者，随病所宜而用之。）（新校正云：「按全元起云：『砭石者是古外治之法，有三名，一针石，二砭石，三镵石，其实一也。古来未能铸铁，故用石为针，故名之针石，言工必砥砺锋利，制其小大之形，与病相当。黄帝造九针以代镵石，上古之治者，各随方所宜，东方之人多痈肿聚结，故砭石生于东方。』」）。五曰知府藏血气之诊（诸阳为府，诸阴为藏。故血气形志篇曰：「太阳多血少气，少阳少血多气，阳明多气多血，少阴少血多气，厥阴多血少气，太阴多气少血，是以刺阳明出血气，刺太阳出血恶气，刺少阳出气恶血，刺太阴出气恶血，刺少阴出气恶血，刺厥阴出血恶气也。精知多少则补写万全。」）。五法俱立，各有所先（事宜则应者先用。）。今末世之刺也，虚者实之，满者泄之，此皆众工所共知也。若夫法天则地，随应而动，和之者若响，随之者若影，道无鬼神，独来独往（随应而动，言其効也。若影若响，言其近也。夫如影之随形，响之应声，岂复有鬼神之召遣耶？盖由随应而动之自得尔。）。」
帝曰：「愿闻其道！」
歧伯曰：「凡刺之真，必先治神（专其精神，寂无动乱，刺之真要，其在斯焉。）。五藏已定，九候已备，后乃存针（先定五藏之脉，备循九候之诊，而有太过不及者，然后乃存意于用针之法。）。众脉不见，众凶弗闻，外内相得，无以形先（众脉，谓七诊之脉。众凶，谓五藏相乘。外内相得，言形气相得也。无以形先，言不以己形之衰盛寒温，料病人之形气，使同于己也。）。可玩往来，乃施于人（玩，谓玩弄，言精熟也。〈标本病传论〉曰：「谨熟阴阳，无与众谋。」此其类也。）（新校正云：「按此文出〈阴阳别论〉，此云〈标本病传论〉者，误也。」）。
人有虚实，五虚勿近，五实勿远，至其当发，间不容瞚（人之虚实，非其远近而有之，盖由血气一时之盈缩尔。然其未发则如云，垂而视之可久，至其发也则如电，灭而指所不及，迟速之殊有如此矣。）（新校正云：「按《甲乙经》『瞚』作『暄』。全元起本及《太素》作『眴』。」）。手动若务，针耀而匀（手动用针，心如专务于一事也。《针经》曰：「一其形，听其动，静而知邪正。」此之谓也。针耀而匀，谓针形光净而上下匀平。）。静意视义，观适之变，是谓冥冥，莫知其形（冥冥，言血气变化之不可见也，故静意视息以义斟酌，观所调适经脉之变易尔。虽且针下用意精，微而测量之，犹不知变易形容，谁为其象也。）（新校正云：「按〈八正神明论〉云：『观其冥冥者』，言形气荣卫之不形于外，而工独知之。以日之寒温，月之虚盛，四时气之浮沉，参伍相合而调之，工常先见之。然而不形于外，故曰观于冥冥焉。」）。见其乌乌，见其稷稷，从见其飞，不知其谁（乌乌，叹其气至。稷稷，嗟其已应。言所针得失如从空中见飞鸟之往来，岂复知其所使之元主耶！是但见经脉盈虚而为信，亦不知其谁之所召遣尔。）。伏如横弩，起如发机（血气之未应，针则伏如横弩之安静，其应针也，则起如机发之迅疾。）。」
帝曰：「何如而虚？何如而实（言血气既伏如横弩，起如发机，然其虚实岂留呼而可为准定耶？虚实之形何如而约之？）？」
歧伯曰：「刺虚者，须其实。刺实者，须其虚（言要以气至有効而为约，不必守息数而为定法也。）。经气已至，慎守勿失（无变法而失经气也。）。深浅在志，远近若一，如临深渊，手如握虎，神无营于众物（言精心专一也。所《针经》脉虽深浅不同，然其补写皆如一俞之专意，故手如握虎神不外营焉。）（新校正云：「按〈针解论〉云：『刺实湏其虚者，留针，阴气隆至乃去针也。刺虚湏其实者，阳气隆至，针下热乃去针也。』经气已至，慎守勿失者，勿变更也。深浅在志者，知病之内外也。远近如一者，深浅其候等也。如临深渊者，不敢墯也。手如握虎者，欲其壮也。神无营于众物者，静志观病人，无左右视也。」）。」

八正神明论篇第二十六  ***************************
（新校正云：「按全元起本在第二卷，又与《太素》〈知官能篇〉大意同，文势小异。」）
黄帝问曰：「用针之服必有法则焉，今何法何则（服，事也。法，象也。则，准也，约也。）？」
歧伯对曰：「法天则地，合以天光（谓合日月星辰之行度。）。」
帝曰：「愿卒闻之。」
歧伯曰：「凡刺之法必候日月星辰，四时八正之气，气定乃刺之（候日月者，谓候日之寒温，月之空满也。星辰者，谓先知二十八宿之分，应水漏刻者也。略而言之，常以日加之于宿上，则知人气在太阳否，日行一舍，人气在三阳与阴分矣。细而言之，从房至毕十四宿，水下五十刻，半日之度也。从昴至心亦十四宿，水下五十刻，终日之度也。是故从房至毕者为阳，从昴至心者为阴，阳主昼，阴主夜也。凡日行一舍，故水下三刻与七分刻之四也。《灵枢经》曰：「水下一刻，人气在太阳。水下二刻，人气在少阳。水下三刻，人气在阳明。水下四刻，人气在阴分，水下不止，气行亦尔。」又曰：「日行一舍，人气行于身一周与十分身之八。日行二舍，人气行于身三周与十分身之六。日行三舍，人气行于身五周与十分身之四。日行四舍，人气行于身七周与十分身之二。日行五舍，人气行于身九周。然日行二十八舍，人气亦行于身五十周与十分身之四。」由是故必候日月星辰也。四时八正之气者，谓四时正气，八节之风来朝于太一者也，谨候其气之所在而刺之。气定乃刺之者，谓八节之风，气静定乃可以刺经脉调虚实也。故《历忌》云：「八节前后各五日，不可刺灸，凶。」是则谓气未定，故不可灸刺也。）（新校正云：「按八节风朝太一，具《天元玉册》中。」）。
是故天温日明，则人血淖液而卫气浮，故血易写，气易行。天寒日阴，则人血凝泣而卫气沉（泣，谓如水中居雪也。）。月始生，则血气始精，卫气始行。月郭满，则血气实，肌肉坚。月郭空，则肌肉减，经络虚，卫气去，形独居。是以因天时而调血气也。是以天寒无刺（血凝泣而卫气沉也。），天温无疑（血淖液而气易行也。）。月生无写，月满无补，月郭空无治，是谓得时而调之（谓得天时也。）。因天之序，盛虚之时，移光定位，正立而待之（候日迁移，定气所在，南面正立，待气至而调之也。）。
故日月生而写，是谓藏虚（血气弱也。）（新校正云：「按全元起本『藏』作『减』。藏当作减。」）。月满而补，血气扬溢，络有留血，命曰重实（络，一为经，误。扬溢，血气盛也。留，一为流，非也。）。月郭空而治，是谓乱经。阴阳相错，真邪不别，沉以留止，外虚内乱，淫邪乃起（气失纪，故淫邪起。）。」
帝曰：「星辰八正何候？」
歧伯曰：「星辰者，所以制日月之行也（制，谓制度。定星辰则可知日月行之制度矣。略而言之，周天，二十八宿三十六分，人气行一周天，凡一千八分，周身十六丈二尺，以应二十八宿，合漏水百刻，都行八百一十丈，以分昼夜也。故人十息气行六尺，日行二分，二百七十息，气行十六丈二尺，一周于身。水下二刻，日行二十分，五百四十息，气行再周于身。水下四刻，日行四十分，二千七百息，气行十周于身。水下二十刻，日行五宿二十分，一万三千五百息，气行五十周于身。水下百刻，日行二十八宿也。细而言之，则常以一十周加之一分又十分分之六，乃奇分尽矣。是故星辰所以制日月之行度也。）（新校正云：「详周天二十八宿至日行二十八宿也，本《灵枢》文今具《甲乙经》中。」）。八正者，所以候八风之虚邪，以时至者也（八正，谓八节之正气也。八风者，东方婴儿风，南方大弱风，西方刚风，北方大刚风，东北方凶风，东南方弱风，西南方谋风，西北方折风也。虚邪，谓乘人之虚而为病者也。以时至，谓天应太一移居，以八节之前后，风朝中宫而至者也。）（新校正云：「详太一移居，风朝中宫，义具《天元玉册》。」）。四时者，所以分春、秋、冬、夏之气所在，以时调之也。八正之虚邪而避之勿犯也（四时之气所在者，谓春气在经脉，夏气在孙络，秋气在皮肤，冬气在骨髓也。然触冒虚邪，动伤真气，避而勿犯乃不病焉。《灵枢经》曰：「圣人避邪如避矢石。」盖以其能伤真气也。）。以身之虚而逢天之虚，两虚相感，其气至骨，入则伤五藏（以虚感虚，同气而相应也。）。工候救之，弗能伤也（候知而止，故弗能伤之。救，止也。）。故曰天忌不可不知也（人忌于天，故云天忌。犯之则病，故不可不知也。）。」
帝曰：「善。其法星辰者，余闻之矣，愿闻法往古者。」
歧伯曰：「法往古者，先知《针经》也。验于来今者，先知日之寒温，月之虚盛，以候气之浮沉而调之于身，观其立有验也（候气不差，故立有验。）。观其冥冥者，言形气。荣卫之不形于外，而工独知之（明前篇静意视义，观适之变，是谓冥冥，莫知其形也。虽形气荣卫不形见于外，而工以心神明悟，独得知其衰盛焉，善恶悉可明之。）（新校正云：「按前篇乃〈宝命全形论〉。」）。以日之寒温，月之虚盛，四时气之浮沉，参伍相合而调之，工常先见之，然而不形于外，故曰观于冥冥焉（工所以常先见者，何哉！以守法而神通明也。）。通于无穷者，可以传于后世也。是故工之所以异也（法著，故可传后世，后世不绝，则应用通于无穷矣。以独见知，故工所以异于人也。）。然而不形见于外，故俱不能见也（工异于粗者，以粗俱不能见也。）。视之无形，尝之无味，故谓冥冥，若神髣髴（言形气荣卫不形于外，以不可见，故视无形，尝无味，伏如横弩，起如发机，窈窈冥冥，莫知元主，谓如神运髣髴焉。若，如也。）。
虚邪者，八正之虚邪气也（八正之虚邪，谓八节之虚邪也，以从虚之乡来袭，虚而入为病，故谓之八正虚邪。）。正邪者，身形若用力，汗出腠理开，逢虚风，其中人也微，故莫知其情，莫见其形（正邪者，不从虚之乡来也，以中人微，故莫知其情意，莫见其形状。）。上工救其萌牙，必先见三部九候之气，尽调不败而救之，故曰上工。下工救其已成，救其已败。救其已成者，言不知三部九候之相失，因病而败之也（义备〈离合真邪论〉中。）。知其所在者，知诊三部九候之病脉，处而治之，故曰守其门户焉。莫知其情而见邪形也（三部九候为候邪之门户也，守门户故见邪形，以中人微，故莫知其情状也。）。」
帝曰：「余闻补写，未得其意。」
歧伯曰：「写必用方。方者，以气方盛也，以月方满也，以日方温也，以身方定也，以息方吸而内针，乃复候其方吸而转针，乃复候其方呼而徐引针，故曰写必用方，其气而行焉（方，犹正也。写邪气出，则真气流行矣。）。补必用员。员者，行也，行者，移也（行，谓宣不行之气，令必宣行。移，谓移未复之脉，俾其平复。）。刺必中其荣，复以吸排针也（针入至血，谓之中荣。）。故员与方非针也（所言方员者，非谓针形，正谓行移之义也。）。故养神者，必知形之肥瘦，荣卫血气之盛衰。血气者，人之神，不可不谨养（神安则寿延，神去则形弊，故不可不谨养也。）。」
帝曰：「妙乎哉论也！合人形于阴阳四时，虚实之应，冥冥之期，其非夫子，孰能通之，然夫子数言形与神，何谓形？何谓神？愿卒闻之（神，谓神智通悟。形，谓形诊可观。）。」
歧伯曰：「请言形。形乎形，目冥冥，问其所病（新校正云：「按《甲乙经》作『扪其所痛』义亦通。」），索之于经，慧然在前，按之不得，不知其情，故曰形（外隐其无形，故目冥冥而不见，内藏其有象，故以诊而可索于经也。慧然在前，按之不得，言三部九候之中，卒然逢之，不可为之期准也。〈离合真邪论〉曰：「在阴与阳，不可为度，从而察之三部九候，卒然逢之，早遏其路。」此其义也。）。」
帝曰：「何谓神？」
歧伯曰：「请言神。神乎神，耳不闻，目明心开而志先，慧然独悟，口弗能言。俱视独见，适若昏，昭然独明，若风吹云，故曰神（耳不闻，言神用之微密也。目明心开而志先者，言心之通，如昏昧开卷目之见，如氛翳辟明，神虽内融，志已先往矣。慧然，谓清爽也。悟，犹了达也。慧然独悟，口弗能言者，谓心中清爽而了达，口不能宣吐以写心也。俱视独见，适若昏者，叹见之异速也。言与众俱视，我忽独见，适犹若昏昧尔，既独见了心眼，昭然独能明察，若云随风卷，日丽天明，至哉神乎妙用，如是不可得而言也。）。三部九候为之原，九针之论不必存也（以三部九候，经脉为之本原，则可通神，悟之妙用，若以九针之论，佥议则其旨，惟传其知弥远矣。故曰：「三部九候为之原，九针之论不必存也。」）。」

离合真邪论篇第二十七  ***************************
（新校正云：「按全元起本在第一卷，名〈经合〉，第二卷重出，名〈真邪论〉。」）
黄帝问曰：「余闻九针九篇，夫子乃因而九之，九九八十一篇，余尽通其意矣。经言：『气之盛衰，左右倾移，以上调下，以左调右，有馀不足，补写于荣输。』余知之矣。此皆荣卫之倾移，虚实之所生，非邪气从外入于经也。余愿闻邪气之在经也，其病人何如？取之奈何？」
歧伯对曰：「夫圣人之起度数，必应于天地，故天有宿度，地有经水，人有经脉（宿，谓二十八宿。度，谓天之三百六十五度也。经水者，谓海水、渎水、渭水、湖水、沔水、汝水、江水、淮水、漯水、河水、漳水、济水也。以其内合经脉，故名之经水焉。经脉者，谓手足三阴三阳之脉，所以言者，以内外参合，人气应通，故言之也。）（新校正云：「按《甲乙经》云：『足阳明外合于海水，内属于胃。足太阳外合于渎水，内属膀胱。足少阳外合于渭水，内属于胆。足太阴外合于湖水，内属于脾。足厥阴外合于沔水，内属于肝。足少阴外合于汝水，内属于肾。手阳明外合于江水，内属于大肠。手太阳外合于淮水，内属于小肠。手少阳外合于漯水，内属于三焦。手太阴外合于河水，内属于肺。手心主外合于漳水，内属于心包。手少阴外合于济水，内属于心。』」）。天地温和，则经水安静。天寒地冻，则经水凝泣。天暑地热，则经水沸溢。卒风暴起，则经水波涌而陇起（人经脉亦应之。）。
夫邪之入于脉也，寒则血凝泣，暑则气淖泽，虚邪因而入客，亦如经水之得风也。经之动脉，其至也，亦时陇起，其行于脉中，循循然（循循然，顺动貌，言随顺经脉之动息，因循呼吸之往来，但形状或异耳。循循，一为輴輴。）。其至寸口，中手也，时大时小，大则邪至，小则平，其行无常处（大，谓大常平之形诊。小者，非细小之谓也，以其比大，则谓之小，若无大以比，则自是平常之经气尔。然邪气者，因其阴气则入阴经，因其阳气则入阳脉，故其行无常处也。）。在阴与阳，不可为度（以随经脉之流运也。）。从而察之三部九候，卒然逢之，早遏其路（逢，谓逢遇。遏，谓遏绝。三部之中，九候之位，卒然逢遇，当按而止之，即而写之。迳路既绝，则大邪之气无能为也。所谓写者，如下文云。）。吸则内针，无令气忤，静以久留，无令邪布，吸则转针，以得气为故，候呼引针，呼尽乃去，大气皆出，故命曰写（按经之旨，先补真气乃写其邪也。何以言之，下文补法，呼尽内针，静以久留，此段写法，吸则内针，又静以久留，然呼尽则次其吸，吸至则不兼呼，内针之候既同，久留之理复一，则先补之义，昭然可知。《针经》云：「写曰迎之。迎之，意必持而内之，放而出之，排阳出针，疾气得泄。补曰随之。随之，意若忘之，若行若悔，如蚊虻止，如留如还。」则补之必久留也。所以先补者，真气不足，针乃写之，则经脉不满，邪气无所排遣，故先补真气，令足后乃写出其邪矣。引，谓引出去，谓离穴，候呼而引至其门，呼尽而乃离穴户，则经气审以平定，邪气无所勾留，故大邪之气，随针而出也。呼，谓气出。吸，谓气入。转，谓转动也。大气，谓大邪之气，错乱阴阳者也。）。」
帝曰：「不足者，补之奈何？」
歧伯曰：「必先扪而循之，切而散之，推而按之，弹而怒之，抓而下之，通而取之，外引其门，以闭其神（扪循，谓手摸。切，谓指按也。扪而循之，欲气舒缓。切而散之，使经脉宣散。推而按之，排蹙其皮也。弹而怒之，使脉气䐜满也。抓而下之，置针准也。通而取之，以常法也。外引其门，以闭其神，则推而按之者也，谓蹙按穴外之皮，令当应针之处，针已放去，则不破之皮，盖其所刺之门，门不开则神气内守，故云以闭其神也。〈经调论〉曰：「外引其皮，令当其门户，又曰推阖其门，令神气存。」此之谓也。）（新校正云：「按王引〈调经论〉文，今详非本论之文，傍见《甲乙经》〈针道篇〉，又曰已下，乃当篇之文也。」）。呼尽内针，静以久留，以气至为故（呼尽内针，亦同吸也。言必以气至而为去针之故，不以息之多数而便去针也。《针经》曰：「刺之而气不至，无问其数，刺之气至，去之勿复针。」此之谓也。无问息数，以为迟速之约，要当以气至而针去，不当以针下气未至而针出，乃更为也。）。如待所贵，不知日暮（谕人事于候气也。暮，晚也。）。其气以至，适而自护（适，调适也。护，慎守也，言气已平调则当慎守，勿令改变，使疾更生也。《针经》曰：「经气已至，慎守勿失。」此其义也。所谓慎守，当如下说。）（新校正云：「详王引《针经》之言，乃《素问》〈宝命全形论〉文，兼见于〈针解论〉耳。」）。候吸引针，气不得出，各在其处，推阖其门，令神气存，大气留止，故命曰补（正言也，外门已闭，神气复存，候吸引针，大气不泄，补之为义，断可知焉。然此大气，谓大经之气，流行荣卫者。）。」
帝曰：「候气奈何（谓候可取之气也。）？」
歧伯曰：「夫邪去络入于经也，舍于血脉之中（〈缪刺论〉曰：「邪之客于形也，必先舍于皮毛，留而不去，入舍于孙脉，留而不去，入舍于络脉，留而不去，入舍于经脉。」故云去络入于经也。）。其寒温未相得，如涌波之起也。时来时去，故不常在（以周游于十六丈二尺经脉之分，故不常在所候之处。）。故曰：「方其来也，必按而止之，止而取之，无逢其冲而写之（冲，谓应水刻数之平气也。《灵枢经》曰：「水下一刻，人气在太阳。水下二刻，人气在少阳。水下三刻，人气在阳明。水下四刻，人气在阴分。然气在太阳，则太阳独盛。气在少阳，则少阳独盛。夫见独盛者，便谓邪来，以针写之，则反伤真气。）。」
真气者，经气也。经气太虚，故曰：「其来不可逢。」此之谓也（经气应刻，乃谓为邪，工若写之，则深误也。故曰：「其来不可逢。」）。故曰：「候邪不审，大气已过，写之则真气脱，脱则不复，邪气复至而病益蓄（不悟其邪，反诛无罪，则真气泄脱，邪气复侵，经气大虚，故病弥蓄积。）。」故曰：「其往不可追。」此之谓也（已随经脉之流去，不可复追召使还。）。不可挂以发者，待邪之至时而发针写矣（言轻微而有，尚且知之，况若涌波不知其至也。）。若先若后者，血气已尽，其病不可下（言不可取而取，失时也。）（新校正云：「按全元起本作血气已虚，『尽』字当作『虚』字，此字之误也。」）。故曰：「知其可取如发机，不知其取如扣椎。」故曰：「知机道者，不可挂以发。不知机者，扣之不发。」此之谓也（机者，动之微，言贵知其微也。）。」
帝曰：「补写奈何？」
歧伯曰：「此攻邪也，疾出以去盛血，而复其真气（视有血者乃取之。）。此邪新客，溶溶未有定处也。推之则前，引之则止（言邪之新客，未有定居，推针补之，则随补而前进，若引针致之，则随引而留止也。若不出盛血而反温之，则邪气内胜，反增其害。），逆而刺之，温血也（盛者，写之。虚者，补之。不盛不虚，以经取之，则其法也。）。刺出其血，其病立已。」
帝曰：「善。然真邪以合，波陇不起，候之奈何？」
歧伯曰：「审扪循三部九候之盛虚而调之（气之在阴，则候其气之在于阴分而刺之。气之在阳，则候其气之在于阳分而刺之，是谓逢时。《灵枢经》曰：「水下一刻，人气在太阳。水下四刻，人气在阴分也。积刻不已，气亦随在，周而复始。」故审其病藏以期其气而刺之。）。察其左右，上下相失，及相减者，审其病藏以期之（禁，谓禁止也。然候邪之处尚未能知，岂复能禁止其邪气耶！）。不知三部者，阴阳不别，天地不分。地以候地，天以候天，人以候人，调之中府，以定三部。故曰：『刺不知三部九候，病脉之处，虽有大过且至，工不能禁也。』诛罚无过，命曰大惑，反乱大经，真不可复。用实为虚，以邪为真，用针无义，反为气贼，夺人正气，以从为逆，荣卫散乱，真气已失，邪独内著，绝人长命，予人天殃。不知三部九候，故不能（识非精辨，学未该明，且乱大经，又为气贼，动为残害，安可久平。）。因不知合之四时五行，因加相胜，释邪攻正，绝人长命（非惟昧三部九候之为弊，若不知四时五行之气序，亦足以殒绝其生灵也。）。邪之新客来也，未有定处，推之则前，引之则止，逢而写之，其病立已（再言之者，其法必然。）。」

通评虚实论篇第二十八  ***************************
（新校正云：「按全元起本在第四卷。」）
黄帝问曰：「何谓虚实？」
歧伯对曰：「邪气盛则实，精气夺则虚（夺，谓精气减少，如夺去也。）。」
帝曰：「虚实何如（言五藏虚实之大体也。）？」
歧伯曰：「气虚者，肺虚也。气逆者，足寒也。非其时则生，当其时则死（非时，谓年直之前后也。当时，谓正直之年也。）。馀藏皆如此（五藏同。）。」
帝曰：「何谓重实？」
歧伯曰：「所谓重实者，言大热病，气热脉满，是谓重实。」
帝曰：「经络俱实何如？何以治之？」
歧伯曰：「经络皆实，是寸脉急而尺缓也，皆当治之，故曰：『滑则从，濇则逆也（脉急，谓脉口也。）。』夫虚实者，皆从其物类始，故五藏骨肉滑利，可以长久也（物之生则滑利，物之死则枯濇，故濇为逆，滑为从，从谓顺也。）。」
帝曰：「络气不足，经气有馀，何如？」
歧伯曰：「络气不足，经气有馀者，脉口热而尺寒也。秋冬为逆，春夏为从，治主病者（春夏阳气高，故脉口热，尺中寒，为顺也。十二经十五络各随左右而有太过不足，工当寻其至应以施针艾，故云治主其病者也。）。」
帝曰：「经虚络满，何如？」
歧伯曰：「经虚络满者，尺热，脉口寒濇也。此春夏死，秋冬生也（秋冬阳气下，故尺中热，脉口寒为顺也。）。」
帝曰：「治此者奈何？」
歧伯曰：「络满经虚，灸阴刺阳，经满络虚，刺阴灸阳（以阴分主络，阳分主经，故尔。）。」
帝曰：「何谓重虚（此反问前重实也。）？」
歧伯曰：「脉气上虚，尺虚是谓重虚（言尺寸脉俱虚。）（新校正云：「按《甲乙经》作『脉虚、气虚、尺虚，是谓重虚』，此少一『虚』字，多一『上』字，王注言尺寸脉俱虚则不兼气虚也。详前热病，气热、脉满为重实，此脉虚、气虚、尺虚为重虚，是脉与气俱实为重实，俱虚为重虚，不但尺寸俱虚为重虚也。」）。」
帝曰：「何以治之？」
歧伯曰：「所谓气虚者，言无常也。尺虚者，行步恇然（寸虚则脉动无常。尺虚则行步恇然不足。）（新校正云：「按杨上善云：『气虚者膻中气不定也。』王谓寸虚则脉动无常，非也。」）。脉虚者，不象阴也（不象太阴之候也。何以言之，气口者脉之要会，手太阴之动也。）。如此者，滑则生，濇则死也。」
帝曰：「寒气暴上，脉满而实，何如（言气热脉满，已谓重实。滑则从，濇则逆。今气寒脉满，亦可谓重实乎。其于滑濇生死逆从何如？）？」
歧伯曰：「实而滑则生，实而逆则死（逆，谓濇也。）（新校正云：「详王氏以逆为濇，大非。古文简略，辞多互文，上言滑而下言逆，举滑则从，可知言逆则濇可见，非谓逆为濇也。」）。」
帝曰：「脉实满，手足寒，头热，何如？」
歧伯曰：「春秋则生，冬夏则死（大略言之。夏手足寒非病也，是夏行冬令，夏得则冬死，冬脉实满，头热亦非病也，是冬行夏令，冬得则夏亡，反冬夏以言之，则皆不死，春秋得之是病，故生死皆在时之孟月也。）。脉浮而濇，濇而身有热者死（新校正云：「按《甲乙经》移续于此，旧在后帝曰：『形度、骨度、脉度、筋度，何以知其度也。』下，对问义不相类，王氏颇知其错简而不知皇甫士安尝移附此也。今去后条移从于此。」）。」
帝曰：「其形尽满，何如？」
歧伯曰：「其形尽满者，脉急大坚，尺濇而不应也（形尽满，谓四形藏尽满也。）（新校正云：「按《甲乙经》《太素》『濇』作『满』。」）。如是者，故从则生，逆则死。」
帝曰：「何谓从则生，逆则死？」
歧伯曰：「所谓从者，手足温也。所谓逆者，手足寒也。」
帝曰：「乳子而病热，脉悬小者何如（悬，谓如悬物之动也。）？」
歧伯曰：「手足温则生，寒则死（新校正云：「按《太素》无手字，杨上善云：『足温气下故生，足寒气不下者，逆而致死。』」）。」
帝曰：「乳子中风热，喘鸣肩息者，脉何如？」
歧伯曰：「喘鸣肩息者，脉实大也。缓则生，急则死（缓，谓如纵缓。急，谓如弦张之急，非往来之缓急也。《正理伤寒论》曰：「缓则中风，故乳子中风，脉缓则生，急则死。」）。」
帝曰：「肠澼便血，何如？」
歧伯曰：「身热则死，寒则生（热为血败，故死。寒为荣气在，故生也。）。」
帝曰：「肠澼下白沫，何如？」
歧伯曰：「脉沉则生，脉浮则死（阴病而见阳脉，与证相反故死。）。」
帝曰：「肠澼下脓血，何如？」
歧伯曰：「脉悬绝则死，滑大则生。」
帝曰：「肠澼之属，身不热，脉不悬绝，何如？」
歧伯曰：「滑大者曰生，悬濇者曰死，以藏期之（肝见庚辛死，心见壬癸死，肺见丙丁死，肾见戊己死，脾见甲乙死，是谓以藏期之。帝曰：「癫疾何如？」）。」
歧伯曰：「脉搏大滑，久自已。脉小坚急，死，不治（脉小坚急，为阴，阳病而见阴脉，故死不治。）（新校正云：「按巢元方云：『脉沉小急实死不治，小牢急亦不可治。』」）。」
帝曰：「癫疾之脉，虚实何如？」
歧伯曰：「虚则可治，实则死（以反证故。）。」
帝曰：「消瘅虚实何如？」
歧伯曰：「脉实大，病久可治。脉悬小坚，病久不可治（久病血气衰，脉不当实大，故不可治。）（新校正云：「详经言实大病久可治，注意以为不可治。按《甲乙经》《太素》、全元起本，并云可治，又按巢元方云：『脉数大者，生。细小浮者，死。』又云：『沉小者生，实牢大者，死。』」）。」
帝曰：「形度、骨度、脉度、筋度，何以知其度也（形度具《三备经》，筋度、脉度、骨度，并具在《灵枢经》中，此问亦合在彼经篇首，错简也。一经以此问为〈逆从论〉首，非也）？」
帝曰：「春亟治经络，夏亟治经俞，秋亟治六府，冬则闭塞。闭塞者用药而少针石也（亟，犹急也。闭塞，谓气之门户闭塞也。）。所谓少针石者，非痈疽之谓也（冬月虽气门闭塞，然痈疽气烈，内作大脓，不急写之，则烂筋腐骨，故虽冬月亦宜针石以开除之。）。痈疽不得顷时回（所以痈疽之病，冬月犹得，用针石者何？此病顷时回转之閒，过而不写则内烂筋骨穿通藏府。）。痈不知所，按之不应手，乍来乍已，刺手太阴傍三痏与缨脉各二（但觉似有痈疽之候，不的知发在何处，故按之不应手也。乍来乍已，言不定痛于一处也。手太阴傍足阳明脉，谓胃部气户等六穴之分也。缨脉亦足阳明脉也，近缨之脉，故曰缨脉。缨，谓冠带也，以有左右，故云各二。）。掖痈大热，刺足少阳五刺，而热不止，刺手心主三刺，手太阴经络者大骨之会各三（大骨会，肩也，谓肩贞穴，在肩髃后，骨解间陷者中。）。
暴痈筋緛，随分而痛，魄汗不尽，胞气不足，治在经俞（痈若暴发，随脉所过，筋怒緛急，肉分中痛，汗液渗泄，如不尽兼胞气不足者，悉可以本经脉穴俞补写之。）（新校正云：「按此二条，旧散在篇中，今移使相从。」）。腹暴满，按之不下，取手太阳经络者，胃之募也（太阳，为手太阳也。手太阳太阳经络之所生，故取中脘穴，即胃之募也。《中诰》曰：「中脘，胃募也，居蔽骨与齐中，手太阳少阳足阳明脉所生。」故云经络者，胃募也。）（新校正云：「按《甲乙经》云：『取太阳经络血者。』则已无胃之募也等字，又杨上善注云：『足太阳其说各不同，未知孰是。』」），少阴俞去脊椎三寸傍五，用员利针（谓取足少阴俞外去脊椎三寸两傍穴各五痏也。少阴俞谓第十四椎下，两傍肾之俞也。）（新校正云：「按《甲乙经》云：『用员利针刺已，如食顷久立已，必视其经之过于阳者，数刺之。』」）。霍乱，刺俞傍五（霍乱者，取少阴俞傍志室穴。）（新校正云：「按杨上善云：『刺主霍乱，俞傍五取之。』」）。足阳明及上傍三（足阳明，言胃俞也，取胃俞兼取少阴俞外两傍向上第三穴，则胃仓穴也。）。刺癎惊脉五（谓阳陵泉，在膝上外陷者中也。）。针手太阴各五，刺经太阳五，刺手少阴经络傍者一，足阳明一，上踝五寸刺三针（经太阳，谓足太阳也。手太阴五，谓鱼际穴，在手大指本节后内侧散脉。经太阳五，谓承山穴，在足腨肠下，分肉閒陷者中也。手少阴经络傍者，谓支正穴，在腕后同身寸之五寸，骨上廉肉分开，手太阳络别走少阴者。足阳明一者，谓解溪穴，在足腕上陷者中也。上踝五寸，谓足少阳络光明穴。按《内经》《明堂中诰图经》悉主霍乱，各具明文。）（新校正云：「按别本注云：『悉不主霍乱。』未详所谓。又按《甲乙经》《太素》刺癎惊脉五，至此为刺惊癎，王注为刺霍乱者，王注非也。」）。
凡治消瘅、仆击、偏枯、痿厥、气满、发逆、肥贵人，则高梁之疾也。隔塞闭绝，上下不通，则暴忧之病也。暴厥而聋，偏塞闭不通，内气暴薄也。不从内外，中风之病，故瘦留著也。蹠跛，寒风湿之病也（消，谓内消。瘅，谓伏热。厥，谓气逆。高，膏也。梁，粱字也。蹠，谓足也。夫肥者，令人热中。甘者，令人中满，故热气内薄，发为消渴。偏枯，气满逆也。逆者，谓违背常候与平人异也。然愁忧者，气闭塞而不行，故隔塞否闭，气脉断绝而上下不通也。气固于内，则大小便道偏不得通泄也。何者？藏府气不化，禁固而不宣散，故尔也。外风中人，伏藏不去，则阳气内受，为热外燔，肌肉消烁，故留薄肉分，消瘦，而皮肤著于筋骨也。湿胜于足则筋不利，寒胜于足则挛急，风湿寒胜则卫气结聚，卫气结聚则肉痛，故足跛而不可履也。）。」
黄帝曰：「黄疸、暴痛、癫疾、厥狂，久逆之所生也。五藏不平，六府闭塞之所生也。头痛、耳鸣、九窍不利，肠胃之所生也（足之三阳从头走足，然久厥逆而不下行，则气怫积于上焦，故为黄疸、暴痛、癫狂、气逆矣。食饮失宜，吐利过节，故六府闭塞而令五藏之气不和平也。肠胃否塞，则气不顺序，气不顺序，则上下中外互相胜负，故头痛、耳鸣、九窍不利也。）。」

太阴阳明论篇第二十九  ***************************
（新校正云：「按全元起本在第四卷。」）
黄帝问曰：「太阴阳明为表里，脾胃脉也。生病而异者，何也（脾胃藏府皆合于土，病生而异，故问不同。）？」
歧伯对曰：「阴阳异位，更虚更实，更逆更从，或从内，或从外，所从不同，故病异名也（脾藏为阴，胃府为阳，阳脉下行，阴脉上行，阳脉从外，阴脉从内，故言所从不同病异名也。）（新校正云：「按杨上善云：『春夏阳明为实，太阴为虚。秋冬太阴为实，阳明为虚，即更实更虚也。春夏太阴为逆，阳明为从。秋冬阳明为逆，太阴为从，即更逆更从也。』」）。」
帝曰：「愿闻其异状也。」
歧伯曰：「阳者，天气也，主外。阴者，地气也，主内（是所谓阴阳异位也。）。故阳道实，阴道虚（是所谓更实更虚也。）。故犯贼风虚邪者，阳受之。食饮不节，起居不时者，阴受之（是所谓或从内或从外也。）。阳受之则入六府，阴受之则入五藏。入六府则身热，不时卧，上为喘呼。入五藏则䐜满闭塞，下为飧泄，久为肠澼（是所谓所从不同，病异名也。）。故喉主天气，咽主地气，故阳受风气，阴受湿气（同气相求尔。）。故阴气从足上行至头，而下行循臂至指端。阳气从手上行至头，而下行至足（是所谓更逆更从也。《灵枢经》曰：「手之三阴从藏走手，手之三阳从手走头。足之三阳从头走足，足之三阴从足走腹。」所行而异，故更逆更从也。）。故曰：『阳病者，上行极而下。阴病者，下行极而上（此言其大凡尔。然足少阴脉下行，则不同诸阴之气也。）。』故伤于风者，上先受之。伤于湿者，下先受之（阳气炎上，故受风。阴气润下，故受湿，盖同气相合尔。）。」
帝曰：「脾病而四支不用，何也？」
歧伯曰：「四支皆禀气于胃，而不得至经（新校正云：「按《太素》『至经』作『径至』。杨上善云：『胃以水穀资四支，不能径至四支，要因于脾得水穀津腋营卫于四支。』」）。必因于脾，乃得禀也（脾气布化水穀精液，四支乃得以禀受也。）。今脾病不能为胃行其津液，四支不得禀水穀气，气日以衰，脉道不利，筋骨肌肉皆无气以生，故不用焉。」
帝曰：「脾不主时，何也（肝主春，心主夏，肺主秋，肾主冬，四藏皆有正应，而脾无正主也。）？」
歧伯曰：「脾者，土也，治中央常以四时，长四藏各十八日寄治，不得独主于时也。脾藏者，常著胃土之精也。土者，生万物而法天地，故上下至头足，不得主时也（治，主也。著，谓常约著于胃也。土气于四时之中，各于季终寄王十八日，则五行之气各王七十二日，以终一岁之日矣。外主四季则在人内应于手足也。）。」
帝曰：「脾与胃以膜相连耳（新校正云：「按《太素》作『以募相逆』。杨上善云：『脾阴胃阳，脾内胃外，其位各异，故相逆也。』」），而能为之行其津液，何也？」
歧伯曰：「足太阴者，三阴也，其脉贯胃，属脾，络嗌，故太阴为之行气于三阴。阳明者，表也（胃是脾之表也。），五藏六府之海也，亦为之行气于三阳，藏府各因其经而受气于阳明，故为胃行其津液，四支不得禀水穀气，日以益衰，阴道不利，筋骨肌肉无气以生，故不用焉（又复明脾主四支之义也。）。」

阳明脉解篇第三十  ***************************
（新校正云：「按全元起本在第三卷。」）
黄帝问曰：「足阳明之脉病，恶人与火，闻木音则惕然而惊，钟鼓不为动，闻木音而惊，何也？愿闻其故（前篇言入六府则身热，不时卧，上为喘呼。然阳明者，胃脉也，今病不如前篇之旨，而反闻木音而惊，故问其异也。）。」
歧伯对曰：「阳明者，胃脉也，胃者，土也，故闻木音而惊者，土恶木也（《阴阳书》曰：木剋土，故土恶木也。）。」
帝曰：「善。其恶火，何也？」
歧伯曰：「阳明主肉，其脉（新校正云：「按《甲乙经》『脉』作『肌』。」）血气盛，邪客之则热，热甚则恶火。」
帝曰：「其恶人，何也？」
歧伯曰：「阳明厥则喘而惋，惋则恶人（惋热内郁，故恶人耳。）（新校正云：「按〈脉解〉云：『欲独闭户牖而处，何也？阴阳相搏，阳尽阴盛，故独闭户牖而处。』」）。」
帝曰：「或喘而死者，或喘而生者，何也？」
歧伯曰：「厥逆连藏则死，连经则生（经，谓经脉。藏，谓五神藏，所以连藏则死者，神去故也。）。」
帝曰：「善。病甚则弃衣而走，登高而歌，或至不食数日，踰垣上屋，所上之处，皆非其素所能也，病反能者，何也（素，本也。踰垣，谓蓦墙也，怪其稍异于常。）？」
歧伯曰：「四支者，诸阳之本也。阳盛则四支实，实则能登高也（阳受气于四支，故四支为诸阳之本也。）（新校正云：「按〈脉解〉云：『阴阳争而外并于阳』。」）。」
帝曰：「其弃衣而走者，何也（弃，不用也。）？」
歧伯曰：「热盛于身，故弃衣欲走也。」
帝曰：「其妄言，骂詈不避亲疏而歌者，何也？」
歧伯曰：「阳盛则使人妄言，骂詈不避亲疏而不欲食，不欲食故妄走也（足阳明胃脉下膈，属胃，络脾，足太阴脾脉入腹，属脾，络胃，上膈，侠咽，连舌本，散舌下，故病如是。）。」


卷第九  ——————————————————————————————————————————————————————————————————————————————————————————

热论篇第三十一  ***************************
（新校正云：「按全元起本在第五卷。」）
黄帝问曰：「今夫热病者，皆伤寒之类也，或愈或死，其死皆以六七日之閒，其愈皆以十日以上者，何也？不知其解，愿闻其故（寒者，冬气也，冬时严寒，万类深藏，君子固密不伤于寒，触冒之者乃名伤寒，其伤于四时之气，皆能为病。以伤寒为毒者，最乘杀厉之气，中而即病名曰伤寒，不即病者，寒毒藏于肌肤，至夏至前变为温病，夏至后变为热病，然其发起皆为伤寒致之，故曰：「热病者皆伤寒之类也。」）（新校正云：「按《伤寒论》云：『至春变为温病，至夏变为暑病。』与王注异。王注本《素问》为说，《伤寒论》本《阴阳大论》为说，故此不同。」）。」
歧伯对曰：「巨阳者，诸阳之属也（巨，大也。太阳之气，经络气血，荣卫于身，故诸阳气皆所宗属。）。其脉连于风府（风府，穴名也，在项上入发际同身寸之一寸宛宛中是。），故为诸阳主气也（足太阴脉浮，气之在头中者，凡五行，故统主诸阳之气。）。人之伤于寒也，则为病热，热虽甚不死（寒毒薄于肌肤，阳气不得散发而内怫结，故伤寒者反为病热。）。其两感于寒而病者，必不免于死（藏府相应而俱受寒，谓之两感。）。」
帝曰：「愿闻其状（谓非两感者之形证。）。」
歧伯曰：「伤寒一日，巨阳受之（三阳之气，太阳脉浮，脉浮者外在于皮毛，故伤寒一日太阳先受之。），故头项痛，腰脊强（上文云：「其脉连于风府。」略言也。细而言之者，足太阳脉从巅入络脑，还出别下项，循肩髆内，侠脊，抵腰中，故头项痛、腰脊强。）（新校正云：「按《甲乙经》及《太素》作：『头项与腰脊皆痛』。」）。二日，阳明受之（以阳感热，同气相求，故自太阳入阳明也。），阳明主肉，其脉侠鼻络于目，故身热、目疼而鼻乾、不得卧也（身热者，以肉受邪，胃中热烦，故不得卧，馀随脉络之所生也。）。三日，少阳受之，少阳主胆（新校正云：「按全元起本，胆作骨，元起注云：『少阳者，肝之表，肝候筋，筋会于骨，是少阳之气所荣，故言主于骨。』《甲乙经》《太素》等并作『骨』。」），其脉循胁，络于耳，故胸胁痛而耳聋。三阳经络皆受其病，而未入于藏者，故可汗而已（以病在表，故可汗也。）（新校正云：「按全元起云：『「藏」作「府」。』元起注云：『伤寒之病，始入于皮肤之腠理，渐胜于诸阳而未入府，故须汗发其寒热而散之。』《太素》亦作『府』。」）。
四日，太阴受之（阳极而阴受也。）。太阴脉布胃中，络于嗌，故腹满而嗌乾。五日，少阴受之，少阴脉贯肾，络于肺，繫舌本，故口燥舌乾而渴。六日，厥阴受之，厥阴脉循阴器而络于肝，故烦满而囊缩，三阴三阳五藏六府皆受病，荣卫不行，五藏不通则死矣（死，犹嘶也。言精气皆嘶也。是故其死皆病六七日间者，以此也。）。其不两感于寒者，七日，巨阳病衰，头痛少愈（邪气渐退，经气渐和，故少愈。）。八日，阳明病衰，身热少愈。九日，少阳病衰，耳聋微闻。十日，太阴病衰，腹减如故则思饮食。十一日，少阴病衰，渴止不满，舌乾已而嚏。十二日，厥阴病衰，囊纵，少腹微下，大气皆去，病日已矣（大气，谓大邪之气也。是故其愈皆病十日已上者，以此也。）。」
帝曰：「治之奈何？」
歧伯曰：「治之各通其藏脉，病日衰已矣，其未满三日者可汗而已，其满三日者可泄而已（此言表里之大体也。《正理伤寒论》曰：「脉大浮数，病为在表，可发其汗。脉细沉数，病在里，可下之。」由此则虽日过多，但有表证，而脉大浮数，犹宜发汗，日数虽少，即有里证，而脉沉细数，犹宜下之，正应随脉证以汗下之。）。」
帝曰：「热病已愈，时有所遗者，何也（邪气衰去不尽，如遗之在人也。）？」
歧伯曰：「诸遗者，热甚而强食之，故有所遗也。若此者，皆病已衰而热有所藏，因其穀气相薄，两热相合，故有所遗也。」
帝曰：「善。治遗奈何？」
歧伯曰：「视其虚实，调其逆从，可使必已矣（审其虚实而补写之，则必已。）。」
帝曰：「病热当何禁之？」
歧伯曰：「病热少愈，食肉则复，多食则遗，此其禁也（是所谓戒食劳也。热虽少愈，犹未尽除，脾胃气虚，故未能消化，肉坚食驻，故热复生。复，谓复旧病也。）。」
帝曰：「其病两感于寒者，其脉应与其病形何如？」
歧伯曰：「两感于寒者，病一日则巨阳与少阴俱病，则头痛口乾而烦满（新校正云：「按《伤寒论》云：『烦满而渴』。」）。二日则阳明与太阴俱病，则腹满、身热、不欲食、谵言（谵言，谓妄谬而不次也。）（新校正云：「按杨上善云：『多言也。』」）。三日则少阳与厥阴俱病，则耳聋、囊缩而厥、水浆不入、不知人，六日死（巨阳与少阴为表里，阳明与太阴为表里，少阳与厥阴为表里，故两感寒气同受其邪。帝曰：「五藏已伤，六府不通，荣卫不行，如是之后，三日乃死，何也？」）。」
歧伯曰：「阳明者，十二经脉之长也，其血气盛，故不知人。三日，其气乃尽，故死矣（以上承气海，故三日气尽乃死。）。凡病伤寒而成温者，先夏至日者为病温，后夏至日者为病暑，暑当与汗皆出勿止（此以热多少盛衰而为义也。阳热未盛为寒所制，故为病曰温。阳热大盛，寒不能制，故为病曰暑。然暑病者当与汗之令愈，勿反止之令其甚也。）（新校正云：「按凡病伤寒已下，全元起本在〈奇病论〉中，王氏移于此，杨上善云：『冬伤于寒轻者，夏至以前发为温病。冬伤于寒甚者，夏至以后发为暑病。』」）。」

刺热篇第三十二  ***************************
（新校正云：「按全元起本在第五卷。」）
肝热病者，小便先黄、腹痛、多卧、身热（肝之脉环阴器，抵少腹而上，故小便不通，先黄、腹痛、多卧也。寒薄生热，身故热焉。）。热争则狂言及惊、胁满痛、手足躁、不得安卧（经络虽已受热，而神藏犹未纳邪，邪正相薄故云争也，馀争同之，又肝之脉从少腹上，侠胃，贯鬲，布胁肋，循喉咙之后，络舌本，故狂言、胁满痛也。肝性静而主惊骇，故病则惊、手足躁扰、卧不得。）。庚辛甚，甲乙大汗，气逆则庚辛死（肝主木，庚辛为金，金剋木故甚，死于庚辛也。甲乙为木，故大汗于甲乙。）。刺足厥阴少阳（厥阴肝脉，少阳胆脉。）。其逆则头痛员员，脉引冲头也（肝之脉自舌本循喉咙之后，上出额与督脉会于巅，故头痛员员，然脉引冲于头中也。员员，谓似急也。）。
心热病者，先不乐，数日乃热（夫所以任治于物者，谓心。病气入于经络则神不安治，故先不乐，数日乃热也。）。热争则卒心痛、烦闷、善呕、头痛、面赤、无汗（心手少阴脉起于心中，其支别者，从心系上侠咽。小肠之脉直行者，循咽，下鬲，抵胃。其支别者，从缺盆循颈，上颊，至目外眦，故卒心痛、烦闷、善呕、头痛、面赤也。心在液为汗，今病热故无汗以出。）（新校正云：「按《甲乙经》『外眦』作『兑眦』，王注〈厥论〉亦作『兑眦』，『外』当作『兑』。」）。壬癸甚，丙丁大汗，气逆则壬癸死（心主火，壬癸为水，水灭火故甚，死于壬癸也。丙丁为火，故大汗于丙丁，气逆之证经阙其文。）。刺手少阴太阳（少阴心脉，太阳小肠脉。）。
脾热病者，先头重、颊痛、烦心、颜青、欲呕、身热（胃之脉起于鼻交頞中，下循鼻外，入上齿中，还出侠口，环脣，下交承浆，却循颐后下廉，出大迎，循颊车，上耳前，过客主人，循发际，至额颅，故先头重、颊痛、颜青也。脾之脉支别者，复从胃别上鬲，注心中，其直行者，上鬲，侠咽，故烦心欲呕而身热也。）（新校正云：「按《甲乙经》《太素》云：『脾热病者，先头重、颜痛。』无『颜青』二字也。」）。热争则腰痛不可用俛仰，腹满泄、两颔痛（胃之脉支别者，起胃下口，循腹里，下至气街中而合，以下髀。气街者，腰之前，故腰痛也。脾之脉，入腹，属脾，络胃，又胃之脉自交承浆，却循颐后下廉，出大迎，循颊车，故腹满泄而两颔痛。）。甲乙甚，戊己大汗，气逆则甲乙死（脾主土，甲乙为木，木伐土故甚，死于甲乙也。戊己为土，故大汗于戊己，气逆之证经所未论。）。刺足太阴阳明（太阴脾脉，阳明胃脉。）（新校正云：「按《甲乙经》、〈热病〉下篇云：『病先头重、颜痛、烦心、身热，热争则腰痛不可用俛仰，腹满、两颔痛，其暴泄善飢而不欲食，善噫，热中，足清，腹胀，食不化，善呕，泄有脓血，苦呕无所出，先取三里后，取太白章门。』」）。
肺热病者，先淅然厥，起毫毛，恶风寒，舌上黄，身热（肺主皮肤，外养于毛，故热中之则先淅然恶风寒，起毫毛也。肺之脉起于中焦，下络大肠，还循胃口，今肺热入胃，胃热上升，故舌上黄而身热。）。热争则喘欬，痛走胸膺背，不得大息，头痛不堪，汗出而寒（肺居鬲上，气主胸膺，复在变动为欬，又藏气而主呼吸，背复为胸中之府，故喘欬，痛走胸膺背，不得大息也。肺之络脉，上会耳中，今热气上熏，故头痛不堪，汗出而寒。）。丙丁甚，庚辛大汗，气逆则丙丁死（肺主金，丙丁为火，火烁金故甚，死于丙丁也。庚辛为金，故大汗于庚辛也。气逆之证经阙未书。）。刺手太阴阳明出血，如大豆立已（太阴肺脉，阳明大肠脉，当视其络脉盛者乃刺而出之。）。
肾热病者，先腰痛，䯒痠，苦渴，数饮，身热（膀胱之脉，从肩髆内，侠脊，抵腰中，又腰为肾之府，故先腰痛也。又肾之脉自循内踝之后，上腨内，出膕内廉，又直行者，从肾上贯肝鬲，入肺中，循喉咙，侠舌本，故䯒痠、苦渴、数饮、身热。）。热争则项痛而强，䯒寒且痠，足下热，不欲言（膀胱之脉从脑出，别下项，又肾之脉起于小指之下，斜趋足心，出于然骨之下，循内踝之后，别入跟中，以上䯒内。又其直行者，从肾上贯肝鬲，入肺中，循喉咙，侠舌本，故项痛而强，䯒寒且痠，足下热，不欲言也。）（新校正云：「按《甲乙经》『然骨』作『然谷』。」）。其逆则项痛，员员淡淡然（肾之筋循脊内，侠膂，上至项，结于枕骨，与膀胱之筋合，膀胱之脉又并下于项，故项痛员员然也。淡淡，为似欲不定也。）。戊己甚，壬癸大汗，气逆则戊已死（肾主水，戊己为土，土刑水故甚，死于戊己也。壬癸为水，故大汗于壬癸也。）。刺足少阴太阳（少阴肾脉，太阳膀胱脉。）。诸汗者，至其所胜日汗出也（气王日为所胜，王则胜邪，故各当其王日汗。）。
肝热病者，左颊先赤（肝气合木，木气应春，南面正理之，则其左颊也。）。心热病者，颜先赤（心气合火，火气炎上，指象明候，故候于颜。颜，额也。）。脾热病者，鼻先赤（脾气合土，土王于中，鼻处面中，故占鼻也。）。肺热病者，右颊先赤（肺气合金，金气应秋，南面正理之，则其右颊也。）。肾热病者，颐先赤（肾气合水，水惟润下，指象明候，故候于颐也。）。病虽未发，见赤色者刺之，名曰治未病（圣人不治已病，治未病，不治已乱，治未乱，此之谓也。）。热病从部所起者，至期而已（期，为大汗日也。如肝甲乙，心丙丁，脾戊己，肺庚辛，肾壬癸，是为期日也。）。其刺之反者，三周而已（反，谓反取其气也。如肝病刺脾，脾病刺肾，肾病刺心，心病刺肺，肺病刺肝者，皆是反刺五藏之气也。三周，谓三周于三阴三阳之脉状也。又太阳病而刺写阳明，阳明病而刺写少阳，少阳病而刺写太阴，太阴病而刺写少阴，少阴病而刺写厥阴，如此则为反取三阴三阳之脉气也。）。重逆则死（先刺已反，病气流传，又反刺之，是为重逆。一逆刺之尚至三周乃，已况其重逆而得生邪。）。
诸当汗者，至其所胜日汗大出也（王则胜邪，故各当其王日汗。）（新校正云：「按此条文注二十四字与前文重复，当从删去。《甲乙经》《太素》亦不重出。」）。诸治热病，以饮之寒水乃刺之，必寒衣之，居止寒处，身寒而止也（寒水在胃，阳气外盛，故饮寒乃刺，热退则凉生，故身寒而止针。）。热病先胸胁痛，手足躁，刺足少阳，补足太阴（此则举正取之例。然足少阳木病而写足少阳之木气，补足太阴之土气者，恐木传于土也。胸胁痛，丘虚主之。丘虚在足外踝下，如前陷者中。足少阳脉之所过也，刺可入同身寸之五分，留七呼，若灸者可灸三壮，热病手足躁，经无所主治之旨，然补足太阴之脉，当于井荣取之也。）（新校正云：「详足太阴全元起本及《太素》作手太阴。杨上善云：『手太阴上属肺，从肺出腋下，故胸胁痛。』又按《灵枢经》云：『热病而胸胁痛，手足躁，取之筋间，以第四针索筋于肝，不得，索之于金。』金，肺也。以此决知作手太阴者为是。」）。病甚者，为五十九刺（五十九刺者，谓头上五行，行五者以越诸阳之热逆也。大杼、膺俞、缺盆、背俞，此八者以写胸中之热也。气街、三里、巨虚上下廉，此八者以写胃中之热也。云门、髃骨、委中、髓空，此八者以写四支之热也。五藏俞傍五，此十者以写五藏之热也。凡此五十九穴者，皆热之左右也，故病甚则尔刺之。然头上五行者。当中行，谓上星、顖会、前顶、百会、后顶。次两傍，谓五处、承光、通天、络却、玉枕。又刺两傍，谓临泣、目窻、正营、承灵、脑空也。上星在颅上直鼻中央，入发际同身寸之一寸陷者中，容豆，刺可入同身寸之四分。）（新校正云：「按《甲乙经》四分作三分。〈水热穴论〉注亦作三分。详此注下文云：『刺如上星法。』又云：『刺如顖会法。』既有二法，则当依《甲乙经》及〈水热穴论〉注，上星刺入三分，顖会刺入四分。」）（顖会在上星后，同身寸之一寸陷者，刺如上星法。前顶在顖会后，同身寸之一寸五分，骨间陷者中，刺如顖会法。百会在前顶后，同身寸之一寸五分，顶中央旋毛中陷，容指，督脉，足太阳脉之交会，刺如上星法。后顶在百会后，同身寸之一寸五分，枕骨上，刺如顖会法。然是五者，皆督脉气所发也，上星留六呼，若灸者并灸五壮。次两傍穴，五处，在上星两傍，同身寸之一寸五分。承光，在五处后，同身寸之一寸。通天，在承光后，同身寸之一寸五分。络却，在通天后，同身寸之一寸五分。玉枕，在络却后，同身寸之七分。然是五者并足太阳脉气所发，刺可入同身寸之三分。五处通天，各留七呼。络却留五呼。玉枕留三呼，若灸者可灸三壮。）（新校正云：「按《甲乙经》，承光不可灸，玉枕刺入二分。」）（又次两傍临泣在头，直目上，入发际同身寸之五分，足太阳、少阳、阳维三脉之会。目窻、正营递相去同身寸之一寸。承灵、脑空递相去同身寸之一寸五分。然是五者并足少阳、阳维二脉之会，脑空一穴，刺可入同身寸之四分馀，并可刺入同身寸之三分。临泣留七呼，若灸者可灸五壮。大杼在项第一椎下两傍，相去各同身寸之一寸半陷者中，督脉别络、足太阳、手太阳三脉气之会，刺可入同身寸之三分，留七呼，若灸者可灸五壮）（新校正云：「按《甲乙经》作七壮，〈气穴〉注作七壮，〈刺疟〉注、〈热穴〉注作五壮。」）（膺俞者，膺中俞也，正名中府，在胸中行两傍，相去同身寸之六寸，云门下一寸，乳上三肋閒，动脉应手陷者中，仰而取之。手足太阴脉之会，刺可入同身寸之三分，留五呼，若灸者，可灸五壮。缺盆在肩上横骨陷者中，手阳明脉气所发，刺可入同身寸之二分，留七呼，若灸者可灸三壮。背俞当是风门、热府，在第二椎下，两傍各同身寸之一寸半。督脉，足太阳之会，刺可入同身寸之五分，留七呼，若灸者可灸五壮。验今《明堂中诰图经》不言背俞，未详果何处也。）（新校正云：「按王注〈水热穴论〉以风门、热府为背俞。又注〈气穴论〉以大杼为背俞，此注云未详，三注不同，盖疑之也。」）（气街在腹齐下，横骨两端，鼠鼷上同身寸之一寸，动应手，足阳明脉气所发，刺可入同身寸之三分，留七呼，若灸者可灸五壮。三里在膝下同身寸之三寸，䯒外廉两筋肉分间，足阳明脉之所入也，刺可入同身寸之一寸，留七呼，若灸者可灸三壮。巨虚上廉（上巨虚），足阳明与大肠合，在三里下，同身寸之三寸，足阳明脉气所发，刺可入同身寸之八分，若灸者可灸三壮。巨虚下廉（下巨虚），足阳明与小肠合，在上廉下，同身寸之三寸，足阳明脉气所发，刺可入同身寸之三分，若灸者可灸三壮。云门，在巨骨下，胸中行两傍。）（新校正云：「按〈气穴论〉注『胸中行两傍』作『侠任脉傍，横去任脉』，文虽异，穴之处所则同。」）（相去同身寸之六寸，动脉应手。中府，当其下，同身寸之一寸。云门，手太阴脉气所发，举臂取之，刺可入同身寸之七分，若灸者可灸五壮，验今《明堂中诰图经》不载。髃骨穴，寻其穴以写四支之热，恐是肩髃穴，穴在肩端两骨间，手阳明、蹻脉之会，刺可入同身寸之六分，留六呼，若灸者可灸三壮。委中，在足膝后屈处，膕中央约文中动脉。」）（新校正云：「详委中穴与〈气穴〉注、〈骨空〉注、〈刺疟论〉注并此，王氏四处注之，彼三注无足膝后屈处五字，与此注异者，非实有异，盖注有详略尔。」）（足太阳脉之所入也，刺可入同身寸之五分，留七呼，若灸者可灸三壮。髓空者，正名腰俞，在脊中第二十一椎节下间，督脉气所发，刺可入同身寸之二分。）（新校正云：「按《甲乙经》作二寸，〈水热穴论〉注亦作二寸，〈气府论〉注、〈骨空论〉注作一分。」）（留七呼，若灸者可灸三壮。五藏俞傍五者，谓魄户、神堂、魂门、意舍、志室五穴也，在侠脊两傍各相去同身寸之三寸，并足太阳脉气所发也。魄户，在第三椎下两傍，正坐取之，刺可入同身寸之五分，若灸者可灸五壮。神堂，在第五椎下两傍，刺可入同身寸之三分，若灸者可灸五壮。魂门，在第九椎下，两傍正坐取之，刺可入同身寸之五分，若灸者可灸三壮。意舍，在第十一椎下两傍，正坐取之，刺可入同身寸之五分，若灸者可灸三壮。志室，在第十四椎下两傍，正坐取之，刺可入同身寸之五分，若灸者可灸三壮，是所谓此经之五十九刺法也。若《针经》所指五十九刺，则殊与此经不同，虽俱治热病之要穴，然合用之理全向背，犹当以病候形证所应经法，即随所证而刺之。）。
热病始手臂痛者，刺手阳明、太阴而汗出止（手臂痛，列缺主之。列缺者，手太阴之络，去腕上同身寸之一寸半，别走阳明者也，刺可入同身寸之三分，留三呼，若灸者可灸五壮。欲出汗，商阳主之，商阳者，手阳明脉之井，在手大指次指内侧，去爪甲角如韭叶，手阳明脉之所出也，刺可入同身寸之一分，留一呼，若灸者可灸三壮。）。热病始于头首者，刺项太阳而汗出止（天柱主之。天柱在侠项后发际大筋外廉陷者中，足太阳脉气所发，刺可入同身寸之二分，留六呼，若灸者可灸三壮。）。热病始于足胫者，刺足阳明而汗出止（新校正云：「按此条《素问》本无，《太素》亦无，今按《甲乙经》添入。」）。热病先身重、骨痛、耳聋、好暝，刺足少阴（据经无正主穴，当补写井荣尔。）（新校正云：「按《灵枢经》云：『热病而身重、骨痛、耳聋而好暝，取之骨，以第四针索骨于肾，不得，索之土。』土，脾也。」）。病甚为五十九刺（如古法。）。热病先眩冒而热，胸胁满，刺足少阴少阳（亦井荣也。）。
太阳之脉色荣颧骨，热病也（荣，饰也，谓赤色，见于颧骨，如荣饰也。颧骨，谓目下，当外眦也，太阳合火，故见色赤。）（新校正云：「按杨上善云：『赤色荣颧者，骨热病也。』与王氏之注不同。」）。荣未交（新校正云：「按《甲乙经》《太素》作『荣未天』，下文『荣未交』亦作『天』。」）。曰今且得汗，待时而已（荣一为营字之误也。曰者，引古经法之端由也，言色虽明盛，但阴阳之气不交错者，故法云：「今且得汗之而已。待时者，谓肝病待甲乙，心病待丙丁，脾病待戊己，肺病待庚辛，肾病待壬癸。」是谓待时而已。所谓交者，次如下句。）。与厥阴脉争见者，死期不过三日（外见太阳之赤色，内应厥阴之弦脉，然太阳受病当传入阳明，今反厥阴之脉来见者，是土败而木贼之也，故死。然土气已败，木复狂行，木生数三，故期不过三日。）。其热病内连肾，少阳之脉色也（『病』或为『气』，恐字误也。若赤色气内连鼻两傍者，是少阳之脉色，非厥阴色，何者？肾部近于鼻也。）（新校正云：「详或者欲改『肾』作『鼻』，按《甲乙经》《太素》并作『肾』，杨上善云：『太阳水也，厥阴木也，水以生木，木盛水衰，故太阳水色见时，有木争见者，水死，以其热病内连于肾，肾为热伤，故死。』本旧无『少阳之脉色也』六字，乃王氏所添，王注非，当从上善之义。」）。
少阳之脉色荣颊前，热病也（颊前，即颧骨下近鼻两傍也。）（新校正云：「按《甲乙经》《太素》，『前』字作『筋』。杨上善云：『足少阳部在颊，赤色荣之，即知筋热病也。』」）。荣未交，曰今且得汗，待时而已。与少阴脉争见者，死期不过三日（少阳受病，当传入于太阴，今反少阴脉来见，亦土败而木贼之也。故死不过三日，亦木之数然。）（新校正云：「详或者欲改『少阴』作『厥阴』，按《甲乙经》《太素》作『少阴』，杨上善云：『少阳为木，少阴为水，少阳色见之时，有少阴争见者，是母胜子，故木死。』王作此注亦非，旧本及《甲乙经》《太素》并无『死期不过三日』六字，此是王氏成足此文也。」）。热病，气穴三椎下间主胸中热。四椎下间主鬲中热，五椎下间主肝热，六椎下间主脾热，七椎下间主肾热。荣在骶也（脊节之谓椎，脊穷之谓骶，言肾热之气外通尾骶也。寻此文椎间所主神藏之热，又不正当其藏俞而云主疗，在理未详。）。项上三椎陷者中也（此举数脊椎大法也。言三椎下间主胸中热者，何以数之，言皆当以陷者中为气发之所。）。颊下逆颧为大瘕，下牙车为腹满，颧后为胁痛，颊上者，鬲上也（此所以候面部之色，发明腹中之病诊。）。

评热病论篇第三十三  ***************************
（新校正云：「按全元起本在第五卷。」）
黄帝问曰：「有病温者，汗出辄复热，而脉躁疾，不为汗衰，狂言，不能食，病名为何？」
歧伯对曰：「病名阴阳交，交者死也（交，谓交合，阴阳之气不分别也。）。」
帝曰：「愿闻其说！」
歧伯曰：「人所以汗出者，皆生于穀，穀生于精（言穀气化为精，精气胜乃为汗。）。今邪气交争于骨肉而得汗者，是邪却而精胜也（言初汗也。）。精胜则当能食而不复热。复热者，邪气也，汗者，精气也。今汗出而辄复热者，是邪胜也。不能食者，精无俾也（无俾，言无可使为汗也，穀不化则精不生，精不化流，故无可使。）。病而留者，其寿可立而倾也（如是者，若汗出疾速，留著而不去，则其人寿命立至倾危也。）（新校正云：「详『病而留者』，按王注『病』当作『疾』，又按《甲乙经》作『而热留者』。」）。且夫〈热论〉曰：『汗出而脉尚躁盛者，死（热论，谓上古热论也。凡汗后脉当迟静，而反躁急以盛满者，是真气竭而邪盛，故知必死也。）。』今脉不与汗相应，此不胜其病也，其死明矣（脉不静而躁盛，是不相应。）。狂言者，是失志，失志者死（志舍于精，今精无可使，是志无所居，志不留居，则失志也。）。今见三死，不见一生，虽愈必死也（汗出脉躁盛一死，不胜其病二死，狂言失志者三死也。）。」
帝曰：「有病身热，汗出，烦满，烦满不为汗解，此为何病？」
歧伯曰：「汗出而身热者，风也。汗出而烦满不解者，厥也。病名曰风厥。」
帝曰：「愿卒闻之！」
歧伯曰：「巨阳主气故先受邪，少阴与其为表里也，得热则上从之，从之则厥也（上从之，谓少阴随从于太阳而上也。）。」
帝曰：「治之奈何？」
歧伯曰：「表里刺之，饮之服汤（谓写太阳补少阴也。饮之汤者，谓止逆上之肾气也。）。」
帝曰：「劳风为病何如？」
歧伯曰：「劳风法在肺下（从劳风生，故曰劳风。劳，谓肾劳也。肾脉者，从肾上贯肝鬲，入肺中，故肾劳风生上，居肺下也。）。其为病也，使人强上，冥视（新校正云：「按杨上善云：『强上，好仰也。冥视，谓合眼，视不明也。』又《千金方》『冥视』作『目眩』。」）。唾出若涕，恶风而振寒，此为劳风之病（膀胱脉，起于目内眦，上额，交巅上，入络脑，还出别下项，循肩髆内，侠脊，抵腰中，入循膂，络肾。今肾精不足，外吸膀胱，膀胱气不能上营，故使人头项强而视不明也。肺被风薄，劳气上熏，故令唾出若鼻涕状，肾气不足，阳气内攻，劳热相合，故恶风而振寒。）。」
帝曰：「治之奈何？」
歧伯曰：「以救俛仰（救，犹止也。俛仰，谓屈伸也，言止屈伸于动作，不使劳气滋蔓。），巨阳引，精者三日，中年者五日，不精者七日（新校正云：「按《甲乙经》作『三日中，若五日』，《千金方》作『候之三日及五日中，不精明者』是也，与此不同。」）。欬出青黄涕，其状如脓，大如弹丸，从口中，若鼻中出，不出则伤肺，伤肺则死也（巨阳者，膀胱之脉也。膀胱与肾为表里，故巨阳引精也。巨，大也。然太阳之脉，吸引精气，上攻于肺者三日，中年者五日，素不以精气用事者七日，当欬出稠涕，其色青黄如脓状。平调欬者，从咽而上出于口。暴卒欬者，气冲突于蓄门而出于鼻。夫如是者，皆肾气劳竭，肺气内虚，阳气奔迫之所为，故不出则伤肺也，肺伤则荣卫散解，魄不内治故死。）（新校正云：「按王氏云：『卒暴欬者，气冲突于蓄门而出于鼻。』按《难经》七冲门无蓄门之名，疑是贲门。杨操云：『贲者，鬲也，胃气之所出，胃出穀气，以传于肺，肺在鬲上，故胃为贲门。』」）。」
帝曰：「有病肾风者，面、胕痝然壅，害于言，可刺不（痝然，肿起貌。壅，谓目下壅如卧蚕形也。肾之脉，从肾上贯肝鬲，入肺中，循喉咙，侠舌本，故妨害于言语。）？」
歧伯曰：「虚不当刺，不当刺而刺，后五日其气必至（至，谓病气来至也，然谓藏配一日而五日至肾，夫肾已不足，风内薄之，谓肿为实，以针大泄，反伤藏气，真气不足不可复，故刺后五日其气必至也。）。」
帝曰：「其至何如？」
歧伯曰：「至必少气时热，时热从胸背上至头，汗出，手热，口乾苦渴，小便黄，目下肿，腹中鸣，身重难以行，月事不来，烦而不能食，不能正偃，正偃则欬，病名曰风水，论在刺法中（刺法，篇名，今经亡。）。」
帝曰：「愿闻其说！」
歧伯曰：「邪之所凑，其气必虚。阴虚者阳必凑之，故少气时热而汗出也。小便黄者，少腹中有热也。不能正偃者，胃中不和也，正偃则欬甚上迫肺也。诸有水气者，微肿先见于目下也。」
帝曰：「何以言！」
歧伯曰：「水者，阴也，目下亦阴也。腹者，至阴之所居，故水在腹者，必使目下肿也。真气上逆，故口苦、舌乾、卧不得正偃，正偃则欬出清水也。诸水病者，故不得卧，卧则惊，惊则欬甚也。腹中鸣者，病本于胃也，薄脾则烦不能食。食不下者，胃脘隔也。身重难以行者，胃脉在足也。月事不来者，胞脉闭也。胞脉者，属心而络于胞中，今气上迫肺，心气不得下通，故月事不来也（考上文所释之义，未解「热从胸背上至头，汗出，手热，口乾，苦渴」之义，应古论简脱而此差谬之尔，如是者何？肾少阴之脉，从肾上贯肝鬲，入肺中，循喉咙，侠舌本，又膀胱太阳之脉，从目内眦上额，交巅上，其支者，从巅至耳上角，其直者，从巅入络脑，还出别下项，循肩髆，内侠脊，抵腰中，入循膂。今阴不足而阳有馀，故热从胸背上至头而汗出、口乾、苦渴也。然心者，阳藏也，其脉行于臂手。肾者，阴藏也，其脉循于胸足。肾不足则心气有馀，故手热矣。又以心肾之脉俱是少阴脉也。）。」
帝曰：「善。」

逆调论篇第三十四  ***************************
（新校正云：「按全元起本在第四卷。」）
黄帝问曰：「人身非常温也，非常热也，为之热而烦满者，何也（异于常候，故曰非常。）（新校正云：「按《甲乙经》无『为之热』三字。」）？」
歧伯对曰：「阴气少而阳气胜，故热而烦满也。」
帝曰：「人身非衣寒也，中非有寒气也，寒从中生者何（言不知谁为元主邪。）？」
歧伯曰：「是人多痹气也，阳气少阴气多，故身寒如从水中出（言自由形气阴阳之为是，非衣寒而中有寒也。）。」
帝曰：「人有四支热，逢风寒如炙如火者，何也（新校正云：「按全元起本无『如火』二字，《太素》云：『如炙于火』，当从《太素》之文。」）？」
歧伯曰：「是人者，阴气虚阳气盛。四支者，阳也，两阳相得而阴气虚少，少水不能灭盛火，而阳独治，独治者不能生长也，独胜而止耳（水为阴，火为阳，今阳气有馀，阴气不足，故云：「少水不能灭盛火也。」治者，王也。胜者，盛也。故云：「独胜而止。」）。逢风而如炙如火者，是人当肉烁也（烁，言消也，言久久此人当肉消削也。）（新校正云：「详『如炙如火』当从《太素》作『如炙于火』。」）。」
帝曰：「人有身寒，汤火不能热，厚衣不能温，然不冻慄是为何病？」
歧伯曰：「是人者，素肾气胜，以水为事，太阳气衰，肾脂枯不长，一水不能胜两火。肾者，水也，而生于骨，肾不生则髓不能满，故寒甚至骨也（以水为事，言盛欲也。）。所以不能冻慄者，肝一阳也，心二阳也，肾孤藏也，一水不能胜二火，故不能冻慄，病名曰骨痹，是人当挛节也（肾不生则髓不满，髓不满则筋乾缩，故节挛拘。）。」
帝曰：「人之肉苛者，虽近衣絮犹尚苛也，是谓何疾（苛，谓[巾君]重。）？」
歧伯曰：「荣气虚，卫气实也。荣气虚则不仁，卫气虚则不用，荣卫俱虚则不仁且不用，肉如故也。人身与志不相有，曰死（身用志不应，志为身不亲，两者似不相有也。）（新校正云：「按《甲乙经》『曰死』作『三十日死也』。」）。」
帝曰：「人有逆气，不得卧，而息有音者。有不得卧，而息无音者。有起居如故，而息有音者。有得卧，行而喘者。有不得卧，不能行而喘者。有不得卧，卧而喘者。皆何藏使然？愿闻其故。」
歧伯曰：「不得卧而息有音者，是阳明之逆也。足三阳者下行，今逆而上行，故息有音也。阳明者，胃脉也。胃者，六府之海（水穀海也。），其气亦下行。阳明逆，不得从其道，故不得卧也。《下经》曰：『胃不和则卧不安。』此之谓也（《下经》，上古经也。）。夫起居如故而息有音者，此肺之络脉逆也，络脉不得随经上下，故留经而不行，络脉之病人也微，故起居如故而息有音也。夫不得卧，卧则喘者，是水气之客也。夫水者，循津液而流也，肾者，水藏，主津液，主卧与喘也。」
帝曰：「善（寻经所解之旨，不得卧而息无音，有得卧行而喘，有不得卧不能行而喘，此三义悉阙而未论，亦古之脱简也。）。」


卷第十  ——————————————————————————————————————————————————————————————————————————————————————————

疟论篇第三十五  ***************************
（新校正云：「按全元起本在第五卷。」）
黄帝问曰：「夫痎疟皆生于风，其蓄作有时者，何也（痎，犹老也，亦瘦也。）（新校正云：「按《甲乙经》云：『夫疟疾皆生于风，其以日作，以时发，何也？』与此文异，《太素》同今文，杨上善云㾬，有云二日一发名㾬疟，此经但夏伤于暑至秋为病，或云㾬疟，或但云疟不必以日发，间日以定㾬也，但应四时其形有异，以为㾬尔。」）？」
歧伯对曰：「疟之始发也，先起于毫毛，伸欠乃作，寒慄鼓颔（慄，谓战慄。鼓，谓振动。）。腰脊俱痛，寒去则内外皆热，头痛如破，渴欲冷饮。」
帝曰：「何气使然，愿闻其道。」
歧伯曰：「阴阳上下交争，虚实更作，阴阳相移也（阳气者，下行极而上，阴气者，上行极而下，故曰阴阳上下交争也。阳虚则外寒，阴虚则内热，阳盛则外热，阴盛则内寒，由此寒去热生，则虚实更作，阴阳之气相移易也。）。阳并于阴则阴实而阳虚，阳明虚则寒慄鼓颔也（阳并于阴，言阳气入于阴分也。阳明，胃脉也。胃之脉自交承浆，却分行，循颐后下廉，出大迎。其支别者，从大迎前下人迎，故气不足则恶寒战慄而颐颔振动也。）。巨阳虚则腰背头项痛（巨阳者，膀胱脉，其脉从头别下项，循肩髆内，侠背，抵腰中，故气不足则腰背头项痛也。）。三阳俱虚则阴气胜，阴气胜则骨寒而痛，寒生于内，故中外皆寒。阳盛则外热，阴虚则内热，外内皆热则喘而渴，故欲冷饮也（热伤气，故内外皆热，则喘而渴。）。此皆得之夏伤于暑，热气盛藏于皮肤之内，肠胃之外，此荣气之所舍也（肠胃之外，荣气所主，故云荣气所舍也。舍，犹居也。）。此令人汗空疏（新校正云：「按全元起本作『汗出空疏』，《甲乙经》《太素》并同。」），腠理开，因得秋气，汗出遇风，及得之以浴，水气舍于皮肤之内，与卫气并居。卫气者，昼日行于阳，夜行于阴，此气得阳而外出，得阴而内薄，内外相薄，是以日作（作，发作也。）。」
帝曰：「其间日而作者，何也（间日，谓隔日也。）？」
歧伯曰：「其气之舍深，内薄于阴，阳气独发，阴邪内著，阴与阳争不得出，是以间日而作也（不与卫气相逢会，故隔日发也。）。」
帝曰：「善。其作日晏与其日早者，何气使然（晏，犹日暮也。）？」
歧伯曰：「邪气客于风府，循膂而下（风府，穴名，在顶上入发际，同身寸之二寸，大筋内宛宛中也。膂，谓脊两傍。）。卫气一日一夜大会于风府，其明日，日下一节，故其作也晏，此先客于脊背也。每至于风府则腠理开，腠理开则邪气入，邪气入则病作，以此日作稍益晏也（节，谓脊骨之节。然邪气远则逢会迟，故发暮也。）。其出于风府，日下一节，二十五日下至骶骨，二十六日入于脊内，注于伏膂之脉（项已下至尾骶，凡二十四节，故日下一节，二十五日下至骶骨，二十六日入于脊内，注于伏膂之脉也。伏膂之脉者，谓膂筋之间，肾脉之伏行者也。肾之脉循股内后廉，贯脊，属肾。其直行者，从肾上贯肝鬲，入肺中，以其贯脊又不正应行穴，但循膂伏行，故谓之伏膂脉。）（新校正云：「按全元起本『二十五日』作『二十一日』，『二十六日』作『二十二日』，《甲乙经》《太素》并同，『伏膂之脉』《甲乙经》作『太冲之脉』，巢元方作『伏冲』。」）。其气上行九日，出于缺盆之中，其气日高，故作日益早也（以肾脉贯脊，属肾，上入肺中。肺者，缺盆为之道，阴气之行速，故其气上行九日，出于缺盆之中。）。其间日发者，由邪气内薄于五藏，横连募原也。其道远，其气深，其行迟，不能与卫气俱行，不得皆出，故间日乃作也（募原，谓鬲募之原系。）（新校正云：「按全元起本『募』作『膜』，《太素》、巢元方并同〈举痛论〉亦作『膜原』。」）。」
帝曰：「夫子言卫气，每至于风府、腠理乃发，发则邪气入，入则病作，今卫气日下一节，其气之发也，不当风府，其日作者，奈何？」
歧伯曰（新校正云：「按全元起本及《甲乙经》《太素》，自『此邪气客于头项』至下『则病作故』，八十八字并无。」）：「此邪气客于头项，循膂而下者也。故虚实不同，邪中异所，则不得当其风府也。故邪中于头项者，气至头项而病。中于背者，气至背而病。中于腰脊者，气至腰脊而病。中于手足者，气至手足而病（故下篇各以居邪之所而刺之。）。卫气之所在与邪气相合则病作，故风无常府，卫气之所发，必开其腠理，邪气之所合，则其府也（虚实不同，邪中异所，卫邪相合，病则发焉，不必悉当风府而发作也。）（新校正云：「按《甲乙经》巢元方『则其府也』作『其病作』。」）。」
帝曰：「善。夫风之与疟也，相似同类而风独常在，疟得有时而休者，何也（风疟皆有盛衰，故云相似同类。）？」
歧伯曰：「风气留其处，故常在，疟气随经络沉以内薄（新校正云：「按《甲乙经》作『次以内传』。」），故卫气应乃作（留，谓留止。随，谓随从。）。」
帝曰：「疟先寒而后热者，何也？」
歧伯曰：「夏伤于大暑，其汗大出，腠理开发，因遇夏气凄沧之水寒（新校正云：「按《甲乙经》《太素》『水寒』作『小寒迫之』。」），藏于腠理皮肤之中，秋伤于风则病成矣（暑为阳气，中风者阳气受之，故秋伤于风则病成矣。）。夫寒者，阴气也。风者，阳气也。先伤于寒而后伤于风，故先寒而后热也。病以时作，名曰寒疟（露形触冒，则风寒伤之。）。」
帝曰：「先热而后寒者，何也？」
歧伯曰：「此先伤于风而后伤于寒，故先热而后寒也，亦以时作，名曰温疟（以其先热，故谓之温。）。其但热而不寒者，阴气先绝，阳气独发，则少气烦寃，手足热而欲呕，名曰瘅疟（瘅，热也，极热为之也。）。」
帝曰：「夫经言：『有馀者写之，不足者补之。』今热为有馀，寒为不足，夫疟者之寒，汤火不能温也，及其热，冰水不能寒也，此皆有馀不足之类，当此之时，良工不能止，必须其自衰乃刺之，其故何也？愿闻其说（言何暇不早，使其盛极而自止乎。）。」
歧伯曰：「经言：『无刺熇熇之热（新校正云：「按全元起本及《太素》『热』作『气』。」），无刺浑浑之脉，无刺漉漉之汗。』故为其病逆，未可治也（熇熇，盛热也。浑浑，言无端绪也。漉漉，言汗大出也。）。夫疟之始发也，阳气并于阴，当是之时，阳虚而阴盛，外无气，故先寒慄也。阴气逆极则复出之阳，阳与阴复并于外，则阴虚而阳实，故先热而渴（阴盛则胃寒，故先寒战慄。阳盛则胃热，故先热欲饮也。）。
夫疟气者，并于阳则阳胜，并于阴则阴胜，阴胜则寒，阳胜则热。疟者，风寒之气不常也，病极则复至（复，谓复旧也，言其气发至极，还复如旧。）（新校正云：「按《甲乙经》作『疟者，风寒之暴气不常，病极则复』，至全元起本及《太素》作『疟，风寒气也不常，病极则复至』，至字连上句与王氏之意异。」）。病之发也，如火之热，如风雨不可当也（以其盛炽，故不可当也。）。故经言曰：「方其盛时必毁（新校正云：「按《太素》云：『勿敢必毁。』」），因其衰也，事必大昌。」此之谓也（方，正也。正盛写之或伤真气，故必毁。病气衰已，补其经气，则邪气弭退，正气安平，故必大昌也。）。夫疟之未发也，阴未并阳，阳未并阴，因而调之，真气得安，邪气乃亡（所写必中，所补必当，故真气得安，邪气乃亡也。）。故工不能治其已发，为其气逆也（真气浸息，邪气大行，真不胜邪，是为逆也。）。」
帝曰：「善。攻之奈何？早晏何如？」
歧伯曰：「疟之且发也，阴阳之且移也，必从四末始也。阳已伤，阴从之，故先其时坚束其处，令邪气不得入，阴气不得出，审候见之，在孙络盛坚而血者皆取之，此真往而未得并者也（言牢縳四支，令气各在其处，则邪所居处必自见之，既见之则刺出其血尔。往，犹去也。）（新校正云：「按《甲乙经》『真往』作『其往』，《太素》作『直往』。」）。」
帝曰：「疟不发，其应何如？」
歧伯曰：「疟气者，必更盛更虚，当气之所在也。病在阳则热而脉躁，在阴则寒而脉静（阴静阳躁，故脉亦随之。）。极则阴阳俱衰，卫气相离，故病得休，卫气集则复病也（相薄至极，物极则反，故极则阴阳俱衰。）。」
帝曰：「时有间二日，或至数日发，或渴，或不渴，其故何也？」
歧伯曰：「其间日者，邪气与卫气客于六府，而有时相失，不能相得，故休数日乃作也（气不相会，故数日不能发也。）。疟者，阴阳更胜也，或甚，或不甚，故或渴，或不渴（阳胜阴甚，则渴。阳胜阴不甚，则不渴也。胜，谓强盛于彼之气也。）。」
帝曰：「论言夏伤于暑，秋必病疟（新校正云：「按〈生气通天论〉并〈阴阳应象大论〉，二论俱云：『夏伤于暑，秋必痎疟。』」）。今疟不必应者，何也（言不必皆然。）？」
歧伯曰：「此应四时者也。其病异形者，反四时也。其以秋病者，寒甚（秋气清凉，阳气下降，热藏肌肉，故寒甚也。）。以冬病者，寒不甚（冬气严冽，阳气伏藏，不与寒争，故寒不甚。）。以春病者，恶风（春气温和，阳气外泄，内腠开发，故恶于风。）。以夏病者，多汗（夏气暑热，津液充盈，外泄皮肤，故多汗也。）。」
帝曰：「夫病温疟与寒疟，而皆安舍，舍于何藏（安，何也。舍，居止也。藏，谓五神藏也。）？」
歧伯曰：「温疟者，得之冬中于风寒，气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出，此病藏于肾，其气先从内出之于外也（肾主于冬，冬主骨髓，脑为髓海，上下相应，厥热上熏，故脑髓销烁，销烁则热气外薄，故肌肉减削而病藏于肾也。）。如是者，阴虚而阳盛，阳盛则热矣（阴虚，谓肾藏气虚。阳盛，谓膀胱太阳气盛。）。衰则气复反入，入则阳虚，阳虚则寒矣。故先热而后寒，名曰温疟（衰，谓病衰退也。复反入，谓入肾阴脉中。）。」
帝曰：「瘅疟何如？」
歧伯曰：「瘅疟者，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内，分肉之閒而发，发则阳气盛，阳气盛而不衰，则病矣。其气不及于阴（新校正云：「按全元起本及《太素》作『不反之阴』，巢元方作『不及之阴』。」），故但热而不寒，气内藏于心，而外舍于分肉之閒，令人消烁脱肉，故命曰瘅疟。」
帝曰：「善。」

刺疟篇第三十六  ***************************
（新校正云：「按全元起本在第六卷。」）
足太阳之疟，令人腰痛、头重，寒从背起（足太阳脉从巅入络脑，还出别下项，循肩髆内，侠脊，抵腰中。其支别者，从髆内左右别下贯胂，过髀枢，故令腰痛、头重，寒从背起。）（新校正云：「按〈三部九候论〉注，『贯胂』作『贯臀』，〈刺腰痛〉注亦作『贯臀』，〈厥论〉注作『贯胂』，《甲乙经》作『贯胂』。」）。先寒后热，熇熇暍暍然（熇熇，甚热状。暍暍，亦热盛也。太阳不足，故先寒，寒极则生热，故后热也。）。热止，汗出，难已（热生，是为气虚。热止，则为气复。气复而汗反出，此为邪气盛而真不胜，故难已。）（新校正云：「按全元起本并《甲乙经》《太素》、巢元方并作『先寒后热渴，渴止汗出』，与此文异。」），刺郄中出血（太阳之郄，是谓金门，金门在足外踝下，一名曰关梁，阳维所别属也。刺可入同身寸之三分，若灸者可灸三壮。《黄帝中诰图经》云：「委中主之。」则古法以委中为郄中也。委中在膕中央约文中动脉，足太阳脉之所入也，刺可入同身寸之五分，留七呼，若灸者可灸三壮。）（新校正云：「详刺『郄中』，《甲乙经》作『膕中』，今王氏两注之，当以『膕中』为正。」）。
足少阳之疟，令人身体解㑊（身体解㑊，次如下句。）。寒不甚，热不甚（阳气未盛，故令其然。）。恶见人，见人心惕惕然（胆与肝合，肝虚则恐，邪薄其气，故恶见人，见人心惕然然也。）。热多，汗出甚（邪盛则热多，中风故汗出。）。刺足少阳（侠溪主之，侠溪在足小指次指歧骨閒，本节前陷者中，少阳之荣，刺可入同身寸之三分，留三呼，若灸者可灸三壮。）。
足阳明之疟，令人先寒洒淅，洒淅寒甚，久乃热，热去汗出，喜见日月光火，气乃快然（阳虚则外先寒，阳虚极则复盛，故寒甚，久乃热也。热去汗已，阴又内强，阳不胜阴，故喜见日月光火，气乃快然也。）。刺足阳明跗上（冲阳穴也，在足跗上同身寸之五寸，骨閒动脉上，去陷谷同身寸之三寸，阳明之原，刺可入同身寸之三分，留十呼，若灸者可灸三壮。）。
足太阴之疟，令人不乐，好大息（心气流于肺则喜，今脾藏受病，心母救之，火气下入于脾，不上行于肺，又太阴脉支别者，复从胃上鬲，注心中，故令人不乐，好大息也。），不嗜食，多寒热，汗出（脾主化穀，营助四傍，今邪薄之诸藏元禀。土寄四季，王则邪气交争，故不嗜食，多寒热而汗出。）（新校正云：「按《甲乙经》云：『多寒少热。』」）。病至则善呕，呕已乃衰（足太阴脉入腹，属脾，络胃，上鬲，侠咽，故病气来至则呕，呕已乃衰退也。）。即取之（待病衰去，即而取之，其言衰即取之井俞及公孙也。公孙在足大指本节后，同身寸之一寸，太阴络也，刺可入同身寸之四分，留七呼，若灸者可灸三壮。）。
足少阴之疟，令人呕吐甚，多寒热，热多寒少（足少阴脉贯肝鬲，入肺中，循喉咙，故呕吐甚，多寒热也。肾为阴藏，阴气生寒，今阴气不足，故热多寒少。）（新校正云：「按《甲乙经》云：『呕吐甚，多寒少热。』」）。欲闭户牖而处，其病难已（胃阳明脉病，欲独闭户牖而处，今谓胃土病证，反见肾水之中，土刑于水，故其病难已也。太锺、太溪悉主之。太锺在足内踝后街中，少阴络也，刺可入同身寸之二分，留七呼，若灸者可灸三壮。太溪在足内踝后跟骨上动脉陷者中，少阴俞也，刺可入同身寸之三分，留七呼，若灸者可灸三壮也。）（新校正云：「按《甲乙经》云：『其病难已，取太溪，又按太锺穴。』《甲乙经》作『跟后冲中』，〈刺腰痛篇〉注作『跟后街中动脉』，〈水穴〉注云：『在内踝后。』此注云：『内踝后街中。』诸注不同，当以《甲乙经》为正。」）。
足厥阴之疟，令人腰痛，少腹满，小便不利，如癃状，非癃也。数便意，恐惧，气不足，腹中悒悒（足厥阴脉循股阴，入髦中，环阴器，抵少腹，故病如是。癃，谓不得小便也，悒悒不畅之貌。）（新校正云：「按《甲乙经》『数便意』三字作『数噫』二字。」）。刺足厥阴（太冲主之，在足大指本节后，同身寸之二寸陷者中，厥阴俞也，刺可入同身寸之三分，留十呼，若灸者，可灸三壮也。）（新校正云：「按〈刺腰痛篇〉注云：『在本节后内閒动脉应手。』」）。
肺疟者，令人心寒，寒甚热，热间善惊，如有所见者，刺手太阴阳明（列缺主之，列缺在手腕后，同身寸之一寸半，手太阴络也，刺可入同身寸之三分，留三呼，若灸者，可灸五壮。阳明穴合谷主之，合谷在手大指次指歧骨閒，手阳明脉之所过也，刺可入同身寸之三分，留六呼，若灸者，可灸三壮。）。心疟者，令人烦心甚，欲得清水，反寒多，不甚热，刺手少阴（神门主之。神门在掌后锐骨之端陷者中，手少阴俞也，刺可入同身寸之三分，留七呼，若灸者，可灸三壮。）（新校正云：「按《太素》云：『欲得清水及寒多，寒不甚，热甚也。』」）。肝疟者，令人色苍苍然，太息，其状若死者，刺足厥阴见血（中封主之。中封在足内踝前，同身寸之一寸半陷者中，仰足而取之，伸足乃得之，足厥阴经也，刺出血止，常刺者，可入同身寸之四分，留七呼，若灸者，可灸三壮。）。脾疟者，令人寒，腹中痛，热则肠中鸣，鸣已汗出，刺足太阴（商丘主之。商丘在足内踝下，微前陷者中，足太阴经也，刺可入同身寸之三分，留七呼，若灸者，可灸三壮。）。肾疟者，令人洒洒然，腰脊痛宛转，大便难，目眴眴然，手足寒，刺足太阳少阴（太锺主之，取如前足少阴疟中法。）。胃疟者，令人且病也，善飢而不能食，食而支满腹大（胃热脾虚，故善飢而不能食，食而支满腹大也。是以下文兼刺太阴。）（新校正云：「按《太素》『且病』作『疽病』。」）。刺足阳明太阴横脉出血（厉兑、解溪、三里主之。厉兑在足太指次指之端，去爪甲如韭叶，阳明井也，刺可入同身寸之一分，留一呼，若灸者，可灸一壮。解溪在冲阳后，同身寸之三寸半，腕上陷者中，阳明经也，刺可入同身寸之五分，留五呼，若灸者，可灸三壮。三里在膝下同身寸之三寸，䯒骨外廉两筋肉分閒，阳明合也，刺可入同身寸之一寸，留七呼，若灸者，可灸三壮。然足阳明取此三穴，足太阴刺其横脉出血也。横脉，谓足内踝前斜过大脉，则太阴之经脉也。）（新校正云：「详解溪在冲阳后三寸半，按《甲乙经》一寸半，〈气穴论〉注二寸半。」）。
疟发身方热，刺跗上动脉（则阳明之脉也。）。开其空，出其血，立寒（阳明之脉，多血多气，热盛气壮，故出其血而立可寒也。）。疟方欲寒，刺手阳明太阴，足阳明太阴（亦谓开穴而出其血也，当随井俞而刺之也。）。疟脉满大，急刺背俞，用中针傍五胠俞各一，适肥瘦出其血也（瘦者，浅刺少出血。肥者，深刺多出血。背俞，谓大杼。五胠俞，谓譩譆。）。疟脉小实，急灸胫少阴，刺指井（灸胫少阴，是谓复溜。复溜在内踝上，同身寸之二寸陷者中，足少阴经也，刺可入同身寸之三分，留三呼，若灸者，可灸五壮。刺指井，谓刺至阴，至阴在足小指外侧，去爪甲角如韭叶，足太阳井也，刺可入同身寸之一分，留五呼，若灸者，可灸三壮。）。疟脉满大，急刺背俞，用五胠俞、背俞各一，适行至于血也（谓调适肥瘦，穴度深浅，循三备法而行针，令至于血脉也。背俞，谓大杼。五胠俞，谓譩譆主之。）（新校正云：「详此条从『疟脉满大』至此注终，文、注共五十五字，当从删削，经文与次前经文重复，王氏随而注之，别无义例，不若士安之精审不复出也。」）。疟脉缓大虚，便宜用药，不宜用针（缓者，中风。大为气实。虚者，血虚。血虚气实，风又攻之，故宜药治以遣其邪，不宜针写而出血也。）。
凡治疟先发，如食顷乃可以治，过之则失时也（先其发时，真邪异居，波陇不起，故可治，过时则真邪相合，攻之则反伤真气，故曰失时。）（新校正云：「详从前『疟脉满大』至此，全元起本在第四卷中，王氏移续于此也。」）。诸疟而脉不见，刺十指閒出血，血去必已，先视身之赤如小豆者，尽取之。十二疟者，其发各不同时，察其病形，以知其何脉之病也（随其形证而病脉可知。）。先其发时，如食顷而刺之，一刺则衰，二刺则知，三刺则已。不已，刺舌下两脉出血（释具下文。），不已，刺郄中盛经出血，又刺项已下侠脊者，必已（并足太阳之脉气也。郄中，则委中也。侠脊者，谓大杼、风门（热府）穴也。大杼在项第一椎下，两傍相去各同身寸之一寸半陷者中，刺可入同身寸之三分，留七呼，若灸者，可灸五壮。风门（热府）在第二椎下，两傍各同身寸之一寸半，刺可入同身寸之五分，留七呼，若灸者，可灸五壮。）（新校正云：「详大杼穴灸五壮。按《甲乙经》作『七壮』，〈气穴论〉注作『七壮』，〈刺热论〉及〈热穴〉注并作『五壮』。」）。舌下两脉者，廉泉也（廉泉，穴名，在颔下，结喉上，舌本下，阴维任脉之会，刺可入同身寸之三分，留三呼，若灸者，可灸三壮。）。
刺疟者，必先问其病之所先发者，先刺之。先头痛及重者，先刺头上及两额两眉閒出血（头上，谓上星、百会。两额，谓悬颅。两眉间，谓攒竹等穴也。）。先项背痛者，先刺之（项，风池、风府主之。背，大杼、神道主之。）。先腰脊痛者，先刺郄中出血。先手臂痛者，先刺手少阴阳明十指閒（新校正云：「按别本作『手阴阳』，全本亦作『手阴阳』。」）。先足胫痠痛者，先刺足阳明十指閒出血（各以邪居之所，而脱写之。）。风疟，疟发则汗出恶风，刺三阳经背俞之血者（三阳，太阳也。）（新校正云：「按《甲乙经》云：『足三阳。』」）。䯒痠痛甚，按之不可，名曰胕髓，病以镵针，针绝骨出血立已（阳辅穴也，取如〈气穴论〉中府俞法。）。身体小痛，刺至阴（新校正云：「按《甲乙经》无『至阴』二字。」）。诸阴之井，无出血，閒日一刺（诸井皆在指端，足少阴并在足心宛宛中。）。疟不渴，閒日而作，刺足太阳（新校正云：「按《九卷》云：『足阳明』，《太素》同。」）。渴而閒日作，刺足少阳（新校正云：「按《九卷》云：『手少阳』，《太素》同。」）。温疟汗不出，为五十九刺（自胃疟下至此，寻《黄帝中诰图经》所主，或有不与此文同，应古之别法也。）。

气厥论篇第三十七  ***************************
（新校正云：「按全元起本在第九卷，与〈厥论〉相併。」）
黄帝问曰：「五藏六府寒热相移者何？」
歧伯曰：「肾移寒于肝，痈肿少气（肝藏血，然寒入则阳气不散，阳气不散则血聚气涩，故为痈肿，又为少气也。）（新校正云：「按全元起本云：『肾移寒于脾。』元起注云：『肾伤于寒而传于脾，脾主肉，寒生于肉则结为坚，坚化为脓，故为痈也，血伤气少，故曰少气。』《甲乙经》亦作『移寒于脾』，王因误本遂解为肝，亦智者之一失也。」）。脾移寒于肝，痈肿筋挛（脾藏主肉，肝藏主筋，肉温则筋舒，肉冷则筋急，故筋挛也。肉寒则卫气结聚，故为痈肿。）。肝移寒于心，狂，隔中（心为阳藏，神处其中，寒薄之则神乱离，故狂也。阳气与寒相薄，故隔塞而中不通也。）。心移寒于肺，肺消。肺消者，饮一溲二，死不治（心为阳藏，反受诸寒，寒气不消，乃移于肺，寒随心火内铄金精，金受火邪，故中消也。然肺藏消铄，气无所持，故令饮一而溲二也，金火相贼，故死不能治。）。肺移寒于肾，为涌水。涌水者，按腹不坚，水气客于大肠，疾行则鸣濯濯，如囊裹浆水之病也（肺藏气，肾主水，夫肺寒入肾，肾气有馀，肾气有馀，则上奔于肺，故云涌水也。大肠为肺之府，然肺肾俱为寒薄，上下皆无所之，故水气客于大肠也。肾受凝寒不能化液，大肠积水而不流通，故其疾行则肠鸣而濯濯有声，如囊裹浆而为水病也。）（新校正云：「按《甲乙经》水之病也，作治主肺者。」）。
脾移热于肝，则为惊衂（肝藏血又主惊，故热薄之则惊而鼻中血出。）。肝移热于心，则死（两阳和合，火木相燔，故肝热入心则当死也。〈阴阳别论〉曰：「肝之心谓之生阳，生阳之属，不过四日而死。」）（新校正云：「按〈阴阳别论〉之文义与此殊，王氏不当引彼误文附会此义。」）。心移热于肺，传为鬲消（心肺两閒中有斜鬲膜，鬲膜下际内连于横鬲膜，故心热入肺，久久传化，内为鬲热，消渴而多饮也。）。肺移热于肾，传为柔痓（柔，谓筋柔而无力。痓，谓骨痓而不随，气骨皆热，髓不内充，故骨痓，强而不举，筋柔缓而无力也。）。肾移热于脾，传为虚、肠澼，死不可治（脾土制水，肾反移热以与之，是脾土不能制水而受病，故久久传为虚损也。肠澼死者，肾主下焦象水而冷，今乃移热，是精气内消，下焦无主以守持，故肠澼除而气不禁止。）。
胞移热于膀胱，则癃、溺血（膀胱为津液之府。胞为受纳之司，故热入膀胱，胞中外热，阴络内溢，故不得小便而溺血也。《正理论》曰：「热在下焦则溺血。」此之谓也。）。膀胱移热于小肠，鬲肠不便，上为口麋（小肠脉络心，循咽，下隔，抵胃，属小肠，故受热以下，令肠隔塞而不便，上则口生疮而麋烂也。麋，谓烂也。）。小肠移热于大肠，为虙瘕，为沉（小肠热已，移入大肠，两热相薄，则血溢而为伏瘕也。血涩不利，则月事沉滞而不行，故云为虙瘕，为沉也。虙与伏同，瘕一为疝，传写误也。）。大肠移热于胃，善食而瘦入，谓之食亦（胃为水穀之海，其气外养肌肉，热消水穀，又铄肌肉，故善食而瘦入也。食亦者，谓食入移易而过，不生肌肤也。亦，易也。）（新校正云：「按《甲乙经》『入』作『又』，王氏注云：『善食而瘦入也。』殊为无义，不若《甲乙经》作『又』读连下文。」）。胃移热于胆，亦曰食亦（义同上。）。胆移热于脑，则辛頞鼻渊。鼻渊者，浊涕下不止也（脑液下渗则为浊涕，涕下不止如彼水泉，故曰鼻渊也。頞，谓鼻頞也，足太阳脉起于目内眦，上额交巅上，入络脑，足阳明脉起于鼻交頞中，傍约太阳之脉，今脑热则足太阳逆，与阳明之脉俱盛薄于頞中，故鼻頞辛也。辛，谓酸痛。）。传为衂、蔑、瞑目（以足阳明脉交頞中，傍约太阳之脉，故耳热盛则阳络溢，阳络溢则衂出、汗血也。蔑，谓汗血也。血出甚，阳明太阳脉衰，不能荣养于目，故目瞑瞑暗也。）。故得之气厥也（厥者，气逆也，皆由气逆而得之。）。

欬论篇第三十八  ***************************
（新校正云：「按全元起本在第九卷。」）
黄帝问曰：「肺之令人欬，何也？」
歧伯对曰：「五藏六府皆令人欬，非独肺也。」
帝曰：「愿闻其状？」
歧伯曰：「皮毛者，肺之合也。皮毛先受邪气，邪气以从其合也（邪谓寒气。）。其寒饮食入胃，从肺脉上至于肺则肺寒，肺寒则外内合邪，因而客之则为肺欬（肺脉起于中焦，下络大肠，还循胃口，上鬲，属肺，故云：「从肺脉上至于肺」也。）。五藏各以其时受病，非其时各传以与之（时，谓王月也，非王月则不受邪，故各传以与之。）。人与天地相参，故五藏各以治时，感于寒则受病，微则为欬，甚者为泄为痛（寒气微则外应皮毛，内通肺，故欬，寒气甚则入于内，内裂则痛，入于肠胃则泄痢。）。乘秋则肺先受邪，乘春则肝先受之，乘夏则心先受之，乘至阴则脾先受之，乘冬则肾先受之（以当用事之时，故先受邪气。）（新校正云：「按全元起本及《太素》无『乘秋则』三字，疑此文误多也。」）。」
帝曰：「何以异之（欲明其证也。）？」
歧伯曰：「肺欬之状，欬而喘息有音，甚则唾血（肺藏气而应息，故欬则喘息而喉中有声，甚则肺络逆，故唾血也。）。心欬之状，欬则心痛，喉中介介如梗状，甚则咽肿喉痹（手心主脉起于胸中，出属心包。少阴之脉起于心中，出属心系，其支别者从心系上侠咽喉，故病如是。）（新校正云：「按《甲乙经》『介介如梗状』作『喝喝』，又少阴之脉上侠咽不言侠喉。」）。肝欬之状，欬则两胁下痛，甚则不可以转，转则两胠下满（足厥阴脉上贯鬲，布胁肋，循喉咙之后，故如是。胠亦胁也。）。脾欬之状，欬则右胁下痛，阴阴引肩背，甚则不可以动，动则欬剧（足太阴脉上贯鬲，侠咽，其支别者，复从胃别上鬲，故病如是也。脾气连肺，故痛引肩背也。脾气主右，故右胠下阴阴然，深慢痛也。）。肾欬之状，欬则腰背相引而痛，甚则欬涎（足少阴脉上股内后廉，贯脊，属肾，络膀胱，其直行者，从肾上贯肝鬲，入肺中，循喉咙，侠舌本。又膀胱脉从肩髆内别下，侠脊，抵腰中，入循膂，络肾，故病如是。）。」
帝曰：「六府之欬奈何？安所受病？」
歧伯曰：「五藏之久欬乃移于六府，脾欬不已则胃受之，胃欬之状，欬而呕，呕甚则长虫出（脾与胃合，又胃之脉循喉咙，入缺盆，下鬲，属胃，络脾，故脾欬不已，胃受之也。胃寒则呕，呕甚则肠气逆上，故蚘出。）。肝欬不已则胆受之，胆欬之状，欬呕胆汁（肝与胆合，又胆之脉从缺盆以下胸中，贯鬲，络肝，故肝欬不已，胆受之也。胆气好逆，故呕温苦汁也。）。肺欬不已则大肠受之，大肠欬状，欬而遗失（肺与大肠合，又大肠脉入缺盆，络肺，故肺欬不已，大肠受之，大肠为传送之府，故寒入则气不禁焉。）（新校正云：「按《甲乙经》『遗失』作『遗矢』。」）。心欬不已则小肠受之，小肠欬状，欬而失气，气与欬俱失（心与小肠合，又小肠脉入缺盆，络心，故心欬不已，小肠受之，小肠寒盛，气入大肠，欬则小肠气下奔，故失气也。）。肾欬不已则膀胱受之，膀胱欬状，欬而遗溺（肾与膀胱合，又膀胱脉从肩髆内侠脊，扺腰中，入循膂，络肾，属膀胱，故肾欬不已，膀胱受之，膀胱为津液之府，是故遗溺。）。久欬不已则三焦受之，三焦欬状，欬而腹满，不欲食饮，此皆聚于胃，关于肺，使人多涕唾，而面浮肿气逆也（三焦者，非谓手少阳也，正谓上焦中焦耳，何者？上焦者，出于胃上口，并咽，以上贯鬲，布胸中，走腋。中焦者亦至于胃口，出上焦之后，此所受气者，泌糟粕，蒸津液，化其精微，上注于肺脉，乃化而为血，故言皆聚于胃，关于肺也。两焦受病，则邪气熏肺而肺气满，故使人多涕唾，而面浮肿气逆也。腹满不欲食者，胃寒故也。胃脉者，从缺盆下乳内廉，下循腹，至气街。其支者，复从胃下口，循腹里，至气街中而合，今胃受邪，故病如是也。何以明其不谓下焦，然下焦者，别于回肠，注于膀胱，故水穀者常并居于胃，中盛糟粕而俱下于大肠，泌别汁，循下焦而渗入膀胱，寻此行化乃与胃口悬远，故不谓此也。）（新校正云：「按《甲乙经》『胃脉下循腹』作『下侠脐』。」）。」
帝曰：「治之奈何？」
歧伯曰：「治藏者治其俞，治府者治其合，浮肿者治其经（诸藏俞者，皆脉之所起第三穴，诸府合者，皆脉之所起第六穴也，经者，藏脉之所起第四穴，府脉之所起第五穴。《灵枢经》曰：「脉之所注为俞，所行为经，所入为合。」此之谓也。）。
帝曰：「善。」


卷第十一  ——————————————————————————————————————————————————————————————————————————————————————————

举痛论篇第三十九  ***************************
（新校正云：「按全元起本在第三卷，名〈五藏举痛〉，所以名『举痛』之义未详，按本篇乃黄帝问五藏卒痛之疾，疑『举』乃『卒』字之误也。」）
黄帝问曰：「余闻善言天者必有验于人，善言古者必有合于今，善言人者必有厌于己，如此则道不惑而要数极，所谓明也（善言天者，言天四时之气，温凉寒暑，生长收藏，在人形气五藏参应，可验而指示善恶，故曰必有验于人。善言古者，谓言上古圣人养生损益之迹，与今养生损益之理，可合而与论成败，故曰必有合于今也。善言人者，谓言形骸骨节更相枝拄，筋脉束络，皮肉包裹，而五藏六府次居其中，假七神五藏而运用之，气绝神去则之于死，是以知彼浮形不能坚久，静虑于己亦与彼同，故曰必有厌于己也。夫如此者，是知道要数之极，悉无疑惑，深明至理而乃能然矣。）。今余问于夫子，令言而可知，视而可见，扪而可得，令验于己而发蒙解惑，可得而闻乎（言如发开童蒙之耳，解于疑惑者之心，令一一条理，而目视手循，验之可得。扪，犹循也。）！」
歧伯再拜稽首对曰：「何道之问也（请示问端也。）？」
帝曰：「愿闻人之五藏卒痛，何气使然？」
歧伯对曰：「经脉流行不止，环周不休，寒气入经而稽迟，泣而不行，客于脉外则血少，客于脉中则气不通，故卒然而痛。」
帝曰：「其痛或卒然而止者，或痛甚不休者，或痛甚不可按者，或按之而痛止者，或按之无益者，或喘动应手者，或心与背相引而痛者，或胁肋与少腹相引而痛者，或腹痛引阴股者，或痛宿昔而成积者，或卒然痛死不知人，有少閒复生者，或痛而呕者，或腹痛而后泄者，或痛而闭不通者，凡此诸痛各不同形，别之奈何（欲明异候之所起。）？」
歧伯曰：「寒气客于脉外则脉寒，脉寒则缩踡，缩踡则脉绌急，则外引小络，故卒然而痛，得炅则痛立止（脉左右环，故得寒则缩踡而绌急，缩踡绌急则卫气不得通流，故外引于小络脉也。卫气不入，寒内薄之，脉急不纵，故痛生也。得热则卫气复行，寒气退辟，故痛止。炅，热也。止，已也。），因重中于寒则痛久矣（重寒难释，故痛久不消。）。寒气客于经脉之中，与炅气相薄则脉满，满则痛而不可按也（按之痛甚者，其义具下文。）。寒气稽留，炅气从上则脉充大，而血气乱，故痛甚不可按也（脉既满大，血气复乱，按之则邪气攻内，故不可按也。）。寒气客于肠胃之间，膜原之下，血不得散，小络急引故痛，按之则血气散，故按之痛止（膜，谓鬲间之膜。原，谓鬲肓之原。血不得散，谓鬲膜之中小络脉内血也。络满则急，故牵引而痛生也。手按之则寒气散，小络缓，故痛止。）。寒气客于侠脊之脉，则深按之不能及，故按之无益也（侠脊之脉者，当中督脉也，次两傍足太阳脉也。督脉者，循脊里，太阳者，贯膂筋，故深按之不能及也。若按当中则膂节曲，按两傍则膂筋蹙合，曲与蹙合，皆卫气不得行过，寒气益聚而内畜，故按之无益。）。
寒气客于冲脉，冲脉起于关元，随腹直上，寒气客则脉不通，脉不通则气因之，故喘动应手矣（冲脉，奇经脉也。关元，穴名，在齐下三寸，言起自此穴即随腹而上，非生出于此也，其本生出乃起于肾下也。直上者，谓上行会于咽喉也。气因之，谓冲脉不通，足少阴气因之上满冲脉与少阴并行，故喘动应于手也。）。寒气客于背俞之脉则脉泣，脉泣则血虚，血虚则痛，其俞注于心，故相引而痛，按之则热气至，热气至则痛止矣（背俞，谓心俞。脉亦足太阳脉也。夫俞者皆内通于藏，故曰其俞注于心，相引而痛也，按之则温气入，温气入则心气外发，故痛止。）。寒气客于厥阴之脉，厥阴之脉者，络阴器，繫于肝，寒气客于脉中则血泣脉急，故胁肋与少腹相引痛矣（厥阴者，肝之脉，入髦中，环阴器，抵少腹，上贯肝鬲，布胁肋，故曰络阴器，繫于肝脉，急引胁与少腹痛也。）。厥气客于阴股，寒气上及少腹，血泣在下相引，故腹痛引阴股（亦厥阴肝脉之气也，以其脉循阴股入髦中，环阴器，上抵少腹，故曰厥气客于阴股，寒气上及于少腹也。）。寒气客于小肠，膜原之间，络血之中，血泣不得注于大经，血气稽留不得行，故宿昔而成积矣（言血为寒气之所凝结而乃成积。）。寒气客于五藏，厥逆上泄，阴气竭，阳气未入，故卒然痛死不知人，气复反则生矣（言藏气被寒，拥胃而不行，气复得通则已也。）（新校正云：「详注中『拥胃』疑作『拥冒』。」）。寒气客于肠胃，厥逆上出，故痛而呕也（肠胃客寒留止，则阳气不得下流而反上行，寒不去则痛生，阳上行则呕逆，故痛而呕也。）。寒气客于小肠，小肠不得成聚，故后泄腹痛矣（小肠为受盛之府，中满则寒邪不居，故不得结聚而传下入于回肠，回肠，广肠也，为传导之府，物不得停留，故后泄而痛。）。热气留于小肠，肠中痛，瘅热焦渴，则坚乾不得出，故痛而闭不通矣（热渗津液，故便坚也。）。」
帝曰：「所谓言而可知者也，视而可见，奈何（谓候色也。）？」
歧伯曰：「五藏六府，固尽有部（谓面上之分部。），视其五色，黄赤为热（中热则色黄赤。），白为寒（阳气少，血不上荣于色，故白。）。青黑为痛（血凝泣则变恶，故色青黑则痛。）。此所谓视而可见者也。」
帝曰：「扪而可得，奈何（扪，摸也，以手循摸也。）？」
歧伯曰：「视其主病之脉坚而血及陷下者，皆可扪而得也。」
帝曰：「善。余知百病生于气也（夫气之为用，虚实逆顺缓急皆能为病，故发此问端。）。怒则气上，喜则气缓，悲则气消，恐则气下，寒则气收，炅则气泄，惊则气乱（新校正云：「按《太素》『惊』作『忧』。」）。劳则气耗，思则气结，九气不同，何病之生？」
歧伯曰：「怒则气逆，甚则呕血及飧泄（新校正云：「按《甲乙经》及《太素》『飧泄』作『食而气逆』。」）。故气上矣（怒则阳气逆上，而肝气乘脾，故甚则呕血及飧泄作，何以明其然，怒则面赤，甚则色苍。《灵枢经》曰：「盛怒而不止则伤志，明怒则气逆上而不下也。」）。喜则气和，志达，荣卫通利，故气缓矣（气脉和调，故志达畅，荣卫通利，故气徐缓。）。悲则心系急，肺布叶举而上焦不通，荣卫不散，热气在中，故气消矣（布叶，谓布盖之大叶。）（新校正云：「按《甲乙经》及《太素》『而上焦不通』作『两焦不通』，又王注肺布叶举，谓布盖之大叶，疑非。全元起云：『悲则损于心，心系急则动于肺，肺气繫诸经，逆故肺布而叶举，安得谓肺布为肺布盖之大叶。』」）。
恐则精却，却则上焦闭，闭则气还，还则下焦胀，故气不行矣（恐则阳精却上而不下流，故却则上焦闭也。上焦既闭，气不行，流下焦，阴气亦还回不散而聚为胀也。然上焦固禁，下焦气还，各守一处，故气不行也。）（新校正云：「详『气不行』当作『气下行』也。」）。寒则腠理闭，气不行，故气收矣（腠，谓津液渗泄之所。理，谓文理逢会之中。闭，谓密闭。气，谓卫气。行，谓流行。收，谓收歛也。身寒则卫气沉，故皮肤文理及渗泄之处皆闭密而气不流行，卫气收歛于中而不发散也。）（新校正云：「按《甲乙经》『气不行』作『营卫不行』。」）。炅则腠理开，荣卫通，汗大泄，故气泄（人在阳则舒，在阴则惨，故热则肤腠开发，荣卫大通，津液外渗而汗大泄也。）。惊则心无所倚，神无所归，虑无所定，故气乱矣（气奔越，故不调理。）（新校正云：「按《太素》『惊』作『忧』。」）。劳则喘息汗出，外内皆越，故气耗矣（疲力役则气奔速，故喘息，气奔速则阳外发，故汗出。然喘且汗出内外，皆踰越于常纪，故气耗损也。）。思则心有所存，神有所归正，气留而不行，故气结矣（繫心不散，故气亦停留。）（新校正云：「按《甲乙经》『归正』二字作『止』字。」）。」

腹中论篇第四十  ***************************
（新校正云：「按全元起本在第五卷。」）
黄帝问曰：「有病心腹满，旦食则不能暮食，此为何病？」
歧伯对曰：「名为鼓胀（心腹胀满，不能再食，形如鼓胀，故名鼓胀也。）（新校正云：「按《太素》『鼓』作『穀』。」）。」
帝曰：「治之奈何？」
歧伯曰：「治之以鸡矢醴，一剂知，二剂已（按古本草，鸡矢并不治鼓胀，惟大利，小便微寒，今方制法，当取用处汤渍服之。）。」
帝曰：「其时有复发者，何也（复，谓再发，言如旧也。）？」
歧伯曰：「此饮食不节，故时有病也，虽然其病且已，时故当病，气聚于腹也（饮食不节则伤胃。胃脉者，循腹里而下行，故饮食不节，时有病者复病，气聚于腹中也。）。」
帝曰：「有病胸胁支满者，妨于食，病至则先闻腥臊臭，出清液，先唾血，四支清，目眩时时，前后血病，名为何？何以得之（清液，清水也，亦谓之清涕。清涕者，谓从窈漏中漫液而下，水出清冷也。眩谓目视眩转也。前后血，谓前阴后阴出血也。）。」
歧伯曰：「病名血枯，此得之年少时，有所大脱血，若醉入房，中气竭，肝伤，故月事衰少不来也（出血多者，谓之脱血。漏下、鼻衂、呕吐出血，皆同焉。夫醉则血脉盛，血脉盛则内热，因而入房，髓液皆下，故肾中气竭也。肝藏血，以少大脱血，故肝伤也。然于丈夫则精液衰乏，女子则月事衰少而不来。）。」
帝曰：「治之奈何？复以何术？」
歧伯曰：「以四乌鰂骨，一藘茹，二物并合之，丸以雀卵，大如小豆，以五丸为后饭，饮以鲍鱼汁，利肠中（新校正云：「按别本一作『伤中』。」）及伤肝也（饭后药先，谓之后饭。按古《本草经》云：「乌鰂鱼骨、藘茹等并不治血枯，然经法用之，是攻其所生所起尔。」夫醉、劳力以入房，则肾中精气耗竭。月事衰少不至，则中有恶血淹留。精气耗竭则阴萎不起而无精，恶血淹留则血痹，著中而不散，故先兹四药用入方焉。古《本草经》曰：「乌鰂鱼骨，味咸冷平，无毒，主治女子血闭。藘茹，味辛寒平，有小毒，主散恶血。雀卵，味甘温平，无毒，主治男子阴萎不起，强之令热，多精有子。鲍鱼，味辛臭温平，无毒，主治瘀血，血痹在四支不散者。寻文会意，方义如此而处治之也。」）（新校正云：「按《甲乙经》及《太素》『藘茹』作『䕡茹』，详王注性味乃『䕡茹』，当改『藘』作『䕡』。又按《本草》乌鰂鱼骨『冷』作『微温』，雀卵『甘』作『酸』，与王注异。」）。」
帝曰：「病有少腹盛，上下左右皆有根，此为何病？可治不？」
歧伯曰：「病名曰伏梁（伏梁，心之积也。）（新校正云：「详此伏梁与心积之伏梁大异，病有名同而实异者非一，如此之类是也。」）。」
帝曰：「伏梁何因而得之？」
歧伯曰：「裹大脓血，居肠胃之外，不可治。治之，每切按之致死。」
帝曰：「何以然？」
歧伯曰：「此下则因阴，必下脓血，上则迫胃脘，生鬲侠胃脘内痈（正当冲脉、带脉之部分也。带脉者，起于季胁，回身一周，横络于齐下。冲脉者与足少阴之络起于肾下，出于气街，循阴股，其上行者，出齐下，同身寸之三寸，关元之分，侠齐直上，循腹，各行会于咽喉，故病当其分，则少腹盛，上下左右皆有根也，以其上下坚盛如有潜梁，故曰病名伏梁，不可治也。以裹大脓血，居肠胃之外，按之痛闷不堪，故每切按之致死也。以冲脉下行者络阴，上行者循腹，故也。上则迫近于胃脘，下则因薄于阴器也。若因薄于阴则便下脓血，若迫近于胃则病气上出于鬲，复侠胃脘，内长其痈也，何以然哉？以本有大脓血在肠胃之外故也。『生』当为『出』，传文误也。）（新校正云：按「《太素》『侠胃』作『使胃』。」）。此久病也，难治。居齐上为逆，居齐下为从。勿动亟夺（若裹大脓血，居齐上则渐伤心藏，故为逆。居齐下则去心稍远，犹得渐攻，故为从。从，顺也。亟，数也。夺，去也。言不可移动，但数数去之则可矣。），论在刺法中（今经亡。）。」
帝曰：「人有身体、髀、股、䯒皆肿，环齐而痛，是为何病。」
歧伯曰：「病名伏梁（此二十六字错简在〈奇病论〉中，若不有此二十六字则下文无据也。）（新校正云：「详此并无注解，尽在下卷〈奇病论〉中。」）。此风根也（此四字此篇本有，〈奇病论〉中亦有之。）。其气溢于大肠而著于肓，肓之原在齐下，故环齐而痛也，不可动之，动之为水溺濇之病（亦冲脉也。齐下，谓脖胦，在齐下同身寸之二寸半。《灵枢经》曰：「肓之原，名曰脖胦。」）。」
帝曰：「夫子数言热中、消中不可服高梁、芳草、石药。石药发瘨，芳草发狂（多饮数溲，谓之热中。多食数溲，谓之消中。多喜，曰瘨。多怒，曰狂。芳，美味也。）。夫热中、消中者，皆富贵人也，今禁高梁是不合其心，禁芳草、石药是病不愈，愿闻其说（热中、消中者，脾气之上溢，甘肥之所致，故禁食高梁、芳美之草也。〈通评虚实论〉曰：「凡治消瘅，甘肥贵人则高梁之疾也。」又〈奇病论〉曰：「夫五味入于口，藏于胃，脾为之行其精气，津液在脾，故令人口甘，此肥美之所发也，此人必数食甘美而多肥也。」肥者令人内热，甘者令人中满，故其气上溢，转为消渴，此之谓也。夫富贵人者，骄恣纵欲轻人而无能禁之，禁之则逆其志，顺之则加其病，帝思难诘，故发问之。高，膏。梁，米也。石药，英乳也。芳，草浓美也。然此五者，富贵人常服之，难禁也。）。」
歧伯曰：「夫芳草之气美，石药之气悍，二者其气急疾坚劲，故非缓心和人，不可以服此二者（脾气溢而生病，气美则重盛于脾消热之气，躁疾气悍则又滋其热，若人性和心缓，气候舒匀，不与物争，释然宽泰，则神不躁迫，无惧内伤，故非缓心和人，不可以服此二者。悍，利也。坚，定也，固也。劲，刚也。言其芳草、石药之气坚定固久，刚烈而卒不歇灭，此二者是也。）。」
帝曰：「不可以服此二者，何以然？」
歧伯曰：「夫热气慓悍，药气亦然，二者相遇，恐内伤脾（慄，疾也。）。脾者，土也而恶木，服此药者，至甲乙日更论（热气慓盛则木气内馀，故心非和缓，则躁怒数起，躁怒数起则热气因木以伤脾，甲乙为木，故至甲乙日更论脾病之增减也。）。」
帝曰：「善。有病膺肿（新校正云：「按《甲乙经》作『痈肿』。」）、颈痛、胸满、腹胀，此为何病？何以得之（膺，胸傍也。颈，项前也。胸，膺间也。）？」
歧伯曰：「名厥逆（气逆所生，故名厥逆。）。」
帝曰：「治之奈何？」
歧伯曰：「灸之则瘖，石之则狂，须其气并乃可治也（石，谓以石针开破之。）。」
帝曰：「何以然？」
歧伯曰：「阳气重上，有馀于上，灸之则阳气入阴，入则瘖，石之则阳气虚，虚则狂（灸之则火气助阳，阳盛故入阴。石之则阳气出，阳气出则内不足，故狂。）。须其气并而治之，可使全也（并，谓并合也，待自并合则两气俱全，故可治，若不尔而灸石之，则偏致胜负，故不得全而瘖、狂也。帝曰：「善。何以知怀子之且生也？」）。」
歧伯曰：「身有病而无邪脉也（病，谓经闭也。《脉法》曰：「尺中之脉来而断绝者，经闭也。」月水不利，若尺中脉绝者，经闭也，今病经闭，脉反如常者，妇人姙娠之证，故云身有病而无邪脉。）。」
帝曰：「病热而有所痛者，何也？」
歧伯曰：「病热者，阳脉也，以三阳之动也。人迎一盛少阳，二盛太阳，三盛阳明，入阴也。夫阳入于阴，故病在头与腹，乃䐜胀而头痛也（新校正云：「按〈六节藏象论〉云：『人迎一盛病在少阳。二盛病在太阳。三盛病在阳明。』与此论同。又按《甲乙经》『三盛阳明』无『入阴也』三字。」）。」
帝曰：「善。」

刺腰痛篇第四十一  ***************************
（新校正云：「按全元起本在第六卷。」）
足太阳脉，令人腰痛引项、脊、尻、背，如重状（足太阳脉别下项，循肩髆内，侠脊，抵腰中，别下贯臀，故令人腰痛引项、脊、尻、背，如重状也。）（新校正云：「按《甲乙经》『贯臀』作『贯胂』，〈刺疟〉注亦作『贯胂』，〈三部九候〉注作『贯臀』。」）。刺其郄中，太阳正经出血，春无见血（郄中，委中也，在膝后屈处，膕中央约文中动脉，足太阳脉之所入也，刺可入同身寸之五分，留七呼，若灸者可灸三壮。太阳合肾，肾王于冬，水衰于春，故春无见血也。）。
少阳令人腰痛，如以针刺其皮中，循循然不可以俛仰，不可以顾（足少阳脉，遶髦际，横入髀厌中，故令腰痛，如以针刺其皮中，循循然不可俛仰，少阳之脉起于目锐眦，上抵头角，下耳后，循颈，行手阳明之前，至肩上，交出手少阳之后，其支别者，目锐眦下入大迎，合手少阳于䪼下，加颊车，下颈，合缺盆，故不可以顾。）（新校正云：「按《甲乙经》『行手阳明之前』作『行手少阳之前』也。」）。刺少阳成骨之端出血。成骨，在膝外廉之骨独起者，夏无见血（成骨，谓膝外近下䯒骨上端，两起骨相并间陷容指者也。䯒骨所成，柱膝髀骨，故谓之成骨也。少阳合肝，肝王于春，木衰于夏，故无见血也。）。
阳明令人腰痛不可以顾，顾如有见者，善悲（足阳明脉起于鼻交頞中，下循鼻外，入上齿中，还出侠口，环脣，下交承浆，却循颐后下廉，出大迎，其支别者，从大迎前下人迎，循喉咙，入缺盆，又其支别者，起胃下口，循腹里至气街中而合，以下髀，故令人腰痛不可顾。顾如有见者，阳虚，故悲也。）。刺阳明于䯒前三痏上，下和之出血，秋无见血（按《内经》《中诰流注图经》，阳明脉穴俞之所主，此腰痛者，悉刺䯒前三痏，则正三里穴也。三里穴在膝下同身寸之三寸，䯒骨外廉，两筋肉分间，刺可入同身寸之一寸，留七呼，若灸者可灸三壮。阳明合脾，脾王长夏，土衰于秋，故秋无见血。）（新校正云：「按《甲乙经》『䯒』作『骭』。」）。
足少阴令人腰痛，痛引脊内廉（足少阴脉上股内后廉，贯脊，属肾，故令人腰痛痛引脊内廉也。）（新校正云：「按全元起本『脊内廉』作脊内痛『』，《太素》亦同此，前少足太阴腰痛证并刺足太阴法，应古文脱简也。」）。刺少阴于内踝上二痏，春无见血，出血太多，不可复也（按《内经》《中诰流注图经》，少阴脉穴俞所主此腰痛者，当刺内踝上，则正复溜穴也。复溜在内踝后上同身寸之二寸，动脉陷者中，刺可入同身寸之三分，留三呼，若灸者，可灸五壮。）。
厥阴之脉，令人腰痛，腰中如张弓弩弦（足厥阴脉，自阴股环阴器，抵少腹，其支别者，与太阴少阳结于腰髁，下狭脊。第三第四骨空中，其穴即中髎、下髎，故腰痛则中如张弓弩之弦也。如张弦者，言强急之甚。）。刺厥阴之脉，在腨踵鱼腹之外，循之累累然乃刺之（腨踵者，言脉在腨外侧，下当足跟也。腨形势如卧鱼之腹，故曰鱼腹之外也。循其分肉，有血络累累然，乃刺出之。此正当蠡沟穴分，足厥阴之络，在内踝上五寸，别走少阳者，刺可入同身寸之二分，留三呼，若灸者，可灸三壮。『厥阴』一经作『居阴』，是传写草书，厥字为居也。）（新校正云：「按经云：『厥阴之脉令人腰痛。』次言刺厥阴之脉，注言刺厥阴之络，经注相违，疑经中『脉』字乃『络』字之误也。」）。其病令人善言，默默然，不慧，刺之三痏（厥阴之脉，循喉咙之后，上入顽颡，络于舌本，故病则善言，风盛则昏冒，故不爽慧也。三刺其处，腰痛乃除。）（新校正云：「按经云：『善言默默然不慧。』详善言与默默二病难相兼，全元起本无善字，于义为允，又按《甲乙经》厥阴之脉不络舌本，王氏于《素问》之中五处引注，而注〈厥论〉与〈刺热〉及此三篇皆云络舌本，注〈风论〉、注〈痹论〉二篇不言络舌本，盖王氏亦疑而两言之也。」）。
解脉令人腰痛，痛引肩，目䀮䀮然，时遗溲（解脉，散行脉也，言不合而别行也。此足太阳之经，起于目内眦，上额，交巅上，循肩髆，侠脊，抵腰中，入循膂，络肾，属膀胱，下入膕中，故病斯候也。又其支别者，从髆内别下，贯胂，循髆外后廉，而下合于膕中，两脉如绳之解股，故名解脉也。）。刺解脉在膝筋肉分间，郄外廉之横脉出血，血变而止（膝后两傍大筋，双上股之后，两筋之间，横文之处，努肉高起则郄中之分也。古《中诰》以膕中为太阳之郄，当取郄外廉有血络横见，迢然紫黑而盛满者，乃刺之，当见黑血，必候其血色变赤乃止，血不变赤，极而写之，必行血色变赤乃止，此太阳中经之为腰痛也。）。解脉令人腰痛如引带，常如折腰状，善恐（足太阳之别脉，自肩而别下，循背脊至腰，而横入髀外后廉，而下合膕中，故若引带，如折腰之状。）（新校正云：「按《甲乙经》『如引带』作『如裂』，『善恐』作『善怒』也。」）。刺解脉在郄中，结络如黍米，刺之血射以黑，见赤血而已（郄中则委中穴，足太阳合也，在膝后屈处，膕中央约文中动脉，刺可入同身寸之五分，留七呼，若灸者，可灸三壮，此经刺法也。今则取其结络，大如黍米者，当黑血箭射而出，见血变赤然可止也。）（新校正云：「按全元起云：『有两解脉病源各异，恐误。』未详。」）。
同阴之脉，令人腰痛，痛如小锤居其中，怫然肿（足少阳之别络也，并少阳经上行，去足外踝上同身寸之五寸，乃别走厥阴并经，下络足跗，故曰同阴脉也。怫，怒也，言肿如嗔怒也。）（新校正云：「按《太素》『小锤』作『小针』。」）。刺同阴之脉，在外踝上绝骨之端，为三痏（绝骨之端，如前同身寸之三分，阳辅穴也。足少阳脉所行，刺可入同身寸之五分，留七呼，若灸者，可灸三壮。）。
阳维之脉，令人腰痛，痛上怫然肿（阳维起于阳，则太阳之所生奇经八脉，此其一也。）。刺阳维之脉，脉与太阳合腨下间，去地一尺所（太阳所主与正经并行，而上至腨下，复与太阳合而上也。腨下去地，正同身寸之一尺，是则承光穴，在锐腨肠下肉分间陷者中，刺可入同身寸之七分，若灸者，可灸五壮，以其取腨肠下肉分间，故云合腨下间。）（新校正云：「按穴之所在，乃承山穴，非承光也。山字误为光。」）。
衡络之脉，令人腰痛不可以俛仰，仰则恐仆，得之举重伤腰，衡络绝，恶血归之（衡，横也，谓太阳之外也，络自腰中，横入髀外后廉，而下与中经合于膕中者，今举重伤腰，则横络绝，中经独盛，故腰痛不可以俛仰矣。一经作『衡绝之脉』，传写鱼鲁之误也。若是衡脉，《中诰》不应取太阳脉委阳、殷门之穴也。）。刺之在郄阳，筋之间，上郄数寸，衡居为二痏出血（横居二穴，谓委阳、殷门。平视横相当也。郄阳，谓浮郄穴上侧委阳穴也。筋之间，谓膝后膕上两筋之间，殷门穴也。二穴各去臀下横文同身寸之六寸，故曰上郄数寸也。委阳，刺可入同身寸之七分，留五呼，若灸者，可灸三壮。殷门，刺可入同身寸之五分，留七呼，若灸者，可灸三壮，故曰衡居为二痏。）（新校正云：「详王氏云：『浮郄穴上侧委阳穴也。』按《甲乙经》委阳在浮郄穴下一寸，不得言上侧也。」）。
会阴之脉，令人腰痛痛上，漯漯然汗出，汗乾令人欲饮，饮已欲走（足太阳之中经也，其脉腰下会于后阴，故曰会阴之脉，其经自腰下行至足，今阳气大盛，故痛上。漯然汗出，汗液既出，则肾燥阴虚，故汗乾令人欲饮水以救肾也，水入腹已，肾气复生，阴气流行，太阳又盛，故饮水已反欲走也。）。刺直阳之脉上三痏，在蹻上郄下五寸，横居视其盛者出血（直阳之脉，则太阳之脉，侠脊下行，贯臀，下至膕中，下循腨，过外踝之后，条直而行者，故曰直阳之脉也。蹻，为阳蹻所生申脉穴，在外踝下也。郄下，则膕下也，言此刺处在膕下同身寸之五寸，上承郄中之穴，下当申脉之位，是谓承筋穴，即腨中央，如外陷者中也。太阳脉气所发，禁不可刺，可灸三壮，今云刺者，谓刺其血络之盛满者也。两腨皆有太阳经气下行，当视两腨中央有血络盛满者，乃刺出之，故曰视其盛者出血。）（新校正云：「详上云：『会阴之脉令人腰痛。』此云：『刺直阳之脉者。』详此直阳之脉即会阴之脉也，文变而事不殊，又承筋穴，注云：『腨中央如外。』按《甲乙经》及〈骨空论〉注，无『如外』二字。」）。
飞阳之脉，令人腰痛，痛上拂拂然，甚则悲以恐（是阴维之脉也。去内踝上同身寸之五寸，腨分中，并少阴经而上也。少阴之脉，前则阴维脉所行也，足少阴之脉从肾，上贯肝鬲，入肺中，循喉咙，侠舌本。其支别者，从肺出络心，注胸中，故甚则悲以恐也。恐者生于肾，悲者生于心。）。刺飞阳之脉，在内踝上五寸（臣亿等按《甲乙经》作『二寸』。），少阴之前，与阴维之会（内踝后，上同身寸之五寸，复溜穴，少阴脉所行，刺可入同身寸之三分。内踝之后，筑宾穴，阴维之郄，刺可入同身寸之三分，若灸者，可灸五壮。少阴之前，阴维之会，以三脉会在此穴位分也，刺可入同身寸之三分，若灸者，可灸五壮。今《中诰》经文正同此法，臣亿等按《甲乙经》足太阳之络别走少阴者名曰飞扬，在外踝上七寸，又云筑宾，阴维之郄，在内踝上腨分中。复溜穴，在内踝上二寸，今此经注都与《甲乙》不合者，疑经注中『五寸』字当作『二寸』，则《素问》与《甲乙》相应矣。）。
昌阳之脉，令人腰痛，痛引膺，目䀮䀮然，甚则反折，舌卷不能言（阴蹻脉也。阴蹻者，足少阴之别也，起于然骨之后，上内踝之上，直上循阴股入阴，而循腹上入胸里，入缺盆，上出人迎之前，入頄内廉，属目内眦，合于太阳、阳蹻而上行，故腰痛之状如此。）。刺内筋为二痏，在内踝上，大筋前，太阴后，上踝二寸所（内筋，谓大筋之前分肉也。太阴后，大筋前，即阴蹻之郄，交信穴也，在内踝上同身寸之二寸，少阴前，太阴后，筋骨之间陷者之中，刺可入同身寸之四分，留五呼，若灸者，可灸三壮。今《中诰》经文正主此。）。
散脉令人腰痛而热，热甚生烦，腰下如有横木居其中，甚则遗溲（散脉，足太阴之别也，散行而上，故以名焉。其脉循股内，入腹中，与少阴、少阳结于腰髁下骨空中，故病则腰下如有横木居其中，甚乃遗溲也。）。刺散脉在膝前骨肉分间，络外廉束脉为三痏（谓膝前内侧也。骨肉分，谓膝内辅骨之下下廉，腨肉之两间也，络外廉则太阴之络色青而见者也，辅骨之下，后有大筋撷束膝胻之骨，令其连属，取此筋骨繫束之处脉，以去其病，是曰地机，三刺而已，故曰束脉为之三痏也。）。
肉里之脉，令人腰痛，不可以欬，欬则筋缩急（肉里之脉，少阳所生，则阳维之脉气所发也。里，里也。）。刺肉里之脉为二痏，在太阳之外，少阳绝骨之后（分肉主之，一经云：「少阳绝骨之前。」传写误也。绝骨之前，足少阳脉所行，绝骨之后，阳维脉所过，故指曰在太阳之外，少阳绝骨之后也，分肉穴，在足外踝直上绝骨之端，如后同身寸之二分，筋肉分间，阳维脉气所发，刺可入同身寸之五分，留十呼，若灸者，可灸三壮。）（新校正云：「按分肉之穴《甲乙经》不见，与〈气穴〉注两出而分寸不同，〈气穴〉注『二分』作『三分』，『五分』作『三分』，『十呼』作『七呼』。」）。
腰痛侠脊，而痛至头几几然，目䀮䀮欲僵仆，刺足太阳郄中出血（郄中，委中。）（新校正云：「按《太素》作『头沉沉然』。」）。腰痛，上寒，刺足太阳阳明。上热，刺足厥阴。不可以俛仰，刺足少阳。中热而喘，刺足少阴，刺郄中出血（此法玄妙，《中诰》不同，莫可窥测，当用知其应，不尔，皆应先去血络，乃调之也。）。腰痛，上寒，不可顾，刺足阳明（上寒，阴市主之。阴市，在膝上同身寸之三寸，伏兔下陷者中，足阳明脉气所发，刺可入同身寸之三分，留七呼，若灸者，可灸三壮。不可顾，三里主之。三里，在膝下同身寸之三寸，胻外廉两筋肉分间，足阳明脉之所入也，刺可入同身寸之一寸，留七呼，若灸者，可灸三壮。）。上热，刺足太阴（地机主之。地机，在膝下同身寸之五寸，足太阴之郄也，刺可入同身寸之三分，若灸者，可灸三壮。）（新校正云：「按《甲乙经》作『五壮』。」）。中热而喘，刺足少阴（涌泉、太锺悉主之。涌泉，在足心陷者中，屈足捲指宛宛中，足少阴脉之所出，刺可入同身寸之三分，留三呼，若灸者，可灸三壮。太锺，在足跟后街中动脉，足少阴之络，刺可入同身寸之二分，留七呼，若灸者，可灸三壮。）（新校正云：「按〈刺疟〉注太锺在内踝后街中，〈水穴论〉注在内踝后，此注在跟后街中动脉，三注不同，《甲乙经》亦云跟后冲中，当从《甲乙经》为正。」）。大便难，刺足少阴（涌泉主之。）。少腹满，刺足厥阴（太冲主之。在足大指本节后内间，同身寸之二寸陷者中，脉动应手，足厥阴脉之所注也，刺可入同身寸之三分，留十呼，若灸者，可灸三壮。）。引脊内廉，刺足少阴（如折，束骨主之。不可以俛仰，京骨、崑崙悉主之。不可举，申脉、仆参悉主之。束骨，在足小指外侧本节后，赤白肉际陷者中，足太阳脉之所注也，刺可入同身寸之三分，留三呼，若灸者，可灸三壮。京骨，在足外侧大骨下，赤白肉际陷者中，按而得之，足太阳脉之所过也，刺可入同身寸之三分，留七呼，若灸者，可灸三壮。崑崙，在足外踝后，跟骨上陷者中，细脉动应手，足太阳脉之所行也，刺可入同身寸之五分，留十呼，若灸者，可灸三壮。申脉，在外踝下同身寸之五分，容爪甲，阳蹻之所生也，刺可入同身寸之六分，留十呼，若灸者，可灸三壮。仆参，在跟骨下陷者中，足太阳阳蹻二脉之会，刺可入同身寸之三分，留七呼，若灸者可灸三壮。）（新校正云：「按《甲乙经》申脉在外踝下陷者中无五分字，刺入『六分』作『三分』，留『十呼』作留『六呼』，〈气穴〉注作『七呼』，仆参留七呼，《甲乙经》作『六呼』。」）。如折，不可以俛仰，不可举，刺足太阳（复溜主之，取同飞阳，注从腰痛上寒，不可顾，至此件经语，除注并合朱书。）（新校正云：「按全元起本及《甲乙经》并《太素》『自腰痛上寒』至此并无，乃王氏所添也，今注云：『从腰痛上寒。』至并合朱书十九字，非王冰之语，盖后人所加也。」）。
腰痛引少腹，控䏚，不可以仰（新校正云：「按《甲乙经》作『不可以俛仰』。」）。刺腰尻交者，两髁胂上，以月生死为痏数，发针立已（此邪客于足太阴之络也。控，通引也。䏚，谓季胁下之空软处也。腰尻交者，谓髁下，尻骨两傍四骨空左右八穴，俗呼此骨为八髎骨也。此腰痛取腰髁下第四髎，即下髎穴也。足太阴厥阴少阳三脉左右交结于中，故曰腰尻交者也。两髁胂，谓两髁骨下坚起肉也。胂上，非胂之上巅，正当刺胂肉矣，直刺胂肉，即胂上也，何者？胂之上巅，别有中膂肉俞、白环俞，虽并主腰痛，考其形证，经不相应矣。髁骨，即腰脊两傍起骨也。侠脊两傍腰髁之下，各有胂肉陇起，而斜趣于髁骨之后，内承其髁，故曰两髁胂也。下承髁胂肉，左右两胂，各有四骨空，故曰上髎、次髎、中髎、下髎。上髎，当髁骨下陷者中，馀三髎少斜下按之陷中是也。四空悉主腰痛，唯下髎所主，文与经同，即太阴厥阴少阳所结者也，刺可入同身寸之二寸，留十呼，若灸者，可灸三壮，以月生死为痏数者，月初向圆，为月生。月半向空，为月死。死月刺少，生月刺多。〈缪刺论〉曰：「月生，一日一痏，二日二痏，渐多之，十五日十五痏，十六日十四痏，渐少之，其痏数多少如此即知也。」）。左取右，右取左（痛在左，针取右。痛在右，针取左。所以然者，以其脉左右交结于尻骨之中故也。）（新校正云：「详此腰痛引少腹一节与〈缪刺论〉重。」）。


卷第十二  ——————————————————————————————————————————————————————————————————————————————————————————

风论篇第四十二  ***************************
（新校正云：「按全元起本在第九卷。」）
黄帝问曰：「风之伤人也，或为寒热，或为热中，或为寒中，或为疠风，或为偏枯，或为风也。其病各异，其名不同，或内至五藏六府，不知其解，愿闻其说（伤，谓人自中之。）。」
歧伯对曰：「风气藏于皮肤之间，内不得通，外不得泄（腠理开疏，则邪风入，风气入已，玄府闭封，故内不得通，外不得泄也。）。风者，善行而数变，腠理开则洒然寒，闭则热而闷（洒然，寒貌。闷，不爽貌。腠理开则风飘扬，故寒。腠理闭则风混乱，故闷。）。其寒也，则衰食饮。其热也，则消肌肉，故使人怢慄而不能食，名曰寒热（寒风入胃，故食饮衰。热气内藏，故消肌肉。寒热相合，故怢慄而不能食，名曰寒热也。怢慄，卒振寒貌。）（新校正云：「详『怢慄』，全元起本作『失味』，《甲乙经》作『解㑊』。」）。
风气与阳明入胃，循脉而上至目内眦。其人肥，则风气不得外泄，则为热中而目黄。人瘦，则外泄而寒，则为寒中而泣出（阳明者，胃脉也。胃脉起于鼻交頞中，下循鼻外，入上齿中，还出侠口，环脣，下交承浆，却循颐后下廉，循喉咙，入缺盆，下鬲，属胃，故与阳明入胃，循脉而上至目内眦也。人肥，则腠理密致，故不得外泄，则为热中而目黄。人瘦，则腠理开疏，风得外泄，则寒中而泣出也。）。
风气与太阳俱入行诸脉俞，散于分肉之閒，与卫气相干，其道不利，故使肌肉愤䐜而有疡，卫气有所凝而不行，故其肉有不仁也（肉分之閒，卫气行处，风与卫气相薄，俱行于肉分之间，故气道涩而不利也。气道不利，风气内攻，卫气相持，故肉愤䐜而疮出也。疡，疮也。若卫气被风吹之，不得流转，所在偏併凝而不行，则肉有不仁之处也。不仁，谓[巾君]而不知寒热痛痒。）。
疠者，有荣气热胕，其气不清，故使其鼻柱坏而色败，皮肤疡溃（吹则风入于经脉之中也。荣行脉中，故风入脉中，内攻于血，与荣气合，合热而血胕坏也。其气不清，言溃乱也。然血脉溃乱，荣复挟风，阳脉尽上于头，鼻为呼吸之所，故鼻柱坏而色恶，皮肤破而溃烂也。〈脉要精微论〉曰：「脉风盛为厉。」）。
风寒客于脉而不去，名曰疠风，或名曰寒热（始为寒热，热成曰厉风。）（新校正云：「按别本『成』一作『盛』。」）。以春甲乙伤于风者，为肝风。以夏丙丁伤于风者，为心风。以季夏戊己伤于邪者，为脾风。以秋庚辛中于邪者，为肺风。以冬壬癸中于邪者，为肾风（春甲乙木，肝主之。夏丙丁火，心主之。季夏戊己土，脾主之。秋庚辛金，肺主之。冬壬癸水，肾主之。）。风中五藏六府之俞，亦为藏府之风，各入其门户，所中则为偏风（随俞左右而偏中之，则为偏风。饮酒中风，则为漏风）。。
风气循风府而上，则为脑风。风入系头，则为目风眼寒（风府，穴名，正入项发际一寸，大筋内宛宛中，督脉阳维之会，自风府而上则脑户也。脑户者，督脉足太阳之会，故循风府而上则为脑风也。足太阳之脉者，起于目内眦，上额，交巅上，入络脑还出，故风入系头，则为目风眼寒也。）。饮酒中风，则为漏风（热郁腠疏，中风汗出，多如液漏，故曰漏风，经具名曰酒风。）。入房，汗出中风，则为内风（内耗其精，外开腠理，因内风袭，故曰内风，经具名曰劳风。）。新沐中风，则为首风（沐发中风舍于头，故曰首风。）。久风入中，则为肠风飧泄（风在肠中，上熏于胃，故食不化而下出焉。飧泄者，食不化而出也。）（新校正云：「按全元起云：『飧泄者，水穀不分为利。』」）。外在腠理，则为泄风（风居腠理，则玄府开通，风薄汗泄，故云泄风。）。故风者，百病之长也，至其变化，乃为他病也，无常方，然致有风气也（长，先也，先百病而有也。）（新校正云：「按全元起本及《甲乙经》『致』字作『故攻』。」）。」
帝曰：「五藏风之形状不同者何？愿闻其诊及其病能（诊，谓可言之证。能，谓内作病形。）。」
歧伯曰：「肺风之状，多汗，恶风，色皏然白，时欬，短气，昼日则差，暮则甚，诊在眉上，其色白（凡内多风气，则热有馀，热则腠理开，故多汗也。风薄于内，故恶风焉。皏，谓薄白色也。肺色白，在变动为欬，主藏气，风内迫之，故色皏然白，时欬短气也。昼则阳气在表，故差。暮则阳气入里，风内应之，故甚也。眉上，谓两眉间之上，阙庭之部所，以外司肺候，故诊在焉。白，肺色也。）。心风之状，多汗，恶风，焦绝，善怒吓，赤色，病甚则言不可快，诊在口，其色赤（焦绝，谓脣焦而文理断绝也，何者？热则皮剥故也。风薄于心，则神乱，故善怒而吓人也。心脉支别者，从心系上侠咽喉而主舌，故病甚则言不可快也。口脣色赤，故诊在焉。赤者，心色也。）（新校正云：「按《甲乙经》无『吓』字。」）。肝风之状，多汗，恶风，善悲，色微苍，嗌乾，善怒，时憎女子，诊在目下，其色青（肝病则心藏无养，心气虚故善悲。肝合木，木色苍，故色微苍也。肝脉者，循股阴，入髦中，环阴器，抵少腹，侠胃，属肝，络胆，上贯鬲，布胁肋，循喉咙之后，入颃颡，上出额，与督脉会于巅。其支别者，从目系下，故嗌乾，善怒，时憎女子，诊在目下也。青，肝色也。）。脾风之状，多汗，恶风，身体怠墯，四支不欲动，色薄微黄，不嗜食，诊在鼻上，其色黄（脾脉起于足上，循䯒骨，又上膝股内前廉，入腹，属脾，络胃，上鬲，侠咽，连舌本，散舌下。其支别者，复从胃别，上鬲，注心中，心脉出于手，循臂，故身体怠堕，四支不欲动，而不嗜食，脾气合土主中央，鼻于面部亦居中，故诊在焉。黄，脾色也。）（新校正云：「按王注脾风不当引『心脉出于手循臂』七字，于义无取，脾主四支，脾风则四支不欲动矣。」）。肾风之状，多汗，恶风，面痝然浮肿，脊痛不能正立，其色炲，隐曲不利，诊在肌上，其色黑（痝然，言肿起也。炲，黑色也。肾者，阴也。目下，亦阴也。故肾藏受风，则面痝然而浮肿。肾脉者起于足下，上循腨内，出膕内廉，上股内后廉，贯脊，故脊痛不能正立也。隐曲者，谓隐蔽委曲之处也。肾藏精，外应交接，今藏被风薄，精气内微，故隐蔽委曲之事不通利所为也。〈阴阳应象大论〉曰：「气归精，精食气，今精不足则气内归，精气不注皮，故肌皮上黑也。黑，肾色也。」）。
胃风之状，颈多汗，恶风，食饮不下，鬲塞不通，腹善满，失衣则䐜胀，食寒则泄，诊形瘦而腹大（胃之脉支别者，从颐后下廉，过人迎，循喉咙，入缺盆，下鬲，属胃，络脾。其直行者，从缺盆下乳内廉，下侠齐，入气街中，其支别者，起胃下口，循腹里，至气街中而合，故颈多汗，食饮不下，鬲塞不通，腹善满也。然失衣则外寒而中热，故腹䐜胀，食寒则寒物薄胃，而阳不内消，故泄利。胃合脾而主肉，胃气不足则肉不长，故瘦也。胃中风气蓄聚，故腹大也。）（新校正云：「按孙思邈云：『新食竟取风为胃风。』」）。首风之状，头面多汗，恶风，当先风一日则病甚，头痛不可以出内，至其风日则病少愈（头者，诸阳之会，风客之则皮腠疏，故头面多汗也。夫人阳气外合于风，故先当风一日则病甚，以先风甚，故亦先衰，是以至其风日则病少愈。内，谓室屋之内也。不可以出屋，屋之内者，以头痛甚而不喜外风故也。）（新校正云：「按孙思邈云：『新沐浴竟取风为首风。』」）。
漏风之状，或多汗，常不可单衣，食则汗出，甚则身汗，喘息，恶风，衣常濡，口乾，善渴，不能劳事（脾胃风热，故不可单衣，腠理开疏，故食则汗出，甚则风薄于肺，故身汗，喘息，恶风，衣裳濡，口乾，善渴也。形劳则喘息，故不能劳事。）（新校正云：「按孙思邈云：『因醉取风为漏风，其状恶风，多汗，少气，口乾，善渴，近衣则身热如火，临食则汗流如雨，骨节懈墯，不欲自劳。』」）。泄风之状，多汗，汗出泄衣上，口中乾，上渍其风，不能劳事，身体尽痛则寒（上渍，谓皮上湿如水渍也，以多汗出，故尔。汗多则津液涸，故口中乾。形劳则汗出甚，故不能劳事，身体尽痛，以其汗多，汗多则亡阳，故寒也。）（新校正云：「按孙思邈云：『新房室竟取风为内风，其状恶风，汗流沾衣裳。』疑此泄风乃内风也。按本论前文先云漏风、内风、首风，次言入中为肠风，在外为泄风，今有泄风而无内风，孙思邈载内风乃此泄风之状，故疑此泄字内之误也。」）。」
帝曰：「善。」

痹论篇第四十三  ***************************
（新校正云：「按全元起本在第八卷。」）
黄帝问曰：「痹之安生（安，犹何也，言何以生。）？」
歧伯对曰：「风寒湿三气杂至，合而为痹也（虽合而为痹，发起亦殊矣。）。其风气胜者，为行痹。寒气胜者，为痛痹。湿气胜者，为著痹也（风则阳受之，故为痹行。寒则阴受之，故为痹痛。湿则皮肉筋脉受之，故为痹著而不去也，故乃痹从风寒湿之所生也。）。」
帝曰：「其有五者，何也（言风寒湿气各异，则三痹生有五，何气之胜也。）？」
歧伯曰：「以冬遇此者为骨痹。以春遇此者为筋痹。以夏遇此者为脉痹。以至阴遇此者为肌痹。以秋遇此者为皮痹（冬主骨，春主筋，夏主脉，秋主皮，至阴主肌肉，故各为其痹也。至阴谓戊已月及土寄王月也。）。」
帝曰：「内舍五藏六府，何气使然（言皮肉筋脉痹，以五时之外遇，然内居藏府何以致之。）？」
歧伯曰：「五藏皆有合，病久而不去者，内舍于其合也（肝合筋，心合脉，脾合肉，肺合皮，肾合骨，久病不去则入于是。）。故骨痹不已，复感于邪，内舍于肾。筋痹不已，复感于邪，内舍于肝。脉痹不已，复感于邪，内舍于心。肌痹不已，复感于邪，内舍于脾。皮痹不已，复感于邪，内舍于肺。所谓痹者，各以其时，重感于风寒湿之气也（时，谓气王之月也。肝王春，心王夏，肺王秋，肾王冬，脾王四季之月。感，谓感应也。）。
凡痹之客五藏者，肺痹者，烦满，喘而呕（以藏气应息，又其脉还循胃口，故使烦满，喘而呕。）。心痹者，脉不通，烦则心下鼓，暴上气而喘，嗌乾，善噫，厥气上则恐（心合脉，受邪则脉不通利也，邪气内扰，故烦也。手心主心包之脉，起于胸中，出属心包，下鬲。手少阴心脉，起于心中，出属心系，下鬲，络小肠，其支别者，从心系上侠咽喉。其直者，复从心系却上肺，故烦则心下鼓满，暴上气而喘，嗌乾也。心主为噫，以下鼓满，故噫之以出气也。若是逆气上乘于心，则恐畏也，神惧凌弱故尔。）。肝痹者，夜卧则惊，多饮，数小便，上为引如怀（肝主惊骇，气相应，故中夜卧则惊也。肝之脉循股阴，入髦中，环阴器，扺少腹，侠胃，属肝，络胆，上贯鬲，布胁肋，循喉咙之后，上入颃颡，故多饮水，数小便，上引少腹如怀姙之状。）。肾痹者，善胀，尻以代踵，脊以代头（肾者，胃之关，关不利则胃气不转，故善胀也。尻以代踵，谓足挛急也。脊以代头，谓身踡屈也。踵，足跟也。肾之脉起于足小指之下，斜趋足心，出于然骨之下，循内踝之后，别入跟中，以上腨内，出膕内廉，上股内后廉，贯脊，属肾，络膀胱，其直行者，从肾上贯肝鬲，入肺中，气不足而受邪，故不伸展。）（新校正云：「详『然骨』一作『然谷』。」）。脾痹者，四支解墯，发欬，呕汁，上为大塞（土王四季，外主四支，故四支解堕，又以其脉起于足，循腨䯒，上膝股也。然脾脉入腹，属肾，络胃，上鬲，侠咽，故发欬、呕汁，脾气养肺，胃复连咽，故上为大塞也。）。
肠痹者，数饮而出不得，中气喘争，时发飧泄（大肠之脉，入缺盆，络肺，下鬲，属大肠。小肠之脉，又入缺盆，络心，循咽，下鬲，扺胃，属小肠。今小肠有邪，则脉不下鬲，脉不下鬲，则肠不行化，而胃气蓄热，故多饮水而不得下出也。肠胃中阳气与邪气奔喘交争，得时通利，以肠气不化，故时或得通则为飧泄。）。胞痹者，少腹膀胱按之内痛，若沃以汤，涩于小便，上为清涕（膀胱为津液之府，胞内居之，少腹处关元之中，内藏胞器，然膀胱之脉，起于目内眦，上额交巅上，入络脑，还出别下项，循肩髆内，侠脊，抵腰中，入循膂，络肾，属膀胱，其支别者，从腰中，下贯臀，入膕中，今胞受风寒湿气，则膀胱太阳之脉不得下流于足，故少腹膀胱按之内痛，若沃以汤，涩于小便也。小便既涩，太阳之脉不得下行，故上烁其脑，而为清涕出于鼻窍矣。沃，犹灌也。）（新校正云：「按全元起本『内痛』二字作『两髀』。」）。阴气者，静则神藏，躁则消亡（阴，谓五神藏也。所以说神藏与消亡者，言人安静不涉邪气，则神气宁以内藏，人躁动触冒邪气，则神被害而离散，藏无所守，故曰消亡，此言五藏受邪之为痹也。）。饮食自倍，肠胃乃伤（藏以躁动致伤，府以饮食见损，皆谓过用越性，则受其邪，此言六府受邪之为痹也。）。淫气喘息，痹聚在肺。淫气忧思，痹聚在心。淫气遗溺，痹聚在肾。淫气乏竭，痹聚在肝。淫气肌绝，痹聚在脾（淫气，谓气之妄行者，各随藏之所主而入为痹也。）（新校正云：「详从上凡痹之客五藏者至此，全元起本在〈阴阳别论〉中，此王氏之所移也。」）。诸痹不已亦益内也（从外不去，则益深至于身内。）。其风气胜者，其人易已也。」
帝曰：「痹其时有死者，或疼久者，或易已者，其故何也？」
歧伯曰：「其入藏者死，其留连筋骨间者疼久，其留皮肤间者易已（入藏者死，以神去也。筋骨疼久，以其定也。皮肤易已，以浮浅也。由斯深浅，故有是不同。）。」
帝曰：「其客于六府者何也？」
歧伯曰：「此亦其食饮居处为其病本也（四方虽土地温凉高下不同，物性刚柔食居不异，但动过其分，则六府致伤。〈阴阳应象大论〉曰：「水穀之寒热，感则害六府。」）（新校正云：「按《伤寒论》曰：『物性刚柔，食居亦异。』」）。六府亦各有俞，风寒湿气中其俞，而食饮应之，循俞而入，各舍其府也（六府俞，亦谓背俞也。胆俞，在十椎之傍。胃俞，在十二椎之傍。三焦俞，在十三椎之傍。大肠俞，在十六椎之傍。小肠俞，在十八椎之傍。膀胱俞，在十九椎之傍。随形分长短而取之，如是各去脊同身寸之一寸五分，并足太阳脉气之所发也。）（新校正云：「详六府俞并在本椎下两傍，此注言在椎之傍者文略也。」）。」
帝曰：「以针治之奈何？」
歧伯曰：「五藏有俞，六府有合，循脉之分，各有所发，各随其过（新校正云：「按《甲乙经》『随』作『治』。」）。则病瘳也（肝之俞，曰太冲。心之俞，曰太陵。脾之俞，曰太白。肺之俞，曰太渊。肾之俞，曰太溪，皆经脉之所注也。太冲，在足大指间本节后二寸陷者中。）（新校正云：「按〈刺腰痛〉注云：『太冲，在足大指本节后内间二寸陷者中，动脉应手，刺可入同身寸之三分，留十呼，若灸者，可灸三壮。』」）（太陵，在手掌后骨两筋间陷者中，刺可入同身寸之六分，留七呼，若灸者，可灸三壮。太白，在足内侧核骨下陷者中，刺可入同身寸之三分，留七呼，若灸者，可灸三壮。太渊，在手掌后陷者中，刺可入同身寸之二分，留二呼，若灸者，可灸三壮。太溪，在足内踝后，跟骨上动脉陷者中，刺可入同身寸之三分，留七呼，若灸者，可灸三壮也。胃合入于三里，胆合入于阳陵泉，大肠合入于曲池，小肠合入于小海，三焦合入于委阳，膀胱合入于委中。三里在膝下三寸，䯒外廉两筋间，刺可入同身寸之一寸，留七呼，若灸者，可灸三壮。阳陵泉，在膝下一寸，䯒外廉陷者中，刺可入同身寸之六分，留十呼，若灸者，可灸三壮。小海，在肘内大骨外去肘端五分陷者中，屈肘乃得之，刺可入同身寸之二分，留七呼，若灸者，可灸五壮。曲池，在肘外辅，屈肘，曲骨之中，刺可入同身寸之五分，留七呼，若灸者，可灸三壮。委阳，在足膕中外廉两筋间，刺可入同身寸之七分，留五呼，若灸者，可灸三壮，屈伸而取之。委中，在膕中央，约文中动脉，刺可入同身寸之五分，留七呼，若灸者，可灸三壮。）（新校正云：「按〈刺热〉注：『委中在足膝后屈处。』馀并同此。」）（故经言循脉之分，各有所发，各随其过则病瘳也。过，谓脉所经过处。）（新校正云：「详王氏以委阳为三焦之合，按《甲乙经》云：『委阳，三焦下辅俞也，足太阳之别络，三焦之合，自在手少阳经天井穴，为少阳脉之所入为合。』详此六府之合，俱引本经所入之穴，独三焦不引本经所入之穴者，王氏之误也。王氏但见《甲乙经》云：『三焦合于委阳。』彼说自异，彼又以『大肠合于巨虚上廉，小肠合于下廉』，此以曲池、小海易之，故知当以天井穴为合也。」）。」
帝曰：「荣卫之气亦令人痹乎！」
歧伯曰：「荣者，水穀之精气也，和调于五藏，洒陈于六府，乃能入于脉也（《正理论》曰：「穀入于胃，脉道乃行，水入于经，其血乃成。」又《灵枢经》曰：「荣气之道，内穀为实。」）（新校正云：「按别本『实』作『宝』，穀入于胃，气传与肺，精专者上行经隧，由此故水穀精气合荣气运行而入于脉也。」）。故循脉上下，贯五藏，络六府也（荣行脉内，故无所不至。）。卫者，水穀之悍气也，其气慓疾滑利，不能入于脉也（悍气，谓浮盛之气也，以其浮盛之气，故慓疾滑利，不能入于脉中也。）。故循皮肤之中，分肉之间，熏于肓膜，散于胸腹（皮肤之中，分肉之间，谓脉外也。肓膜，谓五藏之间，鬲中膜也，以其浮盛，故能布散于胸腹之中空虚之处，熏其肓膜，令气宣通也。）。逆其气则病，从其气则愈，不与风寒湿气合，故不为痹。」
帝曰：「善。痹或痛，或不痛，或不仁，或寒，或热，或燥，或湿，其故何也？」
歧伯曰：「痛者，寒气多也，有寒，故痛也（风寒湿气客于肉分之间，迫切而为沫，得寒则聚，聚则排分肉，肉裂则痛，故有寒则痛也。）。其不痛不仁者，病久入深，荣卫之行濇，经络时疏，故不通（新校正云：「按《甲乙经》『不通』作『不痛』，详《甲乙经》此条之不痛与不仁两事，后言不痛是再明不痛之为重也。」），皮肤不营，故为不仁（不仁者，皮顽不知有无也。）。其寒者，阳气少，阴气多，与病相益，故寒也（病本生于风寒湿气，故阴气益之也。）。其热者，阳气多，阴气少，病气胜，阳遭阴，故为痹热（遭，遇也。言遇于阴气，阴气不胜，故为热。）（新校正云：「按《甲乙经》『遭』作『乘』。」）。其多汗而濡者，此其逢湿甚也。阳气少，阴气盛，两气相感，故汗出而濡也（中表相应则相感也。）。」
帝曰：「夫痹之为病，不痛何也？」
歧伯曰：「痹在于骨则重，在于脉则血凝而不流，在于筋则屈不伸，在于肉则不仁，在于皮则寒，故具此五者则不痛也。凡痹之类，逢寒则虫，逢热则纵（虫，谓皮中如虫行。纵，谓纵缓不相就。）（新校正云：「按《甲乙经》『虫』作『急』。」）。」
帝曰：「善。」

痿论篇第四十四  ***************************
（新校正云：「按全元起本在第四卷。」）
黄帝问曰：「五藏使人痿，何也（痿，谓痿弱无力以运动。）？」
歧伯对曰：「肺主身之皮毛，心主身之血脉，肝主身之筋膜（新校正云：「按全元起本云：『膜者，人皮下肉上筋膜也。』」）。脾主身之肌肉，肾主身之骨髓（所主不同，痿生亦各归其所主。）。故肺热叶焦则皮毛虚弱，急薄者，则生痿躄也（躄，谓挛躄，足不得伸以行也。肺热则肾受热气故尔。）。
心气热，则下脉厥而上，上则下脉虚，虚则生脉痿，枢折挈胫，纵而不任地也（心热盛则火独光，火独光则内炎上。肾之脉常下行，今火盛而上炎用事，故肾脉亦随火炎烁而逆上行也。阴气厥逆，火复内燔，阴上隔阳，下不守位，心气通脉，故生脉痿。肾气主足，故膝腕枢纽如折去，而不相提挈，胫筋纵缓，而不能任用于地也。）。肝气热则胆泄，口苦，筋膜乾，筋膜乾则筋急而挛，发为筋痿（胆约肝叶而汁味至苦，故肝热则胆液渗泄。胆病则口苦，今胆液渗泄，故口苦也。肝主筋膜，故热则筋膜乾而挛急，发为筋痿也。《八十一难经》曰：「胆在肝短叶间下。」）。脾气热则胃乾而渴，肌肉不仁，发为肉痿（脾与胃以膜相连，脾气热则胃液渗泄，故乾而且渴也。脾主肌肉，今热薄于内，故肌肉不仁而发为肉痿。）。肾气热，则腰脊不举，骨枯而髓减，发为骨痿（腰为肾府，又肾脉上股内，贯脊，属肾，故肾气热则腰脊不举也。肾主骨髓，故热则骨枯而髓减，发则为骨痿。）。」
帝曰：「何以得之？」
歧伯曰：「肺者，藏之长也，为心之盖也（位高而布叶于胸中，是故为藏之长，心之盖。）。有所失亡，所求不得，则发肺鸣，鸣则肺热叶焦（志苦不畅，气郁故也。肺藏气，气郁不利，故喘息有声而肺热叶焦也。）。故曰：「五藏因肺热叶焦，发为痿躄。」此之谓也（肺者，所以行荣卫，治阴阳，故引曰：「五藏因肺热而发为痿躄也。」）。故本病曰：「大经空虚，发为肌痹，传为脉痿（悲，则心系急，肺布叶举而上焦不通，荣卫不散，热气在中，故胞络绝而阳气内鼓动，发则心下崩，数溲血也。心下崩，谓心包内崩而下血也。溲，谓溺也。）（新校正云：「按杨上善云：『胞络者，心上胞络之脉也。』详经注中『胞』字俱当作『包』，全本『胞』又作『肌』也。」）。悲哀太甚，则胞络绝，胞络绝则阳气内动，发则心下崩，数溲血也（本病，古经论篇名也。大经，谓大经脉也。以心崩溲血，故大经空虚，脉空则热内薄，卫气盛，荣气微，故发为肌痹也，先见肌痹，后渐脉痿，故曰传为脉痿也。）。思想无穷，所愿不得，意淫于外，入房太甚，宗筋弛纵，发为筋痿，及为白淫（思想所愿，为祈欲也。施写劳损，故为筋痿及白淫也。白淫，谓白物淫衍如精之状，男子因溲而下，女子阴器中緜緜而下也。）。」故《下经》曰：「筋痿者生于肝，使内也（《下经》，上古之经名也。使内，谓劳役阴力费竭精气也。）。」
有渐于湿，以水为事，若有所留，居处相湿，肌肉濡渍，痹而不仁，发为肉痿（业惟近湿，居处泽下，皆水为事也，平者久而犹怠，感之者尤甚矣。肉属于脾，脾气恶湿，湿著于内则卫气不荣，故肉为痿也。）。故《下经》曰：「肉痿者，得之湿地也（〈阴阳应象大论〉曰：「地之湿气，感则害皮肉筋脉。」此之谓害肉也。）。」有所远行劳倦，逢大热而渴，渴则阳气内伐，内伐则热舍于肾。肾者，水藏也，今水不胜火，则骨枯而髓虚，故足不任身，发为骨痿（阳气内伐，谓伐腹中之阴气也。水不胜火，以热舍于肾中也。）。故《下经》曰：「骨痿者，生于大热也（肾性恶燥，热反居中，热薄骨乾，故骨痿无力也。）。」
帝曰：「何以别之？」
歧伯曰：「肺热者，色白而毛败。心热者，色赤而络脉溢。肝热者，色苍而爪枯。脾热者，色黄而肉蠕动。肾热者，色黑而齿藁（各求藏色及所主养而命之，则其应也。）。」
帝曰：「如夫子言可矣。论言：『治痿者独取阳明。』何也？」
歧伯曰：「阳明者，五藏六府之海（阳明，胃脉也，胃为水穀之海也。）。主闰宗筋，宗筋主束骨而利机关也（宗筋，谓阴髦中，横骨上下之竖筋也。上络胸腹，下贯髋尻，又经于背腹上头项，故云宗筋主束骨而利机关也。然腰者身之大关节，所以司屈伸，故曰机关。）。冲脉者，经脉之海也（《灵枢经》曰：「冲脉者，十二经之海。」）。主渗灌溪谷，与阳明合于宗筋（寻此则横骨上下，齐两傍竖筋，正宗筋也。冲脉循腹侠齐，傍各同身寸之五分而上，阳明脉亦侠齐，傍各同身寸之一寸五分而上，宗筋脉于中，故云与阳明合于宗筋也。以为十二经海，故主渗灌溪谷也。肉之大会为谷，小会为溪。）（新校正云：「详宗筋脉于中，一作宗筋，纵于中。」）。阴阳摠宗筋之会，会于气街，而阳明为之长，皆属于带脉，而络于督脉（宗筋聚会，会于横骨之中，从上而下，故云：「阴阳摠宗筋之会也。」宗筋侠齐，下合于横骨，阳明辅其外，冲脉居其中，故云：「会于气街而阳明为之长也。」气街，则阴髦两傍脉动处也。带脉者，起于季胁，回身一周而络于督脉也。督脉者，起于关元，上下循腹，故云：「皆属于带脉而络于督脉也。」督脉、任脉、冲脉三脉者，同起而异行，故经文或参差而引之。）。故阳明虚则宗筋纵，带脉不引故足痿不用也（阳明之脉，从缺盆下乳内廉，下侠齐，至气街中，其支别者，起胃下口，循腹里，下至气街中而合，以下髀，抵伏兔，下入膝髌中，下循䯒外廉，下足跗，入中指内间，其支别者，下膝三寸而别，以下入中指外间，故阳明虚则宗筋纵缓，带脉不引而足痿弱不可用也。引，谓牵引。）。」
帝曰：「治之奈何？」
歧伯曰：「各补其荥而通其俞，调其虚实，和其逆顺，筋脉骨肉各以其时受月，则病已矣（时受月，谓受气时月也，如肝王甲乙，心王丙丁，脾王戊己，肺王庚辛，肾王壬癸，皆王气法也。时受月则正谓五常受气月也。）。」
帝曰：「善。」

厥论篇第四十五  ***************************
（新校正云：「按全元起本在第五卷。」）
黄帝问曰：「厥之寒热者何也（厥，谓气逆上也。出《谬传》为〈脚气广饰方论〉焉。）？」
歧伯对曰：「阳气衰于下则为寒厥，阴气衰于下则为热厥（阳，谓足之三阳脉。阴，谓足之三阴脉。下，谓足也。）。」
帝曰：「热厥之为热也，必起于足下者，何也（阳主外，而厥在内，故问之。）？」
歧伯曰：「阳气起于足五指之表，阴脉者集于足下而聚于足心，故阳气胜则足下热也（大约而言之，足太阳脉出于足小指之端外侧，足少阳脉出于足小指次指之端，足阳明脉出于足中指及大指之端，并循足阳而上。肝脾肾脉集于足下，聚于足心，阴弱故足下热也。）（新校正云：「按《甲乙经》，阳气『起于足』作『走于足』。『起』当作『走』。」）。」
帝曰：「寒厥之为寒也，必从五指而上于膝者，何也（阴主内而厥在外，故问之。）？」
歧伯曰：「阴气起于五指之里，集于膝下而聚于膝上，故阴气胜则从五指至膝上寒，其寒也不从外，皆从内也（亦大约而言之也。足太阴脉起于足大指之端内侧，足厥阴脉起于足大指之端三毛中，足少阴脉起于足小指之下，斜趣足心，并循足阴而上，循股阴，入腹，故云：「集于膝下而聚于膝之上也。」）。」
帝曰：「寒厥何失而然也？」
歧伯曰：「前阴者，宗筋之所聚，太阴阳明之所合也（宗筋侠齐，下合于阴器，故云：「前阴者，宗筋之所聚也。」太阴者脾脉，阳明者胃脉，脾胃之脉皆辅近宗筋，故云：「太阴阳明之所合。」）（新校正云：「按《甲乙经》『前阴者，宗筋之所聚』作『厥阴者，众筋之所聚』，全元起云：『前阴者，厥阴也。』与王注义异，亦自一说。」）。春夏则阳气多而阴气少，秋冬则阴气盛而阳气衰（此乃天之当道。）。此人者质壮，以秋冬夺于所用，下气上争，不能复，精气溢下，邪气因从之而上也（质，谓形质也。夺于所用，谓多欲而夺其精气也。）。气因于中（新校正云：「按《甲乙经》『气因于中』作『所中』。」），阳气衰，不能渗营其经络，阳气日损，阴气独在，故手足为之寒也。」
帝曰：「热厥何如而然也（源其所由尔。）？」
歧伯曰：「酒入于胃，则络脉满而经脉虚，脾主为胃行其津液者也，阴气虚则阳气入，阳气入则胃不和，胃不和则精气竭，精气竭则不营其四支也（前阴为太阴阳明之所合，故胃不和则精气竭也。内精不足，故四支无气以营之。）。此人必数醉，若饱以入房，气聚于脾中不得散，酒气与穀气相薄，热盛于中，故热徧于身，内热而溺赤也。夫酒气盛而慓悍，肾气有衰，阳气独胜，故手足为之热也（醉饱入房，内亡精气，中虚热入，由是肾衰，阳盛阴虚，故热生于手足也。）。」
帝曰：「厥或令人腹满，或令人暴不知人，或至半日远至一日乃知人者，何也（暴，犹卒也，言卒然冒闷不醒觉也。不知人，谓闷甚不知识人也，或谓尸厥。）？」
歧伯曰：「阴气盛于上则下虚，下虚则腹胀满。阳气盛于上，则下气重上，而邪气逆，逆则阳气乱，阳气乱则不知人也（阴，谓足太阴气也。）（新校正云：「按《甲乙经》『阳气盛于上』五字，作『腹满』二字，当从《甲乙经》之说。何以言之，别按《甲乙经》云：『阳脉下坠，阴脉上争，发尸厥焉。』有阴气盛于上，而又言阳气盛于上。又按张仲景云：『少阴脉不至，肾气微，少精血，奔气促迫，上入胸鬲，宗气反聚，血结心下，阳气退下，热归阴股，与阴相动，令身不仁，此为尸厥。』仲景言阳气退下，则是阳气不得盛于上，故知当从《甲乙经》也。又王注阴谓足太阴亦为未尽，按〈缪刺论〉云：『邪客于手足少阴太阴足阳明之络，此五络皆会于耳中，上络左角，五络俱竭，令人身脉皆动而形无知，其状若尸，或曰尸厥焉。得专解阴为太阴也。』」）。」
帝曰：「善。愿闻六经脉之厥状病能也（为前问解，故请备闻诸经厥也。）。」
歧伯曰：「巨阳之厥，则肿首，头重，足不能行，发为眴仆（巨阳，太阳也。足太阳脉起于目内眦，上额交巅上，其支别者，从巅至耳上角，其直行者，从巅入络脑，还出别下项，循肩髆内，侠脊，抵腰中，入循膂，络肾，属膀胱，其支别者，从腰中，下贯臀，入膕中，其支别者，从髆内左右别下贯胂，过髀枢，循髀外后廉，下合膕中，以下贯腨内，出外踝之后，循京骨至小指之端外侧。由是厥逆外形斯证也。『肿』或作『踵』非。）。阳明之厥，则癫疾，欲走呼，腹满，不得卧，面赤而热，妄见而妄言（足阳明脉起于鼻交頞中，下循鼻外，入上齿中，还出侠口，环脣，下交承浆，却循颐后下廉，出大迎，循颊车，上耳前，过客主人，循发际，至额颅。其支别者，从大迎前下人迎，循喉咙，入缺盆，下鬲，属胃，络脾，其直行者，从缺盆下乳内廉，下侠齐，入气街中，其支别者，起胃下口，循腹里，下至气街中而合，以下髀，抵伏兔，下入膝髌中，下循䯒外廉，下足跗，入中指内閒，其支别者，下膝三寸而别，以下入中指外閒。其支别者，上跗，入大指閒，出其端，故厥如是也。『癫』一为『巅』非。）。少阳之厥，则暴聋，颊肿而热，胁痛，䯒不可以运（足少阳脉，起于目锐眦，上抵头角，下耳后，循颈，行手少阳之前，至肩上，交出手少阳之后，入缺盆。其支别者，从耳后入耳中，出走耳前，至目锐眦后。其支别者，目锐眦下大迎，合手少阳于䪼，下加颊车，下颈，合缺盆，以下胸中，贯鬲，络肝，属胆，循胁里，出气街，遶髦际，横入髀厌中。其直行者，从缺盆下掖，循胸，过季胁，下合髀厌中，以下循髀阳，出膝外廉，下入外辅骨之前，直下抵绝骨之端，下出外踝之前，循足跗，出小指次指之端，故厥如是。）。
太阴之厥，则腹满䐜胀，后不利，不欲食，食则呕，不得卧（足太阴脉起于大指之端，上膝股内前廉，入腹，属脾，络胃，上鬲，侠咽，连舌本，散舌下。其支别者，复从胃别，上鬲，注心中，故厥如是。）。少阴之厥，则口乾，溺赤，腹满，心痛（足少阴脉，上股内后廉，贯脊，属肾，络膀胱，其直行者，从肾上贯肝鬲，入肺中，循喉咙，侠舌本，其支别者，从肺出，络心，注胸中，故厥如是。）。厥阴之厥，则少腹肿痛，腹胀，泾溲不利，好卧，屈膝，阴缩肿，䯒内热（足厥阴脉去内踝一寸，上踝八寸，交出太阴之后，上膕内廉，循股阴，入髦中，下环阴器，抵少腹，侠胃，属肝，络胆，上贯鬲，故厥如是矣。『胻内热』一本云『胻外热』，传写行书内外误也。）。盛则写之，虚则补之，不盛不虚以经取之（不盛不虚，谓邪气未盛，真气未虚，如是则以穴俞经法，留呼多少而取之。）。
太阴厥逆，䯒急挛，心痛引腹，治主病者（足太阴脉起于大指之端，循指内侧，上内踝前廉，上腨内，循䯒骨后，上膝股内前廉，入腹，其支别者，复从胃别，上鬲，注心中，故䯒急挛，心痛引腹也。太阴之脉行，有左右候，其有过者，当发取之，故言治主病者。）（新校正云：「详从太阴厥逆至篇末，全元起本在第九卷王氏移于此。」）。少阴厥逆，虚满，呕变，下泄清，治主病者（以其脉从肾上贯肝鬲，入肺中，循喉咙，故如是。）。厥阴厥逆，挛腰痛，虚满，前闭，谵言（新校正云：「按全元起云：『谵言者，气虚独言也。』」），治主病者（以其脉循股阴，入髦中，环阴器，复上循喉咙之后，络舌本，故如是。）（新校正云：「按《甲乙经》，厥阴之经不络舌本，王氏注〈刺热篇〉、〈刺腰痛篇〉并此三注俱云络舌本，又注〈风论〉、〈痹论〉各不云络舌本，王注自有异同，当以《甲乙经》为正。」）。三阴俱逆，不得前后，使人手足寒，三日死（三阴绝，故三日死。）。
太阳厥逆，僵仆，呕血，善衂，治主病者（以其脉起目内眦，又循脊，络脑，故如是。）。少阳厥逆，机关不利，机关不利者，腰不可以行，项不可以顾（以其脉循颈下，绕髦际，横入髀厌中，故如是。）。发肠痈，不可治。惊者，死（足少阳脉贯鬲，络肝，属胆，循胁里，出气街。发肠痈则经气绝，故不可治。惊者，死也。）。阳明厥逆，喘欬，身热，善惊，衂，呕血（以其脉循喉咙，入缺盆，下鬲，属胃，络脾，故如是。）。手太阴厥逆，虚满而欬，善呕沫，治主病者（手太阴脉起于中焦，下络大肠，还循胃口，上鬲，属肺，故如是。）。手心主少阴厥逆，心痛引喉，身热死，不可治（手心主脉起于胸中，出属心包。手少阴脉其支别者，从心系上侠咽喉，故如是。）。手太阳厥逆，耳聋，泣出，项不可以顾，腰不可以俛仰，治主病者（手太阳脉支别者，从缺盆，循颈，上颊，至目锐眦，却入耳中。其支别者，从颊，上䪼，抵鼻，至目内眦，故耳聋，泣出，项不可以顾也。腰不可以俛仰，脉不相应，恐古错简文。）。手阳明少阳厥逆，发喉痹，嗌肿，痓，治主病者（手阳明脉支别者，从缺盆上颈。手少阳脉支别者，从膻中上出缺盆，上项，故如是。）（新校正云：「按全元起本『痓』作『痉』。」）。


卷第十三  ——————————————————————————————————————————————————————————————————————————————————————————

病能论篇第四十六  ***************************
（新校正云：「按全元起本在第五卷。」）
黄帝问曰：「人病胃脘痈者，诊当何如？」
歧伯对曰：「诊此者，当候胃脉，其脉当沉细，沉细者气逆（胃者水穀之海，其血盛气壮，今反脉沉细者，是逆常平也。）（新校正云：「按《甲乙经》『沉细』作『沉濇』，《太素》作『沉细』。」）。逆者，人迎甚盛，甚盛则热（沉细为寒，寒气格阳，故人迎脉盛，人迎者，阳明之脉，故盛则热也。人迎，谓结喉傍脉动应手者。）。人迎者，胃脉也（胃脉循喉咙而入缺盆，故云人迎者，胃脉也。）。逆而盛，则热聚于胃口而不行，故胃脘为痈也（血气壮盛，而热内薄之，两气合热，故结为痈也。）。」
帝曰：「善。人有卧而有所不安者，何也？」
歧伯曰：「藏有所伤，及精有所之寄则安，故人不能悬其病也（五藏有所伤损，及之水穀精气有所之寄扶。其下则卧安，以伤及于藏，故人不能悬其病处于空中也。）（新校正云：「按《甲乙经》『精有所之寄则安』作『情有所倚则卧不安』，《太素》作『精有所倚则不安』。」）。」
帝曰：「人之不得偃卧者，何也（谓不得仰卧也。）？」
歧伯曰：「肺者，藏之盖也（居高布叶，四藏下之，故言肺者藏之盖也。）。肺气盛则脉大，脉大则不得偃卧（肺气盛满，偃卧则气促喘奔，故不得偃卧也。）。论在《奇恆》〈阴阳〉中（《奇恆》〈阴阳〉，上古经篇名，世本阙。）。」
帝曰：「有病厥者，诊右脉沉而紧，左脉浮而迟，不然病主安在（不然，言不沉也。）（新校正云：「按《甲乙经》『不然』作『不知』。」）？」
歧伯曰：「冬诊之，右脉固当沉紧，此应四时，左脉浮而迟，此逆四时，在左当主病在肾，颇关在肺，当腰痛也（以冬左脉浮而迟，浮为肺脉，故言颇关在肺也。腰者，肾之府，故肾受病则腰中痛也。）。」
帝曰：「何以言之？」
歧伯曰：「少阴脉贯肾络肺，今得肺脉，肾为之病，故肾为腰痛之病也（左脉浮迟，非肺来见，以左肾不足而脉不能沉，故得肺脉，肾为病也。）。」
帝曰：「善。有病颈痈者或石治之，或针灸治之而皆已，其真安在（言所攻则异，所愈则同，欲闻真法何所在也。）？」
歧伯曰：「此同名异等者也（言虽同曰颈痈，然其皮中别异不一等也。）。夫痈气之息者，宜以针开除去之，夫气盛血聚者，宜石而写之，此所谓同病异治也（息，死肉也。石，砭石也。可以破大痈出脓，今以䤵针代之。）。」
帝曰：「有病怒狂者（新校正云：「按《太素》『怒狂』作『善怒』。」），此病安生？」
歧伯曰：「生于阳也。」
帝曰：「阳何以使人狂（怒不虑祸，故谓之狂。）。」
歧伯曰：「阳气者，因暴折而难决，故善怒也，病名曰阳厥（言阳气被折郁不散也。此人多怒亦曾因暴折，而心不疏畅，故尔。如是者，皆阳逆躁极所生，故病名阳厥。）。」
帝曰：「何以知之？」
歧伯曰：「阳明者常动，巨阳少阳不动，不动而动，大疾，此其候也（言颈项之脉皆动不止也。阳明常动者，动于结喉傍，是谓人迎、气舍之分位也。若少阳之动，动于曲颊下，是谓天窗、天牖之分位也。若巨阳之动，动于项两傍，大筋前陷者中，是谓天柱、天容之分位也。不应常动而反动甚者，动当病也。）（新校正云：「详王注以天窗为少阳之分位，天容为太阳之分位，按《甲乙经》天窗乃太阳脉气所发，天容乃少阳脉气所发，二位交互，当以《甲乙经》为正也。」）。」
帝曰：「治之奈何？」
歧伯曰：「夺其食即已，夫食入于阴，长气于阳，故夺其食即已（食少则气衰，故节去其食，即病自止。）（新校正云：「按《甲乙经》『夺』作『衰』，《太素》同也。」）。使之服以生铁洛为饮（新校正云：「按《甲乙经》『铁洛』作『铁落』，『为饮』作为『后饭』。」）。夫生铁洛者，下气疾也（之或为人传文误也。铁洛味辛微温平，主治下气。方俗或呼为铁浆，非是生铁液也。）。」
帝曰：「善。有病身热解墯，汗出如浴，恶风，少气，此为何病？」
歧伯曰：「病名曰酒风（饮酒中风者也。〈风论〉曰：「饮酒中风则为漏风。」是亦名漏风也。夫极饮者，阳气盛而腠理疏，玄府开发。阳盛则筋痿弱，故身体解墯也。腠理疏则风内攻玄府，发则气外泄，故汗出如浴也。风气外薄肤腠，复开汗多，内虚瘅热熏肺，故恶风少气也。因酒而病故曰酒风。）。」
帝曰：「治之奈何？」
歧伯曰：「以泽写、术各十分，麋衔五分，合以三指，撮为后饭（术，味苦温平，主治大风，止汗。麋衔，味苦寒平，主治风湿，筋痿。泽写，味甘寒平，主治风湿，益气。由此功用，方故先之。饭后药先，谓之后饭。）。」
所谓深之细者，其中手如针也，摩之，切之。聚者，坚也。博者，大也。《上经》者，言气之通天也。《下经》者，言病之变化也。《金匮》者，决死生也。《揆度》者，切度之也。《奇恆》者，言奇病也。所谓奇者，使奇病不得以四时死也。恆者，得以四时死也（新校正云：「按杨上善云：『得病传之至于胜时而死，此为恆。中生喜怒，今病次传者，此为奇。』」）。所谓揆者，方切求之也，言切求其脉理也。度者，得其病处以四时度之也（凡言所谓者，皆释未了义，今此所谓寻前后经文，悉不与此篇义相接，似今数句少成文义者，终是经文，世本既阙第七二篇，应彼阙经错简文也。古文断裂缪续于此。）。

奇病论篇第四十七  ***************************
（新校正云：「按全元起本在第五卷。」）
黄帝问曰：「人有重身，九月而瘖，此为何也（重身，谓身中有身，则怀姙者也。瘖，谓不得言语也。姙娠九月，足少阴脉养胎，约气断则瘖不能言也。）。」
歧伯对曰：「胞之络脉绝也（绝，谓脉断绝而不通流，而不能言，非天真之气断绝也。）。」
帝曰：「何以言之？」
歧伯曰：「胞络者，繫于肾少阴之脉，贯肾，繫舌本，故不能言（少阴，肾脉也，气不营养，故舌不能言。）。」
帝曰：「治之奈何？」
歧伯曰：「无治也，当十月复（十月胎去，胞络复通，肾脉上营，故复旧而言也。）。〈刺法〉曰：『无损不足，益有馀，以成其疹（疹，谓久病也。反法而治，则胎死不去，遂成久固之疹病也。）。』然后调之（新校正云：「按《甲乙经》及《太素》无此四字，按全元起注云：『所谓不治者，其身九月而瘖，身重不得为治，须十月满，生后复如常也，然后调之。』则此四字本全元起注文，误书于此，当删去之。」）。所谓无损不足者，身羸瘦无用镵石也（姙娠九月，筋骨瘦劳，力少身重，又拒于穀，故身形羸瘦不可以镵石伤也。）。无益其有馀者，腹中有形而泄之，泄之则精出而病独擅中，故曰疹成也（胎约胞络，肾气不通，因而泄之，肾精随出，精液内竭，胎则不全，胎死腹中著而不去，由此独擅，故疹成焉。）。」
帝曰：「病胁下满，气逆，二三岁不已，是为何病？」
歧伯曰：「病名曰息积，此不妨于食，不可灸刺，积为导引服药，药不能独治也（腹中无形，胁下逆满，频岁不愈，息且形之，气逆息难，故名息积也。气不在胃，故不妨于食也，灸之则火热内烁，气化为风，刺之则必写其经，转成虚败，故不可灸刺。是可积为导引使气流行，久以药攻，内消瘀蓄，则可矣。若独凭其药而不积为导引，则药亦不能独治之也。）。」
帝曰：「人有身体髀股䯒皆肿，环齐而痛，是为何病？」
歧伯曰：「病名曰伏梁（以冲脉病，故名曰伏梁。然冲脉者与足少阴之络起于肾，下出于气街，循阴股内廉，斜入膕中，循䯒骨内廉，并足少阴经，下入内踝之后，入足下，其上行者，出齐下同身寸之三寸关元之分，侠齐直上，循腹，各行会于咽喉，故身体髀皆肿，绕齐而痛，名曰伏梁。环，谓圆绕如环也。）。此风根也，其气溢于大肠而著于肓，肓之原在齐下，故环齐而痛也（大肠，广肠也，经说大肠，当言回肠也，何者？《灵枢经》曰：「回肠当齐右，环回周叶积而下。广肠，附脊以受回肠，左环叶积，上下辟大。」寻此则是回肠，非应言大肠也。然大肠回肠俱与肺合，从合而命，故通曰大肠也。）。不可动之，动之为水溺濇之病也（以冲脉起于肾下，出于气街，其上行者，起于胞中，上出齐下关元之分，故动之则为水而溺濇也。动，谓齐其毒药而击动之，使其大下也。此一问答之义与〈腹中论〉同，以为奇病，故重出于此。）。」
帝曰：「人有尺脉数甚，筋急而见，此为何病（筋急，谓掌后尺中两筋急也。〈脉要精微论〉曰：「尺外以候肾，尺里以候腹中。」今尺脉数急，脉数为热，热当筋缓，反尺中筋急，而见腹中筋当急，故问为病乎！《灵枢经》曰：「热即筋缓，寒则筋急。」）？」
歧伯曰：「此所谓疹筋。是人腹必急，白色黑色见则病甚（腹急，谓侠齐竖筋俱急，以尺里候腹中，故见尺中筋急则必腹中拘急矣。色见，谓见于面部也，夫相五色者，白为寒，黑为寒，故二色见，病弥甚也。）。」
帝曰：「人有病头痛，以数岁不已，此安得之？名为何病？（头痛之疾，不当踰月，数年不愈，故怪而问之也。）」
歧伯曰：「当有所犯大寒，内至骨髓，髓者以脑为主，脑逆故令头痛，齿亦痛（夫脑为髓，主齿，是骨馀。脑逆反寒，骨亦寒，入故令头痛，齿亦痛。）。病名曰：『厥逆（全注：「人先生于脑，缘有脑则有骨髓。」齿者，骨之本也。）。』」
帝曰：「善。」
帝曰：「有病口甘者，病名为何？何以得之？」
歧伯曰：「此五气之溢也，名曰脾瘅（瘅，谓热也。脾热则四藏同禀，故五气上溢也，生因脾热，故曰脾瘅。）。夫五味入口，藏于胃，脾为之行其精气，津液在脾，故令人口甘也（脾热内渗津液在脾，胃穀化馀，精气随溢，口通脾气，故口甘。津液在脾，是脾之湿。）。此肥美之所发也（新校正云：「按《太素》『发』作『致』。」）。此人必数食甘美而多肥也。肥者令人内热，甘者令人中满，故其气上溢，转为消渴（食肥则腠理密，阳气不得外泄，故肥令人内热。甘者，性气和缓而发散，逆故甘令人中满，然内热则阳气炎上，炎上则欲饮而嗌乾，中满则陈气有馀，有馀则脾气上溢，故曰：「其气上溢转为消渴也。」〈阴阳应象大论〉曰：「辛甘发散为阳。」《灵枢经》曰：「甘多食之令人闷，然从中满以生之。」）（新校正云：「按《甲乙经》『消渴』作『消瘅』。」）。治之以兰，除陈气也（兰，谓兰草也。《神农》曰：「兰草，味辛热平，利水道，辟不祥，胸中痰澼也。」除，谓去也。陈，谓久也。言兰除陈久甘肥不化之气者，以辛能发散故也。〈藏气法时论〉曰：「辛者，散也。」）（新校正云：「按本草兰平，不言热也。」）。」
帝曰：「有病口苦，取阳陵泉，口苦者病名为何？何以得之？」
歧伯曰：「病名曰胆瘅（亦谓热也。胆汁味苦，故口苦。）（新校正云：「按全元起本及《太素》无『口苦取阳陵泉』六字，详前后文势，疑此为误。」）。夫肝者，中之将也，取决于胆，咽为之使（灵兰祕典论曰：「肝者，将军之官，谋虑出焉。胆者，中正之官，决断出焉。」肝与胆合，气性相通，故诸谋虑取决于胆，咽胆相应，故咽为使焉。）（新校正云：「按《甲乙经》曰：『胆者，中精之府，五藏取决于胆，咽为之使。』疑此文误。」）。此人者，数谋虑不决，故胆虚气上溢而口为之苦，治之以胆募俞（胸腹曰募，背脊曰俞，胆募在乳下二肋外，期门下同身寸之五分，俞在脊第十椎下两傍，相去各同身寸之一寸半。）。治在阴阳十二官相使中（言治法具于彼篇，今经已亡。）。」
帝曰：「有癃者，一日数十溲，此不足也。身热如炭，颈膺如格，人迎躁盛，喘息，气逆，此有馀也（是阳气太盛于外，阴气不足，故有馀也。）（新校正云：「详此十五字旧作『文写』，按《甲乙经》《太素》并无此文，再详乃是全元起注，后人误书于此，今作注书。」）。太阴脉微细如发者，此不足也，其病安在？名为何病（癃，小便不得也。溲，小便也。颈膺如格，言颈与胸膺如相格拒，不顺应也。人迎躁盛，谓结喉两傍脉动盛满急数，非常躁速也，胃脉也。太阴脉微细如发者，谓手大指后同身寸之一寸，骨高脉动处脉，则肺脉也。此正手太阴脉气之所流，可以候五藏也。）？」
歧伯曰：「病在太阴，其盛在胃，颇在肺，病名曰厥，死不治（病癃，数溲，身热如炭，颈膺如格，息气逆者，皆手太阴脉，当洪大而数，今太阴脉反微细如发者，是病与脉相反也。何以致之，肺气逆陵于胃而为是，上使人迎躁盛也，故曰病在太阴，其盛在胃也，以喘息气逆，故云颇亦在肺也。病因气逆，证不相应，故病，名曰厥，死不治也。）。此所谓得五有馀，二不足也。」
帝曰：「何谓五有馀，二不足？」
歧伯曰：「所谓五有馀者，五病之气有馀也。二不足者，亦病气之不足也。今外得五有馀，内得二不足，此其身不表不里，亦正死，明矣（外五有馀者，一身热如炭，二颈肤如格，三人迎躁盛，四喘息，五气逆也。内二不足者，一病癃，一日数十溲，二太阴脉微细如发，夫如是者，谓其病在表，则内有二不足，谓其病在里，则外得五有馀，表里既不可冯，补写固难为法，故曰此其身不表不里，亦正死，明矣。）。」
帝曰：「人生而有病巅疾者，病名曰何？安所得之（夫百病者，皆生于风、雨、寒、暑、阴、阳、喜、怒也。然始生有形，未犯邪气，已有巅疾，岂邪气素伤邪？故问之。巅，谓上巅，则头首也。）？」
歧伯曰：「病名为胎病，此得之在母腹中，时其母有所大惊，气上而不下，精气并居，故令子发为巅疾也（精气，谓阳之精气也。）。」
帝曰：「有病痝然如有水状，切其脉大紧，身无痛者，形不瘦，不能食，食少，名为何病（痝然，谓面目浮起而色杂也。大紧，谓如弓弦也。大，即为气。紧，即为寒。寒气内薄而反无痛，与众别异常，故问之也。）？」
歧伯曰：「病生在肾，名为肾风（脉如弓弦，大而且紧，劳气内蓄，寒复内争，劳气薄寒，故化为风，风胜于肾，故曰肾风。）。肾风而不能食，善惊，惊已，心气痿者，死（肾水受风，心火痿弱，火水俱困，故必死。）。」
帝曰：「善。」

大奇论篇第四十八  ***************************
（新校正云：「按全元起本在第九卷。」）
肝满，肾满，肺满，皆实，即为肿（满，谓脉气满实也。肿，谓痈肿也。藏气满乃如是。）。肺之雍，喘而两胠满（肺藏气而外主息，其脉支别者，从肺系横出腋下，故喘而两胠满也。）（新校正云：「详肺雍、肝雍、肾雍，《甲乙经》俱作『痈』。」）。肝雍，两胠满，卧则惊，不得小便（肝之脉循股阴，入髦中，环阴器，抵少腹，上贯肝鬲，布胁肋，故胠满不得小便也。肝主惊骇，故卧则惊。）。肾雍，脚下至少腹满（新校正云：「按《甲乙经》『脚下』作『胠下』，『脚』当作『胠』，不得言脚下至少腹也。」），胫有大小，髀䯒大，跛，易偏枯（冲脉者，经脉之海，与少阴之络俱起于肾下，出于气街，循阴股内廉，斜入膕中，循䯒骨内廉，并少阴之经，下入内踝之后，入足下，其上行者，出齐下同身寸之三寸，故如是，若血气变易，为偏枯也。）。
心脉满大，癎、瘛、筋挛（心脉满大，则肝气下流，热气内薄，筋乾血涸，故癎瘛而筋挛。）。肝脉小急，癎、瘛、筋挛（肝养筋，内藏血，肝气受寒，故癎、瘛而筋挛。脉小急者，寒也。）。肝脉骛暴，有所惊骇（骛，谓驰。骛，言其迅急也。阳气内薄，故发为惊也。），脉不至，若瘖，不治自已（肝气若厥，厥则脉不通，厥退则脉复通矣，又其脉布胁肋，循喉咙之后，故脉不至，若瘖，不治亦自已。）。肾脉小急，肝脉小急，心脉小急，不鼓，皆为瘕（小急为寒甚，不鼓则血不流，血不流而寒薄，故血内凝而为瘕也。）。肾肝并沉为石水（肝脉入阴，内贯小腹，肾脉贯脊中，络膀胱，两藏并藏，气熏冲脉，自肾，下络于胞，今水不行化，故坚而结，然肾主水，水冬冰，水宗于肾，肾象水而沉，故气并而沉，名为石水。）（新校正云：「详肾肝并沉至下并小弦欲惊，全元起本在〈厥论〉中，王氏移于此。」），并浮为风水（脉浮为风，下焦主水，风薄于下，故名风水。），并虚为死（肾为五藏之根，肝为发生之主，二者不足，是生主俱微，故死。），并小絃欲惊（脉小弦为肝肾不足，故尔。）。
肾脉大急沉，肝脉大急沉，皆为疝（疝者，寒气结聚之所为也。夫脉沉为实，脉急为痛，气实，寒薄聚，故为绞痛，为疝。）。心脉搏滑急为心疝，肺脉沉搏为肺疝（皆寒薄于藏，故也。）。三阳急为瘕，三阴急为疝（太阳受寒，血凝为瘕，太阴受寒，气聚为疝。）。二阴急为癎厥，二阳急为惊（二阴，少阴也。二阳，阳明也。）（新校正云：「详二阳急为瘕至此，全元起本在〈厥论〉，王氏移于此。」）。
脾脉外鼓沉为肠澼，久自已（外鼓，谓鼓动于臂外也。）。肝脉小缓为肠澼，易治（肝脉小缓为脾乘肝，故易治。）。肾脉小搏沉为肠澼，下血（小为阴气不足，搏为阳气乘之，热在下焦，故下血也。）。血温、身热者，死（血温身热是阴气丧败，故死。）。心肝澼，亦下血（肝藏血，心养血，故澼皆下血也。）。二藏同病者，可治（心火肝木，木火相生，故可治之。）。其脉小沉濇为肠澼（心肝脉小而沉濇者，澼也。）。其身热者，死。热见七日，死（肠澼下血而身热者，是火气内绝，去心而归于外也，故死。火成数七，故七日死。）。
胃脉沉鼓濇，胃外鼓大，心脉小坚急，皆鬲，偏枯（外鼓，谓不当尺寸而鼓击于臂外侧也。）。男子发左，女子发右（阳主左，阴主右，故尔。〈阴阳应象大论〉曰：「左右者，阴阳之道路。」此其义也。）。不瘖，舌转可治，三十日起（偏枯之病，瘖不能言，肾与胞脉内绝也。胞脉繫于肾，肾之脉从肾上贯肝鬲，入肺中，循喉咙，侠舌本，故气内绝则瘖不能言也。）。其从者瘖，三岁起（从，谓男子发左，女子发右也。病顺左右，而瘖不能言，三岁治之，乃能起。）。年不满二十者，三岁死（以其五藏始定，血气方刚，藏始定则易伤，气方刚则甚费，易伤甚费，故三岁死也。）。
脉至而搏，血衂、身热者死（血衂为虚脉，不应抟，今反脉搏，是气极乃然，故死。），脉来悬钩浮为常脉（以其为血衂者之常脉也。）。脉至如喘，名曰暴厥（喘，谓卒来盛急，去而便衰，如人之喘状也。）。暴厥者，不知与人言（所谓暴厥之候如此。）。脉至如数，使人暴惊（脉数为热，热则内动肝心，故惊。），三四日自已（数为心脉，木被火干，病非肝生，不与邪合，故三日后，四日自除，所以尔者，木生数三也。）。脉至浮合（如浮波之合，后至者凌前，速疾而动无常候也。），浮合如数，一息十至以上，是经气予不足也。微，见九十日，死。
脉至如火薪，然是心精之予夺也，草乾而死（薪然之火燄，瞥瞥不定其形而便绝也。）。脉至如散叶，是肝气予虚也，木叶落而死（如散叶之随风，不常其状。）（新校正云：「按《甲乙经》『散叶』作『丛棘』。」）。脉至如省客，省客者，脉塞而鼓，是肾气予不足也，悬去枣华而死（脉塞而鼓，谓纔见不行，旋复去也。悬，谓如悬物，物动而绝去也。）。脉至如丸泥，是胃精予不足也，榆荚落而死（如珠之转，是谓丸泥。）。脉至如横格，是胆气予不足也，禾熟而死（脉长而坚，如横木之在指下也。）。脉至如弦缕，是胞精予不足也，病善言，下霜而死。不言，可治（胞之脉繫于肾，肾之脉侠舌本，人气不足者则当不能言，今反善言，是真气内绝，去肾外归于舌也，故死。）。
脉至如交漆，交漆者，左右傍至也。微见，三十日死（左右傍至，言如沥漆之交，左右反戾。）（新校正云：「按《甲乙经》『交漆』作『交棘』。」）。脉至如涌泉，浮鼓肌中，太阳气予不足也，少气味，韭英而死（如水泉之动，但出而不入。）。脉至如颓土之状，按之不得，是肌气予不足也，五色先见，黑白垒发死（颓土之状，谓浮之大而虚耎，按之则无。）（新校正云：「按《甲乙经》『颓土』作『委土』。」）。脉至如悬雍，悬雍者，浮揣切之益大，是十二俞之予不足也，水凝而死（如颡中之悬雍也。）（新校正云：「按全元起本『悬雍』作『悬离』，元起注云：『悬离者，言脉与肉不相得也。』」）。脉至如偃刀，偃刀者，浮之小急，按之坚大急，五藏菀熟，寒热独并于肾也，如此其人不得坐，立春而死（菀，积也。熟，热也。）。脉至如丸，滑不直手，不直手者，按之不可得也，是大肠气予不足也，枣叶生而死。脉至如华者，令人善恐，不欲坐卧，行立常听，是小肠气予不足也，季秋而死（脉至如华，谓似华虚弱不可正取也。小肠之脉上入耳中，故常听也。）。

脉解篇第四十九  ***************************
（新校正云：「按全元起本在第九卷。」）
太阳所谓肿腰脽痛者，正月太阳寅。寅，太阳也（脽，谓臀肉也。正月三阳生，主建寅。三阳谓之太阳，故曰寅，太阳也。）。正月，阳气出在上，而阴气盛，阳未得自次也（正月虽三阳生，而天气尚寒，以其尚寒，故曰「阴气盛，阳未得自次。」次，谓立王之次也。）。故肿腰脽痛也（以其脉抵腰中，入贯臀，过髀枢，故尔。）。病偏虚为跛者，正月阳气冻解，地气而出也。所谓偏虚者，冬寒颇有不足者，故偏虚为跛也（以其脉循股内后廉，合膕中，下循腨，过外踝之后，循京骨至小指外侧故也，）（新校正云：「详王氏云：『其脉循股内。』殊非，按《甲乙经》太阳流注不到股内，股内乃髀外之误，当云髀外后廉。」）。
所谓强上引背者，阳气大上而争，故强上也（强上，谓颈项噤强也，甚则引背矣。所以尔者，以其脉从脑出，别下项背，故也。）。所谓耳鸣者，阳气万物盛上而跃，故耳鸣也（以其脉支别者，从巅至耳上角，故尔。）。所谓甚则狂巅疾者，阳尽在上而阴气从下，下虚上实，故狂巅疾也（以其脉上额，交巅上，入络脑，还出。其支别者，从巅至耳上角，故狂巅疾也。项上曰巅。）。所谓浮为聋者，皆在气也（亦以其脉至耳，故也。）。所谓入中为瘖者，阳盛已衰，故为瘖也（阳气盛，入中而薄于胞肾，则胞络肾络气不通，故瘖也。胞之脉繫于肾，肾之脉侠舌本，故瘖不能言也。）。内夺而厥，则为瘖俳，此肾虚也（俳，废也。肾之脉与冲脉并出于气街，循阴股内廉，斜入膕中，循䯒骨内廉及内踝之后，入足下，故肾气内夺而不顺，则舌瘖足废，故云「此肾虚也。」）（新校正云：「详王注云：『肾之脉与冲脉并出。』按《甲乙经》是肾之络，非肾之脉，况王注〈痿论〉并〈奇病论〉、〈大奇论〉并云：『肾之络』，则此『脉』字当为『络』。」）。少阴不至者，厥也（少阴，肾脉也，若肾气内脱，则少阴脉不至也，少阴之脉不至，是则太阴之气逆上而行也。）。
少阳所谓心胁痛者，言少阳盛也。盛者，心之所表也（心气逆则少阳盛，心气宜木，外铄肺金，故盛者心之所表也。）。九月阳气尽而阴气盛，故心胁痛也（足少阳脉循胁里，出气街，心主脉循胸出胁，故尔。火墓于戌，故九月阳气尽而阴气盛也。）。所谓不可反侧者，阴气藏物也。物藏则不动，故不可反侧也。所谓甚则跃者（跃，谓跳跃也。），九月万物尽衰，草木毕落而堕，则气去阳而之阴，气盛而阳之下长，故谓跃（亦以其脉循髀阳，出膝外廉，下入外辅之前，直下抵绝骨之端，下出外踝之前，循足跗，故气盛则令人跳跃也。）。
阳明所谓洒洒振寒者，阳者，午也，五月盛阳之阴也（阳盛以明，故云午也。五月夏至，一阴气上，阳气降下，故云：「盛阳之阴也。」）。阳盛而阴气加之，故洒洒振寒也（阳气下，阴气升，故云：「阳盛而阴气加之也。」）。所谓胫肿而股不收者，是五月盛阳之阴也，阳者衰于五月，而一阴气上与阳始争，故胫肿而股不收也（以其脉下髀，抵伏兔，下入膝髌中，下循䯒外廉，下足跗，入中指内间，又其支别者，下膝三寸而别，以下入中指外间，故尔。）。所谓上喘而为水者，阴气下而复上，上则邪客于藏府间，故为水也（藏，脾也。府，胃也。足太阴脉从足走腹，足阳明脉从头走足，今阴气微下而太阴上行，故云：「阴气下而复上也。」复上则所下之阴气不散，客于脾胃之间，化为水也。）。所谓胸痛少气者，水气在藏府也。水者，阴气也，阴气在中，故胸痛少气也（水停于下则气郁于上，气郁于上则肺满，故胸痛少气也。）。所谓甚则厥，恶人与火，闻木音则惕然而惊者，阳气与阴气相薄，水火相恶，故惕然而惊也。所谓欲独闭户牖而处者，阴阳相薄也，阳尽而阴盛，故欲独闭户牖而居（恶喧故尔。）。所谓病至则欲乘高而歌，弃衣而走者，阴阳复争，而外并于阳，故使之弃衣而走也（新校正云：「详所谓甚则厥至此，与前〈阳明脉解〉论相通。」）。所谓客孙脉则头痛、鼻鼽、腹肿者，阳明并于上，上者则其孙络太阴也。故头痛、鼻鼽、腹肿也。
太阴所谓病胀者。太阴，子也，十一月，万物气皆藏于中，故曰病胀（阴气大盛，太阴始于子，故云子也。以其脉入腹，属脾，络胃，故病胀也。）。所谓上走心为噫者，阴盛而上走于阳明，阳明络属心，故曰上走心为噫也（按《灵枢经》说：「足阳明流注并无至心者。」《太阴脉说》云：『其支别者，复从胃别，上膈注心中。』法应以此络为阳明络也。）（新校正云：「详王氏以足阳明流住并无至心者，按《甲乙经》：『阳明之脉上通于心，循咽，出于口。』宜其经言，阳明络属心为噫，王氏安得谓之无。以其脉属脾，络胃，上鬲，侠咽，故也。」）。所谓食则呕者，物盛满而上溢，故呕也。所谓得后与气，则快然如衰者，十二月，阴气下衰而阳气且出，故曰得后与气，则快然如衰也。
少阴所谓腰痛者，少阴者肾也，十月，万物阳气皆伤，故腰痛也（少阴者，肾脉也，腰为肾府，故腰痛也。）。所谓呕、欬、上气、喘者，阴气在下，阳气在上，诸阳气浮，无所依从，故呕、欬、上气、喘也（以其脉从肾上贯肝鬲，入肺中，故病如是也。）。
所谓色色（新校正云：「详『色色』字疑误。」），不能久立，久坐起则目䀮䀮无所见者，万物阴阳不定，未有主也，秋气始至，微霜始下，而方杀万物，阴阳内夺，故目䀮䀮无所见也。所谓少气、善怒者，阳气不治，阳气不治，则阳气不得出，肝气当治而未得，故善怒。善怒者，名曰煎厥。所谓恐如人将捕之者，秋气万物未有毕去，阴气少，阳气入，阴阳相薄，故恐也。所谓恶闻食臭者，胃无气，故恶闻食臭也。所谓面黑如地色者，秋气内夺，故变于色也。所谓欬则有血者，阳脉伤也，阳气未盛于上而脉满，满则欬，故血见于鼻也。厥阴所谓颓疝、妇人少腹肿者，厥阴者，辰也，三月，阳中之阴，邪在中，故曰颓疝，少腹肿也（以其脉循股阴，入髦中，环阴器，抵少腹，故尔。）。
所谓腰脊痛不可以俛仰者，三月一振，荣华万物，一俛而不仰也。所谓颓癃疝肤胀者，曰阴亦盛而脉胀不通，故曰颓癃疝也。所谓甚则嗌乾热中者，阴阳相薄而热，故嗌乾也（此一篇殊与前后经文不相连接，别释经脉发病之源，与《灵枢经》流注略同，所指殊异。）（新校正云：「详此篇所解多《甲乙经》，是动、所生之病，虽复少有异处，大槩则不殊矣。」）。


卷第十四  ——————————————————————————————————————————————————————————————————————————————————————————

刺要论篇第五十  ***************************
（新校正云：「按全元起本在第六卷〈刺齐〉篇中。」）
黄帝问曰：「愿闻刺要。」
歧伯对曰：「病有浮沉，刺有浅深，各至其理，无过其道（道，谓气所行之道也。）。过之则内伤，不及则生外壅，壅则邪从之（过之内伤，以大深也。不及外壅，以妄益他分之气也。气益而外壅，故邪气随虚而从之也。）。浅深不得，反为大贼，内动五藏，后生大病（贼，谓私害。动，谓动乱。然不及则外壅，过之则内伤，既且外壅内伤是为大病之阶渐尔。故曰：「后生大病也。」）。故曰：『病有在毫毛腠理者，有在皮肤者，有在肌肉者，有在脉者，有在筋者，有在骨者，有在髓者（毛之长者，曰毫。皮之文理，曰腠理。然二者皆皮之可见者也。）。』
是故刺毫毛腠理，无伤皮，皮伤则内动肺，肺动则秋病温疟，泝泝然寒慄（《针经》曰：「凡刺有五，以应五藏。一曰半刺，半刺者，浅内而疾发针，令针伤多如拔发状，以取皮气，此肺之应也。」然此其浅以应于肺，腠理毫毛犹应更浅，当取发根，浅深之半尔。肺之合皮，王于秋气，故肺动则秋病，温疟泝泝然寒慄也。）。刺皮无伤肉，肉伤则内动脾，脾动则七十二日，四季之月，病腹胀，烦，不嗜食（脾之合肉，寄王四季，又其脉从股内前廉，入腹，属脾，络胃，上鬲，侠咽，连舌本，散舌下，其支别者，复从胃别，上鬲，注心中，故伤肉则动脾，脾动则四季之月腹胀，烦而不嗜食也。七十二日，四季之月者，谓三月六月九月十二月各十二日后，土寄王十八日也。）。刺肉无伤脉，脉伤则内动心，心动则夏病心痛（心之合脉，王于夏气，真心少阴之脉起，于心中，出属心系。心包心主之脉，起于胸中，出属心包。〈平人气象论〉曰：「藏真通于心，故脉伤则动心。」心动则夏病心痛。）。刺脉无伤筋，筋伤则内动肝，肝动则春病热而筋弛（肝之合筋，王于春气。《针经》曰：「热则筋缓，故筋伤则动肝。」肝动则春病热而筋弛缓。弛，犹纵缓也。）。刺筋无伤骨，骨伤则内动肾，肾动则冬病胀腰痛（肾亦合骨，王于冬气。腰为肾府，故骨伤则动肾，肾动则冬病腰痛也。肾之脉直行者，从肾上贯肝鬲，故胀也。）。刺骨无伤髓，髓伤则销铄，䯒酸，体解㑊然，不去矣（髓者，骨之充。《针经》曰：「髓海不足则脑转耳鸣，䯒酸，眩冒。」故髓伤则脑髓销铄，䯒酸，体解㑊然，不去也。销铄，谓髓脑销铄。解㑊，谓强不强，弱不弱，热不热，寒不寒解。解㑊，㑊然不可名之也。脑髓销铄，骨空之所致也。）。

刺齐论篇第五十一  ***************************
（新校正云：「按全元起本在第六卷。」）
黄帝问曰：「愿闻刺浅深之分（谓皮肉筋脉骨之分位也。）？」
歧伯对曰：「刺骨者无伤筋，刺筋者无伤肉，刺肉者无伤脉，刺脉者无伤皮，刺皮者无伤肉，刺肉者无伤筋，刺筋者无伤骨。」
帝曰：「余未知其所谓？愿闻其解。」
歧伯曰：「刺骨无伤筋者，针至筋而去，不及骨也。刺筋无伤肉者，至肉而去，不及筋也。刺肉无伤脉者，至脉而去，不及肉也。刺脉无伤皮者，至皮而去，不及脉也（是皆谓遣邪也。然筋有寒邪，肉有风邪，脉有湿邪，皮有热邪，则如是遣之。所谓邪者，皆言其非顺正气，而相干犯也。）（新校正云：「详此谓刺浅不至所当刺之处也。下文则诫其太深也。」）。所谓刺皮无伤肉者，病在皮中，针入皮中无伤肉也。刺肉无伤筋者，过肉中筋也。刺筋无伤骨者，过筋中骨也。此之谓反也（此则诫过分太深也。）（新校正云：「按全元起云：『刺如此者是谓伤，此皆过，过必损其血气，是谓逆也。邪必因而入也。』」）。」

刺禁论篇第五十二  ***************************
（新校正云：「按全元起本在第六卷。」）
黄帝问曰：「愿闻禁数？」
歧伯对曰：「藏有要害，不可不察，肝生于左（肝象木，王于春，春阳发生，故生于左也。），肺藏于右（肺象金，王于秋，秋阴收杀，故藏于右也。）（新校正云：「按杨上善云：『肝为少阳，阳长之始，故曰生。肺为少阴，阴藏之初，故曰藏。』」），心部于表（阳气主外，心象火也。），肾治于里（阴气主内，肾象水也。）（新校正云：「按杨上善云：『心为五藏部主，故得称部。肾间动气内治五藏，故曰治。』」），脾为之使（营动不已，糟粕水穀，故使者也。），胃为之市（水穀所归，五味皆入，如市杂，故为市也。），鬲肓之上，中有父母（鬲肓之上，气海居中。气者，生之原。生者，命之主。故气海为人之父母也。）（新校正云：「按杨上善云：『心下鬲上为肓。心为阳，父也。肺为阴，母也。肺主于气，心主于血，共营卫于身，故为父母。』」）。七节之傍，中有小心（小心，谓真心神灵之宫室。）（新校正云：「按《太素》『小心』作『志心』，杨上善云：『脊有三七二十一节，肾在下七节之傍。肾神曰志，五藏之灵皆名为神，神之所以任得。名为志者，心之神也。』」）。从之有福，逆之有咎（从，谓随顺也。八者，人之所以生，形之所以成，故顺之，则福延。逆之则咎至。）。
刺中心一日死，其动为噫（心在气为噫。）。刺中肝五日死，其动为语（肝在气为语。）（新校正云：「按全元起本并《甲乙经》『语』作『欠』。元起云：『肾伤则欠，子母相感也。』王氏改『欠』作『语』。」）。刺中肾六日死，其动为嚏（肾在气为嚏。）（新校正云：「按全元起本及《甲乙经》『六日』作『三日』。」）。刺中肺三日死，其动为欬（肺在气为欬。）。刺中脾十日死，其动为吞（脾在气为吞。）（新校正云：「按全元起本及《甲乙经》『十日』作『十五日』，刺中五藏与〈诊要经终论〉并〈四时刺逆从论〉相重，此叙五藏相次之法，以所生为次，《甲乙经》以心肺肝脾肾为次，是以所剋为次，全元起本旧文则错乱无次矣。」）。刺中胆一日半死，其动为呕（胆气勇，故为呕。）（新校正云：「按〈诊要经终论〉：『刺中胆。』下又云：『刺中鬲者为伤中，其病虽愈，不过一岁而死。』」）。
刺跗上，中大脉，血出不止，死（跗，为足跗。大脉动而不止者，则胃之大经也。胃为水穀之海，然血出不止则胃气将倾，海竭气亡，故死。）。刺面，中溜脉，不幸为盲（面中溜脉者，手太阳任脉之交会。手太阳脉自颧而斜行至目内眦。任脉自鼻鼽两傍，上行至瞳子下，故刺面中溜脉，不幸为盲。）。刺头，中脑户，入脑立死（脑户，穴名也，在枕骨上，通于脑中，然脑为髓之海，真气之所聚，针入脑则真气泄，故立死。）。刺舌下，中脉，太过，血出不止为瘖（舌下脉，脾之脉也。脾脉者，侠咽，连舌本，散舌下。血出不止则脾气不能营运于舌，故瘖不能言语。）。刺足下布络，中脉，血不出为肿（布络，谓当内踝前，足下空处布散之络，正当然谷穴分也。络中脉，则冲脉也。冲脉者，并少阴之经下入内踝之后，入足下也。然刺之而血不出，则肾脉与冲脉气并归于然谷之中，故为肿。）。
刺郄，中大脉，令人仆脱色（寻此经郄中主治与《中诰流注经》委中穴正同应。郄中者，以经穴为名。委中，处所为名，亦犹寸口、脉口、气口，皆同一处尔。然郄中大脉者，足太阳经脉也，足太阳之脉起于目内眦，合手太阳，手太阳脉自目内眦，斜络于颧，足太阳脉上头，下项，又循于足，故刺之过禁，则令人仆倒而面色如脱去也。）。刺气街，中脉，血不出为肿，鼠仆（气街之中，胆胃脉也。胆之脉，循胁里，出气街。胃之脉，侠齐，入气街中。其支别者，起胃下口，循腹里，至气街中而合。今刺之而血不出，则血脉气并聚于中，故内结为肿如伏鼠之形也。气街在腹下侠齐两傍相去四寸，鼠仆上一寸动脉应手也。）（新校正云：「按别本『仆』一作『鼷』，〈气府论〉注：『气街在齐下横骨两端，鼠鼷上一寸也。』」）。刺脊间，中髓，为伛（伛，谓伛偻，身踡屈也。脊间，谓脊骨节间也，刺中髓则骨精气泄，故伛偻也。）。刺乳上，中乳房，为肿，根蚀（乳之上下，皆足阳明之脉也。乳房之中，乳液渗泄，胸中气血皆外凑之，然刺中乳房，则气更交凑，故为大肿，中有脓根，内蚀肌肤，化为脓水而久不愈。）。刺缺盆中内陷，气泄，令人喘，欬逆（五藏者，肺为之盖，缺盆为之道。肺藏气而主息，又在气为欬，刺缺盆中内陷则肺气外泄，故令人喘欬逆也。）。刺手鱼腹内陷，为肿（手鱼腹内，肺脉所流，故刺之内陷则为肿也。）（新校正云：「按《甲乙经》肺脉所『流』，当作『留』字。」）。
无刺大醉，令人气乱（脉数过度，故因刺而乱也。）（新校正云：「按《灵枢经》『气乱』当作『脉乱』。」）。无刺大怒，令人气逆（怒者，气逆，故刺之益甚。）。无刺大劳人（经气越也。）。无刺新饱人（气盛满也。）。无刺大饥人（气不足也。）。无刺大渴人（血脉乾也。）。无刺大惊人（神荡越而气不治也。）（新校正云：「详无刺大醉至此七条，与《灵枢经》相出入。《灵枢经》云：『新内无刺，已刺无内。大怒无刺，已刺无怒。大劳无刺也，刺无劳。大醉无刺，已刺无醉。大饱无刺，已刺无饱。大飢无刺，已刺无飢。大渴无刺，已刺无渴。大惊大恐，必定其气，乃刺之也。』」）。
刺阴股，中大脉，血出不止死（阴股之中，脾之脉也。脾者，中土孤藏以灌四傍，今血出不止，脾气将竭故死。）（新校正云：「按刺阴股中大脉条，皇甫士安移在前，刺跗上，中大脉，下相续，自后至篇末，逐条与前条相间也。」）。刺客主人内陷，中脉，为内漏，为聋（客主人，穴名也，今名上关，在耳前上廉，起骨开口有空，手少阳足阳明脉交会于中陷脉，言刺太深也，刺太深则交脉破决，故为耳内之漏，脉内漏则气不营，故聋。）（新校正云：「详客主人穴与〈气穴论〉注同，按《甲乙经》及〈气穴府论〉注云：『手足少阳足阳明三脉之会，疑此脱足少阳一脉也。』」）。刺膝膑，出液为跛（膝为筋府，筋会于中，液出筋乾，故跛。）。刺臂太阴脉，出血多，立死（臂太阴者，肺脉也。肺者，主行荣卫，阴阳治节由之，血出多则荣卫绝，故立死也。）。刺足少阴脉，重虚出血，为舌难以言（足少阴，肾脉也。足少阴脉贯肾，络肺，繫舌本，故重虚出血则舌难言也。）。刺膺中陷，中肺，为喘逆，仰息（肺气上泄逆所致也。）。刺肘中内陷，气归之，为不屈伸（肘中，谓肘屈折之中，尺泽穴中也。刺过陷脉，恶气归之，气固关节，故不屈伸也。）。
刺阴股下三寸内陷，令人遗溺（股下三寸，肾之络也，冲脉与少阴之络，皆起于肾，下出于气街，并循于阴股，其上行者，出胞中，故刺陷脉则令人遗溺也。）。刺掖下胁间内陷，令人欬（掖下，肺脉也，肺之脉从肺系横出掖下。真心藏脉，直行者从心系却上掖下，刺陷脉则心肺俱动，故欬也。）。刺少腹，中膀胱，溺出，令人少腹满（胞气外泄，穀气归之，故少腹满也。少腹，谓齐下也。）。刺腨肠内陷，为肿（腨肠之中，足太阳脉也。太阳气泄，故为肿。）。刺匡上陷骨，中脉，为漏，为盲（匡，目匡也。骨中，谓目匡骨中也。匡骨中脉，目之系，肝之脉也。刺内陷则眼系绝，故为目漏，目盲。）。刺关节中，液出，不得屈伸（诸筋者皆属于节。津液渗润之，液出则筋膜乾，故不得屈伸也。）。

刺志论篇第五十三  ***************************
（新校正云：「按全元起本在第六卷。」）
黄帝问曰：「愿闻虚实之要？」
歧伯对曰：「气实形实，气虚形虚，此其常也，反此者病（〈阴阳应象大论〉曰：「形归气。」由是故虚实同焉。反，谓不相合应，失常平之候也，形气相反，故病生。气，谓脉气。形，谓身形也。）。穀盛气盛，穀虚气虚，此其常也，反此者病（《灵枢经》曰：「荣气之道，内穀为实，穀入于胃，气传与肺，精专者上行经隧。」由是故穀气虚实，占必同焉，候不相应则为病也。）（新校正云：「按《甲乙经》『实』作『宝』。」）。脉实血实，脉虚血虚，此其常也，反此者病（脉者，血之府，故虚实同焉，反不相应则为病也。）。」
帝曰：「如何而反？」
歧伯曰：「气虚身热，此谓反也（气虚为阳气不足，阳气不足当身寒，反身热者，脉气当盛，脉不盛而身热，证不相符，故谓反也。）（新校正云：「按《甲乙经》云：『气盛身寒，气虚身热，此谓反也。』当补此四字。」）。穀入多而气少，此谓反也（胃之所出者，穀气，而布于经脉也，穀入于胃，脉道乃散，今穀入多而气少者，是胃气不散，故谓反也。）。穀不入而气多，此谓反也（胃气外散，肺并之也。）。脉盛血少，此谓反也。脉少血多，此谓反也（经脉行气，络脉受血，经气入络，络受经气，候不相合，故皆反常也。）。气盛身寒，得之伤寒。气虚身热，得之伤暑（伤，谓触冒也。寒伤形，故气盛身寒。热伤气，故气虚身热。）。穀入多而气少者，得之有所脱血，湿居下也（脱血则血虚，血虚则气盛，内郁化成津液，流入下焦，故云：「湿居下也。」）。穀入少而气多者，邪在胃及与肺也（胃气不足，肺气下流于胃中，故邪在胃，然肺气入胃，则肺气不自守，气不自守则邪气从之，故曰：「邪在胃及与肺也。」）。脉小血多者，饮中热也（饮，谓留饮也。饮留脾胃之中，则脾气溢，脾气溢则发热中。）。脉大血少者，脉有风气，水浆不入，此之谓也（风气盛满，则水浆不入于脉。）。
夫实者，气入也。虚者，气出也（入为阳，出为阴，阴生于内故出，阳生于外故入。）。气实者，热也。气虚者，寒也（阳盛而阴内拒，故热。阴盛而阳外微，故寒。）。入实者，左手开针空也。入虚者，左手闭针空也（言用针之补写也。右手持针，左手捻穴，故实者左手开针空以写之，虚者左手闭针空以补之也。）。」

针解篇第五十四  ***************************
（新校正云：「按全元起本在第六卷。」）
黄帝问曰：「愿闻九针之解，虚实之道？」
歧伯对曰：「刺虚则实之者，针下热也，气实乃热也。满而泄之者，针下寒也，气虚乃寒也。菀陈则除之者，出恶血也（菀，积也。陈，久也。除，去也。言络脉之中血积而久者，针刺而除去之也。）。邪胜则虚之者，出针勿按（邪者，不正之目，非本经气，是则谓邪，非言鬼毒精邪之所胜也，出针勿按，穴俞且开，故得经虚，邪气发泄也。）。徐而疾，则实者徐出针，而疾按之。疾而徐，则虚者疾出针，而徐按之（徐出，谓得经气已久乃出之。疾按，谓针出穴已，速疾按之，则真气不泄，经脉气全，故徐而疾乃实也。疾出针，谓针入穴已，至于经脉即疾出之。徐按，谓针出穴已，徐缓按之，则邪气得泄，精气复固，故疾而徐乃虚也。）。言实与虚者，寒温，气多少也（寒温，谓经脉阴阳之气也。）。若无若有者，疾不可知也（言其冥昧不可即而知也。夫不可即知，故若无慧，然神悟，故若有也。）。察后与先者，知病先后也（知病先后，乃补写之。）。为虚与实者，工勿失其法（《针经》曰：「经气已至，慎守勿失，此之谓也。」）（新校正云：「按《甲乙经》云：『若存若亡为虚与实。』」）。若得若失者，离其法也（妄为补写，离乱大经，误补实者，转令若得。误写虚者，转令若失，故曰：「若得若失也。」《针经》曰：「无实实，无虚虚。」此其诫也。）（新校正云：「详自篇首至此与《太素》〈九针解篇〉经同而解异，二经互相发明也。」）。
虚实之要，九针最妙者，为其各有所宜也（热在头身，宜镵针。肉分气满，宜员针。脉气虚少，宜鍉针。写热出血，发泄固病，宜锋针。破痈肿出脓血，宜䤵针。调阴阳去暴痹，宜员利针。治经络中痛痹，宜毫针。痹深居骨解、腰脊节凑之间者，宜长针。虚风舍于骨解，皮肤之间，宜大针。此之谓各有所宜也。）（新校正云：「按别本『䤵』一作『铍』。」）。补写之时者，与气开阖相合也（气当时刻，谓之开。已过未至，谓之阖。时刻者，然水下一刻，人气在太阳。水下二刻，人气在少阳。水下三刻，人气在阳明。水下四刻，人气在阴分。水下不已，气行不已。如是则当刻者，谓之开。过刻及未至者，谓之阖也。《针经》曰：「谨候其气之所在而刺之，是谓逢时。」此所谓补写之时也。）（新校正云：「详自篇首至此，文出《灵枢经》《素问》，解之互相发明也，《甲乙经》云：『补写之时，以针为之者。』此脱此四字也。」）。九针之名，各不同形者，针穷其所当补写也（各不同形，谓长短锋颖不等，穷其补写，谓各随其疗而用之也。）（新校正云：「按九针之形，今具《甲乙经》。」）。
刺实须其虚者，留针，阴气隆至乃去针也。刺虚须其实者，阳气隆至，针下热乃去针也（言要以气至而有効也。）。经气已至，慎守勿失者，勿变更也（变，谓变易。更，谓改更，皆变法也。言得气至，必宜谨守，无变其法，反招损也。）。深浅在志者，知病之内外也（志一为意，志意皆行针之用也。）。近远如一者，深浅其候等也（言气虽近远不同，然其测候，皆以气至而有効也。）。如临深渊者，不敢墯也（言气候补写，如临深渊，不敢墯慢，失补写之法也。）。手如握虎者，欲其壮也（壮，谓搂针坚定也。《针经》曰：「持针之道，坚者为实。」则其义也。）（新校正云：「按《甲乙经》『实』字作『宝』。」）。神无营于众物者，静志观病人，无左右视也（目绝妄视，心专一务，则用之必中，无惑误也。）（新校正云：「详从『刺实须其虚』至此，又见〈宝命全形论〉此，又为之解，亦互相发明也。」）。义无邪下者，欲端以正也（正，指直刺针，无左右。）。必正其神者，欲瞻病人目，制其神，令气易行也（检彼精神，令无散越，则气为神使，中外易调也。）。
所谓三里者，下膝三寸也。所谓跗之者（新校正云：「按全元起本『跗之』作『低胻』。《太素》作『付之按』。〈骨空论〉『跗之』疑作『跗上』。」），举膝分易见也（三里，穴名，正在膝下三寸，䯒外两筋肉分閒，极重按之，则足跗上动脉止矣，故曰：「举膝分易见。」）。巨虚者，蹻足䯒独陷者（巨虚，穴名也。蹻，谓举也。取巨虚下廉，当举足取之，则䯒外两筋之间陷下也。）。下廉者，陷下者也（欲知下廉穴者，䯒外两筋之閒，独陷下者则其处也。）。」
帝曰：「余闻九针，上应天地，四时阴阳，愿闻其方？令可传于后世以为常也。」
歧伯曰：「夫一天，二地，三人，四时，五音，六律，七星，八风，九野，身形亦应之，针各有所宜，故曰九针（新校正云：「详此文与《灵枢经》相出入。」）。人皮应天（覆盖于物，天之象也。），人肉应地（柔厚安静，地之象也。），人脉应人（盛衰变易，人之象也。），人筋应时（坚固真定，时之象也。），人声应音（备五音故。），人阴阳合气应律（交会气通，相生无替，则律之象。）（新校正云：「按别本『气』一作『度』。」），人齿面目应星（人面应七星者，所谓面有七孔应之也。）（新校正云：「详此注乃全元起之辞也。」），人出入气应风（动出往来，风之象也。）。人九窍三百六十五络应野（身形之外，野之象也。）。
故一针皮，二针肉，三针脉，四针筋，五针骨，六针调阴阳，七针益精，八针除风，九针通九窍，除三百六十五节气，此之谓各有所主也（一镵针，二员针，三鍉针，四锋针，五䤵针，六员利针，七毫针，八长针，九大针。）（新校正云：「按别本『䤵』一作『铍』。」）。人心意应八风（动静不形，风之象也。），人气应天（运行不息，天之象也。），人发齿耳目五声，应五音六律（发齿生长，耳目清通，五声应同，故应五音及六律也。）。人阴阳脉血气应地（人阴阳有交，会生成脉，血气有虚盈盛衰，故应地也。）。人肝目应之九（肝气通目，木生数三，三而三之，则应之九也。）。九窍三百六十五（新校正云：「按全元起本无此七字。」）。人一以观动静天二以候五色七星应之以候发毋泽五音一以候宫商角征羽六律有馀不足应之二地一以候高下有馀九野一节俞应之以候闭节三人变一分人候齿泄多血少十分角之变五分以候缓急六分不足三分寒关节第九分四时人寒温燥湿四时一应之以候相反一四方各作解（此一百二十四字蠹简烂文，义理残缺，莫可寻究，而上古书，故且载之以伫后之具本也。）（新校正云：「详王氏云一百二十四字今有一百二十三字又亡一字。」）。」

长刺节论篇第五十五  ***************************
（新校正云：「按全元起本在第三卷。」）
刺家不诊，听病者言在头，头疾痛为藏针之（藏，犹深也，言深刺之。）（新校正云：「按全元起本云：『为针之。』无『藏』字。」）。刺至骨，病已，上无伤骨肉及皮。皮者，道也（皮者，针之道，故刺骨无伤骨肉及皮也。）。阴刺，入一傍四处，治寒热（头有寒热，则用阴刺法治之。阴刺，谓卒刺之，如此数也。）（新校正云：「按别本『卒刺』一作『平刺』，按《甲乙经》，阳刺者，正内一，傍内四。阴刺者，左右卒刺之。此阴刺疑是阳刺也。」）。深专者，刺大藏（寒热病气深，专攻中者，当刺五藏以拒之。）。迫藏，刺背，背俞也（迫，近也，渐近于藏，则刺背五藏之俞也。）。刺之迫藏，藏会（言刺近于藏者何也？以是藏气之会发也。），腹中寒热去而止（言刺背俞者，无问其数，要以寒热去乃止针。）。与刺之要，发针而浅出血（若与诸俞刺之则如此。）。
治腐肿者，刺腐上，视痈小大深浅刺（腐肿，谓肿中肉腐败为脓血者。痈小者浅刺之，痈大者深刺之。）（新校正云：「按全元起本及《甲乙经》『腐』作『痈』。」）。刺大者，多血。小者，深之。必端内针为故止（痈之大者多出血，痈之小者但直针之而已。）（新校正云：「按《甲乙经》云：『刺大者，多而深之，必端内针为故，正也。』此文云小者深之，疑此误。」）。
病在少腹有积，刺皮[骨盾]以下，至少腹而止，刺侠脊两傍四椎间，刺两髂髎季胁肋间，导腹中气，热下，已（少腹积，谓寒热之气结积也。皮[骨盾]，谓齐下同身寸之五寸，横约文，审刺而勿过深之。〈刺禁论〉曰：「刺少腹，中膀胱，溺出，令人少腹满。」由此故不可深之矣。侠脊四椎之间，据经无俞，恐当云五椎间，五椎之下两傍，正心之俞，心应少腹，故当言椎间也。髂为腰骨，髎一为髀字，形相近之误也。髎，谓居胶，腰侧穴也。季胁肋间，当是刺季肋之间，京门穴也。）（新校正云：「按释音『皮[骨盾]』作『皮䯏』，是䯏误作也，及遍寻篇韵中无[骨盾]字只有䯏字。䯏，骨端也。皮䯏者，盖谓齐下横骨之端也。全元起本作『皮髓』，元起注云：『齐傍埵起也。』亦未为得。」）。病在少腹，腹痛不得大小便，病名曰疝，得之寒。刺少腹两股间，刺腰髁骨间，刺而多之，尽炅，病已（厥阴之脉，环阴器，抵少腹。冲脉与少阴之络，皆起于肾下，出于气街，循阴股，其后行者，自少腹以下骨中央，女子入繫廷孔，其终循阴器，合篡间，绕篡后，别绕臀，至少阴与巨阳中络者，合少阴，上股内后廉，贯脊，属肾，其男子循茎，下至篡，与女子等，故刺少腹及两股间，又刺腰髁骨间也。腰髁骨者，腰房侠脊，平立陷者中，按之有骨处也。疝为寒生，故多刺之，少腹尽热，乃止针。炅，热也。）（新校正云：「按别本『篡』一作『基』。」）。
病在筋，筋挛节痛不可以行，名曰筋痹。刺筋上为故，刺分肉间，不可中骨也（分，谓肉分间，有筋维络处也。刺筋无伤骨，故不可中骨也。）。病起筋炅，病已止（筋寒痹生，故得筋热，病已乃止。）。病在肌肤，肌肤尽痛，名曰肌痹。伤于寒湿，刺大分小分，多发针而深之，以热为故（大分，谓大肉之分。小分，谓小肉之分。）。无伤筋骨，伤筋骨，痈发，若变（《针经》曰：「病浅针深，内伤良肉，皮肤为痈。」又曰：「针太深则邪气反沉，病益甚。」伤筋骨则针太深，故痈发若变也。）诸分尽热，病已止（热可消寒，故病已则止。）。病在骨，骨重不可举，骨髓酸痛，寒气至，名曰骨痹。深者，刺无伤脉肉为故，其道大分小分，骨热病已止（骨痹，刺无伤脉肉者何？自刺其气通肉之大小分中也。）。病在诸阳脉，且寒且热，诸分且寒且热，名曰狂（气狂乱也。）。刺之虚脉，视分尽热，病已止。病初发，岁一发不治，月一发不治，月四五发，名曰癫病，刺诸分诸脉，其无寒者，以针调之，病止（新校正云：「按《甲乙经》云：『刺诸分，其脉尤寒，以针补之。』」）。病风，且寒且热，炅汗出，一日数过，先刺诸分理络脉，汗出且寒且热，三日一刺，百日而已。病大风，骨节重，鬚眉堕，名曰大风。刺肌肉为故，汗出百日（泄卫气之怫热。）。刺骨髓，汗出百日（泄荣气之怫热。）。凡二百日，鬚眉生而止针（怫热屏退，阴气内复，故多汗出，鬚眉生也。）。


卷第十五  ——————————————————————————————————————————————————————————————————————————————————————————

皮部论篇第五十六  ***************************
（新校正云：「按全元起本在第二卷。」）
黄帝问曰：「余闻皮有分部，脉有经纪，筋有结络，骨有度量，其所生病各异，别其分部，左右上下，阴阳所在，病之始终，愿闻其道。」
歧伯对曰：「欲知皮部，以经脉为纪者，诸经皆然（循经脉行止所主，则皮部可知，诸经谓十二经脉也，十二经脉皆同。）。阳明之阳，名曰害蜚（蜚，生化也。害，杀气也。杀气行则生化弭，故曰害蜚。）。上下同法，视其部中有浮络者，皆阳明之络也（上，谓手阳明。下，谓足阳明也。）。其色多青则痛，多黑则痹，黄赤则热多，白则寒，五色皆见，则寒热也。络盛则入客于经，阳主外，阴主内（阳，谓阳络。阴，谓阴络，此通言之也。手足身分所见，经络皆然。）。
少阳之阳，名曰枢持（枢，谓枢要。持，谓执持。）。上下同法，视其部中有浮络者，皆少阳之络也。络盛则入客于经，故在阳者主内，在阴者主出，以渗于内，诸经皆然。太阳之阳，名曰关枢（关司外动，以静镇为事，如枢之运，则气和平也。）。上下同法，视其部中有浮络者，皆太阳之络也。络盛则入客于经。少阴之阴，名曰枢儒（儒，顺也，守要而顺阴阳，开阖之用也。）（新校正云：「按《甲乙经》『儒』作『檽』。」）。上下同法，视其部中有浮络者，皆少阴之络也。络盛则入客于经，其入经也，从阳部注于经，其出者，从阴内注于骨。心主之阴，名曰害肩（心主脉入掖下，气不和则妨害肩掖之动运。）。上下同法，视其部中有浮络者，皆心主之络也。络盛则入客于经。太阴之阴，名曰关蛰（关闭蛰类，使顺行藏。）（新校正云：「按《甲乙经》『蛰』作『执』。」）。上下同法，视其部中有浮络者，皆太阴之络也。络盛则入客于经（部，皆谓本经络之所部分。浮，谓浮息也。）。
凡十二经络脉者，皮之部也（列阴阳位，部主于皮，故曰：「皮之部也。」）。是故百病之始生也，必先于皮毛邪！中之则腠理开，开则入客于络脉，留而不去，传入于经，留而不去，传入于府，廪于肠胃（廪，积也，聚也。）。邪之始入于皮也，泝然起毫毛，开腠理（泝然，恶寒也。起，谓毛起竖也。腠理，皆谓皮空及文理也。）。其入于络也，则络脉盛，色变（盛，谓盛满。变，谓易其常也。）。其入客于经也，则感虚乃陷下（经虚邪入，故曰：「感虚。」脉虚气少，故陷下也。）。其留于筋骨之间，寒多则筋挛骨痛，热多则筋弛骨消，肉烁䐃破，毛直而败（挛，急也。弛，缓也。消，烁也。《针经》曰：「寒则筋急，热则筋缓，寒胜为痛，热胜为气消。」䐃者，肉之标，故肉消则䐃破，毛直而败也。）。」
帝曰：「夫子言皮之十二部，其生病皆何如？」
歧伯曰：「皮者，脉之部也（脉气留行，各有阴阳，气随经所过而部主之，故云：「脉之部。」）。邪客于皮则腠理开，开则邪入客于络脉，络脉满则注于经脉，经脉满则入舍于府藏也。故皮者有分部，不与而生大病也（脉行皮中，各有部分，脉受邪气，随则病生，非由皮气而能生也。）（新校正云：「按《甲乙经》『不与』作『不愈』，全元起本作『不与』，元起云：『气不与经脉和调，则气伤于外邪，流入于内，必生大病也。』」）。」
帝曰：「善。」

经络论篇第五十七  ***************************
（新校正云：「按全元起本在〈皮部论〉末，王氏分。」）
黄帝问曰：「夫络脉之见也，其五色各异，青黄赤白黑不同，其故何也？」
歧伯对曰：「经有常色，而络无常变也（经行气故色见，常应于时，络主血，故受邪则变而不一矣。）。」
帝曰：「经之常色，何如？」
歧伯曰：「心赤肺白肝青脾黄肾黑，皆亦应其经脉之色也。」
帝曰：「络之阴阳亦应其经乎？」
歧伯曰：「阴络之色，应其经，阳络之色变无常，随四时而行也（顺四时气化之行止。）。寒多则凝泣，凝泣则青黑，热多则淖泽，淖泽则黄赤，此皆常色，谓之无病。五色具见者，谓之寒热（淖，湿也。泽，润液也，谓微湿润也。）。」
帝曰：「善。」

气穴论篇第五十八  ***************************
（新校正云：「按全元起本在第二卷。」）
黄帝问曰：「余闻气穴三百六十五，以应一岁，未知其所，愿卒闻之。」
歧伯稽首再拜，对曰：「窘乎哉问也！其非圣帝，孰能穷其道焉。因请溢意，尽言其处（孰，谁也。）。」
帝捧手逡巡而却，曰：「夫子之开余道也，目未见其处，耳未闻其数，而目以明，耳以聪矣（目以明，耳以聪，言心志通明迥如意也。）。」
歧伯曰：「此所谓圣人易语，良马易御也。」
帝曰：「余非圣人之易语也。世言：『真数开人意。』今余所访，问者真数，发蒙解惑，未足以论也（开气穴真数，庶将解彼蒙昧之疑惑，未足以论述深微之意也。），然余愿闻，夫子溢志尽言其处，令解其意，请藏之金匮，不敢复出（言其处，谓穴俞处所。）。」
歧伯再拜而起曰：「臣请言之。背与心相控而痛，所治天突与十椎及上纪（天突，在颈结喉下，同身寸之四寸，中央宛宛中，阴维任脉之会，低针取之，刺可入同身寸之一寸，留七呼，若灸者，可灸三壮。按今《甲乙经》《经脉流注孔穴图经》，当脊十椎下并无穴目，恐是七椎也，此则督脉气所主之。上纪之处，次如下说，）（新校正云：「按《甲乙经》，天突在结喉下五寸。」）。上纪者，胃脘也（谓中脘也。中脘者，胃募也，在上脘下，同身寸之一寸，居心蔽骨与齐之中，手太阳少阳足阳明三脉所生，任脉气所发也。刺可入同身寸之一寸二分，若灸者，可灸七壮。）（新校正云：「按《甲乙经》云：『任脉之会也。』」）。下纪者，关元也（关元者，少阳募也，在齐下同身寸之三寸，足三阴任脉之之会，刺可入同身寸之二寸，留七呼，若灸者，可灸七壮。）。背胸邪繫阴阳，左右如此，其病前后痛濇，胸胁痛而不得息，不得卧，上气，短气，偏痛（新校正云：「按别本『偏』一作『满』。」）。脉满起，斜出尻，脉络胸胁，支心，贯鬲，上肩加天突，斜下肩，交十椎下（寻此支络，脉泳注病形证，悉是督脉支络，自尾骶出，各上行斜络胁，支心，贯鬲上，加天突，斜之肩而下交于七椎。）（新校正云：「详自背与心相控而痛至此，疑是〈骨空论〉文简脱误于此。」）。
藏俞五十穴（藏，谓五藏，肝心脾肺肾，非兼四形藏也。俞，谓井荥俞经合，非背俞也，然井荥俞经合者，肝之井也，大敦也。荥，行间也。俞，太冲也。经，中封也。合，曲泉也。大敦，在足大指端，去爪甲角如韭叶，及三毛之中，足厥阴脉之所出也，刺可入同身寸之三分，留十呼，若灸者，可灸三壮。行间，在足大指之间，脉动应手陷者中，足厥阴脉之所流也。）（新校正云：「按《甲乙经》『留』作『流』，馀所『流』并作『留』。」）（刺可入同身寸之六分，留十呼，若灸者，可灸三壮。太冲在足大指本节后，同身寸之二寸陷者中，）（新校正云：「按〈刺腰痛〉注云：『本节后内閒，同身寸之二寸陷者中，动脉应手。』」）（足厥阴脉之所注也，刺可入同身寸之三分，留十呼，若灸者，可灸三壮。中封，在足内踝前，同身寸之一寸半，）（新校正云：「按《甲乙经》云：『一寸』。」）（陷者中，仰足而取之，伸足乃得之，足厥阴脉之所行也，刺可入同身寸之四分，留七呼，若灸者，可灸三壮。曲泉，在膝内辅骨下大筋上，小筋下陷者中，屈膝而得之，足厥阴脉之所入也，刺可入同身寸之六分，留十呼，若灸者，可灸三壮。心包之井者，中冲也。荥，劳宫也。俞，太陵也。经，间使也。合，曲泽也。中冲，在手中指之端，去爪甲角如韭叶，陷者中，手心主脉之所出也，刺可入同身寸之一分，留三呼，若灸者，可灸一壮。劳宫，在掌中央动脉，手心主脉之所流也，刺可入同身寸之三分，留六呼，若灸者，可灸三壮。太陵，在掌后骨两筋间陷者中，手心主脉之所注也，刺可入同身寸之六分，留七呼，若灸者，可灸三壮。閒使，在掌后同身寸之三寸，两筋间陷者中，手心主脉之所行也，刺可入同身寸之六分，留七呼，若灸者，可灸七壮。）（新校正云：「按《甲乙经》云：『灸三壮』。」）（曲泽，在肘内廉下陷者中，屈肘而得之，手心主脉之所入也，刺可入同身寸之三分，留七呼，若灸者，可灸三壮。脾之井者，隐白也。荥，大都也。俞，太白也。经，商丘也。合，阴陵泉也。隐白，在足大指之端内侧，去爪甲角如韭叶，足太阴脉之所出也，刺可入同身寸之一分，留三呼，若灸者，可灸三壮。大都，在足大指本节后陷者中，足太阴脉之所流也，刺可入同身寸之三分，留七呼，若灸者，可灸三壮。太白，在足内侧核骨下陷者中，足太阴脉之所注也，刺可入同身寸之三分，留七呼，若灸者，可灸三壮。商丘，在足内踝下微前陷者中，足太阴脉之所行也，刺可入同身寸之四分，留七呼，若灸者，可灸三壮。阴陵泉，在膝下内侧辅骨下陷者中，伸足乃得之，足太阴脉之所入也，刺可入同身寸之五分，留七呼，若灸者，可灸三壮。肺之井者，少商也。荥，鱼际也。俞，太渊也。经，经渠也。合，尺泽也。少商，在手大指之端内侧去爪甲角如韭叶，手太阴脉所出也，刺可入同身寸之一分，留一呼，若灸者，可灸三壮。）（新校正云：「按《甲乙经》作『一壮』。」）（鱼际，在手大指本节后内侧散脉，手太阴脉之所流也，刺可入同身寸之二分，留三呼，若灸者，可灸三壮。太渊，在掌后陷者中，手太阴脉之所注也，刺可入同身寸之二分，留二呼，若灸者，可灸三壮。经渠，在寸口陷者中，手太阴脉之所行也，刺可入同身寸之三分，留三呼，不可灸，伤人神明。尺泽，在肘中约上动脉，手大阴脉之所入也，刺可入同身寸之三分，留三呼，若灸者，可灸三壮。肾之井者，涌泉也。荥，然谷也。俞，太溪也。经，复溜也。）（新校正云：「按《甲乙经》『溜』作『留』，馀复溜字并同。」）（合，阴谷也。涌泉，在足心陷者中，屈足捲指宛宛中，足少阴脉之所出也，刺可入同身寸之三分，留三呼，若灸者，可灸三壮。然谷，在足内踝前起，大骨下陷者中，足少阴脉之所流也，刺可入同身寸之三分，留三呼，若灸者，可灸三壮，刺此多见血，令人立饥欲食。太溪，在足内踝后，跟骨上动脉陷者中，足少阴脉之所注也，刺可入同身寸之三分，留七呼，若灸者，可灸三壮。复溜，在足内踝上同身寸之二寸陷者中，）（新校正云：「按〈刺腰痛篇〉注云：『在内踝后上二寸动脉。』」）（足少阴脉之所行也，刺可入同身寸之三分，留三呼，若灸者，可灸五壮。阴谷，在膝下内辅骨之后，大筋之下小筋之上，按之应手，屈膝而得之，足少阴脉之所入也，刺可入同身寸之四分，若灸者，可灸三壮。如是五藏之俞，藏各五穴，则二十五俞，以左右脉具而言，则五十穴。）。
府俞七十二穴（府，谓六府，非兼九形府也。俞，亦谓井荥俞原经合，非背俞也。肝之府胆，胆之井者，窍阴也。荥，侠溪也。俞，临泣也。原，丘虚也。经，阳辅也。合，阳陵泉也。窍阴，在足小指次指之端，去爪甲角如韮叶，足少阳脉之所出也，刺可入同身寸之一分，留一呼，）（新校正云：「按《甲乙经》作『三呼』。」）（若灸者，可灸三壮。侠溪，在足小指次指歧骨间，本节前陷者中，足少阳脉之所流，刺可入同身寸之三分，留三呼，若灸者，可灸三壮。临泣，在足小指次指本节后间陷者中，去侠溪同身寸之一寸半，足少阳脉之所注也，刺可入同身寸之三分，）（新校正云：「按《甲乙经》作『二分』。」）（留五呼，若灸者，可灸三壮。丘虚，在足外踝下，如前陷者中，去临泣同身寸之三寸，足少阳脉之所过也，刺可入同身寸之五分，留七呼，若灸者，可灸三壮。阳辅，在足外踝上，）（新校正云：「按《甲乙经》云：『外踝上四寸。』」）（辅骨前，绝骨之端，如前同身寸之三分，所去丘虚同身寸之七寸，足少阳脉之所行也，刺可入同身寸之五分，留七呼，若灸者，可灸三壮。阳陵泉，在膝下同身寸之一寸，䯒外廉陷者中，足少阳脉之所入也，刺可入同身寸之六分，留十呼，若灸者，可灸三壮。脾之府，胃。胃之井者，厉兑也。荥，内庭也。俞，陷谷也。原，冲阳也。经，解溪也。合，三里也。厉兑，在足大指次指之端，去爪甲角如韭叶，足阳明脉之所出也，刺可入同身寸之一分，留一呼，若灸者，可灸一壮。内庭，在足大指次指外间陷者中，足阳明脉之所流也，刺可入同身寸之三分，留十呼，）（新校正云：「按《甲乙经》云作『二十呼』。」）（若灸者，可灸三壮。陷谷，在足大指次指外间，本节后陷者中，去内庭同身寸之二寸，足阳明脉之所注也，刺可入同身寸之五分，留七呼，若灸者，可灸三壮。冲阳，在足跗上同身寸之五寸，骨间动脉上，去陷谷同身寸之三寸，足阳明脉之所过也，刺可入同身寸之三分，留十呼，若灸者，可灸三壮。解溪，在冲阳后同身寸之二寸半，）（新校正云：「按《甲乙经》作『一寸半』，〈刺疟〉注作『三寸半』，《素问》二注不同，当从《甲乙经》之说。」）（腕上陷者中，足阳明脉之所行也，刺可入同身寸之五分，留五呼，若灸者，可灸三壮。三里，在膝下同身寸之三寸，䯒骨外廉，两筋肉分间，足阳明脉之所入也，刺可入同身寸之一寸，留七呼，若灸者，可灸三壮。肺之府大肠，大肠之井者，商阳也。荥，二间也。俞，三间也。原，合谷也。经，阳溪也。合，曲池也。商阳，在手大指次指内侧，去爪甲角如韭叶，手阳明脉之所出也，刺可入同身寸之一分，留一呼，若灸者，可灸三壮。二间，在手大指次指本节前内侧陷者中，手阳明脉之所流也，刺可入同身寸之三分，留六呼，若灸者，可灸三壮。三间，在手大指次指本节后内侧陷者中，手阳明脉之所注也，刺可入同身寸之三分，留三呼，若灸者，可灸三壮。合谷，在手大指次指歧骨之间，手阳明脉之所过也，刺可入同身寸之三分，留六呼，若灸者，可灸三壮。阳溪，在腕中上侧两筋间陷者中，手阳明脉之所行也，刺可入同身寸之三分，留七呼，若灸者，可灸三壮。曲池在肘外辅，屈肘两骨之中，手阳明脉之所入也，以手拱胸取之，刺可入同身寸之五分，留七呼，若灸者，可灸三壮。心之府小肠，小肠之井者，少泽也。荥，前谷也。俞，后溪也。原，腕骨也。经，阳谷也。合，少海也。少泽，在手小指之端，去爪甲下，同身寸之一分陷者中，手太阳脉之所出也，刺可入同身寸之一分，留二呼，若灸者，可灸一壮。前谷，在手小指外侧本节前陷者中，手太阳脉之所流也，刺可入同身寸之一分，留三呼，若灸者，可灸三壮。后溪，在手小指外侧本节后陷者中，手太阳脉之所注也，刺可入同身寸之一分，留二呼，若灸者，可灸一壮。腕骨，在手外侧，腕前起骨下陷者中，手太阳脉之所过也，刺可入同身寸之二分，留三呼，若灸者，可灸三壮。阳谷，在手外侧腕中锐骨之下陷者中，手太阳脉之所行也，刺可入同身寸之二分，留三呼，）（新校正云：「按《甲乙经》作『二呼』。」）（若灸者，可灸三壮。少海，在肘内大骨外，去肘端同身寸之五分陷者中，屈肘乃得之，手太阳脉之所入也，刺可入同身寸之二分，留七呼，若灸者，可灸五壮。心包之府三焦，三焦之井者，关冲也。荥，液门也。俞，中渚也。原，阳池也。经，支沟也。合，天井也。关冲，在手小指次指之端，去爪甲角如韭叶，手少阳脉之所出也，刺可入同身寸之一分，留三呼，若灸者，可灸三壮。液门，在手小指次指间陷者中，手少阳脉之所流也，刺可入同身寸之二分，若灸者，可灸三壮。中渚，在手小指次指本节后间陷者中，手少阳脉之所注也，刺可入同身寸之二分，留三呼，若灸者，可灸三壮。阳池在手表腕上陷者中，手少阳脉之所过也，刺可入同身寸之二分，留六呼，若灸者，可灸三壮。支沟，在腕后同身寸之三寸，两骨之间陷者中，手少阳脉之所行也，刺可入同身寸之二分，留七呼，若灸者，可灸三壮。天井，在肘外大骨之后，同身寸之一寸，两筋间陷者中，屈肘得之，手少阳脉之所入也，刺可入同身寸之一寸，留七呼，若灸者，可灸三壮。肾之府，膀胱。膀胱之井者，至阴也。荥，通谷也。俞，束骨也。原，京骨也。经，崑崙也。合，委中也。至阴，在足小指外侧，去爪甲角如韭叶，足大阳脉之所出也，刺可入同身寸之一分，留五呼，若灸者，可灸三壮。通谷，在足小指外侧本节前陷者中，太阳脉之所流也，刺可入同身寸之二分，留五呼，若灸者，可灸三壮。束骨，在足小指外侧本节后赤白肉际陷者中，足太阳脉之所注也，刺可入同身寸之三分，留三呼，若灸者，可灸三壮。京骨，在足外侧大骨下，赤白肉际陷者中，按而得之，足太阳脉之所过也，刺可入同身寸之三分，留七呼，若灸者，可灸三壮。崑崙，在足外踝后腿骨上陷者中，细脉动应手，足太阳脉之所行也，刺可入同身寸之五分，留十呼，若灸者，可灸三壮。委中，在膕中央约文中动脉，）（新校正云：「详委中穴与《甲乙经》及〈刺疟〉篇注、〈痹论〉注同，又〈骨空论〉云：『在膝解之后，曲脚之中，背面取之。』又〈热穴论〉注、〈刺热篇〉注云：『在足膝后屈处。』」）（足太阳脉之所入，刺可入同身寸之五分，留七呼，若灸者，可灸三壮。如是六府之俞府各六穴，则三十六俞，以左右脉具而言之，则七十二穴。）。
热俞五十九穴，水俞五十七穴（并具〈水热论〉中。）（新校正云：「按热俞又见〈刺热篇〉注。」）。头上五行，行五，五五二十五穴（此亦热俞之五十九穴也。）。中[月吕]两傍各五，凡十穴（谓五藏之背俞也。肺俞在第三椎下两傍。心俞在第五椎下两傍。肝俞在第九椎下两傍。脾俞在第十一椎下两傍。肾俞在第十四椎下两傍。此五藏俞者，各侠脊，相去同身寸之一寸半，并足太阳脉之会，刺可入同身寸之三分。肝俞留六呼，馀并留七呼，若灸者，可灸三壮，侠脊数之则十穴也。）。大椎上两傍各一凡二穴（今《甲乙经》《经脉流注孔穴图经》并不载，未详何俞也。）（新校正云：「按大椎上傍无穴，大椎下傍穴名大杼后有，故王氏云：『未详。』」）。目瞳子、浮白二穴（瞳子髎，在目外去眦同身寸之五分，手太阳手足少阳三脉之会，刺可入同身寸之三分，若灸者，可灸三壮。浮白，在耳后入发际同身寸之一寸，足太阳少阳二脉之会，刺可入同身寸之三分，若灸者，可灸三壮。左右言之，各二为四也。）。两髀厌分中，二穴（谓环铫穴也。在髀枢后，足少阳太阳二脉之会，刺可入同身寸之一寸，留二十呼，若灸者，可灸三壮。）（新校正云：「按王氏云：『在髀枢后。』按《甲乙经》云：『在髀枢中。』『后』当作『中』。灸『三壮』《甲乙经》作『五壮』。」）。
犊鼻二穴（在膝髌下，䯒上，侠解大筋中，足阳明脉气所发，刺可入同身寸之六分，若灸者，可灸三壮。）。耳中多所闻，二穴（听宫穴也。在耳中珠子，大如赤小豆，手足少阳手太阳三脉之会，刺可入同身寸之一分，若灸者，可灸三壮。）（新校正云：「按《甲乙经》云：『刺可入三分。』」）。眉本，二穴（攒竹穴也。在眉头陷者中，足太阳脉气所发，刺可入同身寸之三分，留六呼，若灸者，可灸三壮。）。完骨，二穴（在耳后入发际同身寸之四分，足太阳少阳之会，刺可入同身寸之三分，留七呼，若灸者，可灸三壮。）（新校正云：「按《甲乙经》云：『刺可入二分，灸七壮。』」）。顶中央，一穴（风府穴也。在顶上入发际同身寸之一寸，大筋内宛宛中，督脉阳维二经之会，疾言其肉立起，言休其肉立下，刺可入同身寸之四分，留三呼，灸之，不幸使人瘖。）。枕骨，二穴（窍阴穴也。在完骨上，枕骨下，摇动应手，足太阳少阴之会，刺可入同身寸之三分，若灸者，可灸三壮。）（新校正云：「按《甲乙经》云：『刺可入四分，灸可五壮。』」）。
上关，二穴（《针经》所谓刺之则㰦，不能欠者也。在耳前上廉，起骨关口有空，手少阳足阳明之会，刺可入同身寸之三分，留七呼，若灸者，可灸三壮，刺深令人耳无所闻。）。大迎，二穴（在曲颔前，同身寸之一寸三分骨陷者中动脉，足阳明脉气所发，刺可入同身寸之三分，留七呼，若灸者，可灸三壮。）。下关，二穴（《针经》所谓刺之则欠，不能㰦者也。在上关下，耳前动脉下廉，合口有空，张口而闭，足阳明少阳二脉之会，刺可入同身寸之三分，留七呼，若灸者，可灸三壮。耳中有乾擿之，不得灸也。）（新校正云：「按《甲乙经》『擿之』作『擿抵』。」）。天柱，二穴（在侠项后发际大筋外廉陷者中，足太阳脉气所发，刺可入同身寸之二分，留六呼，若灸者，可灸三壮。）。巨虚上下廉，四穴（上廉，足阳明与大肠合也，在膝犊鼻下，䯒外廉，同身寸之六寸，足阳明脉气所发，刺可入同身寸之八分，若灸者，可灸三壮。下廉，足阳明与小肠合也，在上廉下，同身寸之三寸，足阳明脉气所发，刺可入同身寸之三分，若灸者可，灸三壮。）（新校正云：「按《甲乙经》并〈刺热篇〉注、〈水热穴〉注：『上廉在三里下三寸。』此云犊鼻下六寸者，盖三里在犊鼻下三寸，上廉又在三里下三寸，故云六寸也。」）。
曲牙，二穴（颊车穴也，在耳下曲颊端陷者中，开口有空，足阳明脉气所发，刺可入同身寸之三分，若灸者，可灸三壮也。）。天突，一穴（已前释也。）。天府，二穴（在腋下同身寸之三寸，臂臑内廉动脉，手太阴脉气所发，禁不可灸，刺可入同身寸之四分，留三呼。）。天牖，二穴（在颈筋閒缺盆上，天容后，天柱前，完骨下，发际上，手少阳脉气所发，刺可入同身寸之一寸，留七呼，若灸者，可灸三壮。）。扶突，二穴（在颈，当曲颓下，同身寸之一寸，人迎后，手阳明脉气所发，仰而取之，刺可入同身寸之四分，若灸者，可灸三壮。）。天窗，二穴（在曲颓下，扶突后动脉应手陷者中，手太阳脉气所发刺，可入同身寸之六分，若灸者，可灸三壮。）。肩解，二穴（谓肩井也，在肩上陷解中，缺盆上，大骨前，手足少阳阳维之会，刺可入同身寸之五分，若灸者，可灸三壮。）（新校正云：「按《甲乙经》『灸五壮』。」）。
关元，一穴（新校正云：「详此已前释，旧当篇再注今去之。」）。委阳，二穴（三焦下辅俞也，在膕中外廉两筋间，此足太阳之别络，刺可入同身寸之七分，留五呼，若灸者，可灸三壮，屈身而取之。）。肩贞，二穴（在肩曲甲下两骨解间，肩髃后陷者中，手太阳脉气所发，刺可入同身寸之八分，若灸者，可灸三壮。）。瘖门，一穴（在项发际宛宛中，入系舌本，督脉、阳维二经之会，仰头取之，刺可入同身寸之四分，不可灸，灸之令人瘖。）（新校正云：「按〈气府〉注云：『去风府一寸。』」）。齐，一穴（齐中也。禁不可刺，刺之使人齐中恶疡溃，矢出者，死不可治，若灸者，可灸三壮。）。胸俞，十二穴（谓俞府，彧中、神藏、灵墟、神封、步廊，左右则十二穴也。俞府在巨骨下，侠任脉两傍，横去任脉各同身寸之二寸陷者中，下五穴递相去同身寸之一寸六分陷者中，并足少阴脉气所发，仰而取之，刺可入同身寸之四分，若灸者，可灸五壮。）。
背俞，二穴（大杼穴也，在脊第一椎下两傍，相去各同身寸之一寸半陷者中，督脉别络，手足太阳三脉气之会，刺可入同身寸之三分，留七呼，若灸者，可灸七壮。）。膺俞，十二穴（谓云门、中府、周荣、胸乡、天溪、食窦，左右则十二穴也。）（新校正云：「按《甲乙经》作『周荣、胸乡』」）（云门在巨骨下侠任脉傍，横去任脉各同身寸之六寸）（新校正云：「按〈水热穴〉注作『胸中行两傍』，与此文虽异，处所无别。」）（，陷者中动脉应手，云门、中府相去同身寸之一寸，馀五穴递相去同身寸之一寸六分陷者中，并手太阴脉气所发，云门、食窦举臂取之，馀并仰而取之，云门，刺可入同身寸之七分，太深令人逆息。中府，刺可入同身寸之三分，留五呼，馀刺可入同身寸之四分，若灸者，可灸五壮。」）（新校正云：「详王氏以此十二穴并手太阴，按《甲乙经》云门乃手太阴，中府乃手足太阴之会，周荣已下乃足太阴，非十二穴并手太阴也。」）。分肉，二穴（在足外踝上绝骨之端，同身寸之三分，筋肉分间，阳维脉气所发，刺可入同身寸之三分，留七呼，若灸者，可灸三壮。）（新校正云：「按《甲乙经》无分肉穴，详处所疑是阳辅，在足外踝上辅骨前，绝骨端如前三分所，又按〈刺腰痛〉注，作绝骨之端，如后二分刺入五分，留十呼与此注小异。」）。踝上横，二穴（内踝上者，交信穴也。交信，去内踝上同身寸之二寸，少阴前太阴后，筋骨间，足阴蹻之郄，刺可入同身寸之四分，留五呼，若灸者，可灸三壮。外踝上附阳穴也。附阳，去外踝上同身寸之三寸，太阳前少阴后，筋骨间，阳蹻之郄，刺可入同身寸之六分，留七呼，若灸者，可灸三壮。）（新校正云：「按《甲乙经》『附阳』作『付阳』。」）。
阴阳蹻，四穴（阴蹻穴，在足内踝下，是谓照海，阴蹻所生，刺可入同身寸之四分，留六呼，若灸者，可灸三壮。阳蹻穴，是谓申脉，阳蹻所生，在外踝下陷者中，）（新校正云：「按〈刺腰痛篇〉注作『在外踝下五分』，〈缪刺论〉注云：『外踝下半寸容爪甲，刺可入同身寸之二分，留七呼，若灸者，可灸三壮。』」）（新校正云：「按《甲乙经》『留七呼』作『六呼』，〈刺腰痛篇〉注作『十呼』。」）。水俞在诸分（分，谓肉之分理间，治水取之。）。热俞在气穴（写热则取之。）。寒热俞，在两骸厌中，二穴（骸厌，谓膝外侠膝之骨厌中也。）。大禁二十五，在天府下五寸（谓五里穴也。所以谓之大禁者，谓其禁不可刺也。《针经》曰：「迎之五里，中道而上，五至而已，五注而藏之，气尽矣故。五五二十五而竭其俞矣。」盖谓此也。又曰：「五里者，尺泽之后。」五里与此文同。）。凡三百六十五穴，针之所由行也（新校正云：「详自藏俞五十至此并重复，共得三百六十穴，通前天突十椎上纪下纪共三百六十五穴，除重复，实有三百一十三穴。」）。」
帝曰：「余已知气穴之处，游针之居，愿闻孙络溪谷亦有所应乎（孙络，小络也，谓络之支别者。）！」
歧伯曰：「孙络三百六十五穴会，亦以应一岁，以溢奇邪，以通荥卫，荣卫稽留，卫散荣溢，气竭血著，外为发热，内为少气，疾写无怠，以通荣卫，见而写之，无问所会（荣积卫留，内外相薄者，见其血络，当即写之，亦无问其脉之俞会。）。」
帝曰：「善。愿闻溪谷之会也。」
歧伯曰：「肉之大会为谷，肉之小会为溪，肉分之间，溪谷之会，以行荣卫，以会大气（新校正云：「按《甲乙经》作『以舍大气』。」）。邪溢气壅，脉热肉败，荣卫不行，必将为脓，内销骨髓，外破大膕（热过，故致是。）。留于节凑，必将为败（若留于骨节之间，津液所溱之处，则骨节之间，髓液皆溃为脓，故必败烂筋骨而不得屈伸矣。）。积寒留舍，荣卫不居，卷肉缩筋（新校正云：「按全元起本作『寒肉缩筋』。」）。肋肘不得伸，内为骨痹，外为不仁，命曰不足，大寒留于溪谷也（邪气盛甚，真气不荣，髓溢内消，故为是也。不足，谓阳气不足也。寒邪外薄，久积淹留，阳不外胜，内消筋髓，故曰不足。大寒留于溪谷之中也。）。溪谷三百六十五穴会，亦应一岁，其小痹淫溢，循脉往来，微针所及，与法相同（若小寒之气，流行淫溢，随脉往来为痹病，用针调者与常法相同尔。帝乃辟左右而起，再拜曰：「今日发蒙解惑，藏之金匮，不敢复出，乃藏之金兰之室，署曰气穴所在。」）。」
歧伯曰：「孙络之脉别经者，其血盛而当写者，亦三百六十五脉，并注于络，传注十二络脉，非独十四络脉也（十四络者，谓十二经络兼任脉督脉之络也。脾之大络起自于脾，故不并言之也。）。内解写于中者，十脉（解，谓骨解之中，经络也，虽则别行，然所受邪亦随注写于五藏之脉，左右各五，故十脉也。）。」

气府论篇第五十九  ***************************
（新校正云：「按全元起本在第二卷。」）
足太阳脉气所发者，七十八穴（兼气浮薄相通者，言之当言九十三穴，非七十八穴也。正经脉会发者七十八穴，浮薄相通者一十五穴，则其数也。）。两眉头各一（谓攒竹穴也，所在刺灸分壮与〈气穴〉同法。）。入发至项，三寸半傍五，相去三寸（谓大杼、风门各二穴也，所在刺灸分壮与〈气穴〉同法。）（新校正云：「按别本云：『入发至顶三寸。』又注云：『寸同身寸也，诸寸同法。』与此注全别，此注谓大杼、风门各二穴，所在灸刺分壮与此〈气穴〉同法，今〈气穴〉篇中无风门穴，而注言与同法，此注之非可见，此非王氏之误，误在后人，详此入发至项三寸半傍五，相去三寸，盖是说下文浮气之在皮中五行，行五之穴，故王都不解释，直云寸为同身寸也，但以『顶』误作『项』，剩半字耳，所以言入发至顶者，自入发，顖会穴至顶百会，凡三寸，自百会后至后顶，又三寸，故云：『入发至顶三寸傍五者。』为兼四行傍数有五行也。相去三寸者，盖谓自百会顶中数，左右前后各三寸有五行，行五共二十五穴也，后人误认将顶为项，以为大杼、风门，此甚误也，况大杼在第一椎下两傍，风门又在第二椎下，上云发际非止三寸半也，其误甚明。」）。其浮气在皮中者，凡五行，行五，五五二十五（浮气，谓气浮而通之，可以去热者也。五行，谓头上自发际中同身寸之二寸后至顶之后者也。二十五者，其中行则顖会、前顶、百会、后顶、强间，五督脉气也。次侠傍两行，则五处、承光、通天、络却、玉枕，各五，本经气也。又次傍两行，则临泣、目窗、正营、承灵、脑空，各五，足少阳气也。两傍四行各五，则二十穴，中行五，则二十五也。其刺灸分壮，与〈水热穴〉同法。）。项中大筋两傍各一（谓天柱二穴也，所在刺灸分壮与〈气穴〉同法。）。风府两傍各一（谓风池二穴也，刺灸分壮与〈气穴〉同法。）（新校正云：「按《甲乙经》风池足少阳阳维之会，非太阳之所发也。经言风府两傍乃天柱穴之分位，此亦复明上项中大筋两傍穴也，此注剩出风池二穴于九十三数外，更剩前大杼、风门及此风池六穴也。」）。
侠背以下至尻尾，二十一节，十五间各一（十五间各一者，今《中诰孔穴图经》所存者十三穴左右，共二十六，谓附分、魄户、神堂、譩譆、鬲关、魂门、阳纲、意舍、胃仓、肓门、志室、胞肓、祑边，十三也。附分，在第二椎下，附项内廉两傍，各相去侠脊同身寸之三寸，足太阳之会，刺可入同身寸之八分，若灸者，可灸五壮。魄户，在第三椎下两傍，上直附分，足太阳脉气所发，下十二穴并同，正坐取之，刺可入同身寸之五分，若灸者，如附分法。神堂，在第五椎下两傍，上直魄户，刺可入同身寸之三分，灸同附分法。譩譆，在第六椎下两傍，上直神堂。）（新校正云：「按〈骨空论〉注云：『以手厌之，令病人呼譩譆之声，则指下动矣。』）（刺可入同身寸之六分，留七呼，灸如附分法。鬲关在第七椎下两傍，上直譩譆，正坐开肩取之，刺可入同身寸之五分，若灸者，可灸三壮。）（新校正云：「按《甲乙经》可灸五壮。」）（魄门，在第九椎下两傍，上直鬲关，正坐取之，刺灸分壮如鬲关法。阳纲，在第十椎下两傍，上直魂门，正坐取之，刺灸分壮如魂门法。意舍，在第十一椎下两傍，上直阳纲，正坐取之，刺灸分壮如阳纲法。胃仓，在第十二椎下两傍，上直意舍，刺灸分壮如意舍法。肓门在第十三椎下两傍，上直胃仓，刺同胃仓，可灸三十壮。）（新校正云：「按肓门灸三十壮与《甲乙经》同，〈水穴〉注作『灸三壮』。」）（志室，在第十四椎下两傍，上直肓门，正坐取之，刺灸分壮如魄户法。胞肓，在第十九椎下两傍，上直志室，伏而取之，刺灸分壮如魄户法。）（新校正云：「按志室胞肓灸如魄户五壮，《甲乙经》作『三壮』，〈水穴〉注亦作『三壮』，〈热穴〉法志室亦作『三壮』。」）（秩边，在第二十一椎下两傍，上直胞肓，伏而取之，刺灸分壮如魄户法。）。
五藏之俞各五，六府之俞各六（肺俞，在第三椎下两傍，侠脊相去各同身寸之一寸半，刺可入同身寸之三分，留七呼，若灸者，可灸三壮。心俞，在第五椎下两傍，相去及如肺俞法，留七呼。肝俞，在第九椎下两傍，相去及刺如心俞法，留六呼。脾俞，在第十一椎下两傍，相去及刺如肝俞法，留七呼。肾俞，在第十四椎下两傍，相去及刺如脾俞法，留七呼。胆俞，在第十椎下两傍，相去如肺俞法，正坐取之，刺可入同身寸之五分，留七呼。胃俞，在第十二椎下两傍，相去及刺如脾俞法，留七呼。三焦俞，在第十三椎下两傍，相去及刺如胆俞法。大肠俞，在第十六椎下两傍，相去及刺如肺俞法，留六呼。小肠俞，在第十八椎下两傍，相去及刺如心俞法，留六呼。膀胱俞，在第十九椎下两傍，相去及刺如肾俞法，留六呼。五藏六府之俞，若灸者，并可灸三壮。）（新校正云：「详或者疑经中各五各六，以各字为误者，非也。所以言各者，谓左右各五各六，非谓每藏府而各五各六也。」）。委中以下，至足小指傍各六俞也（谓委中、崑崙、京骨、束骨、通谷、至阴六穴也。左右言之，则十二俞也，其所在刺灸如〈气穴〉法。经言脉气所发者，七十八穴，今此所有兼止者，九十三穴，由此则大数差错，传写有误也。）（新校正云：「详王氏云兼亡者九十三穴，今兼大杼、风门、风池为九十九穴，以此王氏摠数计之，明知此三穴后之妄增。」）。
足少阳脉气所发者，六十二穴，两角上各二（谓天冲、曲鬓，左右各二也。天冲，在耳上，如前同身寸之三分，足太阳少阳二脉之会，刺可入同身寸之三分，若灸者，可灸五壮。曲鬓，在耳上，入发际曲阳陷者中，鼓颔有空，足太阳少阳二脉之会，刺灸分壮如天冲法。）。直目上发际内，各五（谓临泣、目窻、正营、承灵、脑空左右是也。临泣，在直目上入发际同身寸之五分，足太阳少阳阳维三脉之会，留七呼。目窻，在临泣后同身寸之一寸。正营，在自窻后同身寸之一寸。承灵，在正营后同身寸之一寸半。脑空，在承灵后同身寸之一寸半，侠枕骨后，枕骨上，并足少阳阳维二脉之会，刺可入同身寸之四分，馀并刺可入同身寸之三分，若灸者，并可灸五壮。）（新校正云：「按脑空在枕骨后枕骨上，《甲乙经》作『玉枕骨下』。」）。耳前角上各一（谓颔厌二穴也，在曲角下颞颥之上上廉，手足少阳足阳明三脉之会，刺可入同身寸之七分，留七呼，若灸者，可灸三壮，刺深令人耳无所闻。）。耳前角下各一（谓悬釐二穴也。在曲角上颞颥之下廉，手足少阳阳明四脉之交会，刺可入同身寸之三分，留七呼，若灸者，可灸三壮。）（新校正云：「按后手少阳中云角上，此云角下必有一误。」）。
锐发下各一（谓和髎二穴也，在耳前锐发下横动脉，手足少阳二脉之会，刺可入同身寸之三分，若灸者，可灸三壮。）（新校正云：「按《甲乙经》云：『手足少阳手太阳之会。』」）。客主人各一（客主人，穴名也，在耳前上廉起骨开口有空，手足少阳足阳明三脉之会，刺可入同身寸之三分，留七呼，若灸者，可灸三壮。）（新校正云：「按《甲乙经》及〈气穴〉注、〈刺禁〉注并云：『手少阳足阳明之会。』与此异。」）。耳后陷中各一（谓翳风二穴也，在耳后陷者中，按之引耳中，手足少阳二脉之会，刺可入同身寸之三分，若灸者，可灸三壮。）。下关各一（下关，穴名也，所在刺灸〈气穴〉同法。）。耳下牙车之后各一（谓颊车一穴也，刺灸分壮〈气穴〉同法。）。缺盆各一（缺盆，穴名也，在肩上横骨陷者中，足阳明脉气所发，刺可入同身寸之二分，留七呼，若灸者，可灸三壮，太深令人逆息。）（新校正云：「按〈骨空〉注作『手阳明』。」）。掖下三寸，胁下至胠八閒，各一（掖下三寸，同身寸也。掖下，谓渊液、辄筋、天池。胁下至胠，则日月、章门、带脉、五枢、维道、居髎九穴也，左右共十八穴也。渊液，在掖下同身寸之三寸，足少阳脉气所发，举臂得之，刺可入同身寸之三分，禁不可灸。辄筋，在掖下同身寸之三寸，复前行同身寸之一寸，搓胁。）（新校正云：「按《甲乙经》『搓』作『著』，下同。」）（足少阳脉气所发，刺可入同身寸之六分，若灸者，可灸三壮。天池，在乳后同身寸之二寸，）（新校正云：「按《甲乙经》作『一寸』。」）（掖下三寸，搓胁，直掖撅肋间，手心主足少阳二脉之会，刺可入同身寸之三分。）（新校正云：「按《甲乙经》作『七分』。」）（若灸者，可灸三壮。日月，胆募也，在第三肋端，横直心蔽骨傍各同身寸之二寸五分，上直两乳，）（新校正云：「按《甲乙经》云：『日月在期门下五分』。」）（足太阴少阳二脉之会，刺可入同身寸之七分，若灸者，可灸五壮。章门，脾募也，在季肋端，足厥阴少阳二脉之会，侧卧，屈上足，伸下足，举臂取之，刺可入同身寸之八分，留六呼，若灸者，可灸三壮。带脉，在季肋下同身寸之一寸八分，足少阳带脉二经之会，刺可入同身寸之六分，若灸者，可灸五壮。五枢，在带脉下同身寸之三寸，足少阳带脉二经之会，刺可入同身寸之一寸，若灸者，可灸五壮。维道，在章门下同身寸之五寸三分，足少阳带脉二经之会，刺灸分壮如章门法。居髎，在章门下同身寸之四寸三分，骼骨上。）（新校正云：「按《甲乙经》作『监骨陷者中。』」）（阳蹻足少阳二脉之会，刺灸分壮如维道法。所以谓之八间者，自掖下三寸至季肋凡八肋骨。）。
髀枢中傍各一（谓环铫二穴也，刺灸分壮，〈气穴〉同法。）（新校正云：「按〈气穴论〉云：『两髀厌分中。』王注为环铫穴，又《甲乙经》注：『环铫在髀枢中。』今云髀枢中傍各一者，盖谓此穴在髀枢中也。傍各一者，谓左右各一穴也，非谓环铫在髀枢中傍也。」）。膝以下至足小指次指各六俞（谓阳陵泉、阳辅、丘虚、临泣、侠溪、窍阴六穴也，左右言之则十二俞也，其所在刺灸分壮〈气穴〉同法。）。
足阳明脉气所发者，六十八穴。额颅发际傍各三（谓悬颅、阳白、头维，左右共六穴也，正面发际横行数之。悬颅，在曲角上，颞颥之中，足阳明脉气所发，刺入同身寸之三分，留三呼，若灸者，可灸三壮。阳白，在眉上同身寸之一寸，直朣子，足阳明阴维二脉之会，刺可入同身寸之三分，灸三壮。头维，在额角发际，侠本神两傍，各同身寸之一寸五分，足少阳阳明二脉之交会，刺可入同身寸之五分，禁不可灸。）（新校正云：「按《甲乙经》：『阳白，足少阳阳维之会。』今王氏注云：『足阳明阴维之会。』详此在足阳明脉气所发中，则足阳明近是，然阳明经不到此，又不与阴维会，疑王注非，《甲乙经》为得矣。」）。面鼽骨空各一（谓四白穴也，在目下同身寸之一寸，足阳明脉气所发，刺可入同身寸之四分，不可灸。）（新校正云：「按《甲乙经》刺入三分，灸七壮。」）。大迎之骨空各一（大迎，穴名也，在曲颔前同身寸之一寸三分，骨陷者中动脉，足阳明脉气所发，刺可入同身寸之三分，留七呼，若灸者，可灸三壮。）。人迎各一（人迎，穴名也，在颈侠结喉傍，大脉动应手，足阳明脉气所发，刺可入同身寸之四分，过深杀人，禁不可灸。）。缺盆外骨空各一（谓天髎二穴也，在肩缺盆中，上伏骨之陬陷者中，手足少阳阳维三脉之会，刺可入同身寸之八分，若灸者，可灸三壮。）（新校正云：「按《甲乙经》『伏骨』作『毖骨』。」）。
膺中骨间各一（谓膺窗等六穴也，膺窻在胸两傍侠中行，各相去同身寸之四寸，巨骨下同身寸之四寸八分陷者中，足阳明脉气所发，仰而取之，刺可入同身寸之四分，若灸者，可灸五壮，此穴之上又有气户、库房、屋翳，下又有乳中、乳根。气户，在巨骨下，下直膺窗，去膺窗上同身寸之四寸八分。库房，在气户下同身寸之一寸六分。屋翳，在气户下同身寸之三寸二分，下即膺窻也。膺窻之下，即乳中也，乳中穴下同身寸之一寸六分陷者中，则乳根穴也，并足阳明脉气所发，仰而取之，乳中禁不可灸刺，灸刺之不幸，生蚀疮，疮中有清汁脓血者可治，疮中有瘜肉若蚀疮者死。馀五穴并刺，可入同身寸之四分，若灸者，可灸三壮。）（新校正云：「按《甲乙经》『灸五壮』。」）。侠鸠尾之外，当乳下三寸，侠胃脘各五（谓不容、承满、梁门、关门、太一五穴也，左右共一寸也，侠腹中行，两傍相去各同身寸之四寸。）（新校正云：「按《甲乙经》云：『各二寸。』疑此注剩各字。）（不容，在第四肋端下至太一，各上下相去同身寸之一寸，并足阳明脉气所发，刺可入同身寸之八分，若灸者，可灸五壮。）（新校正云：「按《甲乙经》：『不容刺入五分。』此云并入八分，疑此注误。」）。
侠齐广三寸各三（广，谓去齐横广也。广三寸者，各如太一之远近也。各三者，谓滑肉门、天枢、外陵也。滑肉门，在太一下同身寸之一寸。天枢，在滑肉门下同身寸之一寸，正当于齐。外陵，在天枢下同身寸之一寸，并足阳明脉气所发，天枢刺可入同身寸之五分，留七呼，滑肉门、外陵各刺可入同身寸之八分，若灸者，并可灸三壮。）（新校正云：「按《甲乙经》天枢在齐傍各二寸，上曰滑肉门，下曰外陵，是三穴者去齐各二寸也，今此经注云广三寸，《素问》《甲乙经》不同，然《甲乙经》分寸与诸书同，特此经为异也。」）。下齐二寸侠之各三（下齐二寸，则外陵下同身寸之一寸，大巨穴也。各三者，谓大巨、水道、归来也。大巨，在外陵下同身寸之一寸，足阳明脉气所发，刺可入同身寸之八分，若灸者，可炙五壮。水道，在大巨下同身寸之三寸，足阳明脉气所，刺可入同身寸之二寸半，若灸者，可灸五壮。归来，在水道下同身寸之二寸，刺可入同身寸之八分，若灸者，可灸五壮也。）。
气街动脉各一（气街，穴名也，在归来下，鼠鼷上，同身寸之一寸，脉动应手，足阳明脉气所发，刺可入同身寸之三分，留七呼，若灸者，可灸三壮。）（新校正云：「详此注与《甲乙经》同，〈刺热〉注及〈热穴〉注云：『气街在腹脐下横骨两端鼠鼷上。』〈刺禁论〉注：『在腹下侠齐两傍相去四寸鼠仆上。』〈骨空〉注云：『在毛际两傍鼠鼷上。』诸注不同今备录之。」）。伏菟上各一（谓髀关二穴也，在膝上伏菟后交分中，刺可入同身寸之六分，若灸者，可灸三壮。）。三里以下至足中指各八俞，分之所在穴空（谓三里、上廉、下廉、解溪、冲阳、陷谷、内庭、厉兑八穴也，左右言之则十六俞也。上廉，足阳明与大肠合。下廉，足阳明与小肠合也，其所在刺灸分壮与〈气穴〉同法。所谓分之所在穴空者，足阳明脉自三里穴分而下行。其直者，循䯒，过跗，入中指，出其端，则厉兑也。其支者，与直俱行至足跗上，入中指次间，故云分之所在穴空也。之，往也，言分而各行，往指间穴空处也。）。
手太阳脉气所发者，三十六穴。目内眦各一（谓晴明二穴也。在目内眦，手足太阳足阳明阴蹻阳蹻五脉之会，刺可入同身寸之一分，留六呼，若灸者，可灸三壮，诸穴有云：「数脉会发而不于所会，刺脉下，言之者，出从其正者也。」）。目外各一（谓瞳子髎二穴也。在目外去眦，同身寸之五分，手太阳手足少阳三脉之会，刺可入同身寸之三分，若灸者，可灸三壮。）。鼽骨下各一（谓颧髎二穴也。鼽，頄也。頄，面颧也，在面頄骨下陷者中，手太阳少阳二脉之会，刺可入同身寸之三分。）。耳郭上各一（谓角孙二穴也，在耳上郭表之中间，上发际之下，开口有空，手太阳手足少阳三脉之会，刺可入同身寸之三分，若灸者，可灸三壮。）（新校正云：「按《甲乙经》『手太阳』作『手阳明』。」）。耳中各一（谓听宫二穴也，所在刺灸分壮与〈气穴〉同法。）。巨骨穴各一（巨骨，穴名也，在肩端上行两义骨间陷者中，手阳明蹻脉二经之会，刺可入同身寸之一寸半，若灸者，可灸三壮。）（新校正云：「按《甲乙经》作『五壮』。」）。
曲掖上骨穴各一（谓臑俞二穴也，在肩臑后，大骨下，脾上廉陷者中，手太阳阳维蹻脉三经之会，举臂取之，刺可入同身寸之八分，若灸者，可灸三壮。）（新校正云：「按《甲乙经》作『手足太阳』。」）。柱骨上陷者各一（谓肩井二穴也，在肩上陷解中，缺盆上，大骨前，手足少阳阳维三脉之会，刺可入同身寸之五分，若灸者，可灸三壮。）。肩解各一（谓天窻、窍阴四穴也。所在刺灸分壮与〈气穴〉同法。）。上天窻四寸各一（谓秉风二穴也。在肩上小髃骨后，举臂有空，手太阳阳明手足少阳四脉之会，举臂取之，刺可入同身寸之五分，若灸者，可灸三壮。）（新校正云：「按《甲乙经》灸五壮。」）。肩解下三寸各一（谓天宗二穴也，在秉风后，大骨下陷者中，手太阳脉气所发，刺可入同身寸之五分，留六呼，若灸者，可灸三壮。）。肘以下至手小指本各六俞（六俞所起于指端，经言至小指本，则以端为本，言上之本也。下文阳明少阳同也，六俞，谓小海、阳谷、腕骨、后溪、前谷、少泽六穴也，左右言之，则十二俞也，其所在刺灸分壮〈气穴〉同法。）（新校正云：「后此手太阳阳明少阳三经，各言至手某指本，王注以端为本者，非也。详手三阳之井穴尽出手某指之端，爪甲下际，此言本者是遂指爪甲之本也，安得以端为本哉。」）。
手阳明脉气所发者，二十二穴。鼻空外廉项上各二（谓迎香、扶突各二穴也。迎香，在鼻下孔傍，手足阳明二脉之会，刺可入同身寸之三分。扶突，在曲颊下同身寸之一寸，人迎后，手阳明脉气所发，仰而取之，刺可入同身寸之四分，若灸者，可灸三壮。）。大迎骨空各一（大迎，穴名也，在曲颔前同身寸之一寸三分骨陷者中动脉，足阳明脉气所发，刺可入同身寸之三分，留七呼，若灸者，可灸三壮。）（新校正云：「详大迎穴已见前足阳明经中，今又见于此，王氏不注，所以当如颧髎穴两出之义。」）。柱骨之会各一（谓天鼎二穴也，在颈缺盆上，直扶突气舍后，同身寸之半，手阳明脉气所发，刺可入同身寸之四分，若灸者，可灸三壮。）（新校正云：「按《甲乙经》作『一寸半』。」）。髃骨之会各一（谓肩髃二穴也，所在刺灸分壮与〈气穴〉同法。）（新校正云：「按髃骨，〈气穴〉注中无，〈刺热〉注、〈水热穴〉注、〈骨空论〉注中有之。」）。肘以下至手大指次指本，各六俞（谓三里、阳溪、合谷、三间、二间、商阳六穴也，左右言之，则十二俞也，所在刺灸分壮与〈气穴〉同法。）（新校正云：「按〈气穴论〉注有曲池，而无三里。曲池，手阳明之合也，此误出三里而遗曲池也。」）。
手少阳脉气所发者，三十二穴，齀骨下各一（谓颧髎二穴也，所在刺灸分壮与手太阳脉同法，此穴中手少阳太阳脉气俱会于中，等无优劣，故重说于此，下有者同。）。眉后各一（谓丝竹空二穴也，在眉后陷者中，手少阳脉气所发，刺可入同身寸之三分，留六呼，不可灸，灸之不幸使人目小及盲。）（新校正云：「按《甲乙经》『手少阳』作『足少阳』，留『六呼』作『三呼』。」）。角上各一（谓悬釐二穴也，此与足少阳脉中同，以是二脉之会也。）（新校正云：「按足少阳脉中言角下，此云角上，疑此误。」）。下完骨后各一（谓天牖二穴也，所在刺灸分壮与〈气穴〉同法。）。项中足太阳之前各一（谓风池二穴也，在耳后陷者中，按之引于耳中，手足少阳脉之会，刺可入同身寸之四分，若灸者，可灸三壮。）（新校正云：「按《甲乙经》在颞颥后发际，足少阳阳维之会，刺可入三分。」）。侠扶突各一（谓天窻二穴也，在曲颊下，扶突后，动脉应手陷者中，手太阳脉气所发，刺可入同身寸之六分，若灸者，可灸三壮。）。肩贞各一（肩贞，穴名也，在肩曲胛下两骨解间，肩髃后陷者中，手太阳脉气所发，刺可入同身寸之八分，若灸者，可灸三壮。）。肩贞下三寸分间各一（谓肩髎、臑会、消泺各二穴也，其穴各在肉分间也。肩髎，在肩端臑上，斜举臂取之，手少阳脉气所发，刺可入同身寸之七分，若灸者，可灸三壮。臑会，在臂前廉去肩端同身寸之三寸，手阳明少阳二络气之会，刺可入同身寸之五分，灸者，可灸五壮。消泺，在肩下臂外关，掖斜肘分下行间，手少阳脉之会，刺可入同身寸之五分，若灸者，可灸三壮。）。肘以下至手小指次指本，各六俞（谓天井、支沟、阳池、中渚、液门、关冲六穴也，左右言之则十二俞也，所在刺灸分壮与〈气穴〉同法。）。
督脉气所发者，二十八穴（今少一穴，）（新校正云：「按会阳二穴为二十九穴，乃剩一穴非少也，『少』当作『剩』。」）。项中央二（是谓风府、瘖门二穴也，悉在项中，馀一穴今亡。风府，在项上入发际同身寸之一寸，大筋内宛宛中，督脉阳维之会，刺可入同身寸之四分，留三呼，不可妄灸，灸之不幸令人瘖。瘖门，在项发际宛宛中，去风府同身寸之一寸，督脉、阳维二经之会，仰头取之，刺可入同身寸之四分，禁不可灸，灸之令人瘖。）（新校正云：「按王氏云：『风府、瘖门悉在项中，馀一穴今亡者。』非谓此二十八穴中亡其一穴也，王氏盖见〈气穴论〉大椎上两傍各一穴，亦在项之穴也今亡，故云：『馀一穴今亡也。』」）。发际后中八（谓神庭、上星、顖会、前顶、百会、后顶、强间、脑户八穴也，其正发际之中也。神庭，在发际，直鼻，督脉足太阳阳明脉三经之会，禁不可刺，若刺之，令人巅疾，目失睛，若灸者，可灸三壮。上星，在颅上，直鼻中央，入发际同身寸之一寸陷者中，容豆。顖会，在上星后同身寸之一寸陷者中。前顶，在顖会后同身寸之一寸五分，骨间陷者中。百会，在前顶后同身寸之一寸五分，顶中央旋毛中陷，容指，督脉足太阳之交会。后顶，在百会后同身寸之一寸五分。强间，在后顶后同身寸之一寸五分。脑户，在强间后同身寸之一寸五分，督脉足太阳之会，不可灸，此八者并督脉气所发也。上星、百会、强间、脑户，各刺可入同身寸之三分，上星留六呼，脑户留三呼，馀并刺可入同身寸之四分，若灸者，可灸五壮。）（新校正云：「按《甲乙经》『脑户不可灸』，〈骨空论〉注云：『不可妄灸。』」）。面中三（谓素髎、水沟、齗交三穴也。素髎，在鼻柱上端，督脉气所发，刺可入同身寸之三分。水沟，在鼻柱下人中，直脣取之，督脉手阳明之会，刺可入同身寸之二分，留六呼，若灸者，可灸三壮。齗交，在脣内齿上齗缝，督脉任脉二经之会，可逆刺之入同身寸之三分，若灸者，可灸三壮。此三者正居面左右之中也。）。
大椎以下至尻尾及傍，十五穴（脊椎之閒，有大椎、陶道、身柱、神道、灵台、至阳、筋缩、中枢、脊中、悬枢、命门、阳关、腰俞、长强、会阳十五俞也。大椎，在第一椎上陷者中，三阳督脉之会。陶道，在顶大椎节下閒，督脉足太阳之会，俛而取之。身柱，在第三椎节下閒，俛而取之。神道，在第五椎节下閒，俛而取之。灵台，在第六椎节下閒，俛而取之。至阳，在第七椎节下閒，俛而取之。筋缩，在第九椎节下閒，俛而取之。中枢，在第十椎节下閒，俛而取之。脊中，在第十一椎节下閒，俛而取之，禁不可灸，令人偻。悬枢，在第十三椎节下閒，伏而取之。命门，在第十四椎节下閒，伏而取之。阳关，在第十六椎节下閒，坐而取之。腰俞，在第二十一椎节下閒。长强，在脊骶端，督脉别络少阴二脉所结。会阳穴，在阴尾骨两傍。凡此十五者，并督脉气所发，腰俞、长强各刺可入同身寸之二分。）（新校正云：「按《甲乙经》作『二寸』，〈水穴论〉注作『二分』，腰俞穴，〈缪刺论〉注作『二寸』，〈热穴〉注作『二寸』，〈刺热〉注作『二分』，诸注不同，虽《甲乙经》作『二寸』疑太深，与其失之深，不若失之浅，宜从二分之说，留七呼。」）（悬枢刺可入同身寸之三分，会阳刺可入同身寸之八分，馀并刺可入同身寸之五分，陶道、神道各留五呼，陶道、身柱、神道、筋缩，可灸五壮，大椎可九壮，馀并可三壮。）（新校正云：「按《甲乙经》无『灵台、中枢、阳关』三穴。」）。至骶下，凡二十一节，脊椎法也（通项骨三节，即二十四节。）。
任脉之气所发者，二十八穴（今少一穴。）。喉中央二（谓廉泉、天突二穴也。廉泉，在颔下，结喉上，舌本下，阴维任脉之会，刺可入同身寸之三分，留三呼，若灸者，可灸三壮。天突，在颈结喉下，同身寸之四寸，中央宛宛中，阴维任脉之会，低针取之，刺可入同身寸之一寸，留七呼，若灸者，可灸三壮。）。膺中骨陷中各一（谓旋玑、华盖、紫宫、玉堂、膻中、中庭六穴也。旋玑，在天突下同身寸之一寸。华盖，在旋玑下同身寸之一寸。紫宫，玉堂、膻中、中庭，各相去同身寸之一寸六分陷者中，并任脉气所发，仰而取之，各刺可入同身寸之三分，若灸者，可灸五壮。）。鸠尾下三寸，胃脘五寸，胃脘以下至横骨六寸半一（新校正云：「详『一』字疑误。」）。
腹脉法也（鸠尾，心前穴名也，其正当心蔽骨之端，言其骨垂下如鸠鸟尾形，故以为名也。鸠尾下有鸠尾、巨阙、上脘、中脘、建里、下脘、水分、齐中、阴交、脖胦、丹田、关元、中极、曲骨，十四俞也。鸠尾在臆（臆，胸肉也）前蔽骨下，同身寸之五分，任脉之别，不可灸刺，人无蔽骨者，从歧骨际下行同身寸之一寸。）（新校正云：「按《甲乙经》云：『一寸半为鸠尾处也，下次巨阙、上脘、中脘、建里、下脘、水分，递相云同身寸之一寸。』）（上脘，则足阳明手太阳之会。中脘，则手太阳少阳足阳明三脉所生也。齐中，禁不可刺，若刺之，使人齐中恶疡溃，矢出者，死不治。阴交，在齐下同身寸之一寸，任脉阴冲之会。脖胦，在齐下同身寸之一寸。丹田，三焦募也，在齐下同身寸之二寸。关元，小肠募也，在齐下同身寸之三寸，足三阴任脉之会也。中极，在关元下一寸，足三阴之会也。曲骨，在横骨上，中极下，同身寸之一寸，足厥阴之会。凡此十四者，并任脉气所发，建里、丹田并刺可入同身寸之六分，留七呼。）（新校正云：「按《甲乙经》作『五分，十呼。』」）（上脘、阴交，并刺可入同身寸之八分。下脘、水分，并刺可入同身寸之一寸。中脘、脖胦，并刺可入同身寸之一寸二分。曲骨，刺可入同身寸之一寸半，留七呼。馀并刺可入同身寸之一寸二分，若灸者，关元、中脘各可灸七壮。齐中、中极、曲骨各三壮。馀并可五壮，自鸠尾下至阴间，并任脉主之，腹脉法也。）（新校正云：「据此注云：『馀并刺入一寸一分。』关元在中与《甲乙经》及〈气穴〉、〈骨空〉注刺入二寸不同，当从《甲乙经》之寸数。」）。下阴别一（谓会阴一穴也，自曲骨下至阴，阴之下两阴之间，则此穴也，是任脉别络侠督脉者，冲脉之会，故曰下阴别一也，刺可入同身寸之二寸，留七呼，若灸者，可灸三壮。）（新校正云：「按《甲乙经》『七呼』作『留三呼』。」）。目下各一（谓承泣二穴也，在目下同身寸之七分，上直瞳子，阳蹻任脉足阳明三经之会，刺可入同身寸之三分，不可灸。）。下脣一（谓承浆穴也，在颐前下脣之下，足阳明脉任脉之会，开口取之，刺可入同身寸之二分，留五呼，若灸者，可灸三壮。）（新校正云：「按《甲乙经》作『留六呼』。」）。齗交一（齗交，穴名也，所在刺灸分壮与脉同法。）。
冲脉气所发者，二十二穴，侠鸠尾外各半寸，至齐寸一（谓幽门、通谷、阴都、石关、商曲、肾俞六穴，左右则十二穴也。幽门，侠巨关两傍，相去各同身寸之半寸陷者中，下五穴各相去同身寸之一寸，并冲脉足少阴二经之会，各刺可入同身寸之一寸，若灸者，可灸五壮。）（新校正云：「按此云：『各刺入一寸。』按《甲乙经》云：『幽门、通谷刺入五分。』」）。侠齐下傍各五分，至横骨寸一，腹脉法也（谓中注、髓府、胞门、阴关、下极五穴，左右则十穴也。中注，在肓俞下同身寸之五分，上直幽门下四穴，各相去同身寸之一寸，并冲脉足少阴二经之会，各刺可入同身寸之一寸，若灸者，可灸五壮。）。足少阴舌下，厥阴毛中急脉，各一（足少阴舌下二穴，在人迎前陷中动脉前，是日月本，左右二也，足少阴脉气所发，刺可入同身寸之四分。急脉，在阴髦中，阴上两傍相去同身寸之二寸半，按之隐指坚然，甚按则痛引上下也，其左者，中寒则上引少腹，下引阴丸，善为痛，为少腹急，中寒，此两脉皆厥阴之大络，通行其中，故曰厥阴急脉，即睾之系也，可灸而不可刺，病疝少腹痛即可灸。）（新校正云：「详舌下毛中之穴，《甲乙经》无。」）。手少阴各一（谓手少阴郄穴也，在腕后同身寸之半寸，手少阴郄也，刺可入同身寸之三分，若灸者，可灸三壮，左右二也。）。阴阳蹻各一（阴蹻，一谓交信穴也。交信，在足内踝上同身寸之二寸，少阴前太阴后筋骨间，阴蹻之郄刺可入同身寸之四分，留五呼，若灸者，可灸三壮。阳蹻，一谓附阳穴也。附阳，在足外踝上同身寸之三寸，太阳前少阳后筋骨间，谨取之，阳蹻之郄，刺可入同身寸之六分，留七呼，若灸者，可灸三壮，左右四也。）。手足诸鱼际脉气所发者，凡三百六十五穴也（经之所存者，多凡一十九穴，此所谓气府也，然散穴俞诸经脉部分皆有之，故经或不言，而《甲乙经》经脉流注多少不同者，以此。）。


卷第十六  ——————————————————————————————————————————————————————————————————————————————————————————

骨空论篇第六十  ***************************
（新校正云：「按全元起本在第二卷，自灸寒热之法已下在第六卷〈刺齐〉篇末。」）
黄帝问曰：「余闻风者百病之始也，以针治之奈何（始，初也。）？」
歧伯对曰：「风从外入，令人振寒，汗出，头痛，身重，恶寒（风中身形，则腠理闭密，阳气内拒，寒复外胜，胜拒相薄，荣卫失所，故如是。），治在风府（风府，穴也，在项上入发际同身寸之一寸，宛宛中，督脉足太阳之会，刺可入同身寸之四分，若灸者，可灸五壮。）（新校正云：「按风府注〈气穴论〉、〈气府论〉中各已注与《甲乙经》同，此注云：『督脉足太阳之会，可灸五壮者。』乃是风门、热府穴也。当云：『督脉阳维之会留三呼，不可灸，乃是。』」）。调其阴阳，不足则补，有馀则写（用针之道必法天常，盛写虚补，此其常也。）。大风，颈项痛，刺风府，风府在上椎（上椎，谓大椎上入发际同身寸之一寸。）。大风，汗出，灸譩譆。譩譆在背下侠脊傍三寸，所厌之，令病者呼譩譆，譩譆应手（譩譆，穴也，在肩髆内廉，侠第六椎下两傍，各同身寸之三寸，以手厌之，令病人呼譩譆之声，则指下动矣，足太阳脉气所发，刺可入同身寸之六分，留七呼，若灸者，可灸五壮。譩譆者，因取为名尔。）。
从风，憎风，刺眉头（谓攒竹穴也，在眉头陷者中，脉动应手，足太阳脉气所发，刺可入同身寸之三分，若灸者，可灸三壮。）。失枕，在肩上横骨间（谓缺盆穴也，在肩上横骨陷者中，手阳明脉气所发，刺可入同身寸之二分，留七呼，若灸者，可灸三壮，刺入深，令人逆息。）（新校正云：「按〈气府〉注作『足阳明』，此云『手阳明』，详二经俱发于此，故王注两言之。」）。折使榆臂齐肘，正灸脊中（榆，读为摇，摇，谓摇动也，然失枕非独取肩上横骨间，乃当正形灸脊中也，欲而验之，则使摇动其臂，屈折其肘，自项之下横齐肘端，当其中间则其处也，是曰阳关，在第十六椎节下间，督脉气所发，刺可入同身寸之五分，若灸者，可灸三壮。）（新校正云：「详阳关穴《甲乙经》无。」）。䐃络季胁引少腹而痛胀，刺譩譆（䐃，谓侠脊两傍空软处也。少腹，齐下也。）。腰痛不可以转摇，急引阴卵，刺八髎与痛上，八髎在腰尻分閒（八或为九，验真骨及《中诰孔穴经》，正有八髎无九髎也。分，谓腰尻筋肉分间陷下处。）。鼠瘻寒热，还刺寒府，寒府在附膝外解营（膝外骨閒也，屈伸之处，寒气喜中，故名寒府也。解，谓骨解。营，谓深刺而必中其营也。）。取膝上外者，使之拜，取足心者，使之跪（拜而取者，使膝穴空开也，跪而取之者，令足心宛宛处深定也。）。
任脉者，起于中极之下，以上毛际，循腹里，上关元，至咽喉，上颐，循面，入目（新校正云：「按《难经》《甲乙经》无『上颐，循面，入目』六字。」）。冲脉者，起于气街，并少阴之经（新校正云：「按《难经》《甲乙经》作『阳明』。」）。侠齐上行，至胸中而散（任脉、冲脉皆奇经也。任脉当齐中而上行，冲脉侠齐两傍而上行，然中极者，谓齐下同身寸之四寸也。言中极之下者，言中极从少腹之内上行而外出于毛际而上，非谓本起于此也。关元者，谓齐下同身寸之三寸也。气街者，穴名也，在毛际两傍鼠鼷上同身寸之一寸也，言冲脉起于气街者，亦从少腹之内与任脉并行，而至于是，乃循腹也，何以言之？《针经》曰：「冲脉者，十二经之海与少阴之络起于肾下，出于气街。」又曰：「冲脉、任脉者皆起于胞中，上循脊里，为经络之海，其浮而外者，循腹各行，会于咽喉，别而络脣口。血气盛则皮肤热，血独盛则渗灌皮肤，生毫毛。」由此言之，则任脉、冲脉从少腹之内上行至中极之下，气街之内明矣。）（新校正云：「按气街与〈气府论〉、〈刺热篇〉、〈水热穴篇〉、〈刺禁论〉等注重文，虽不同处所无别，备注〈气府论〉中。」）。
任脉为病，男子内结、七疝，女子带下、瘕聚。冲脉为病，逆气里急。督脉为病，脊强反折（督脉亦奇经也。然任脉、冲脉、督脉者，一源而三歧也，故经或谓冲脉为督脉也，何以明之？今《甲乙》及《古经脉流注图经》以任脉循背者，谓之督脉，自少腹直上者，谓之任脉，亦谓之督脉，是则以背腹阴阳别为名目尔。以任脉自胞上过带脉，贯齐而上，故男子为病，内结、七疝。女子为病，则带下、瘕聚也。以冲脉侠齐而上，并少阴之经，上至胸中，故冲脉为病，则逆气里急也。以督脉上循脊里，故督脉为病，则脊强反折也。）。
督脉者，起于少腹，以下骨中央，女子入繫廷孔（起，非初起，亦犹任脉、冲脉起于胞中也，其实乃起于肾下，至于少腹，则下行于腰横骨围之中央也。繫廷孔者，谓窈漏，近所谓前阴穴也，以其阴廷繫属于中，故名之。）。其孔，溺孔之端也（孔，则窈漏也，窈漏之中，其上有溺孔焉。端，谓阴廷，在此溺孔之上端也，而督脉自骨围中央则至于是。）。其络循阴器，合篡间，绕篡后（督脉别络，自溺孔之端，分而各行，下循阴器，乃合篡间也。所谓閒者，谓在前阴后阴之两间也，自两间之后，已复分而行绕篡之后。）。别绕臀，至少阴，与巨阳中络者，合少阴，上股内后廉，贯脊，属肾（别，谓别络，分而各行之于焦也。足少阴之络者，自股内后廉，贯脊，属肾，足太阳络之外行者，循滑枢，络股阳而下。其中行者，下贯臀，至膕中，与外行络合，故言至少阴，与巨阳中络，合少阴，上股内后廉，贯脊，属肾也。）（新校正云：「详『各行于焦』，疑『焦』字误。」）。与太阳起于目内眦，上额，交巅上，入络脑，还出别下项，循肩髆内，侠脊，抵腰中，入循膂，络肾（接绕臀而上行也。）。其男子循茎，下至篡与女子等，其少腹直上者，贯齐中央，上贯心，入喉，上颐，环脣，上繫两目之下中央（自与太阳起于目内眦，下至女子等，并督脉之别络也。其直行者，自尻，上循脊里，而至于鼻内也。自其少腹直上，至两目之下，中央并任脉之行，而云是督脉所繫，由此言之，则任脉、冲脉、督脉名异而同体也。）。
此生病从少腹上冲心而痛，不得前后，为冲疝（寻此生病，正是任脉，经云为冲疝者，正明督脉，以别主而异目也，何者？若一脉一气而无阴阳之异主，则此生病者，当心背俱痛，岂独冲心而为疝乎！）。其女子不孕，癃，痔，遗溺，嗌乾（亦以冲脉、任脉并自少腹上至于咽喉，又以督脉循阴器，合篡间，绕篡后，别绕臀，故不孕、癃、痔、遗溺、嗌乾也。所以谓之任脉者，女子得之以任养也，故经云：『此病其女子不孕也。』所以谓之冲脉者，以其气上冲也，故经云：『此生病从少腹上冲心而痛也。』所以谓之督脉者，以其督领经脉之海也。由此三用，故一源三歧，经或通呼，似相谬引。）。督脉生病，治督脉，治在骨上，甚者在齐下营（此亦正任脉之分也，冲任督三脉异名同体亦明矣。骨上，谓腰横骨上髦际中曲骨穴也，任脉足厥阴之会，刺可入同身寸之一寸半，若灸者，可灸三壮。齐下，谓齐直下同身寸之一寸阴交穴，任脉阴冲之会，刺可入同身寸之八分，若灸者，可灸五壮。）。其上气有音者，治其喉中央，在缺盆中者（中，谓缺盆两间之中，天突穴，在颈结喉下，同身寸之四寸中央宛宛中，阴维任脉之会，低针取之，刺可入同身寸之一寸，留七呼，若灸者，可灸三壮。）。
其病上冲喉者，治其渐。渐者，上侠颐也（阳明之脉，渐上颐而环脣，故以侠颐名为渐也，是谓大迎。大迎，在曲颔前骨，同身寸之一寸三分陷中动脉，足阳明脉气所发，刺可入同身寸之三分，留七呼，若灸者，可灸三壮。）。蹇膝伸不屈，治其楗（蹇膝，谓膝痛屈伸蹇难也。楗，谓髀辅骨上，横骨下，股外之中，侧立摇动，取之筋动应手。）。坐而膝痛，治其机（髋骨两傍相接处。）。立而暑解，治其骸关（暑，热也。若膝痛，立而膝骨解，中热者，治其骸关。骸关，谓膝解也。一经云：「起而引解，言膝痛起立，痛引膝骨解之中也。」「起引」二字其义则异，「起立」二字其意颇同。）。膝痛，痛及拇指，治其膕（膕，谓膝解之后，曲脚之中，委中穴，背面取之，脉动应手，足太阳脉之所入，刺可入同身寸之五分，留七呼，若灸者，可灸三壮。）。坐而膝痛，如物隐者，治其关（关，在膕上，当楗之后背，立按之以动，摇筋应手。）。
膝痛不可屈伸，治其背内（谓大杼穴也，所在灸刺分壮与〈气穴〉同法。）。连䯒若折，治阳明中俞髎（若膝痛不可屈伸，连䯒痛如折者，则针阳明脉中俞髎也，是则正取三里穴也。）。若别治巨阳少阴荥（若痛而膝如别离者，则治足太阳少阴之荥也。足太阳荥，通谷也，在足小指外侧本节前陷者中，刺可入同身寸之二分，留五呼，若灸者，可灸三壮。足少阴荥，然谷也，在足内踝前起大骨下陷者中，刺可入同身寸之三分，留三呼，若灸者，可灸三壮。）。淫泺胫痠不能久立，治少阳之维（新校正云：「按《甲乙经》：『外踝上五寸，乃足少阳之络。』此云『维』者，字之误也。」），在外上五寸（淫泺，谓似酸痛而无力也。三寸一云四寸，《中诰图经》：「外踝上四寸无穴，五寸是光明穴也，足少阳之络，刺可入同身寸之七分，留十呼，若灸者，可灸五壮。」）（新校正云：「按《甲乙经》云：『刺入六分，留七呼。』」）。辅骨上，横骨下，为楗。侠髋为机。膝解为骸关。侠膝之骨为连骸。骸下为辅，辅上为膕，膕上为关，头横骨为枕（由是则谓膝辅骨上，腰髋骨下为楗，楗上为机。膝外为骸关，楗后为关，关下为膕，膕下为辅骨，辅骨上为连骸，连骸者，是骸骨相连接处也。头上之横骨为枕骨。）。
水俞五十七穴者，尻上五行，行五。伏菟上两行，行五。左右各一行，行五。踝上各一行，行六穴（所在刺灸分壮具〈水热穴论〉中，此皆是骨空，故〈气穴〉篇内与此重言尔。）。髓空在脑后三分，在颅际锐骨之下（是谓风府，通脑中也。）。一在齗基下（当颐下骨陷中，有穴容豆，《中诰》名下颐。）。一在项后中，复骨下（谓瘖门穴也，在项发际宛宛中，入系舌本，督脉阳维之会，仰头取之，刺可入同身寸之四分，禁不可灸。）。一在脊骨上空，在风府上（上，谓脑户穴也，在枕骨上大羽后，同身寸之一寸五分宛宛中，督脉足太阳之会，此别脑之户，不可妄灸，灸之不幸令人瘖，刺可入同身寸之三分，留三呼。）（新校正云：「按《甲乙经》『大羽者，强间之别名』，〈气府〉注云：『若灸者，可灸五壮。』」）。脊骨下空，在尻骨下（不应主疗，经阙其名。）（新校正云：「按《甲乙经》长强在脊骶端，正在尻骨下，王氏云不应主疗，经阙其名，得非误乎。」）。空数髓空，在面侠鼻（谓颧髎等穴，经不二指陈其处，小小者尔。）。或骨空在口下，当两肩（谓大迎穴也，所在刺灸分壮与前侠颐同法。）。
两髆骨空，在髆中之阳（近肩髃穴，经无名。）。臂骨空在臂阳，去踝四寸，两骨空之间（在支沟上同身寸之一寸，是谓通间。）（新校正云：「按《甲乙经》支沟上一寸名三阳络，通间岂其别名欤？」）。股骨上空，在股阳，出上膝四寸（在阴市上，伏菟穴下，在承楗也。）。䯒骨空，在辅骨之上端（谓犊鼻穴也，在膝髌下，䯒骨上，侠解，大筋中，足阳明脉气所发，刺可入同身寸之六分，若灸者，可灸三壮耳。）。股际骨空，在毛中动下（经阙其名。）。尻骨空，在髀骨之后，相去四寸（是谓尻骨八髎穴也。）。扁骨有渗理凑，无髓孔，易髓无空（扁骨，谓尻间扁戾骨也，其骨上有渗灌，文理归凑之，无别髓孔也。易，亦也。骨有孔则髓有孔，骨若无孔髓亦无孔也。）。
灸寒热之法，先灸项大椎，以年为壮数（如患人之年数。）。次灸橛骨，以年为壮数（尾穷，谓之橛骨。）。视背俞陷者，灸之（背胂骨际有陷处也。）。举臂，肩上陷者，灸之（肩髃穴也，在肩端两骨间，手阳明蹻脉之会，刺可入同身寸之六分，留六呼，若灸者，可灸三壮。）。两季胁之间，灸之（京门穴，肾募也，在髂骨与腰中季胁本，侠脊，刺可入同身寸之三分，留七呼，若灸者，可灸三壮。）。外踝上绝骨之端，灸之（阳辅穴也，在足外踝上，辅骨前，绝骨之端，如前同身寸之三分所，去丘虚七寸，足少阳脉之所行也，刺可入同身寸之五分，留七呼，若灸者，可灸三壮。）（新校正云：「按《甲乙经》云：『在外踝上四寸。』」）。足小指次指间，灸之（侠溪穴也，在足小指次指歧骨间，本节前陷者中，足少阳脉之所流也，刺可入同身寸之三分，留三呼，若灸者，可灸三壮。）（新校正云：「按《甲乙经》『流』当作『留』字。」）。
腨下陷脉，灸之（承筋穴也，在腨中央陷者中，足太阳脉气所发也，禁不可刺，若灸者，可灸三壮。）（新校正云：「按〈刺腰痛篇〉注云：『腨中央如外陷者中。』」）。外踝后，灸之（崑崙穴也，在足外踝后，跟骨上陷者中，细脉动应手，足太阳脉之所行也，刺可入同身寸之五分，留十呼，若灸者，可灸三壮。）。缺盆骨上，切之坚痛如筋者，灸之（经阙其名，当随其所有而灸之。）。膺中陷骨间，灸之（天突穴也，所在灸刺分壮与前缺盆中者同法。）。掌束骨下，灸之（阳池穴也，在手表腕上陷者中，手少阳脉之所过也，刺可入同身寸之二分，留六呼，若灸者，可灸三壮。）。齐下关元三寸，灸之（正在齐下同身寸之三寸也，足三阴任脉之会，刺可入同身寸之二寸，留七呼，若灸者，可灸七壮。）（新校正云：「按〈气府〉注云：『刺可入一寸。』二寸者非。」）。
毛际动脉，灸之（以脉动应手为处，即气街穴也。）。膝下三寸分间，灸之（三里穴也，在膝下同身寸之三寸，䯒骨外廉，两筋肉分间，足阳明脉之所入也。刺可入同身寸之一寸，留七呼，若灸者，可灸三壮。）。足阳明跗上动脉，灸之（冲阳穴也，在足跗上同身寸之五寸，骨间动脉，足阳明脉之所过也，刺可入同身寸之三分，留十呼，若灸者，可灸三壮。）（新校正云：「按《甲乙经》及全元起本，足阳明下有『灸之』二字，并跗上动脉是二穴。今王氏去『灸之』二字，则见二穴，今于注中却存『灸之』二字，以阙疑之。」）。巅上一，灸之（百会穴也，在顶中央旋毛，中陷容指，督脉足太阳脉之交会，刺可入同身寸之三分，若灸者，可灸五壮。）。犬所囓之处，灸之三壮，即以犬伤病法灸之（犬伤而发寒热者，即以犬伤法三壮灸之。）。凡当灸二十九处。伤食灸之（伤食为病亦发寒热，故灸。）（新校正云：「详足阳明不别，灸则有二十八处，疑王氏去上文『灸之』二字者非。」），不已者，必视其经之过于阳者，数刺其俞而药之。

水热穴论篇第六十一  ***************************
（新校正云：「按全元起本在第八卷。」）
黄帝问曰：「少阴何以主肾？肾何以主水？」
歧伯对曰：「肾者，至阴也。至阴者，盛水也。肺者，太阴也。少阴者，冬脉也，故其本在肾，其末在肺，皆积水也（阴者，谓寒也。冬月至寒，肾气合应，故云：「肾者，至阴也。」水王于冬，故云：「至阴者，盛水也。」肾少阴脉从肾上贯肝鬲，入肺中，故云：「其本在肾，其末在肺也。」肾气上逆，则水气客于肺中，故云：「皆积水也。」）。」
帝曰：「肾何以能聚水而生病？」
歧伯曰：「肾者，胃之关也。关门不利，故聚水而从其类也（关者，所以司出入也。肾主下焦，膀胱为府，主其分注关窍、二阴，故肾气化则二阴通，二阴关则胃填满，故云：「肾者，胃之关也。」关闭则水积，水积则气停，气停则水生，水生则气溢，气水同类，故云：「关闭不利，聚水而从其类也。」《灵枢经》曰：「下焦溢，为水。」此之谓也。）。上下溢于皮肤，故为胕肿。胕肿者，聚水而生病也（上，谓肺。下，谓肾。肺肾俱溢，故聚水于腹中而生病也。）。」
帝曰：「诸水皆生于肾乎？」
歧伯曰：「肾者，牝藏也（牝，阴也，亦主阴位，故云牝藏。）。地气上者，属于肾而生水液也，故曰至阴。勇而劳甚则肾汗出，肾汗出逢于风，内不得入于藏府，外不得越于皮肤，客于玄府，行于皮里，传为胕肿，本之于肾，名曰风水（勇而劳甚，谓力房也。劳勇汗出则玄府开，汗出逢风则玄府复闭，玄府闭已则馀汗未出，内伏皮肤，传化为水，从风而水，故名风水。）。所谓玄府者，汗空也（汗液色玄，从空而出，以汗聚于里，故谓之玄府。府，聚也。）。」
帝曰：「水俞五十七处者，是何主也？」
歧伯曰：「肾俞五十七穴，积阴之所聚也，水所从出入也。尻上五行，行五者，此肾俞（背部之俞，凡有五行，当其中者，督脉气所发，次两傍四行，皆足太阳脉气也。）。故水病下为胕肿，大腹，上为喘呼（水下居于肾，则腹至足而胕肿，上入于肺则喘息、贲急而大呼也。）。不得卧者，标本俱病（标本者，肺为标，肾为本，如此者，是肺肾俱水为病也。）。故肺为喘呼，肾为水肿，肺为逆，不得卧（肺为喘呼，气逆不得卧者，以其主呼吸，故也。肾为水肿者，以其主水，故也。），分为相输俱受者，水气之所留也（分其居处以名之，则是气相输应，本其俱受病气，则皆是水所留也。）。
伏菟上各二行，行五者，此肾之街也（街，谓道也。腹部正俞，凡有五行，侠齐两傍，则肾藏足少阴脉及冲脉气所发，次两傍则胃府足阳明脉气所发，此四行穴则伏菟之上也。）。三阴之所交，结于脚也，踝上各一行，行六者，此肾脉之下行也，名曰太冲（肾脉与冲脉并下行循足，合而盛大，故曰太冲。）。凡五十七穴者，皆藏之阴络，水之所客也（经所谓五十七者，然尻上五行，行五，则背脊当中行，督脉气所发者，脊中、悬枢、命门、腰俞、长强、当其处也。次侠督脉两傍，足太阳脉气所发者，有大肠俞、小肠俞、膀胱俞、中膂内俞、白环俞，当其处也。又次外侠两傍，足太阳脉气所发者，有胃仓、肓门、志室、胞肓、秩边当其处也。伏菟上各二行，行五者，腹部正俞，侠中行，任脉两傍，冲脉足少阴之会者，有中注、四满、气穴、大赫、横骨当其处也。次侠冲脉足少阴两傍，足阳明脉气所发者，有外陵、大巨、水道、归来、气街当其处也。踝上各一行，行六者，足内踝之上，有足少阴阴蹻脉并循腨上行，足少阴脉有太溪、复溜、阴谷三穴，阴蹻脉有照海、交信、筑宾三穴，阴蹻既足少阴脉之别，亦可通而主之，兼此数之犹少一穴。脊中，在第十一椎节下閒，俛而取之，刺可入同身寸之五分，不可灸，令人偻。悬枢，在第十三椎节下閒，伏而取之，刺可入同身寸之三分，若灸者，可灸三壮。命门，在第十四椎节下閒，伏而取之，刺可入同身寸之五分，若灸者，可灸三壮。腰俞，在第二十一椎节下閒，刺可入同身寸之二分。）（新校正云：「按《甲乙经》及〈缪刺论〉注并〈热穴〉注俱云：『刺入二寸。』而〈刺热〉注、〈气府〉注并此注作二分，宜从二分之说。」）（留七呼，若灸者，可灸三壮。长强在脊骶端，督脉别络，少阴所结，刺可入同身寸之二分，留七呼，若灸者，可灸三壮，此五穴者并督脉气所发也。）（新校正云：「详王氏云少一穴，按〈气府论〉注十二椎节下有阳关一穴，若通数阳关则不少矣。」）（次侠督脉两傍，大肠俞，在第十六椎下，侠督脉两傍，去督脉各同身寸之一寸半，刺可入同身寸之三分，留六呼，若灸者，可灸三壮。小肠俞，在第十八椎下，两傍相去及刺灸分壮法如大肠俞。膀胱俞，在第十九椎下，两傍相去及刺灸分壮法如大肠俞。中膂内俞，在第二十椎下，两傍相去及刺灸分壮法如大肠俞，侠脊，膂肺起肉，留十呼。白环俞，在第二十一椎下，两傍相去如大肠俞，伏而取之，刺可入同身寸之五分，若灸者，可灸三壮。）（新校正云：「按《甲乙经》云：『刺可入八分，不可灸。』」）（此五穴者，并足太阳脉气所发，所谓肾俞者则此也。又次外两傍，胃仓，在第十二椎下两傍，相去各同身寸之三寸，刺可入同身寸之五分，若灸者，可灸三壮。肓门，在第十三椎下两傍，相去及刺灸分壮法如胃仓。志室，在第十四椎下两傍，相去及刺灸分壮法如胃仓，正坐取之。胞肓，在第十九椎下两傍，相去及刺灸分壮法如胃仓，伏而取之。秩边，在第二十一椎下两傍，相去及刺灸分壮法如胃仓，伏而取之。此五穴者，并足太阳脉气所发也。次伏菟上两行，中注，在齐下同身寸之五分两傍，相去任脉各同身寸之五分。）（新校正云：「按《甲乙经》同〈气府〉注云：『侠中行方一寸』，文异而义同。」）（四满，在中注下同身寸之一寸。气穴，在四满下同身寸之一寸。大赫，在气穴下同身寸之一寸。横骨，在大赫下同身寸之一寸，各横相去同身寸之一寸，并冲脉足少阴之会，刺可入同身寸之一寸，若灸者，可灸五壮。次外两傍穴，外陵，在齐下同身寸之一寸）（新校正云：「按〈气府论〉注云：『外陵在天枢下一寸』，与此正同。」）（，两傍去冲脉各同身寸之一寸半。大巨，在外陵下同身寸之一寸。水道，在大巨下同身寸之三寸。归来，在水道下同身寸之三寸。气街，在归来下，）（新校正云：「按〈气府〉注、〈刺热〉注、〈热穴〉注云：『在腹齐下，横骨两端，鼠鼷上一寸。』〈刺禁〉注云：『在腹下侠齐两傍相去四寸，鼠仆上一寸动脉应手。』〈骨空〉注云：『在毛际两傍鼠鼷上。』，诸注不同，今备录之。」）（鼠鼷上同身寸之一寸，各横相去同身寸之二寸。此五穴者，并足阳明脉气所发。水道，刺可入同身寸之二寸半，若灸者，可灸五壮。气街，刺可入同身寸之三分，留七呼，若灸者，可灸三壮。馀三穴并刺可入同身寸之八分，若灸者，并可五壮，所谓肾之街者则此也。踝上各一行，行六者，太锺，在足内踝后街中。）（新校正云：「按《甲乙经》云：『跟后冲中』，〈刺疟〉注、〈刺腰痛〉注作『跟后街中动脉』，此云『内踝后』，此注非。」）（足少阴络，别走太阳者，刺可入同身寸之二分，留三呼，若灸者，可灸三壮。复溜，在内踝上同身寸之二寸陷者中，足少阴脉之所行也，刺可入同身寸之三分，留三呼，若灸者，可灸五壮。照海，在内踝下，刺可入同身寸之四分，留六呼，若灸者，可灸三壮。交信，在内踝上同身寸之二寸，少阴前太阴后筋骨间，阴蹻之郄，刺可入同身寸之四分，留五呼，若灸者，可灸三壮。筑宾，在内踝上腨分中，阴维之郄，刺可入同身寸之三分，若灸者，可灸五壮。阴谷，在膝下内辅骨之后，大筋之下，小筋之上，按之应手，屈膝而得之，足少阴脉之所入也，刺可入同身寸之四分，若灸者，可灸三壮。所谓肾经之下行，名曰太冲者，则此也。）。」
帝曰：「春取络脉分肉，何也？」
歧伯曰：「春者，木始治，肝气始生，肝气急，其风疾，经脉常深，其气少，不能深入，故取络脉分肉间。」
帝曰：「夏取盛经分腠，何也？」
歧伯曰：「夏者，火始治，心气始长，脉瘦气弱，阳气留溢（新校正云：「按别本『留』一作『流』。」），热熏分腠，内至于经，故取盛经分腠，绝肤而病去者，邪居浅也（绝，谓绝破，令病得出也。）。所谓盛经者，阳脉也。」
帝曰：「秋取经俞，何也？」
歧伯曰：「秋者，金始治，肺将收杀（三阴已升，故渐将收杀。），金将胜火，阳气在合（金王火衰，故云：「金将胜火。」），阴气初胜，湿气及体（以渐于雨湿雾露，故云：「湿气及体。」），阴气未盛，未能深入，故取俞以写阴邪，取合以虚阳邪，阳气始衰，故取于合（新校正云：「按皇甫士安云：『是谓始秋之治变。』」）。」
帝曰：「冬取井荣，何也？」
歧伯曰：「冬者，水始治，肾方闭，阳气衰，少阴气坚盛，巨阳伏沉，阳脉乃去（去，谓下去。）。故取井以下阴，逆取荣，以实阳气（新校正云：「按全元起本『实』作『遣』，《甲乙经》《千金方》作『通』。」）。故曰：『冬取井荣，春不鼽衂（新校正云：「按皇甫士安云：『是谓末冬之治变。』」）。』此之谓也（新校正云：「按此与〈四时刺逆从论〉及〈诊要经终论〉义颇不同，与《九卷》之义相通。」）。」
帝曰：「夫子言治热病，五十九俞，余论其意，未能领别其处，愿闻其处，因闻其意。」
歧伯曰：「头上五行，行五者，以越诸阳之热逆也（头上五行者，当中行谓上星、顖会、前顶、百会、后顶。次两傍，谓五处、承光、通天、络却、玉枕。又次两傍，谓临泣、目窻、正营、承灵、脑空也。上星，在颅上直鼻中央，入发际同身寸之一寸陷者中，容豆，刺可入同身寸之三分。顖会，在上星后同身寸之一寸陷者中，刺可入同身寸之四分。前顶，在顖会后同身寸之一寸五分，骨间陷者中，刺如顖会法。百会，在前顶后同身寸之一寸五分，顶中央旋毛中陷，容指，督脉足太阳脉之交会，刺如上星法。后顶，在百会后同身寸之一寸五分，枕骨上，刺如顖会法。然是五者，皆督脉气所发也，上骨留六呼，若灸者，并可灸五壮。次两傍穴，五处，在上星两傍同身寸之一寸五分。承光，在五处后同身寸之一寸。通天，在承光后同身寸之一寸五分。络却，在通天后同身寸之一寸五分。玉枕，在络却后同身寸之七分。然是五者，并足太阳脉气所发，刺可入同身寸之三分，五处、通天各留七呼，络却留五呼，玊枕留三呼，若灸者，可灸三壮。）（新校正云：「按《甲乙经》承光不灸，玉枕刺入二分。」又次两傍，临泣，在头直目上入发际，同身寸之五分，足太阳少阳阳维三脉之会。目窻、正营递相去同身寸之一寸。承灵、脑空递相去同身寸之一寸五分。然是五者，并足少阳阳维二脉之会，脑空一穴刺可入同身寸之四分，馀并可刺入同身寸之三分，临泣留七呼，若灸者，可灸五壮。」）。大杼、膺俞、缺盆、背俞，此八者以写胸中之热也（大杼，在项第一椎下，两傍相去各同身寸之一寸半陷者中，督脉别络，手足太阳三脉气之会，刺可入同身寸之三分，留七呼，若灸者，可灸五壮。）（新校正云：「按《甲乙经》并〈气穴〉注作『七壮』，〈刺疟〉注、〈刺热〉注作『五壮』。」）（膺俞者，膺中之俞也，正名中府，在胸中行两傍，相去同身寸之六寸，云门下一寸，乳上三肋间，动脉应手陷者中，仰而取之，手足太阴脉之会，刺可入同身寸之三分，留五呼，若灸者，可灸五壮。缺盆，在肩上横骨陷者中，手阳明脉气所发，刺可入同身寸之二分，留七呼，若灸者，可灸三壮。背俞，即风门（热府）俞也，在第二椎下两傍，各同身寸之一寸三分，督脉足太阳之会，刺可入同身寸之五分，留七呼，若灸者，可灸五壮。今《中诰孔穴图经》虽不名之，既曰风门（热府）即治热之背俞也。）（新校正云：「按王氏注〈刺热论〉云：『背俞未详何处注。』此指名风门（热府），注〈气穴论〉以大杼为背俞，三经不同者，盖亦疑之者也。」）。
气街、三里、巨虚上下廉，此八者以写胃中之热也（气街，在腹齐下，横骨两端，鼠鼷上同身寸之一寸，动脉应手，足阳明脉气所发，刺可入同身寸之三分，留七呼，若灸者，可灸三壮。）（新校正云：「按气街诸注不同，具前〈水穴〉注中。」）（三里在膝下同身寸之三寸，䯒外廉两筋肉分间，足阳明脉之所入也，刺可入同身寸之一寸，留七呼，若灸者，可灸三壮。巨虚上廉，足阳明与大肠合，在三里下同身寸之三寸，足阳明脉气所发，刺可入同身寸八分，若灸者，可灸三壮。巨虚下廉，足阳明与小肠合，在上廉下，同身寸之三寸，足阳明脉气所发，刺可入同身寸之三分，若灸者，可灸三壮也。）。云门、髃骨、委中、髓空，此八者以写四支之热也（云门，在巨骨下，胸中行两傍，相去同身寸之六寸，动脉应手，足太阴脉气所发，）（新校正云：「按《甲乙经》同〈气穴〉注作『手太阴』，〈刺热〉注亦作『手太阴』。」）（举臂取之，刺可入同身寸之七分，若灸者，可灸五壮。验今《中诰孔穴图经》，无髃骨穴，有肩髃穴，穴在肩端两骨间，手阳明蹻脉之会，刺可入同身寸之六分，留六呼，若灸者，可灸三壮。委中，在足膝后屈处，膕中央约文中动脉，足太阳脉之所入也，刺可入同身寸之五分，留七呼，若灸者，可灸三壮。按今《中诰孔穴图经》云：「腰俞穴，一名髓空。」在脊中第二十一椎节下，主汗不出，足清不仁，督脉气所发也，刺可入同身寸之二寸，留七呼，若灸者，可灸三壮。）（新校正云：「详腰俞刺入二寸，当作二分，以具前〈水穴〉注中。」）（俞傍五者，谓魄户、神堂、魂门、意舍、志室，五穴侠脊两傍，各相去同身寸之三寸，并足太阳脉气所发也。魄户，在第三椎下两傍，正坐取之，刺可入同身寸之五分，若灸者，可灸五壮。神堂，在第五椎下两傍，刺可入同身寸之三分，若灸者，可灸五壮。魂门，在第九椎下两傍，正坐取之，刺可入同身寸之五分，若灸者，可灸三壮。意舍，在第十一椎下两傍，正坐取之，刺可入同身寸之五分，若灸者，可灸三壮。志室，在第十四椎下两傍，正坐取之，刺可入同身寸之五分，若灸者，可灸五壮也。）。凡此五十九穴者，皆热之左右也。」
帝曰：「人伤于寒而传为热，何也？」
歧伯曰：「夫寒盛则生热也（寒气外凝，阳气内郁，腠理坚致，元府闭封，致则气不宣通，封则湿气内结，中外相薄，寒盛热生，故人伤于寒，转而为热，汗之而愈，则外凝内郁之理可知，斯乃新病数日者也。）。」


卷第十七  ——————————————————————————————————————————————————————————————————————————————————————————

调经论篇第六十二  ***************************
（新校正云：「按全元起本在第一卷。」）
黄帝问曰：「余闻刺法，言有馀写之，不足补之，何谓有馀？何谓不足？」
歧伯对曰：「有馀有五，不足亦有五。帝欲何问？」
帝曰：「愿尽闻之。」
歧伯曰：「神有馀有不足，气有馀有不足，血有馀有不足，形有馀有不足，志有馀有不足，凡此十者，其气不等也（神，属心。气，属肺。血，属肝。形，属脾。志，属肾。以各有所宗，故不等也。）。」
帝曰：「人有精气津液，四支九窍五藏，十六部，三百六十五节，乃生百病，百病之生，皆有虚实，今夫子乃言有馀有五，不足亦有五，何以生之乎（《针经》曰：「两神相薄，合而成形，常先身生，是谓精。上焦开发，宣五穀味，熏肤充身泽毛，若雾露之溉，是谓气。腠理发泄，汗出凑理，是谓津液之渗于空窍，留而不行者，为液也。十六部者，谓手足二，九窍九，五藏五，合为十六部也。三百六十五节者，非谓骨节，是神气出入之处也。《针经》曰：『所谓节之交，三百六十五会，皆神气出入游行之所。』非骨节也。言人身所有则多，所举则少，病生之数，何以论之。）！」
歧伯曰：「皆生于五藏也（谓五神藏也。）。夫心藏神，肺藏气，肝藏血，脾藏肉，肾藏志而此成形（言所以病皆生于五藏者，何哉？以内藏五神而成形也。）。志意通，内连骨髓而成身形五藏（志意者，通言五神之大凡也。骨髓者，通言表里之成化也，言五神通泰，骨髓化成，身形既立，乃五藏互相为有矣。）（新校正云：「按《甲乙经》无『五藏』二字。」）。五藏之道，皆出于经隧，以行血气。血气不和，百病乃变化而生，是故守经隧焉（隧，潜道也。经脉伏行而不见，故谓之经隧焉。血气者，人之神，邪侵之则血气不正，血气不正，故变化而百病乃生矣。然经脉者，所以决死生，处百病，调虚实，故守经隧焉。）（新校正云：「按《甲乙经》『经隧』作『经渠』，义各通。」）。」
帝曰：「神有馀不足，何如？」
歧伯曰：「神有馀则笑不休，神不足则悲（心之藏也。《针经》曰：「心藏脉，脉舍神，心气虚则悲，实则笑不休也。」『悲』一为『忧』，误也。）（新校正云。「详王注云：『悲一为忧，误也。』按《甲乙经》及《太素》并全元起注本并作『忧』，皇甫士安云：『心虚则悲，悲则忧，心实则笑，笑则喜，夫心之与肺，脾之与心互相成也，故喜发于心而成于肺，思发于脾而成于心，一过其节则二藏俱伤。』杨上善云：『脾之忧，在心变动也。肺之忧，在肺之志，是则肺主秋，忧为正也。心主于夏，变而生忧也。』」）。血气未并，五藏安定，邪客于形，洒淅起于毫毛，未入于经络也。故命曰：『神之微（并，谓并合也，未与邪合，故曰：「未并也。」洒淅寒热也，始起于毫毛，尚在于小络，神之微病，故命曰：「神之微也。」）（新校正云：「按《甲乙经》『洒淅』作『悽厥』，《太素》作『洫泝』，杨上善云：『洫，毛孔也。』水逆流曰泝，谓邪气入于腠理，如水逆流于洫。」）。』」
帝曰：「补写奈何？」
歧伯曰：「神有馀则写其小络之血，出血，勿之深斥，无中其大经，神气乃平（邪入小络，故可写其小络之脉，出其血，勿深推针，针深则伤肉也，以邪居小络，故不欲令针中大经络，血既出，神气自平。斥，推也。小络，孙络也。《针经》曰：「经脉为裹，支而横者为络，络之别者为孙络。」平，谓平谓也。）（新校正云：「详此注引《针经》曰与〈三部九候论〉注，两引之在彼云《灵枢》，而此曰《针经》，则王氏之意指《灵枢》为《针经》也。按今《素问》注中引《针经》者，多《灵枢》之文。但以《灵枢》今不全，故未得尽知也。」）。神不足者，视其虚络，按而致之，刺而利之，无出其血，无泄其气，以通其经，神气乃平（但通经脉，令其和利，抑按虚络，令其气致，以神不足，故不欲出血及泄气也。）（新校正云：「按《甲乙经》『按』作『切』，『利』作『和』。」）。」
帝曰：「刺微奈何（覆前初起于毫毛，未入于经络者。）？」
歧伯曰：「按摩勿释，著针勿斥，移气于不足，神气乃得复（按摩其病处，手不释散，著针于病处亦不推之，使其人神气内朝于针，移其人神气今自充足，则微病自去，神气乃得复常。）（新校正云：「按《甲乙经》及《太素》云：『移气于足。』无『不』字。杨上善云：『按摩使气至于踵也。』）。」
帝曰：「善。有馀不足，奈何？」
歧伯曰：「气有馀则喘、欬、上气，不足则息利、少气（肺之藏也，肺藏气息，不利则喘。《针经》曰：「肺气虚则鼻息利，少气，实则喘喝，胸凭仰息也。」）。血气未并，五藏安定，皮肤微病，命曰：『白气微泄（肺合脾，其色白，故皮肤微病，命曰「白气微泄。」）』。」
帝曰：「补写奈何？」
歧伯曰：「气有馀则写其经隧，无伤其经，无出其血，无泄其气。不足则补其经隧，无出其气（气，谓荣气也。针写若伤其经，则血出而荣气泄脱，故不欲出血，泄气但写其卫气而已。针补则又宜谨闭穴俞，然其卫气亦不欲泄之。）（新校正云：「按杨上善云：『经隧者，手太阴之别，从手太阴走手阳明，乃是手太阴向手阳明之道，欲道藏府阴阳，故补写皆从正经别走之络，写其阴经别走之路，不得伤其正经也。』」）。」
帝曰：「刺微奈何（覆前白气微泄者。）？」
歧伯曰：「按摩勿释，出针视之，曰我将深之，适人必革，精气自伏，邪气散乱，无所休息，气泄腠理，真气乃相得（亦谓按摩其病处也。革，皮也。我将深之，适人必革者，谓其深而浅刺之也，如是胁从，则人怀惧色，故精气潜伏也。以其调适于皮，精气潜伏，邪无所据，故乱散而无所休息，发泄于腠理也。邪气既泄，真气乃与，皮腠相得矣。）（新校正云：「按扬上善云：『革，改也。夫人闻乐至则身心忻悦，闻痛及体情必改异。忻悦则百体俱纵，改革则情志必拒，拒则邪气消伏。』」）。」
帝曰：「善。血有馀不足奈何？」
歧伯曰：「血有馀则怒，不足则恐（肝之藏也。《针经》曰：「肝藏血，肝气虚则恐，实则怒。」）（新校正云：「按全元起本『恐』作『悲』，《甲乙经》及《太素》并同。」）。血气未并，五藏安定，孙络水溢，则经有留血（络有邪，盛则入于经，故云：「孙络水溢，则经有留血。」）。」
帝曰：「补写奈何？」
歧伯曰：「血有馀则写其盛经，出其血。不足则视其虚经，内针其脉中，久留而视（新校正云：「按《甲乙经》云：『久留之血至』《太素》同。」）。脉大，疾出其针，无令血泄（脉盛满则血有馀，故出之。经气虚则血不足，故无令血泄也，久留疾出，是谓补之。〈针解论〉曰：「徐而疾则实。」义与此同。）。」
帝曰：「刺留血奈何？」
歧伯曰：「视其血络，刺出其血，无令恶血得入于经，以成其疾（血络满者，刺按出之，则恶色之血不得入于经脉。）。」
帝曰：「善。形有馀不足奈何？」
歧伯曰：「形有馀则腹胀，泾溲不利。不足则四支不用（脾之藏也。《针经》曰：「脾气虚则四支不用，五藏不安，实则腹胀，泾溲不利。」泾，大便。溲，小便也。）（新校正云：「按杨上善云『泾』作『经』，妇人月经也。」）。血气未并，五藏安定，肌肉蠕动，命曰微风（邪薄肉分，卫气不通，阳气内鼓，故肉蠕动。）（新校正云：「按全元起本及《甲乙经》『蠕』作『溢』，《太素》作『濡』。」）。」
帝曰：「补写奈何？」
歧伯曰：「形有馀则写其阳经，不足则补其阳络（并胃之经络。）。」
帝曰：「刺微奈何？」
歧伯曰：「取分肉间，无中其经，无伤其络，卫气得复，邪气乃索（卫气者，所以温分肉而充皮肤，肥腠理而司开阖，故肉蠕动即取分肉间，但开肉分以出其邪，故无中其经，无伤其络，卫气复旧而邪气尽索散尽也。）。」
帝曰：「善。志有馀不足奈何？」
歧伯曰：「志有馀则腹胀、飧泄，不足则厥（肾之藏也。《针经》曰：「肾藏精，精含志，肾气虚则厥，实则胀。」胀，谓胀起。厥，谓逆行上冲也。足少阴脉下行，令气不足，故随冲脉逆行而上冲也。）。血气未并，五藏安定，骨节有动（肾合骨，故骨有邪薄，则骨节段动，或骨节之中如有物鼓动之也。）。」
帝曰：「补写奈何？」
歧伯曰：「志有馀则写，然筋血者（新校正云：「按《甲乙经》及《太素》云：『写然筋血者，出其血。』杨上善云：『然筋当是然谷下筋。』再详诸处引然谷者多，云然骨之前血者，疑少『骨之』二字，『前』字误作『筋』字。」），不足则补其复溜（然，谓然谷，足少阴荣也，在内踝之前，大骨之下陷者中，血络盛则泄之，其刺可入同身寸之三分，留三呼，若灸者，可灸三壮。复溜，足少阴经也，在内踝上同身寸之二寸陷者中，刺可入同身寸之三分，留三呼，若灸者，可灸五壮。）。」
帝曰：「刺未并奈何？」
歧伯曰：「即取之，无中其经，邪所乃能立虚（不求穴俞而直取居邪之处，故云：「即取之。」）（新校正云：「按《甲乙经》『邪所』作『以去其邪』。」）。」
帝曰：「善。余己闻虚实之形，不知其何以生？」
歧伯曰：「气血以并，阴阳相倾，气乱于卫，血逆于经，血气离居，一实一虚（卫行脉外，故气乱于卫，血行经内，故血逆于经，血气不和，故一虚一实。）。血并于阴，气并于阳，故为惊狂（气并于阳则阳气外盛，故为惊狂。）。血并于阳，气并于阴，乃为炅中（气并于阴，则阳气内盛，故为热中。炅，热也。）。血并于上，气并于下，心烦惋，善怒。血并于下，气并于上，乱而喜忘（上，谓鬲上。下，谓鬲下。）。」
帝曰：「血并于阴，气并于阳，如是血气离居，何者为实？何者为虚？」
歧伯曰：「血气者，喜温而恶寒，寒则泣不能流，温则消而去之（泣，谓如雪在水中，凝住而不行去也。）。是故气之所并，为血虚，血之所并，为气虚（气并于血则血少，故血虚。血并于气则气少，故气虚。）。」
帝曰：「人之所有者，血与气耳，今夫子乃言血并为虚，气并为虚，是无实乎？」
歧伯曰：「有者为实，无者为虚（气并于血则血无，血并于气则气无。）。故气并则无血，血并则无气，今血与气相失，故为虚焉（气并于血则血失其气，血并于气则气失其血，故曰：「血与气相失。」）。络之与孙脉俱输于经，血与气并则为实焉，血之与气并，走于上则为大厥，厥则暴死，气复反则生，不反则死。」
帝曰：「实者何道从来？虚者何道从去？虚实之要，愿闻其故。」
歧伯曰：「夫阴与阳皆有俞会，阳注于阴，阴满之外，阴阳匀平，以充其形，九候若一，命曰平人（平人，谓平和之人。）。夫邪之生也，或生于阴，或生于阳。其生于阳者，得之风雨寒暑，其生于阴者，得之饮食、居处、阴阳、喜怒。」
帝曰：「风雨之伤人奈何？」
歧伯曰：「风雨之伤人也，先客于皮肤，传入于孙脉，孙脉满则传入于络脉，络脉满则输于大经脉，血气与邪并客于分腠之閒，其脉坚大，故曰实。实者，外坚充满不可按之，按之则痛。」
帝曰：「寒湿之伤人奈何？」
歧伯曰：「寒湿之中人也，皮肤不收（新校正云：「按全元起云：『不收，不仁也。』《甲乙经》及《太素》云：『皮肤收。』无『不』字。」）。肌肉坚紧，荣血泣，卫气去，故曰虚。虚者，聂辟，气不足，按之则气足以温之，故快然而不痛（聂，谓聂皱。辟，谓辟叠也。）（新校正云：「按《甲乙经》作『摄辟』，《太素》作『摄辟』。」）。」
帝曰：「善。阴之生实奈何（实，谓邪气盛也。）？」
歧伯曰：「喜怒不节则阴气上逆，上逆则下虚，下虚则阳气走之，故曰实矣（新校正云：「按经云：『喜怒不节，则阴气上逆。』疑剩喜字。」）。」
帝曰：「阴之生虚奈何（虚，谓精气夺也。）？」
歧伯曰：「喜则气下，悲则气消，消则脉虚空，因寒饮食，寒气熏满（新校正云：「按《甲乙经》作『动藏』。」）。则血泣气去，故曰虚矣。」
帝曰：「经言：『阳虚则外寒，阴虚则内热，阳盛则外热，阴盛则内寒。』余已闻之矣，不知其所由然也（经言，谓上古经言也。）。」
歧伯曰：「阳受气于上焦，以温皮肤分肉之閒，今寒气在外，则上焦不通，上焦不通则寒气独留于外，故寒慄（慄，谓振慄也。）。」
帝曰：「阴虚生内热奈何？」
歧伯曰：「有所劳倦，形气衰少，穀气不盛，上焦不行，下脘不通（新校正云：「按《甲乙经》作『下焦不通』。」）。胃气热，热气熏胸中，故内热（甚用其力，致劳倦也。贪役不食，故穀气不盛也。）。」
帝曰：「阳盛生外热奈何？」
歧伯曰：「上焦不通利，则皮肤致密，腠理闭塞，玄府不通（新校正云：「按《甲乙经》及《太素》无『玄府』二字。」）。卫气不得泄越，故外热（外伤寒毒，内薄诸阳，寒外盛则皮肤收，皮肤收则腠理密，故卫气蓄聚无所流行矣。寒气外薄，阳气内争，积火内燔，故生外热也。）。」
帝曰：「阴盛生内寒奈何？」
歧伯曰：「厥气上逆，寒气积于胸中而不写，不写则温气去，寒独留则血凝泣，凝则脉不通（新校正云：「按《甲乙经》作『腠理不通』。」）。其脉盛大以濇，故中寒（温气，谓阳气也。阴逆内满，则阳气去于皮外也。）。」
帝曰：「阴与阳并，血气以并，病形以成，刺之奈何？」
歧伯曰：「刺此者取之经隧，取血于营，取气于卫，用形哉！因四时多少高下（营主血，阴气也。卫主气，阳气也。夫行针之道，必先知形之长短，骨之广狭，循三备法，通计身形，以施分寸，故曰用形也。四时多少高下，具在下篇。）。」
帝曰：「血气以并，病形以成，阴阳相倾，补写奈何？」
歧伯曰：「写实者气盛乃内针，针与气俱内，以开其门，如利其户，针与气俱出，精气不伤，邪气乃下，外门不闭，以出其疾，摇大其道，如利其路，是谓大写，必切而出，大气乃屈（言欲开其穴，而泄其气也。切，谓急也，言急出其针也。〈针解论〉曰：「疾而徐，则虚者。」疾出针，而徐按之也。大气，谓大邪气也。屈，谓退屈也。）。」
帝曰：「补虚奈何？」
歧伯曰：「持针勿置，以定其意，候呼内针，气出针入，针空四塞，精无从去，方实而疾出针，气入针出，热不得还，闭塞其门，邪气布散，精气乃得存。动气候时（新校正云：「按《甲乙经》作『动无后时』。」），近气不失，远气乃来，是谓追之（言但密闭穴俞，勿令其气散泄也。近气，谓已至之气。远气，谓未至之气也。欲动经气而为补，补者皆必候水刻，气之所在而刺之，是谓得时而调之。追，言补也。《针经》曰：「追而济之安得无实。」则此谓也。）。」
帝曰：「夫子言虚实者有十，生于五藏，五藏五脉耳。夫十二经脉皆生其病（新校正云：「按《甲乙经》云：『皆生百病。』《太素》同。」），今夫子独言五藏，夫十二经脉者，皆络三百六十五节，节有病必被经脉，经脉之病皆有虚实，何以合之？」
歧伯曰：「五藏者，故得六府与为表里，经络支节，各生虚实，其病所居，随而调之（从其左右经气支节而调之。）。病在脉，调之血（脉者，血之府，脉实血实，脉虚血虚，由此脉病而调之血也。）（新校正云：「按全元起本及《甲乙经》云：『病在血，调之脉。』」）。病在血，调之络（血病则络脉易，故调之于络也。）。病在气，调之卫（卫主气，故气病而调之卫也。）。病在肉，调之分肉（候寒热而取之。）。病在筋，调之筋（适缓急而刺熨之。）。病在骨，调之骨（察轻重而调之。）。
燔针劫刺其下，及与急者（调筋法也。筋急则烧针而劫刺之。）。病在骨，焠针药熨（调骨法也。焠针，火针也。）。病不知所痛，两蹻为上（两蹻，谓阴阳蹻脉。阴蹻之脉，出于照海。阳蹻之脉，出于申脉，申脉在足外踝下陷者中，容爪甲。）（新校正云：「按〈刺腰痛〉注云：『在踝下五分，刺可入同身寸之三分，留六呼，若灸者，可灸三壮。照海，在足内踝下，刺可入同身寸之四分，留六呼，若灸者，可灸三壮。』」）。身形有痛，九候莫病，则缪刺之（莫病，谓无病也。缪刺者，刺络脉，左痛刺右，右痛刺左。）。痛在于左，而右脉病者，巨刺之（巨刺者，刺经脉，脉左痛刺右，右痛刺左。）。必谨察其九候，针道备矣。」


卷第十八  ——————————————————————————————————————————————————————————————————————————————————————————

缪刺论篇第六十三  ***************************
（新校正云：「按全元起本在第二卷。」）
黄帝问曰：「余闻缪刺，未得其意，何谓缪刺（缪刺，言所刺之穴应用如纰缪纲纪也。）？」
歧伯对曰：「夫邪之客于形也，必先舍于皮毛，留而不去，入舍于孙脉，留而不去，入舍于络脉，留而不去，入舍于经脉，内连五藏，散于肠胃，阴阳俱感，五藏乃伤，此邪之从皮毛而入，极于五藏之次也，如此则治其经焉。今邪客于皮毛，入舍于孙络，留而不去，闭塞不通，不得入于经，流溢于大络，而生奇病也（病在血络，是谓奇邪。）（新校正云：「按全元起云：『大络，十五络也。』」）。夫邪客大络者，左注右，右注左，上下左右与经相干，而布于四末，其气无常处，不入于经俞，命曰缪刺（四末，谓四支也。）。」
帝曰：「愿闻缪刺，以左取右，以右取左，奈何？其与巨刺何以别之？」
歧伯曰：「邪客于经，左盛则右病，右盛则左病，亦有移易者（新校正云：「按《甲乙经》作『病易且移』。」）。左痛未已而右脉先病，如此者必巨刺之，必中其经，非络脉也（先病者，谓彼痛未止，而此先病以承之。）。故络病者，其痛与经脉缪处，故命曰缪刺（络，谓正经之傍支，非正别也，亦兼公孙、飞扬等之别络也。）（新校正云：「按王氏云非正别也，按本论，邪客足太阴络令人腰痛，注引纵髀，合阳明，上络嗌，贯舌中，乃太阴之正也，亦是兼脉之正，安得谓之作正别也。」）。」
帝曰：「愿闻缪刺奈何？取之何如？」
歧伯曰：「邪客于足少阴之络，令人卒心痛、暴胀、胸胁支满（以其络支别者并正经，从肾上贯肝鬲，走于心包，故邪客之则病如是。）。无积者，刺然骨之前出血，如食顷而已（然骨之前，然谷穴也，在足内踝前起大骨下陷者中，足少阴荣也，刺可入同身寸之三分，留三呼，若灸者，可灸三壮，刺此多见血，令人立飢欲食。）。不已，左取右，右取左（言痛在左取之右，痛在右取之左，馀如此例。）。病新发者，取五日已（素有此病而新发，先刺之五日，乃尽已。）。
邪客于手少阳之络，令人喉痹、舌卷、口乾、心烦、臂外廉痛、手不及头（以其脉循手表，出臂外，上肩，入缺盆，布膻中，散络心包，其支者，从膻中上出缺盆，上项，又心主其舌，故病如是。）。刺手中指、次指爪甲上，去端如韭叶各一痏（谓关冲穴，少阳之井也，刺可入同身寸之一分，留三呼，若灸者，可灸三壮，左右手皆刺之，故言各一痏。痏，疮也。）（新校正云：「按《甲乙经》『关冲穴，出手小指次指之端。』今言中指者，误也。」）。壮者立已，老者有顷已，左取右，右取左，此新病数日已。邪客于足厥阴之络，令人卒疝暴痛（以其络去内踝上，同身寸之五寸，别走少阳，其支别者，循胫，上睾，结于茎，故今人卒疝暴痛。睾，阴丸也。）。刺足大指爪甲上与肉交者，各一痏（谓大敦穴，足大指之端，去爪甲角如韭叶，厥阴之井也，刺可入同身寸之三分，留十呼，若灸者，可灸三壮。）。男子立已，女子有顷已，左取右，右取左。邪客于足太阳之络，令人头项肩痛（以其经之正者，从脑出，别下项，支别者，从髆内左右别下，又其络自足上行，循背，上头，故项头肩痛也。）（新校正云：「按《甲乙经》云：『其支者，从巅入络脑，还出别下项。』王氏云：『经之正者，「正」当作「攴」。』」）。刺足小指爪甲上与肉交者，各一痏立已（谓至阴穴，太阳之井也，刺可入同身寸之一分，留五呼，若灸者，可灸三壮。）（新校正云：「按《甲乙经》云：『在足小指外侧去爪甲角如韭叶。』」）。不已，刺外踝下三痏，左取右，右取左，如食顷已（谓金门穴，足太阳郄也，在外踝下，刺可入同身寸之三分，若灸者，可灸三壮。）。
邪客于手阳明之络，令人气满胸中，喘息而支胠，胸中热（以其经自肩端入缺盆络脉，其支别者，从缺盆中直而上颈，故病如是。）。刺手大指次指爪甲上去端如韭叶，各一痏，左取右，右取左，如食顷已（谓商阳穴，手阳明之井也，刺可入同身寸之一分，留一呼，若灸者，可灸一壮。）（新校正云：「按《甲乙经》云：『商阳在手大指次指内侧去爪甲角如韭叶。』」）。邪客于臂掌之閒，不可得屈，刺其踝后（新校正云：「按全元起云：『是人手之本节踝也。』」）。先以指按之痛，乃刺之，以月死生为数，月生一日一痏，二日二痏，十五日十五痏，十六日十四痏（随日数也。月半已前，谓之生，月半以后，谓之死，亏满而异也。）。邪客于足阳蹻之脉，令人目痛，从内眦始（以其脉起于足，上行至头而属目内眦，故病令人目痛从内眦始也，何以明之，《八十一难经》曰：「阳蹻脉者起于跟中，循外踝，上行入风池。」《针经》曰：「阴蹻脉入鼽，属目内眦，合于太阳、阳蹻而上行，寻此则至于目内眦也。）。刺外踝之下半寸所，各二痏（谓申脉穴，阳蹻之所生也，在外踝下陷者中，容爪甲，刺可入同身寸之三分，留六呼，若灸者，可灸三壮。）（新校正云：「详血脉痛注云：『外踝下五分。』」）。左刺右，右刺左，如行十里，顷而已。
人有所堕坠，恶血留内，腹中满胀，不得前后，先饮利药，此上伤厥阴之脉，下伤少阴之络，刺足内踝之下，然骨之前，血脉出血（此少阴之络也。）（新校正云：「详血脉出血，『脉』字疑是『络』字。」）。刺足跗上动脉（谓冲阳穴，胃之原也，刺可入同身寸之三分，留十呼，若灸者，可灸三壮，主腹大不嗜食，以腹胀满，故尔取之。），不已，刺三毛上各一痏，见血立已，左刺右，右刺左（谓大敦穴，厥阴之井也。）。善悲惊不乐，刺如右方（善悲惊不乐，亦如上法刺之。）。
邪客于手阳明之络，令人耳聋，时不闻音（以其经支者，从缺盆上颈，贯颊，又其络支别者入耳，会于宗脉，故病令人耳聋，时不闻声。）。刺手大指次指爪甲上，去端如韭叶各一痏，立闻（亦同前商阳穴。）。不已，刺中指爪甲上与肉交者，立闻（谓中冲穴，手心主之井也，在手中指之端，去爪甲如韭叶陷者中，刺可入同身寸之一分，留三呼，若灸者，可灸三壮，古经脱简，无络可寻之，恐是刺小指爪甲上与肉交者也，何以言之，下文云：「手少阴络会于耳中也。」若小指之端是谓少冲，手少阴之井，刺可入同身寸之一分，留一呼，若灸者，可灸一壮。）（新校正云：「按王氏云：『恐是小指爪甲上少冲穴。』按《甲乙经》：『手心主之正，上循喉咙，出耳后，合少阳完骨之下。』如是则安得不刺中冲，而疑为少冲也。」）。其不时闻者，不可刺也（不时闻者，络气已绝，故不可刺。）。耳中生风者，亦刺之如此数，左刺右，右刺左。
凡痹往来行无常处者，在分肉閒，痛而刺之，以月死生为数，用针者随气盛衰以为痏数，针过其日数则脱气，不及日数则气不写，左刺右，右刺左，病已止。不已，复刺之如法（言所以约月死生为数者，何以随气之盛衰也。）。月生一日一痏，二日二痏，渐多之，十五日十五痏，十六日十四痏，渐少之（如是刺之，则无过数无不及也。）。
邪客于足阳明之经，令人鼽衂，上齿寒（以其脉起于鼻交頞中，下循鼻外，入上齿中，还出侠口，环脣，下交承浆，却循颐后下廉，出大迎，循颊车，上耳前，故病令人鼽衂、上齿寒也。复以其脉左右交于面部，故举经脉之病，以明缪处之类。）（新校正云：「按全元起本与《甲乙经》，『阳明之经』作『阳明之络』。」）。刺足中指次指爪甲上与肉交者，各一痏，左刺右，右刺左（『中』当为『大』，亦传写中大之误也，据《灵枢经》《孔穴图经》中指次指爪甲上无穴，当言刺大指次指爪甲上，乃厉兑穴，阳明之井，不当更有次指二字也。厉兑者，刺可入同身寸之一分，留一呼，若灸者，可灸一壮。）（新校正云：「按《甲乙经》云：『刺足中指爪甲上。』无次指二字，盖以大指次指为中指，义与王注同，下文云：『足阳明中指爪甲上。』亦谓此穴也，厉兑，在足大指次指之端，去爪甲角如韭叶。」）。
邪客于足少阳之络，令人胁痛不得息，欬而汗出（以其脉支别者，从目锐眦下大迎，合手少阳于䪼，下加颊车，下颈，合缺盆，以下胸中，贯鬲，络肝胆，循胁，故令人胁痛欬而汗出。）。刺足小指次指爪甲上与肉交者，各一痏（谓窍阴穴，少阳之井也，刺可入同身寸之一分，留一呼，若灸者，可灸三壮。）（新校正云：「按《甲乙经》窍阴在足小指次指之端去爪甲角如韭叶。」）。不得息立已，汗出立止。欬者，温衣饮食一日已。左刺右，右刺左，病立已。不已，复刺如法。
邪客于足少阴之络，令人嗌痛，不可内食，无故善怒，气上走贲上（以其经支别者，从肺出络心，注胸中。又其正经从肾上贯肝鬲，入肺中，循喉咙，侠舌本，故病令人嗌乾痛，不可内食，无故善怒，气上走贲上也。贲谓气奔也。）（新校正云：「详王注以贲上为气奔者，非。按《难经》：『胃为贲门。』杨玄操云：『贲，鬲也，是气上走鬲上也。』经既云气上走，安得更以贲为奔上之解邪。」）。刺足下中央之脉，各三痏，凡六刺立已，左刺右，右刺左（谓涌泉穴，少阴之井也，在足心陷者中，屈足踡指宛宛中，刺可入同身寸之三分，留三呼，若灸者，可灸三壮。）。嗌中肿不能内，唾时不能出唾者，刺然骨之前，出血立已，左刺右，右刺左（亦足少阴之络也，以其络并大经喉咙，故尔刺之，此二十九字本错简在邪客手足少阴太阴足阳明之络前，今迁于此。）（新校正云：「详王注以其络并大经，循喉咙，差互。按《甲乙经》足少阴之络，并经上走心包少阴之经，循喉咙。今王氏之注经与络交互，当以《甲乙经》为正也。」）。
邪客于足太阴之络，令人腰痛引少腹控䏚，不可以仰息（足太阴之络，从髀合阳明，上贯尻骨中，与厥阴少阳结于下髎，而循尻骨内，入腹上，络嗌，贯舌中，故腰痛则引少腹，控于䏚中也。䏚，谓季胁下之空软处也，受邪气则络拘急，故不可以仰伸而喘息也。〈刺腰痛篇〉中无『息』字。）（新校正云：「详王注云：『足太阴之络。』按《甲乙经》乃太阴之正，非络也。王氏谓之络者，未详其旨。」）。刺腰尻之解，两胂之上，是腰俞，以月死生为痏数，发针立已，左刺右，右刺左（腰尻骨间，曰解。当中有腰俞，刺可入同身寸之二寸。）（新校正云：「按〈气府论〉注作『二分』，〈刺热论〉注作『二分』，〈水穴〉篇注作『二分』，〈热穴篇〉注作『二寸』，《甲乙经》作『二寸，留七呼。』主与经同。」《中诰孔穴经》云：「左取右，右取左，穴当中不应尔也。」次腰下侠尻，有骨空各四，皆主腰痛。下髎，主与经同，是足太阴厥阴少阳所结，刺可入同身寸之二寸，留十呼，若灸者，可灸三壮。胂，谓两髁胂也。腰俞髁伸皆当取之也。」）（新校正云：「按此邪客足太阴之络并刺法一项，已见〈刺腰痛篇〉中，彼注甚详，此特多是腰俞三字耳，别按全元起本旧无此三字，王氏颇知腰俞无左右取之理，注之而不知，全元起本旧无。」）。
邪客于足太阳之络，令人拘挛背急引胁而痛（以其经从踝内左右，别下贯胂，合膕中，故病令人拘挛背急引胁而痛。）（新校正云：「按全元起本及《甲乙经》引胁而痛下，更云：『内引心而痛。』」）。刺之从项始数脊椎，侠脊疾按之，应手如痛，刺之傍三痏，立已（从项始数脊椎者，谓从大椎数之至第二椎两傍各同身寸之一寸五分内，循脊两傍按之有痛应手，则邪客之处也。随痛应手深浅，即而刺之，邪客在脊骨两傍，故言刺之傍也。）。
邪客于足少阳之络，令人留于枢中，痛髀不可举（以其经出气街，绕髦际，横入髀厌中，故痛令人留于髀枢后，痛解不可举也。枢，谓髀枢也。）。刺枢中以毫针，寒则久留针，以月死生为数，立已（髀枢之后，则环铫穴也，正在髀枢后，故言刺髀枢后也。环铫者，足少阳脉气所发，刺可入同身寸之一寸，留二十呼，若灸者，可灸三壮，毫针者，第七针也。）（新校正云：「按《甲乙经》环铫在髀枢中，〈气穴论〉云：『在两髀厌分中。』此经云刺枢中，而王氏以谓髀枢之后者，误也。」）。
治诸经刺之所过者，不病则缪刺之（王言也，经不病，则邪在络，故缪刺之，若经所过有病，是则经病，不当缪刺矣。）。耳聋，刺手阳明不已，刺其通脉出耳前者（手阳明，谓前手大指次指去端如韭叶者也，是谓商阳。据《中诰孔穴图经》手阳明脉中，商阳、合谷、阳溪、徧历四穴，并主耳聋，今经所指，谓前商阳，不谓此合谷等穴也。耳前通脉，手阳明脉正当听会之分，刺入同身寸之四分，若灸者，可灸三壮。）。齿龋，刺手阳明不已，刺其脉入齿中，立已（据《甲乙流注图经》手阳明脉中商阳、二閒、三閒、合谷、阳溪、徧历、温留七穴，并主齿痛。手阳明脉，贯颊入下齿中。足阳明脉循鼻外，入上齿中也。）。
邪客于五藏之閒，其病也，脉引而痛，时来时止，视其病，缪刺之于手足爪甲上（各刺其井，左取右，右取左。）。视其脉出其血，閒日一刺，一刺不已，五刺已（有血脉者，则刺之如此数。）。缪传引上齿，齿脣寒痛，视其手背脉血者去之（若病缪传而引上齿，齿脣寒痛者，刺手背阳明络也。），足阳明中指爪甲上一痏，手大指次指爪甲上各一痏，立已。左取右，右取左（谓第二指厉兑穴也，手大指次指谓商阳穴，手阳明井也。《针经》曰：「齿痛，不恶清饮，取足阳明，恶清饮，取手阳明。」）（新校正云：「详前文邪客足阳明，刺中指次指爪甲上，是误剩次指二字，当如此只言中指爪甲上乃是也。」）。
邪客于手足少阴、太阴、足阳明之络，此五络皆会于耳中，上络左角（手少阴真心脉，足少阴肾脉，手太阴肺脉，足太阴脾脉，足阳明胃脉，此五络皆会于耳中而出，络左额角也。）。五络俱竭，令人身脉皆动而形无知也，其状若尸，或曰尸厥（言其卒冒闷而如死尸，身脉犹如常人而动也，然阴气盛于上则下气熏上，而邪气逆，邪气逆则阳气乱，阳气乱则五络闭结而不通，故其状若尸也，以是从厥而生，故或曰尸厥。）。刺其足大指内侧爪甲上，去端如韭叶（谓隐白穴，足太阴之井也，刺可入同身寸之一分，留三呼，若灸者，可灸三壮。），后刺足心（谓涌泉穴，足少阴之井也，刺同前取涌泉穴法。）。后刺足中指爪甲上各一痏（谓第二指足阳明之井也，刺同前取厉兑穴法。）。后刺手大指内侧去端如韭叶（谓少商穴，手太阴之井也，刺可入同身寸之一分，留三呼，若灸者，可灸三壮。）。后刺手心主（谓中冲穴，手心主之井也，刺可入同身寸之一分，留三呼，若灸者，可灸一壮。）（新校正云：「按《甲乙经》不刺手心主，详此五络之数，亦不及手心主，而此刺之是有六络未会，王冰相随注之，不为明辨之旨也。」）少阴锐骨之端，各一痏，立已（谓神门穴，在掌后锐骨之端陷者中，手少阴之俞也，刺可入同身寸之三分，留三呼，若灸者，可灸三壮。）。不已，以竹管吹其两耳（言使气入耳中，内助五络令气复通也。当内管入耳，以手密擫之，勿令气泄，而极吹之气，蹙然从络脉通也。）（新校正云：「按陶隐居云：『吹其左耳极三度，复吹其右耳三度也。』），鬄其左角之发，方一寸，燔治，饮以美酒一杯，不能饮者灌之，立已（左角之发，是五络血之馀，故鬄之燔治，饮之以美酒也。酒者，所以行药势，又炎上而内走于心。心主脉，故以美酒服之。凡刺之数，先视其经脉，切而从之，审其虚实而调之，不调者，经刺之，有痛而经不病者，缪刺之，因视其皮部有血络者，尽取之，此缪刺之数也。）。

四时刺逆从论篇第六十四  ***************************
（新校正云：「按『厥阴有馀』至『筋急目痛』，全元起本在第六卷。『春气在经脉』至篇末，全元起本在第一卷。」）
厥阴有馀，病阴痹（痹，谓痛也。阴，谓寒也。有馀，谓厥阴气盛满，故阴发于外而为寒痹。）（新校正云：「详王氏以痹为痛未通。」）。不足，病生热痹（阴不足则阳有馀，故为热痹。）。滑则病狐疝风，濇则病少腹积气（厥阴脉循股阴，入髦中，环阴器，扺少腹，又其络支别者，循胫，上睾，结于茎，故为狐疝，少腹积气也。）（新校正云：「按杨上善云：『狐夜不得尿，日出方得，人之所病与狐同，故曰狐疝。』一曰孤疝，谓三焦孤府为疝，故曰孤疝。」）。
少阴有馀，病皮痹隐轸，不足，病肺痹（肾水逆连于肺母故也。足少阴脉从肾上贯肝鬲，入肺中，故有馀病皮痹隐轸，不足，病肺痹也。）。滑则病肺风疝，濇则病积，溲血（以其正经入肺，贯肾络膀胱，故为肺疝及积溲血也。）。
太阴有馀，病肉痹寒中。不足，病脾痹（脾主肉故如是。）。滑则病脾风疝，濇则病积，心腹时满（太阴之脉，入腹，属脾，络胃，其支别者，复从胃别上鬲，注心中，故为脾疝，心腹时满也。）。
阳明有馀，病脉痹，身时热。不足，病心痹（胃有馀则上归于心，不足则心下痹，故为是。）。滑则病心风疝，濇则病积，时善惊（心主之脉，起于胸中，出属心包，下鬲历络三焦，故为心疝，时善惊。）。
太阳有馀，病骨痹、身重。不足，病肾痹（太阳与少阴为表里，故有馀不足，皆病归于肾也。）。滑则病肾风疝，濇则病积，善时巅疾（太阳之脉交于巅上，入络脑，下循膂，络肾，故为肾风及巅病也。）。
少阳有馀病筋痹、胁满。不足，病肝痹（少阳与厥阴为表里，故病归于脾。）。滑则病肝风疝，濇则病积，时筋急目痛（肝主筋，故时筋急。厥阴之脉上出额与督脉会于巅，其支别者，从目系下颊里，故目痛。）。
是故春气在经脉，夏气在孙络，长夏气在肌肉，秋气在皮肤，冬气在骨髓中。
帝曰：「余愿闻其故？」
歧伯曰：「春者，天气始开，地气始泄，冻解冰释，水行经通，故人气在脉。夏者，经满气溢入，孙络受血，皮肤充实。长夏者，经络皆盛，内溢肌中。秋者，天气始收，腠理闭塞，皮肤引急（引，谓牵引以缩急也。）。冬者，盖藏血气在中，内著骨髓，通于五藏。是故邪气者，常随四时之气血而入客也，至其变化不可为度，然必从其经气，辟除其邪，除其邪，则乱气不生（得气而调，故不乱。）。」
帝曰：「逆四时而生乱气，奈何？」
歧伯曰：「春刺络脉，血气外溢，令人少气（血气溢于外则中不足，故少气。）（新校正云：「按自春刺络脉至令人目不明与〈诊要经终论〉义同文异，彼注甚详于此，彼分四时，此分五时，然此有长夏刺肌内之分，而逐时各阙刺秋分之事，疑此肌肉之分，即彼秋皮肤之分也。」）。春刺肌肉，血气环逆，令人上气（血逆气上，故上气。）（新校正云：「按经阙春刺秋分。」）。春刺筋骨，血气内著，令人腹胀（内著不散故胀。）。夏刺经脉，血气乃竭，令人解㑊（血气竭少，故解㑊，然不可名之也。解㑊，谓寒不寒，热不热，壮不壮，弱不弱，故不可名之也。）。夏刺肌肉，血气内却，令人善恐（却，闭也。血气内闭，则阳气不通，故善恐。）。夏刺筋骨，血气上逆，令人善怒（血气上逆，则怒气相应，故善怒。）（新校正云：「按经阙夏刺秋分。」）。
秋刺经脉，血气上逆，令人善忘（血气上逆，满于肺中，故善忘。）。秋刺络脉，气不外行（新校正云：「按别本作『血气不行』，全元起本作『气不卫外』，《太素》同。」）。令人卧不欲动（以虚甚故。）（新校正云：「按经阙秋刺长夏分。」）。秋刺筋骨，血气内散，令人寒慄（血气内散，则中气虚，故寒慄。）。冬刺经脉，血气皆脱，令人目不明（以血气无所营，故也。）。冬刺络脉，内气外泄，留为大痹。冬刺肌肉，阳气竭绝，令人善忘（阳气不壮，至春而竭，故善忘。）（新校正云：「按经阙『冬刺秋分』。」）。凡此四时刺者，大逆之病（新校正云：「按全元起本作『六经之病』。」），不可不从也，反之则生乱，气相淫病焉（淫，不次也。不次而行，如浸淫相染而生病也。）。故刺不知四时之经，病之所生，以从为逆，正气内乱与精相薄，必审九候，正气不乱，精气不转（不转，谓不逆转也。）。」
帝曰：「善。刺五藏，中心，一日死，其动为噫（〈诊要经终论〉曰：「中心者，环死。」〈刺禁论〉曰：「一日死，其动为噫。」）。中肝，五日死，其动为语（〈诊要经终论〉阙而不论，〈刺禁论〉曰：「中肝五日死，其动为语。」）（新校正云：「按《甲乙经》『语』作『欠』。」）。中肺，三日死，其动为欬（〈诊要经终论〉曰：「中肺，五日死。」〈刺禁论〉曰：「中肺，三日死，其动为欬。」）。中肾，六日死（新校正云：「按《甲乙经》作『三日死』。」），其动为嚏欠（〈诊要经终论〉曰：「中肾，七日死。」〈刺禁论〉曰：「中肾，六日死，其动为嚏。」）（新校正云：「按《甲乙经》无『欠』字。」）。中脾，十日死（新校正云：「按《甲乙经》作『十五日』。」），其动为吞（〈诊要经终论〉曰：「中脾，五日死。」〈刺禁论〉曰：「中脾，十日死，其动为吞。」然此三论皆歧伯之言，而死日动变不同，传之误也。）。刺伤人五藏必死，其动则依其藏之所变，候知其死也（变，谓气动变也。中心下至此并为逆从，重文也。）。」

标本病传论篇第六十五  ***************************
（新校正云：「按全元起本在第二卷〈皮部论〉篇前。」）
黄帝问曰：「病有标本，刺有逆从，奈何？」
歧伯对曰：「凡刺之方，必别阴阳，前后相应，逆从得施，标本相移，故曰：『有其在标而求之于标，有其在本而求之于本，有其在本而求之于标，有其在标而求之于本。』」故治有取标而得者，有取本而得者，有逆取而得者，有从取而得者（得病之情，知治大体，则逆从皆可施，必中焉。）。故知逆与从，正行无问，知标本者，万举万当（道不疑惑，识既深明，则无问于人，正行皆当。）。不知标本，是谓妄行（识，犹褊浅。道未高深，举且见违，故行多妄。）。
夫阴阳逆从标本之为道也，小而大，言一而知百病之害（著之至也。言别阴阳，知逆顺，法明著见精微，观其所举则小，寻其所利则大，以斯明著，故言一而知百病之害。）。少而多，浅而博，可以言一而知百也（言少可以贯多，举浅可以料大者，何法之明，故非圣人之道，孰能至于是耶！故学之者犹可以言一而知百病也。博，大也。）。以浅而知深，察近而知远，言标与本易而勿及（虽事极深玄，人非咫尺，略以浅近而悉贯之，然标本之道，虽易可为言，而世人识见无能及者。）。
治反为逆，治得为从。先病而后逆者，治其本。先逆而后病者，治其本：先寒而后生病者，治其本。先病而后生寒者，治其本。先热而后生病者，治其本。先热而后生中满者，治其标。先病而后泄者，治其本。先泄而后生他病者，治其本，必且调之，乃治其他病。先病而后中满者，治其标。先中满而后烦心者，治其本。人有客气有同气（新校正云：「按全元起本『同』作『固』。」），小大不利，治其标。小大利，治其本（本先病标后病，必谨察之。）。病发而有馀，本而标之，先治其本，后治其标。病发而不足，标而本之，先治其标，后治其本（本而标之，谓有先病复有后病也，以其有馀，故先治其本，后治其标也。标而本之，谓先发轻微缓者，后发重大急者，以其不足，故先治其标，后治其本也。）。谨察间甚，以意调之（间，谓多也。甚，谓少也。多，谓多形证而轻易。少，谓少形证而重难也。以意调之，谓审量标本不足有馀，非谓舍法而以意妄为也。）。閒者并行，甚者独行，先小大不利而后生病者，治其本（并，谓他脉共受邪气而合病也。独，为一经受病而无异气相参也。并甚则相传，传急则亦死。）。
夫病传者，心病先心痛（藏真通于心，故心先痛。）。一日而欬（心火胜金，传于肺也，肺在变动为欬，故尔。）。三日胁支痛（肺金胜木，传于肝也，以其脉循胁肋，故如是。）。五日闭塞不通，身痛体重（肝木胜土，传于脾也。脾性安镇，木气乘之，故闭塞不通，身痛体重。）。三日不已，死（以胜相伐，唯弱是从，五藏四伤，岂其能久，故为即死。）。冬夜半，夏日中（谓正子午之时也，或言冬夏有异，非也。昼夜之半，事甚昭然。）（新校正云：「按《灵枢经》：『夫气入藏，病先发于心，一日而之肺，三日而之肝，五日而之脾，三日不已，死，冬夜半，夏日中。』《甲乙经》曰：『病先发于心，心痛一日之肺而欬，五日之肝肋支痛，五日之脾，闭塞不通，身病体重，三日不已，死，冬夜半，夏日中。』详《素问》言其病，《灵枢》言其藏，《甲乙经》及并《素问》《灵枢》二经之文而病与藏兼举之。」）。
肺病喘欬（藏真高于肺而主息，故喘欬也。）。三日而胁支满痛（肺传于肝。）。一日身重体痛（肝传于脾。）。五日而胀（自传于府。）。十日不已，死。冬日入，夏日出（孟冬之中，日入于申之八刻三分：仲冬之中，日入于申之七刻三分。季冬之中，日入于申与孟月等。孟夏之中，日出于寅之八刻一分。仲夏之中，日出于寅十刻三分。季夏之中，日出于寅与孟月等也。）。
肝病，头目眩，胁支满（藏真散于肝脉内，连目胁，故如是。）。三日体重身痛（肝传于肺。）。五日而胀（自传于府。），三日腰脊少腹痛胫痠（谓胃传于肾，以其脉起于足，循腨内，出膕内廉，上股内后廉，贯脊，属肾，络膀胱，故如是也。腰为肾之府，故腰痛。）。三日不已，死。冬日入（新校正云：「按《甲乙经》作『日中』。」），夏早食（日入早晏，如冬法也。早食，谓早于食时，则卯正之时也。）。
脾病，身痛体重（藏真濡于脾，而主肌肉，故尔。）。一日而胀（自传于府。）。二日少腹腰脊痛胫痠（胃传于肾。）。三日背[月吕]筋痛小便闭（自传于府及之[月吕]也。）。十日不已，死。冬人定，夏晏食（人定，谓申后二十五刻。晏食，谓寅后二十五刻。）。
肾病少腹腰脊痛、䯒痠（藏真下于肾，故如是。）。三日背[月吕]筋痛小便闭（自传于府。）（新校正云：「按《灵枢经》云：『之[月吕]』，膀胱是自传于府及之[月吕]也。」）。三日腹胀（膀胱传于小肠。）（新校正云：「按《甲乙经》云：『三日上之心，心胀。』」）。三日两胁支痛（府传于藏。）（新校正云：「按《灵枢经》云：『三日之小肠，三日上之心。』今云两胁支痛，是小肠府传心藏而发痛也。」）。三日不已，死。冬大晨，夏晏晡（大晨，谓寅后九刻大明之时也。晏晡，谓申后九刻向昏之时也。）。
胃病胀满（以其脉循腹，故如是。）。五日少腹腰脊痛䯒痠（胃传于肾。）。三日背[月吕]筋痛小便闭（自传于府及之[月吕]也。）。五日身体重（膀胱水府传于胛也。）（新校正云：「按《灵枢经》及《甲乙经》各云：『五日上之心。』是膀胱传心为相胜而身体重，今王氏言传脾者误也。」）。六日不已，死。冬夜半后，夏日昳（夜半后，谓子后八刻丑正时也。日昳，谓午后八刻未正时也。）。
膀胱病，小便闭（以其为津液之府故尔。）。五日少腹胀腰脊痛䯒痠（自归于藏。）。一日腹胀（肾复传于小肠。）。一日身体痛（小肠传于脾。）（新校正云：「按《灵枢经》云：『一日上之心。』是府传于藏也，《甲乙经》作之脾与王注同。」）。二日不已，死。冬鸡鸣，夏下晡（鸡鸣，谓早鸡鸣，丑正之分也。下晡，谓日下于晡时，申之后五刻也。）。
诸病以次是相传，如是者皆有死期，不可刺（五藏相移，皆如此，有缓传者，有急传者。缓者，或一岁、二岁、三岁而死。其次，或三月若六月而死。急者，一日、二日、三日、四日或五六日而死，则此类也。寻此病传之法，皆五行之气，考其日数，理不相应，夫以五行为纪，以不胜之数传于所胜者，谓火传于金，当云一日。金传于木，当云二日。木传于土，当云四日。土传于水，当云三日。水传于火，当云五日也。若以已胜之数传于不胜者，则木三日传于土，土五日传于水，水一日传于火，火二日传于金，金四日传于水，经之传日似法三阴三阳之气。〈玉机真藏论〉曰：「五藏相通，移皆有次。不治，三月若六月，若三日若六日，传而当死。」此与同也，虽尔犹当临病详视日数，方悉是非尔。）。间一藏止（新校正云：「按《甲乙经》无『止』字。」）。及至三四藏者，乃可刺也（閒一藏止者，谓隔过前一藏而不更传也，则谓木传土，土传水，水传火，火传金，金传木而止，皆閒隔一藏也，及至三四藏者，皆谓至前第三第四藏也。诸至三藏者，皆是其已不胜之气也，至四藏者，皆至已所生之父母也，不胜则不能为害于彼，所生则父子无剋伐之期，气顺以行，故刺之可矣。）。


卷第十九  ——————————————————————————————————————————————————————————————————————————————————————————

天元纪大论篇第六十六  ***************************
黄帝问曰：「天有五行御五位，以生寒暑燥湿风。人有五藏，化五气，以生喜怒思忧恐（御，谓临御。化，谓生化也。天真之气，无所不周，器象虽殊，参应一也。）（新校正云：「按〈阴阳应象大论〉云：『喜怒悲忧恐。』二论不同者，思者脾也，四藏皆受成焉，悲者胜怒也，二论所以互相成也。」）。论言五运相袭而皆治之，终朞之日，周而复始，余已知之矣，愿闻其与三阴三阳之候，奈何合之（论，谓〈六节藏象论〉也。运，谓五行，应天之五，各周三百六十五日而为纪者也，故曰：「终朞之日，周而复始也。」以六合五数未参同，故问之也。）？」
鬼臾区稽首再拜对曰：「昭乎哉问也！夫五运阴阳者，天地之道也，万物之纲纪，变化之父母，生杀之本始，神明之府也，可不通乎（道，谓化生之道。纲纪，谓生长化成收藏之纲纪也。父母，谓万物形之先也。本始，谓生杀皆因而有之也。夫有形禀气而不为五运阴阳之所摄者，未之有也。所以造化不极，能为万物生化之元始者，何哉！以其是神明之府故也。然合散不测，生化无穷，非神明运为无能尔也。）（新校正云：「详阴阳者至神明之府也与〈阴阳应象大论〉同，而两论之注颇异。」）。
故物生谓之化，物极谓之变，阴阳不测谓之神，神用无方谓之圣（所谓化变，圣神之道也。化，施化也。变，散易也（《易解》：「自无而有，谓之化。自有而无，谓之变。」）。神，无期也。圣，无思也。气之施化故曰生，气之散易故曰极，无期禀候故曰神，无思测量故曰圣。由化与变，故万物无能逃五运阴阳。由圣与神，故众妙无能出幽玄之理，深乎妙用，不可得而称之！）（新校正云：「按〈六微旨大论〉云：『物之生从于化，物之极由乎变，变化之相薄，成败之所由也。』又〈五常政大论〉云：『气始而生化，气散而有形，气布而蕃育，气终而象变。』其致一也。」）。夫变化之为用也（应万化之用也。），在天为玄（玄，远也，天道玄远，变化无穷，传曰：「天道远，人道迩。」）。在人为道（道，谓妙用之道也。经术政化，非道不成。）。在地为化（化，谓生化也。生万物者地，非土气孕育则形质不成。），化生五味（金、石、草、木。根、叶、华、实。酸、苦、甘、淡、辛、咸，皆化气所生，随时而有。）。道生智（智通妙用，唯道所生。）。玄生神（玄远幽深，故生神也。神之为用，触遇玄通，契物化成，无不应也。）。
神在天为风（风者，教之始，天之使也，天之号令也。），在地为木（东方之化。）。在天为热（应火为用。），在地为火（南方之化。）。在天为湿（应土为用。），在地为土（中央之化。）。在天为燥（应金为用。），在地为金（西方之化。）。在天为寒（应水为用。），在地为水（北方之化，神之为用，如上五化，木为风所生，火为热所炽，金为燥所发，水为寒所资，土为湿所全，盖初因而成立也。虽初因之以化成，卒因之以败散尔。岂五行之独有是哉！凡因所因而成立者，悉因所因而散落尔。）（新校正云：「详『在天为玄』至此则与〈阴阳应象大论〉及〈五运行大论〉文重，注颇异。」）。
故在天为气，在地成形（气，谓风热湿燥寒。形，谓木火土金水。）。形气相感而化万物矣（此造化生成之大纪。）。然天地者，万物之上下也（天覆地载，上下相临，万物化生，无遗略也。由是，故万物自生自长，自化自成，自盈自虚，自复自变也。夫变者何谓？生之气极本而更始化也。孔子曰：「曲成万物而不遗。」）。左右者，阴阳之道路也（天有六气御下，地有五行奉上，当岁者为上，主司天。承岁者为下，主司地。不当岁者，二气居右，北行转之，二气居左，南行转之。金木水火运，北面正之常，左为右，右为左，则左者南行，右者北行而反也。）（新校正云：「详上下左右之说义，具〈五运行大论〉中。」）。水火者，阴阳之征兆也（征，信也，验也。兆，先也，以水火之寒热，彰信阴阳之先兆也。）。金木者，生成之终始也（木主发生，应春，春为生化之始。金主收敛，应秋，秋为成实之终，终始不息，其化常行，故万物生长，化成收藏自久。）（新校正云：「按〈阴阳应象大论〉曰：『天地者万物之上下也。阴阳者，血气之男女。左右者，阴阳之道路。水火者，阴阳之征兆。阴阳者，万物之能始也。』与此论相出入也。」）。气有多少，形有盛衰，上下相召而损益彰矣（气有多少，谓天之阴阳三等，多少不同秩也。形有盛衰，谓五运之气有太过不及也。由是少多衰盛，天地相召而阴阳损益，昭然彰著可见也。）（新校正云：「详阴阳三等之义，具下文注中。」）。」
帝曰：「愿闻五运之主时也，何如（时，四时也。）？」鬼臾区曰：「五气运行，各终朞日，非独主时也（一运之日，终三百六十五日四分度之一，乃易之，非主一时，当其王相囚死而为绝法也，气交之内，迢然而别有之也。）。」
帝曰：「请闻其所谓也。」鬼臾区曰：「臣积考《太始天元册》文曰（《天元册》，所以记天真元气运行之纪也，自神农之世，鬼臾区十世祖始诵而行之，此太古占候灵，文洎乎伏羲之时，已镌诸玉版，命曰《册文太古灵文》，故命曰《太始天元册》也。）（新校正云：「详今世有《天元玉册》或者以谓即此《大始天元册》文，非是。」）：『太虚廖廓，肇基化元（太虚，谓空玄之境，真气之所充，神明之宫府也。真气精微无远不至，故能为生化之本始，运气之真元矣。肇，始也。基，本也。）。
万物资始，五运终天（五运，谓木火土金水运也。终天，谓一岁三百六十五日四分度之一也。终始更代，周而复始也，言五运更统于太虚四时，随部而迁复，六气分居而异主，万物因之以化生，非曰自然，其谁能始。故曰：「万物资始。」《易》曰：「大哉乾元，万物资始，乃统天，云行雨施，品物流形。」孔子曰：「天何言哉，四时行焉，百物生焉。」此其义也。）。布气真灵，摠统坤元（太虚真气，无所不至也。气齐生有，故禀气含灵者抱真气以生焉。摠统坤元，言天元气常司地气化生之道也。《易》曰：「至哉坤元，万物资生，乃顺承天也。」）。九星悬朗，七曜周旋（九星，上古之时也。上古，世质人淳，归真反朴，九星悬朗，五运齐宣。中古，道德稍衰，标星藏曜，故计星之见者七焉。九星，谓天蓬、天内、天冲、天辅、天禽、天心、天任、天柱、天英，此盖从标而为始，遁甲式法今犹用焉。七曜，谓日月五星，今外蕃具以此历为举动吉凶之信也。周，谓周天之度。旋，谓左循天度而行五星之行，犹各有进退高下小大矣。）。曰阴，曰阳，曰柔，曰刚（阴阳，天道也。柔刚，地道也。天以阳生阴长，地以柔化刚成也。《易》曰：「立天之道，曰阴与阳。立地之道，曰柔与刚。」此之谓也。），幽显既位，寒暑弛张（幽显既位，言人神各得其序。寒暑弛张，言阴阳不失其宜也，人神各守所居，无相干犯，阴阳不失其序，物得其宜，天地之道且然，人神之理亦犹也。）（新校正云：「按至真要大论云：『幽明如何？』歧伯曰：『两阴交尽，故曰幽。两阳合明，故曰明。幽明之配，寒暑之异也。』」）。生生化化，品物咸章（上生，谓生之有情、有识之类也。下生，谓生之无情、无识之类也。上化，谓形容彰显者也。下化，谓蔽匿形容者也。有情有识，彰显形容，天气主之。无情无识，蔽匿形质，地气主之。禀元灵气之所化育尔。《易》曰：「天地絪縕，万物化醇。」斯之谓欤！）。臣斯十世，此之谓也（传习斯文至鬼臾区十世，于兹不敢失坠。）。』」
帝曰：「善。何谓气有多少，形有盛衰？」鬼臾区曰：「阴阳之气，各有多少，故曰三阴三阳也（由气有多少，故随其升降分为三别也。）（新校正云：「按至真要大论云：『阴阳之三也，何谓？』歧伯曰：『气有多少异用。』王冰云：『大阴为正阴，太阳为正阳，次少者为少阴，次少者为少阳，又次为阳明，又次为厥阴。』」）。形有盛衰，谓五行之治，各有太过不及也（太过，有馀也。不及，不足也。气至不足，太过迎之。气至太过，不足随之。天地之气亏盈如此，故云形有盛衰也。）。故其始也，有馀而往，不足随之。不足而往，有馀从之。知迎知随，气可与期（言亏盈无常，互有胜负尔，始谓甲子岁也，〈六微旨大论〉曰：「天气始于甲，地气始于子，子甲相合，命曰岁立。」此之谓也，则始甲子之岁，三百六十五日，所禀之气当不足也，次而推之，终六甲也。故有馀已则不足，不足已则有馀，亦有岁运，非有馀非不足者，盖以同天地之化也，若馀已复馀，少已复少，则天地之道变常，而灾害作苛疾生矣。）（新校正云：「按〈六微旨大论〉云：『木运临卯，火运临午，土运临四季，金运临酉，水运临子，所谓岁会，气之平也。』又按〈五常政大论〉云：『委和之纪，上角与正角同，上商与正商同，上宫与正宫同。伏明之纪，上商与正商同。卑监之纪，上宫与正宫同，上角与正角同。从革之纪，上商与正商同，上角与正角同。涸流之纪，上宫与正宫同。赫曦之纪，上羽与正征同。坚成之纪，上征与正商同。』又〈六元正纪大论〉云：『不及而加，同岁会已，前诸岁并为正岁，气之平也。』今王注以同天之化为非有馀不足者，非也。」）。应天为天符，承岁为岁直，三合为治（应天，谓木运之岁，上见厥阴。火运之岁，上见少阳。少阴土运之岁，上见太阴。金运之岁，上见阳明。水运之岁，上见太阳，此五者天气下降，如合符运，故曰应天，为天符也。承岁，谓木运之岁，岁当于卯。火运之岁，岁当于午。土运之岁，岁当辰戌丑未。金运之岁，岁当于酉。水运之岁，岁当于子，此五者岁之所直，故曰承岁，为岁直也。三合，谓火运之岁，上见少阴，年辰临午。土运之岁，上见太阴，年辰临丑未。金运之岁，上见阳明，年辰临酉，此三者天气运气与年辰俱会，故云三合为治也。岁直亦曰岁位，三合亦为天符。〈六微旨大论〉曰：「天符岁会曰太一。天符，谓天运与岁俱会也。」）（新校正云：「按天符岁会之详具〈六微旨大论〉中，又详火运，上少阴（天符），年辰临午（岁会），即戊午岁也。土运，上太阴，年辰临丑未，即己丑己未岁也。金运，上阳明，年辰临酉，即乙酉岁也。」）。」
帝曰：「上下相召奈何？」
鬼臾区曰：「寒暑燥湿风火，天之阴阳也，三阴三阳，上奉之（太阳为寒，少阳为暑，阳明为燥，太阴为湿，厥阴为风，少阴为火，皆其元在天，故曰天之阴阳也。）。木火土金水火，地之阴阳也。生长化收藏，下应之（木，初气也。火，二气也。相火，三气也。土，四气也。金，五气也。水，终气也。以其在地应天，故云下应也。气在地，故曰地之阴阳也。）（新校正云：「按〈六微旨大论〉曰：『地理之应六节气位，何如？』歧伯曰：『显明之右，君火之位，退行一步，相火治之，复行一步，土气治之，复行一步，金气治之，复行一步，水气治之，复行一步，木气治之。』此即木火土金水火，地之阴阳之义也。」）。天以阳生阴长，地以阳杀阴藏（生长者，天之道。藏杀者，地之道。天阳主生，故以阳生阴长。地阴主杀，故以阳杀阴藏。天地虽高下不同，而各有阴阳之运用也。）（新校正云：「详此经与〈阴阳应象大论〉文重，注颇异。」）。天有阴阳，地亦有阴阳（天有阴，故能下降，地有阳，故能上腾，是以各有阴阳也，阴阳交泰，故化变由之成也。）。木火土金水火，地之阴阳也，生长化收藏，故阳中有阴，阴中有阳（阴阳之气，极则过亢，故各兼之。〈阴阳应象大论〉曰：「寒极生热，热极生寒。」又曰：「重阴必阳，重阳必阴。」言气极则变也，故阳中兼阴，阴中兼阳。易之卦，离中虚，坎中实，此其义象也。）。所以欲知天地之阴阳者，应天之气，动而不息，故五岁而右迁，应地之气，静而守位，故六朞而环会（天有六气，地有五位，天以六气临地，地以五位承天，盖以天气不加君火故也。以六加五，则五岁而馀一气，故迁一位。若以五承六，则常六岁乃备尽天元之气，故六年而环会（因五六三十，第六年而周行），所谓周而复始也。地气左行，往而不返，天气东转，常自火运数五岁已，其次气正当君火气之上，法不加临，则右迁君火气上，以临相火之上，故曰五岁而右迁也，由斯动静，上下相临而天地万物之情变化之机可见矣。）。动静相召，上下相临，阴阳相错而变由生也（天地之道，变化之微，其由是矣。孔子曰：「天地设位而易行乎其中。」此之谓也。）（新校正云：「按〈五运行大论〉云：『上下相遘，寒暑相临，气相得则和，不相得则病。』又云：『上者右行，下者左行，左右周天，馀而复会。』」）。」
帝曰：「上下周纪，其有数乎？」
鬼臾区曰：「天以六为节，地以五为制，周天气者，六朞为一备，终地纪者，五岁为一周（六节，谓六气之分。五制，谓五位之分，位应一岁，气统一年，故五岁为一周，六年为一备。备，谓备历天气。周，谓周行地位。所以地位六而言五者，天气不临君火，故也。）。君火以明，相火以位（君火在相火之右，但立名于君位，不立岁气，故天之六气，不偶其气，以行君火之政，守位而奉天之命，以宣行火令尔，以名奉天，故曰君火，以名守位禀命，故云相火以位。）。五六相合而七百二十气为一纪，凡三十岁。千四百四十气，凡六十岁而为一周，不及太过斯皆见矣（历法一气十五日，因而乘之，积七百二十气，即三十年。积千四百四十气，即六十年也。经云：「有馀而往，不足随之，不足而往，有馀从之，故六十年中不及太过斯皆见矣。」）（新校正云：「按〈六节藏象论〉云：『五日谓之候，三候谓之气，六气谓之时，四时谓之岁而各从其主治焉。』五运相袭而皆治之，终朞之日，周而复始，时立气布，如环无端，候亦同法，故曰：『不知年之所加，气之盛衰，虚实之所起，不可为工矣。』」）。」
帝曰：「夫子之言，上终天气，下毕地纪，可谓悉矣，余愿闻而藏之，上以治民，下以治身，使百姓昭著，上下和亲，德泽下流，子孙无忧，传之后世，无有终时，可得闻乎（安不忘危，存不忘亡，大圣之至教也。求民之瘼，恤民之隐，大圣之深仁也。）！」
鬼臾区曰：「至数之机，迫迮以微，其来可见，其往可追，敬之者昌，慢之者亡，无道行私，必得天殃（谓传非其人，授于情狎，及寄求名利者也。）。谨奉天道，请言真要（申誓戒于君王，乃明言天道至真之要旨也。）。」
帝曰：「善。言始者必会于终，善言近者必知其远（数术明著，应用不差，故远近于言，始终无谬。）。是则至数极而道不惑，所谓明矣。愿夫子推而次之，令有条理，简而不匮，久而不绝，易用难忘，为之纲纪，至数之要，愿尽闻之（简，省要也。匮，乏也。久，远也。要，枢纽也。）。」
鬼臾区曰：「昭乎哉问！明乎哉道！如鼓之应桴，响之应声也（桴，鼓椎也。响，应声也。）。臣闻之，甲己之岁，土运统之。乙庚之岁，金运统之。丙辛之岁，水运统之。丁壬之岁，木运统之。戊癸之岁，火运统之（太始天地初分之时，阴阳析位之际，天分五气，地列五行，五行定位，布政于四方，五气分流，散支于十干，当是黄气横于甲己，白气横于乙庚，黑气横于丙辛，青气横于丁壬，赤气横于戊癸，故甲己应土运，乙庚应金运，丙辛应水运，丁壬应木运，戊癸应火运，大古圣人望气以书天册，贤者谨奉以纪天元，下论文义备矣。）（新校正云：「详运有太过、不及、平气，甲庚丙壬戊，主太过，乙辛丁癸已，主不及，大法如此，取平气之法其说不一，具如诸篇。」）。」
帝曰：「其于三阴三阳合之，奈何？」
鬼臾区曰：「子午之岁，上见少阴。丑未之岁，上见太阴。寅申之岁，上见少阳。卯酉之岁，上见阳明。辰戌之岁，上见太阳。已亥之岁，上见厥阴。少阴所谓标也，厥阴所谓终也（标，谓上首也。终，谓当三甲六甲之终。）（新校正云：「详午未寅酉戌亥之岁为正化，正司化令之实。子丑申卯辰巳之岁为对化，对司化令之虚。此其大法也。」）。厥阴之上，风气主之。少阴之上，热气主之。太阴之上，湿气主之。少阳之上，相火主之。阳明之上，燥气主之。太阳之上，寒气主之，所谓本也，是谓六元（三阴三阳为标，寒暑燥湿风火为本，故云：「所谓本也。」天真元气，分为六化，以统坤元生成之用，征其应用则六化不同，本其所生，则正是真元之一气，故曰：「六元也。」）（新校正云：「按别本『六元』作『天元』也。」）。」
帝曰：「光乎哉道！明乎哉论！请著之玉版，藏之金匮，署曰天元纪。」

五运行大论篇第六十七  ***************************
黄帝坐明堂，始正天纲，临观八极，考建五常（明堂，布政宫也。八极，八方目极之所也。考，谓考校。建，谓建立也。五常，谓五气行天地之中者也，端居正气，以候天和。）。请天师而问之曰：「论言天地之动静，神明为之纪，阴阳之升降，寒暑彰其兆（新校正云：「详论谓〈阴阳应象大论〉及〈气交变大论〉文，彼云：『阴阳之往复，寒暑彰其兆。』」）。馀闻五运之数于夫子，夫子之所言正五气之各主岁尔，首甲定运，馀因论之。」
鬼臾区曰：「土主甲己，金主乙庚，水主丙辛，木主丁壬，火主戊癸。子午之上，少阴主之。丑未之上，太阴主之。寅申之上，少阳主之。卯酉之上，阳明主之。辰戌之上，太阳主之。己亥之上，厥阴主之，不合阴阳，其故何也（首甲，谓六甲之初则甲子年也。）？」
歧伯曰：「是明道也，此天地之阴阳也（上古圣人仰观天象以正阴阳，夫阴阳之道非不昭然而人昧宗源，述其本始，则百端疑议从是而生，黄帝恐至理真宗便因诬废，愍念黎庶故启问曰，天师知道出从真，必非谬述，故对上曰是明道也，此天地之阴阳也。《阴阳法》曰：「甲己合，乙庚合，丙辛合，丁壬合，戊癸合。」盖取圣人仰观天象之义，不然则十干之位各在一方，征其离合事亦寥阔，呜呼远哉！百姓日用而不知尔，故太上立言曰：「吾言甚易知，甚易行，天下莫能知，莫能行。」此其类也。）（新校正云：「详金主乙庚者，乙者庚之柔，庚者乙之刚，大而言之阴与阳，小而言之夫与妇，是刚柔之事也，馀并如此。」）。夫数之可数者，人中之阴阳也，然所合，数之可得者也。夫阴阳者，数之可十，推之可百，数之可千，推之可万。天地阴阳者，不以数推，以象之谓也（言智识偏浅不见原由，虽所指弥远，其知弥近，得其元始，桴鼓非遥。）。」
帝曰：「愿闻其所始也。」
歧伯曰：「昭乎哉问也！臣览《太始天元册》文，丹天之气经于牛女戊分，黅天之气经于心尾己分，苍天之气经于危室柳鬼，素天之气经于亢氐昴毕，玄天之气经于张翼娄胃，所谓戊己分者，奎壁角轸，则天地之门户也（戊土属乾，己土属巽，《遁甲经》曰：「六戊为天门，六己为地户，晨暮占雨，以西北东南义取，此雨为土用，湿气生之，故此占焉。」）。夫候之所始，道之所生，不可不通也。」
帝曰：「善。论言天地者，万物之上下。左右者，阴阳之道路。未知其所谓也（论谓〈天元纪〉及〈阴阳应象〉论也。）。」
歧伯曰：「所谓上下者，岁上下见阴阳之所在也。左右者，诸上见厥阴，左少阴右太阳。见少阴，左太阴，右厥阴。见太阴，左少阳，右少阴。见少阳，左阳明，右太阴。见阳明，左太阳，右少阳。见太阳，左厥阴，右阳明。所谓面北而命其位，言其见也（面向北而言之也，上南也，下北也，左西也，右东也。）。」
帝曰：「何谓下？」
歧伯曰：「厥阴在上，则少阳在下，左阳明，右太阴。少阴在上，则阳明在下，左太阳，右少阳。太阴在上，则太阳在下，左厥阴，右阳明。少阳在上，则厥阴在下，左少阴，右太阳。阳明在上，则少阴在下，左太阴，右厥阴。太阳在上，则太阴在下，左少阳，右少阴，所谓面南而命其位，言其见也（主岁者位在南，故面北而言其左右。在下者位在北，故面南而言其左右也。上，天位也，下，地位也。面南，左东也，右西也，上下异而左右殊也。）。上下相遘，寒暑相临，气相得则和，不相得则病（木火相临，金水相临，水木相临，火土相临，土金相临，为相得也。土木相临，土水相临，水火相临，火金相临，金木相临，为不相得也。上临下为顺，下临上为逆，逆亦郁抑而病生，土临相火、君火之类者也。）。」
帝曰：「气相得而病者，何也？」
歧伯曰：「以下临上，不当位也（六位相临，假令土临火，火临木，木临水，水临金，金临土，皆为以下临上，不当位也。父子之义，子为下，父为上，以子临父不亦逆乎！）。」
帝曰：「动静何如（言天地之行左右也。）？」
歧伯曰：「上者右行，下者左行，左右周天，馀而复会也（上，天也。下，地也。周天，谓天周地五行之位也，天垂六气，地布五行，天顺地而左廻，地承天而东转，木运之后，天气常馀，馀气不加于君火，却退一步，加临相火之上，是以每五岁已退一位而右迁，故曰左右周天馀而复会。会，遇也，合也。言天地之道常五岁毕，则以馀气迁加，复与五行座位再相会，合而为岁法也。周天，谓天周地位，非周天之六气也。）。」
帝曰：「余闻鬼臾区曰：『应地者静。』今夫子乃言下者左行，不知其所谓也？愿闻何以生之乎（诘，异也。）（新校正云：「按『鬼臾区』言应地者静，见〈天元纪大论〉中。」）！歧伯曰：「天地动静，五行迁复，虽鬼臾区，其上候而已，犹不能徧明（不能徧明，无求备也。）。夫变化之用，天垂象，地成形，七曜纬虚，五行丽地。地者，所以载生成之形类也。虚者，所以列应天之精气也。形精之动，犹根本之与枝叶也，仰观其象，虽远可知也（观五星之东转，则地体左行之理昭然可知也。丽，著也，有形之物未有不依据物而得全者也。）。」
帝曰：「地之为下否乎（言转不居为下乎，为否乎？）？」
歧伯曰：「地为人之下，太虚之中者也（言人之所居可谓下矣，征其至理则是太虚之中一物尔。《易》曰：「坤厚载物，德合无疆。」此之谓也。）。」
帝曰：「冯乎（言太虚无碍，地体何冯而止住。）？」
歧伯曰：「大气举之也（大气，谓造化之气，任持太虚者也，所以大虚不屈，地久天长者，盖由造化之气任持之也。气化而变不任持之，则太虚之器亦败坏矣。夫落叶飞空，不疾而下，为其乘气，故势不得速焉。凡之有形处地之上者，皆有生化之气任持之也，然器有大小不同，坏有迟速之异，及至气不任持，则大小之坏一也。）。燥以乾之，暑以蒸之，风以动之，湿以润之，寒以坚之，火以温之，故风寒在下，燥热在上，湿气在中，火游行其閒，寒暑六入，故令虚而生化也（地体之中，凡有六入，一曰燥，二曰暑，三曰风，四曰湿，五曰寒，六曰火，受燥故乾性生焉，受暑故蒸性生焉，受风故动性生焉，受湿故润性生焉，受寒故坚性生焉，受火故温性生焉，此谓天之六气也。）。故燥胜则地乾，暑胜则地热，风胜则地动，湿胜则地泥，寒胜则地裂，火胜则地固矣（六气之用。）」。
帝曰：「天地之气何以候之？」
歧伯曰：「天地之气，胜复之作，不形于诊也（言平气及胜复皆以形证观察，不以诊知也。）。《脉法》曰：『天地之变，无以脉诊（天地以气不以位，故不当以脉知之。）。』此之谓也。」
帝曰：「閒气何如？」
歧伯曰：「随气所在，期于左右（于左右尺寸四部分位承之，以知应与不应，过与不过。）。」
帝曰：「期之奈何？」
歧伯曰：「从其气则和，违其气则病（谓当沉不沉，当浮不浮，当濇不濇，当钩不钩，当弦不弦，当大不大之类也。）（新校正云：「按至真要大论云：『厥阴之至，其脉弦。少阴之至，其脉钩。太阴之至，其脉沉。少阳之至，大而浮。阳明之至，短而濇。太阳之至，大而长。至而和则平，至而甚则病，至而反则病，至而不至者病，未至而至者病，阴阳易者危。』」）。不当其位者病（见于他位也。）。迭移其位者病（谓左见右脉，右见左脉，气差错故尔。）。失守其位者危（已见于他乡，本宫见贼杀之气，故病危。）。尺寸反者，死（子午卯酉四岁有之。反，谓岁当阴在寸脉，而反见于尺，岁当阳在尺，而脉反见于寸，尺寸俱，乃谓反也。若尺独然或寸独然，是不应气，非反也。）。阴阳交者，死（寅申、己亥、丑未、辰戌八年有之。交，谓岁当阴在右脉，反见左。岁当阳在左脉，反见右。左右交见是谓交。若左独然或右独然，是不应气，非交也。）。先立其年，以知其气，左右应见，然后乃可以言死生之逆顺（经言岁气备矣。）（新校正云：「详此备〈六元正纪大论〉中。」）。」
帝曰：「寒暑燥湿风火，在人合之，奈何？其于万物，何以生化（合，谓中外相应。生，谓承化而生。化，谓成立众象也。）？」
歧伯曰：「东方生风（东者，日之初。风者，教之始，天之使也。所以发号施令，故生自东方也。景霁山昏，苍埃际合，崖谷若一，岩岫之风也。黄白昏埃，晚空如堵，独见天垂，川泽之风也。加以黄黑，白埃承下，山泽之猛风也。）。风生木（阳升风鼓，草木敷荣，故曰风生木也，此和气之生化也。若风气施化，则飘扬敷折，其为变极，则木拔草除也。运乘丁卯、丁丑、丁亥、丁酉、丁未、丁巳之岁，则风化不足（因丁岁为阴木主不足），若乘壬申、壬午、壬辰、壬寅、壬子、壬戌之岁，则风化有馀于万物也（因壬为阳木主有馀）。）（新校正云：「详王注以丁壬分运之有馀不足，或者以丁卯（岁会）、丁亥（天符）、丁巳（天符）、壬申（同天符）、壬寅（同天符），五岁为正岁会、天符、同天符，非有馀不足，为平木运，以王注为非，是不知大统也。必欲细分，虽除此五岁亦未为尽，下文火土金水运等并同此。」）。木生酸（万物味酸者，皆始自木气之生化也。）。酸生肝（酸味入胃，生养于肝藏。）。肝生筋（酸味入肝，自肝藏布化，生成于筋膜也。）。筋生心（酸气荣养筋膜毕已，自筋流化，入乃于心。）。其在天为玄（玄，谓玄冥也。丑之终，东方白，寅之初，天色反黑，太虚皆闇，在天为玄象可见。）（新校正云：「详『在天为玄』至『化生气』七句，通言六气五行生化之大法，非东方独有之也，而王注玄谓丑之终，寅之初，天色黑则专言在东方，不兼诸方，此注未通。」）。在人为道（正理之道，生养之政化也。）。在地为化（化，生化也，有生化而后有万物，万物无非化气以生成者也。）。
化生五味（金、玉、土、石、草、木、菜、果、根、茎、枝、叶、花、壳、实、核，无识之类，皆地化生也。）。道生智（智，正知也，虑远也。知正则不疑于事，虑远则不涉于危，以道处之，理符于智。《灵枢经》曰：「因虑而处物谓之智。」）。玄生神（神用无方，深微莫测，迹见形隐，物鲜能期，由是则玄冥之中，神明捿据，隐而不见，玄生神明也。）。化生气（飞、走、蚑、行，鳞、介、毛、倮、羽，五类变化，内属神机，虽为五味所该，然其生禀则异，故又曰：「化生气也。」此上七句通言六气五行生化之大法，非东方独有之也。）（新校正云：「按〈阴阳应象大论〉及〈天元纪大论〉无『化生气』一句。」）。神在天为风（鸣紊启坼，风之化也。振拉摧拔，风之用也。岁属厥阴在上，则风化于天。厥阴在下，则风行于地。）。在地为木（长短曲直，木之体也。干举机发，木之用也。）。在体为筋（维结束络，筋之体也。繻纵卷舒，筋之用也。）。在气为柔（木化宣发，风化所行，则物体柔耎。）。在藏为肝（肝有二布叶一小叶，如木甲拆之象也，各有支给脉游中，以宣发阳和之气，魂之宫也，为将军之官，谋虑出焉，乘丁岁则肝藏及经络先受邪而为病也，胆府同。）。
其性为暄（暄，温也。肝木之性也。）。其德为和（敷布和气于万物，木之德也。）（新校正云：「按〈气交变大论〉云：『其德敷和。』」）。其用为动（风摇而动，无风则万类皆静，）（新校正云：「按木之用为动，火太过之政亦为动，盖火木之主暴速，故俱为动。」）。其色为苍（有形之类，乘木之化，则外色皆见薄青之色。今东方之地，草木之上，色皆苍，遇丁岁则苍物兼白及黄色，不纯也。）。其化为荣（荣，美色也。四时之中物见华荣颜色鲜丽者，皆木化之所生也。）（新校正云：「按〈气交变大论〉云：『其化生荣。』」）。其虫毛（万物发生如毛在皮。）。其政为散（发散生气于万物。）（新校正云：「按〈气交变大论〉云：『其政舒启。』详木之政散，平木之政发散，木太过之政散，土不及之气散，金之用散，落木之灾散，落所以为散之异有六，而散之义惟二，一谓发散之散，是木之气也。二谓散落之散，是金之气所为也。」）。其令宣发（阳和之气，舒而散也。）。其变摧拉（摧，拔成者也。）（新校正云：「按〈气交变大论〉云：『其变振发。』」）。其眚为陨（陨，坠也，大风暴起，草泯木坠。）（新校正云：「按〈气交变大论〉云：『其灾散落。』」）。其味为酸（夫物之化之变而有酸味者，皆木气之所成败也，今东方之野，生味多酸。）。
其志为怒（怒，直声也。怒所以威物。）。怒伤肝（凡物之用极，皆自伤也。怒发于肝，而反伤肝藏。）。悲胜怒（悲发而怒止，胜之信也。）（新校正云：「详五志悲当为忧，盖忧伤意，悲伤魂，故云悲胜怒也。」）。风伤肝（亦犹风之折木也，风生于木而反折之，用极而舒。）（新校正云：「按〈阴阳应象大论〉云：『风伤筋。』」）。燥胜风（风自木生，燥为金化，风馀则制之以燥，肝盛则治之以凉，凉清所行，金之气也。）。酸伤筋（酸写肝气，写甚则伤其气。《灵枢经》曰：「酸走筋，筋病无多食酸。」以此尔。走筋，谓宣行其气速疾也，气血肉骨同。）（新校正云：「详注云《灵枢经》云乃是《素问》〈宣明五气篇〉文，按《甲乙经》以此为《素问》，王云《灵枢经》者误也。」）。辛胜酸（辛金味，故胜木之酸，酸馀则胜之以辛也。）。
南方生热（阳盛所生，相火君火之政也。太虚昏翳，其若轻尘，山川悉然，热之气也。大明不彰，其色如丹，郁热之气也。若行云暴升，嵸然叶积，乍盈乍缩，崖谷之热也。）。热生火（热甚之气，火运盛明，故曰：「热生火。」火者，盛阳之生化也，热气施化则炎暑郁燠，其为变极，则燔灼销融，运乘癸酉、癸未、癸巳、癸卯、癸丑、癸亥岁则热化不足，若乘戊辰、戊寅、戊子、戊戌、戊申、戊午岁则热化有馀。火有君火相火，故曰：「热生火。」又云：「火也。」）。火生苦（物之味苦者，皆始自火之生化也。甘物遇火，体焦则苦，从火化其可征也。）。苦生心（苦物入胃，化入于心，故诸癸岁则苦化少，诸戊岁则苦化多。）。心生血（苦味自心化已，则布化生血脉。）。血生脾（苦味营血已，自血流化生养脾也。）。其在天为热（亦神化气也。暄暑郁蒸，热之化也。炎赫沸腾，热之用也。岁属少阴，少阳在上，则热化于天，在下则热行于地。）。在地为火（光显炳明，火之体也。燔燎焦然，火之用也。）。在体为脉（流行血气，脉之体也。壅泄虚实，脉之用也，络脉同。）。在气为息（息，长也。）。在藏为心（心形如未敷莲花，中有九空以导引天真之气，神之宇也，为君主之官，神明出焉，乘癸岁则心与经络受邪而为病，小肠府亦然。）。
其性为暑（暑，热也，心之气性也。）。其德为显（明显见象，定而可取，火之德也。）（新校正云：「按〈气交变大论〉云：『其德彰显。』」）。其用为躁（火性躁动，不专定也。）。其色为赤（生化之物，乘火化者，悉表备赭丹之色，今南方之地，草木之上皆兼赤色，乘癸岁则赤色之物兼黑及白也。）。其化为茂（茂，蕃盛也。）（新校正云：「按〈气交变大论〉云：『其化蕃茂。』」）。其虫羽（参差长短，象火之形。）。其政为明（明曜彰见，无所蔽匿，火之政也。）（新校正云：「按〈气交变大论〉云：『其政明曜。』又按火之政明，水之气明，水火异而明同者，火之明明于外，水之明明于内，明虽同而实异也。」）。其令郁蒸（郁，盛也。蒸，热也。言盛热，气如蒸也。）（新校正云：「详注谓郁为盛，其义未安，按王冰注〈五常政大论〉云：『郁谓郁燠不舒畅也。』当如此解。」）。其变炎烁（热甚炎赫，烁石流金，火之极变也。）（新校正云：「按〈气交变大论〉云：『其变销烁。』」）。其眚燔焫（燔焫山川，旋及屋宇，火之灾也。）（新校正云：「按〈气交变大论〉云：『其灾燔焫。』」）。
其味为苦（物之化之变而有苦味者，皆火气之所合散也。今南方之野，生物多苦。）。其志为喜（喜，悦乐也，悦以和志。）。喜伤心（言其过也。喜发于心而反伤心，亦由风之折木也，过则气竭，故见伤也。）。恐胜喜（恐至则喜乐皆泯，胜喜之理，目击道存，恐则水之气也。）。热伤气（天热则气伏不见，人热则气促喘急，热之伤气，理亦可征，此皆谓大热也。小热之气犹生诸气也。〈阴阳应象大论〉曰：「壮火散气，少火生气。」此其义也。）。寒胜热（寒胜则热退，阴盛则阳衰，制热以寒，是求胜也。）。苦伤气（大凡如此尔，苦之伤气以其燥也，苦加以热则伤尤甚也，何以明之，饮酒气促，多则喘急，此其信也。苦寒之物，偏服岁久，益火滋甚，亦伤气也，暂以方治，乃同少火反生气也。）（新校正云：「详此论所伤之旨有三，东方曰风伤肝，酸伤筋。中央曰湿伤肉，甘伤脾。西方曰辛伤皮毛，是自伤者也。南方曰热伤气，苦伤气。北方曰寒伤血，咸伤血。是伤已所胜也。西方曰热伤皮毛，是被胜伤已也。凡此五方所伤之例有三，若《太素》则俱云自伤焉。」）。咸胜苦（酒得咸而解，物理昭然，火苦之胜制以水咸。）。
中央生湿（中央，土也，高山土湿，泉出地中，水源山隈，云生岩谷，则其象也。夫性内蕴，动而为用，则雨降云腾，中央生湿不远信矣。故历候记土润溽暑于六月，谓是也。）。湿生土（湿气内蕴，土体乃全，湿则土生，乾则土死，死则庶类雕丧，生则万物滋荣，此湿气之化尔。湿气施化，则土宅而云腾雨降，其为变极则骤注土崩也。运乘己巳、己卯、己丑、己亥、己酉、己未之岁，则湿化不足。乘甲子、甲戌、甲申、甲午、甲辰、甲寅之岁，则湿化有馀也。）。土生甘（物之味甘者，皆始自土之生化也。）。甘生脾（甘物入胃先入于脾，故诸己岁则甘少化，诸甲岁甘多化。）。脾生肉（甘味入脾，自脾藏布化，长生脂肉。）。肉生肺（甘气营肉已，自肉流化，乃生养肺藏也。）。其在天为湿（言神化也。柔润重泽，湿之化也。埃郁云雨，湿之用也。岁属太阴在上，则湿化于天，太阴在下，则湿化于地。）。在地为土（敦静安镇，聚散复形，群品以生，土之体也。含垢匿秽，静而下民，为变化母，土之德也。）（新校正云：「详注云静而下民为土之德，下民之义恐字误也。」）。在体为肉（覆裹筋骨，气发其间，肉之用也。疏密不时，中外否闭，肉之动也。）。在气为充（土气施化，则万象盈。）。在藏为脾（形象马蹄，内包胃脘，象土形也。经络之气，交归于中，以营运真灵之气，意之舍也，为仓廪之官，化物出焉，乘己岁则脾及经络受邪而为病。）（新校正云：「详肝心肺肾四藏注各言府同，独此注不言胃府同者，阙文也。」）。
其性静兼（兼，谓兼寒热暄凉之气也。《白虎通》曰：「脾之为言并也。」谓四气并之也。）。其德为濡（津湿润泽，土之德也。）（新校正云：「按〈气交变大论〉云：『其德溽蒸。』」）。其用为化（化，谓兼诸四化并已为五化。所谓风化热、化燥、化寒、化周万物而为生长化成收藏也。）。其色为黄（物乘土化，则表见黅黄之色，今中央之地，草木之土，皆兼黄色，乘己岁则黄色之物兼苍及黑。）。其化为盈（盈，满也，土化所及，则万物盈满。）（新校正云：「按〈气交变大论〉云：『其化丰备。』」）。其虫倮（倮露皮革，无毛介也。）。其政为谧（谧，静也，土性安静。）（新校正云：「按〈气交变大论〉云：『其政安静。』详土之政谧。水太过其政谧者，盖水太过而土下承之，故其政亦谧。」）。其令云雨（湿气布化之所成。）。其变动注（动反静也，地之动则土失性，风摇不安，注雨久下也，久则垣岸复为土矣。）（新校正云：「按〈气交变大论〉云：『其变骤注。』」）。其眚淫溃（淫，久雨也。溃，土崩溃也。）（新校正云：「按〈气交变大论〉云：『其灾霖溃。』」）。
其味为甘（物之化之变而有甘味者，皆土化之所终始也，今中原之地物味多甘淡。）。其志为思（思以成务。）（新校正云：「按《灵枢经》曰：『因志而存变谓之思。』」）。思伤脾（思劳于智，过则伤脾。）。怒胜思（怒则不思，忿而忘祸，则胜可知矣。思甚不解，以怒制之，调性之道也。）。湿伤肉（湿甚为水，水盈则肿，水下去已，形肉已消，伤肉之验近可知矣。）。风胜湿（风，木气，故胜土湿，湿甚则制之以风。）。甘伤脾（过节也。）（新校正云：「按〈阴阳应象大论〉云：『甘伤肉。』」）。酸胜甘（甘馀则制之以酸，所以救脾气也。）。
西方生燥（阳气已降，阴气复升，气爽风劲，故生燥也。夫岩谷青埃，川源苍翠，烟浮草木，远望氤氲，此金气所生，燥之化也。夜起白朦，轻如微雾，遐迩一色，星月皎，如此万物阴成，亦金气所生白露之气也。太虚埃昏，气郁黄黑，视不见远，无风自行，从阴之阳，如云如雾，此杀气也，亦金气所生霜之气也。山谷川泽，浊昏如雾，气郁蓬勃，惨然戚然，咫尺不分，此杀气将用，亦金气所生运之气也。天雨大霖，和气西起，云卷阳曜，太虚廓清，燥生西方，义可征也。若西风大起，木偃云腾，是为燥与湿争，气不胜也，故当复雨，然西风雨晴，天之常气，假有东风雨止，必有西风复雨，因雨而乃自晴，观是之为，则气有往复，动有燥湿，变化之象，不同其用矣。由此则天地之气以和为胜，暴发奔骤，气所不胜，则多为复也。）。燥生金（气劲风切，金鸣声远，燥生之信，视听可知，此则燥化能令万物坚定也。燥之施化于物如是，其为变极，则天地悽惨，肃杀气行，人悉畏之，草木雕落，运乘乙丑、乙卯、乙巳、乙未、乙酉、乙亥之岁，则燥化不足。乘庚子、庚寅、庚辰、庚午、庚申、庚戌之岁，则燥化有馀，岁不同生化异也。）。金生辛（物之有辛味者，皆始自金化之所成也。）。辛生肺（辛物入胃先入于肺，故诸乙岁则辛少化，诸庚岁则辛多化。）。肺生皮毛（辛味入肺，自肺藏布，化生养皮毛也。）。皮毛生肾（辛气自入皮毛，乃流化生气入肾藏也。）。其在天为燥（神化也。雾露清劲，燥之化也。肃杀雕零，燥之用也。岁属阳明在上，则燥化于天，阳明在下，则燥行于地者也。）。在地为金（从革坚刚，金之体也。锋剑銛束，金之用也。）（新校正云：「按别本『銛』作『括』。」）。在体为皮毛（柔轫包裹，皮毛之体也。渗泄津液，皮毛之用也。）。在气为成（物乘金化则坚成。）。在藏为肺（肺之形，似人肩，二布叶，数小叶中有二千四空行列，以分布诸藏清浊之气，主藏魄也，为相傅之官，治节出焉。乘乙岁则肺与经络受邪而为病也，大肠府亦然。）。
其性为凉（凉，清也，肺之性也。）。其德为清（金以清凉为德化。）（新校正云：「按〈气交变大论〉云：『其德清洁。』」）。其用为固（固，坚定也。）。其色为白（物乘金化则衣彰缟素之色。今西方之野，草木之上，色皆兼白，乘乙岁则白色之物兼赤及苍也。）。其化为敛（敛，收也，金化流行则物体坚敛。）（新校正云：「按〈气交变大论〉：『其化紧敛。』详金之化为敛，而本不及之，气亦敛者，盖木不及而金胜之，故为敛也。」）。其虫介（介，甲也，外被介甲，金坚之象也。）。其政为劲（劲，前锐也。）（新校正云：「按〈气交变大论〉云：『其政劲切。』」）。其令雾露（凉气化生。）。其变肃杀（天地惨悽，人所不喜则其气也。）。其眚苍落（青乾而雕落。）。
其味为辛（夫物之化之变而有辛味者，皆金气之所离合也。今西方之野，草木多辛。）。其志为忧（忧，虑也，思也。）（新校正云：「详王注以忧为思，有害于义，按本论思为脾之志，忧为肺之志，是忧非思明矣。又《灵枢经》曰：『愁忧则闭塞而不行。』又云：『愁忧而不解则伤意。』若是则忧者愁也，非思也。」）。忧伤肺（愁忧则气闭塞而不行，肺藏气，故忧伤肺。）。喜胜忧（神悦则喜，故喜胜忧。）。热伤皮毛（火有二别，故此再举热伤之形证也。火气薄烁则物焦乾，故热气盛则皮毛伤也。）。寒胜热（以阴消阳，故寒胜热。）（新校正云：「按《太素》作『燥伤皮毛，热胜燥。』」）。辛伤皮毛（过节也，辛热又甚焉。）。苦胜辛（苦，火味，故胜金之辛。）。
北方生寒（阳气伏阴，气升政布而大行，故寒生也。太虚澄净，黑气浮空，天色黯然，高空之寒气也。若气似散麻，本末皆黑，微见川泽之寒气也。太虚清白，空犹雪映，遐迩一色，山谷之寒气也。太虚白昏，火明不翳如雾，雨气遐迩，肃然北望，色玄凝雰夜落，此水气所生，寒之化也。太虚凝阴，白埃昏翳，天地一色，远视不分，此寒湿凝结，雪之将至也。地裂水冰，河渠乾涸，枯泽浮咸，木敛土坚，是土胜水，水不得自清，水所生，寒之用也。）。寒生水（寒资阴化，水所由生，此寒气之生化尔。寒气施化则水冰雪雰，其为变极则水涸冰坚，运乘丙寅、丙子、丙戌、丙申、丙午、丙辰之岁，则寒化大行。乘辛未、辛巳、辛卯、辛丑、辛亥、辛酉之岁则寒化少。）。水生咸（物之有咸味者，皆始自水化之所成结也。水泽枯涸，卤咸乃蕃，沧海味咸，盐从水化，则咸因水产，其事炳然，煎水味咸，近而可见。）。咸生肾（咸物入胃，先归于肾，故诸丙岁，咸物多化，诸辛岁，咸物少化。）。肾生骨髓（咸味入肾，自肾藏布化，生养骨髓也。）。髓生肝（咸气自生，骨髓乃流化，生气入肝藏也。）。其在天为寒（神，化也。凝惨冰雪，寒之化也。凛冽霜雹，寒之用也。岁属太阳在上，则寒化于天。太阳在下，则寒行于地。）。在地为水（阴气布化，流于地中则为水泉，澄澈流衍，水之体也。漂荡没溺，水之用也。）。在体为骨（强干坚劲，骨之体也。包裹髓脑，骨之用也。）。在气为坚（柔耎之物，遇寒则坚，寒之化也。）。在藏为肾（肾藏有二形，如豇豆相并而曲附于膂，筋外有脂裹，里白表黑，主藏精也，为作强之官，伎巧出焉。乘辛岁则肾藏及经络受邪而为病，膀胱府同。）。
其性为凛（凛，寒也，肾之性也。）。其德为寒（水以寒为德化。）（新校正云：「按〈气交变大论〉：『其德凄沧。』」）。其用为（藏）（本阙。），其色为黑（物禀水成则表被玄黑之色，今北方之野，草木之上，色皆兼黑。乘辛岁则黑色之物兼黄及赤也。）。其化为肃（肃，静也。）（新校正云：「按〈气交变大论〉云：『其化清谧。』详水之化为肃，而金之政太过者为肃，平金之政劲，肃金之变，肃杀者何也？盖水之化肃者，肃静也。金之政肃者，肃杀也。文虽同而事异者也。」）。其虫鳞（鳞，谓鱼蛇之族类。）。其政为静（水性澄澈而清静。）（新校正云：「按〈气交变大论〉云：『其政凝肃。』详水之政为静，而平土之政安静，土太过之政亦为静，土不及之政亦为静定，水土异而静同者，非同也。水之静，清净也。土之静，安静也。」）。其令（霜雪）（本阙。）。其变凝冽（寒甚故致是。）（新校正云：「按〈气交变大论〉云：『其变凛冽。』」）。其眚冰雹（非时而有及暴过也。）（新校正云：「按〈气交变大论〉云：『其灾冰雪霜雹。』」）。
其味为咸（夫物之化之变而有咸味者，皆水化之所凝散也。今北方川泽地多咸卤。）。其志为恐（恐以远祸。）。恐伤肾（恐甚动中则伤肾。《灵枢经》曰：「恐惧而不解则伤精。」肾藏精，故精伤而伤及于肾也。）。思胜恐（思见祸机，故无忧恐。思一作忧，非也。）。寒伤血（明胜心也，寒甚血凝，故伤血也。）。燥胜寒（寒化则水积，燥用则物坚，燥与寒兼，故相胜也，天地之化，物理之常也。）。咸伤血（味过于咸则咽乾，引饮伤血之义，断可知矣。）。甘胜咸（渴饮甘泉，咽乾自已，甘为土味故胜水咸。）（新校正云：「详自上歧伯曰至此与〈阴阳应象大论〉同，小有增损而注颇异。」）。五气更立，各有所先（当其岁时，气乃先也。）。非其位则邪，当其位则正（先立运，然后知非位与当位者也。）。」
帝曰：「病生之变何如？」
歧伯曰：「气相得则微，不相得则甚（木居火位，火居土位，土居金位，金居水位，水居木位，木居君位，如是者为相得。又木居水位，水居金位，金居土位，土居火位，火居木位，如是者虽为相得，终以子僣居父母之位，下陵其上，犹为小逆也。木居金土位，火居金水位，土居水木位，金居火木位，水居火土位，如是者为不相得，故病甚也。皆先立运气及司天之气，则气之所在相得与不相得可知矣。）。」
帝曰：「主岁何如？」
歧伯曰：「气有馀，则制己所胜而侮所不胜。其不及，则己所不胜侮而乘之，己所胜轻而侮之（木馀则制土，轻忽于金，以金气不争，故木恃其馀而欺侮也。又木少金胜，土反侮木，以木不及，故土妄凌之也，四气卒同。侮，谓而凌忽之也。）。侮反受邪（或以己强盛，或遇彼衰微，不度卑弱，妄行凌忽，虽侮而求胜，故终必受邪。），侮而受邪，寡于畏也（受邪，各谓受己不胜之邪也。然舍己宫观，适他乡邦，外强中乾，邪盛真弱，寡于敬畏，由是纳邪，故曰寡于畏也。）（新校正云：「按〈六节藏象论〉曰：『未至而至，此谓太过，则薄所不胜而乘所胜，命曰气淫。至而不至，此谓不及，则所胜妄行而所生受病，所不胜而薄之，命曰气迫。』即此之义也。」）。」
帝曰：「善。」

六微旨大论篇第六十八  ***************************
黄帝问曰：「呜呼远哉！天之道也，如迎浮云，若视深渊，视深渊尚可测，迎浮云莫知其极（深渊静滢而澄澈，故视之可测其深浅，浮云飘泊而合散，故迎之莫诣其边涯，言苍天之象如渊，可视乎！鳞介运化之道，犹云莫测其去留，六气深微，其于运化，当知是喻矣。）（新校正云：「详此文与〈疏五过论〉文重。」）。夫子数言，谨奉天道，余闻而藏之，心私异之，不知其所谓也，愿夫子溢志，尽言其事，令终不灭，久而不绝，天之道可得闻乎（运化生成之道也。）！」
歧伯稽首再拜对曰：「明乎哉问！天之道也，此因天之序，盛衰之时也。」
帝曰：「愿闻天道六六之节，盛衰何也（六六之节，经已答问，天师夫敷其旨，故重问之。）？」
歧伯曰：「上下有位，左右有纪（上下，谓司天地之气二也，馀左右四气，在岁之左右也。）。故少阳之右，阳明治之，阳明之右，太阳治之，太阳之右，厥阴治之，厥阴之右，少阴治之，少阴之右，太阴治之，太阴之右，少阳治之，此所谓气之标，盖南面而待也（标，末也，圣人南面而立，以阅气之至也。）。故曰：『因天之序，盛衰之时，移光定位，正立而待之。』此之谓也（移光，谓日移光。定位，谓面南观气，正立观岁数，气之至则气可待之也。）。少阳之上，火气治之，中见厥阴（少阳南方火，故上见火气治之，与厥阴合，故中见厥阴也。）。阳明之上，燥气治之，中见太阴（阳明西方金，故上燥，气治之，与太阴合，故气燥之下，中见大阴也。）。太阳之上，寒气治之，中见少阴（太阳北方水，故上寒气治之，与少阴合，故寒气之下，中见少阴也。）（新校正云：「按〈六元正纪大论〉云：『太阳所至为寒生，中为温。』与此义同。」）。厥阴之上，风气治之，中见少阳（厥阴东方木，故上风气治之，与少阳合，故风气之下，中见少阳也。）。少阴之上，热气治之，中见太阳（少阴东南方君火，故上热气治之，与太阳合，故热气之下，中见太阳也。）（新校正云：「按〈六元正纪大论〉云：『少阴所至为热生，中为寒。』与此义同。」）。太阴之上，湿气治之，中见阳明（太阴西南方土，故上湿气治之，与阳明合，故湿气之下，中见阳明也。）。所谓本也，本之下，中之见也，见之下，气之标也（本，谓元气也。气则为主，则文言著矣。）（新校正云：「详注云：『文言著矣。』疑误。」）。本标不同，气应异象（本者，应之元。标者，病之始。病生形用，求之标，方施其用，求之本，标本不同，求之中，见法万全。）（新校正云：「按至真要大论云：『六气标本不同，气有从本者，有标本者，有不从标本者。』少阳太阴从本，少阴太阳从本从标，阳明厥阴不从标本，从乎中，故从本者化生于本，从标本者有标本之化，从中者以中气为化。」）。」
帝曰：「其有至而至，有至而不至，有至而太过，何也（皆谓天之六气也。初之气起于立春前十五日，馀二三四五终气次至，而分治六十日馀八十七刻半。）？」
歧伯曰：「至而至者，和。至而不至，来气不及也。未至而至，来气有馀也（时至而气至，和平之应，此则为平岁也。假令甲子岁气有馀于癸亥岁，未当至之期，先时而至也。乙丑岁气不足于甲子岁，当至之期，后时而至也，故曰「来气不及、来气有馀也。」言初气之至期如此。岁气有馀，六气之至皆先时。岁气不及，六气之至皆后时。先时后至，后时先至，各差十三日而应也。）（新校正云：「按金匮要略云：『有未至而至，有至而不至，有至而不去，有至而太过，冬至之后，得甲子夜半，少阳起，少阴之时阳始生，天得温和，以未得甲子，天因温和，此为未至而至也。以得甲子而天未温和，此为至而不至。以得甲子而天寒不解，此为至而不去。以得甲子而天温如盛夏时，此为至而太过。』此亦论气应之一端也。」）。」
帝曰：「至而不至，未至而至，如何（言太过不及，岁当至晚至早之时应也。）？」
歧伯曰：「应则顺，否则逆，逆则变生，变则病（当期为应，愆时为否，天地之气，生化不息，无止碍也。不应有而有，应有而不有，是造化之气失常，失常则气变，变常则气血纷挠而为病也，天地变而失常，则万物皆病。）。」
帝曰：「善。请言其应？」
歧伯曰：「物生，其应也。气脉，其应也（物之生荣有常时，脉之至有常期，有馀岁早，不及岁晚，皆依期至也。）。」
帝曰：「善。愿闻地理之应，六节气位何如？」
歧伯曰：「显明之右，君火之位也，君火之右，退行一步，相火治之（日出，谓之显明，则卯，地气分春也。自春分后六十日有奇，斗建卯正至于巳，正君火位也。自斗建巳正至未之中，三之气分，相火治之，所谓少阳也。君火之位，所谓少阴热之分也，天度至此，暄淑大行，居热之分，不行炎暑，君之德也。少阳居之，为僣逆，大热早行，疫疠乃生。阳明居之，为温凉不时。太阳居之，为寒雨閒热。厥阴居之，为风湿雨生羽虫。少阴居之，为天下疵疫，以其得位，君令宣行故也。太阴居之，为时雨。火有二位，故以君火为六气之始也。相火则夏至日前后各三十日也，少阳之分，火之位也，天度至此，炎热大行。少阳居之，为热暴至草萎，河乾炎亢，湿化晚布。阳明居之，为凉气间发。太阳居之，为寒气间至，热争冰雹。厥阴居之，为风热大行，雨生羽虫。少阴居之，为大暑炎亢。太阴居之，为云雨雷电。退，谓南面视之在位之右也。一步，凡六十日又八十七刻半，馀气同法。）。复行一步，土气治之（雨之分也，即秋分前六十日而有奇，斗建未正至酉之中，四之气也。天度至此，云雨大行，湿蒸乃作。少阳居之，为炎热沸腾，云雨雷雹。阳明居之，为清雨雾露。太阳居之，为寒雨害物。厥阴居之，为暴风雨摧拉，雨生倮虫。少阴居之，为寒热气反用，山泽浮云，暴雨溽蒸。太阴居之，为大雨霪霪。）。复行一步，金气治之（燥之分也，即秋分后六十日而有奇，自斗建酉正至亥之中，五之气也。天度至此，万物皆燥。少阳居之，为温清更正，万物乃荣。阳明居之，为大凉燥疾。太阳居之，为早寒。厥阴居之，为凉风大行，雨生介虫。少阴居之，为秋湿，热病时行。太阴居之，为时雨沉阴。）。复行一步，水气治之（寒之分也，即冬至日前后各三十日，自斗建亥至丑之中，六之气也。天度至此，寒气大行。少阳居之，为冬温，蛰虫不藏，流水不冰。阳明居之，为燥寒劲切。太阳居之，为大寒凝冽。厥阴居之，为寒风摽扬，雨生鳞虫。少阴居之，为蛰虫出见，流水不冰。太阴居之，为凝阴寒雪，地气湿也。）。复行一步，木气治之（风之分也，即春分前六十日而有奇也，自斗建丑正至卯之中，初之气也。天度至此，风气乃行，天地神明号，今之始也，天之使也。少阳居之，为温疫至。阳明居之，为清风，雾露朦昧。太阳居之，为寒风切冽，霜雪水冰。厥阴居之，为大风发荣，雨生毛虫。少阴居之，为热风伤人，时气流行。太阴居之，为风雨，凝阴不散。）。复行一步，君火治之（热之分也，复春分始也，自斗建卯正至已之中，二之气也。凡此六位，终纪一年，六六三百六十日，六八四百八十刻，六七四十二刻，其馀半刻积而为三，约终三百六十五度也馀，奇细分率之可也。）。
相火之下，水气承之（热盛水承，条蔓柔弱。凑润衍溢，水象可见。）（新校正云：「按〈六元正纪大论〉云：『少阳所至为火生，终为蒸溽。』则水承之义可见。又云：『少阳所至，为摽风燔燎霜凝。』亦下承之水气也。」）。水位之下，土气承之（寒甚物坚，水冰流涸，土象斯见，承下明矣。）（新校正云：「按〈六元正纪大论〉云：『太阳所至，为寒雪冰雹白埃。』则土气承之之义也。」）。土位之下，风气承之（疾风之后，时雨乃零，是则湿为风吹化而为雨。）（新校正云：「按〈六元正纪大论〉云：『太阴所至为湿生，终为注雨。』则土位之下，风气承之而为雨也，又云：『太阴所至，为雷霆骤注烈风。』则风承之义也。」）。风位之下，金气承之（风动气清，万物皆燥，金承木下，其象昭然。）（新校正云：「按〈六元正纪大论〉云：『厥阴所至，为风生，终为肃。』则金承之义可见，又云：『厥阴所至，飘怒大凉。』亦金承之义也。」）。金位之下，火气承之（锻金生热则火流，金乘火之上理无妄也。）（新校正云：「按〈六元正纪大论〉云：『阳明所至，为散落温。』则火乘之义也。」）。君火之下，阴精承之（君火之位，大热不行，盖为阴精制承其下也。诸以所胜之气乘于下者，皆折其摽盛，此天地造化之大体尔。）（新校正云：「按〈六元正纪大论〉云：『少阴所至，为热生，中为寒。』则阴承之义可知，又云：『少阴所至，为大暄寒。』亦其义也，又按六元正纪云：『水发而雹雪，土发而飘骤，木发而毁折，金发而清明，火发而曛昧，何气使然？曰气有多少，发有微甚，微者当其气，甚者兼其下，征其下气而见可知也。』所谓征其下者，即此六承气也。」）。」
帝曰：「何也？」
歧伯曰：「亢则害，承迺制，制则生化，外列盛衰，害则败乱，生化大病（亢，过极也，物恶其极。）。」
帝曰：「盛衰何如？」
歧伯曰：「非其位则邪，当其位则正，邪则变甚，正则微。」
帝曰：「何谓当位？」
歧伯曰：「木运临卯，火运临午，土运临四季，金运临酉，水运临子，所谓岁会气之平也（非太过非不及是谓平运主岁也。平岁之气，物生脉应，皆必合期，无先后也。）（新校正云：「详木运临卯，丁卯岁也。火运临午，戊午岁也。土运临四季，甲辰、甲戌、己丑、己未岁也。金运临酉，乙酉岁也。水运临子，丙子岁也。内戊午、己丑、己未、乙酉，又为太一天符。」）。」
帝曰：「非位何如？」
歧伯曰：「岁不与会也（不与本辰相逢会也。）。」
帝曰：「土运之岁，上见太阴。火运之岁，上见少阳少阴（少阴少阳皆火气。）。金运之岁，上见阳明。木运之岁，上见厥阴。水运之岁，上见太阳。奈何？」
歧伯曰：「天之与会也（天气与运气相逢会也。）（新校正云：「详土运之岁，上见太阴，己丑、己未也。火运之岁，上见少阳，戊寅、戊申也，上见少阴，戊子、戊午也。金运之岁，上见阳明，乙卯、乙酉也。木运之岁，上见厥阴，丁巳、丁亥也。水运之岁，上见太阳，丙辰、丙戌。内己丑、己未、戌午、乙酉又为太一天符，按〈六元正纪大论〉云：『太过而同天化者三，不及而同天化者亦三。』戊子、戊午，太征上临少阴。戊寅、戊申，太征上临少阳。丙辰、丙戌，太羽上临太阳，如是者三。丁巳、丁亥，少角上临厥阴。乙卯、乙酉，少商上临阳明。己丑、己未，少宫上临太阴，如是者三。临者，太过不及，皆曰天符。」）。故《天元册》曰：『天符。』」
帝曰：「天符、岁会何如？」
歧伯曰：「太一天符之会也（是谓三合，一者天会，二者岁会，三者运会也。〈天元纪大论〉曰：「三合为治。」此之谓也。）（新校正云：「按太一天符之详其〈天元纪大论〉注中。」）。」
帝曰：「其贵贱何如？」
歧伯曰：「天符为执法，岁位为行令，太一天符为贵人（执法犹相辅，行令犹方伯，贵人犹君主。）。」
帝曰：「邪之中也奈何？」
歧伯曰：「中执法者，其病速而危（执法官人之绳准，自为邪僻，故病速而危。）。中行令者，其病徐而特（方伯无执法之权，故无速害病，但执持而已。）。中贵人者，其病暴而死（义无凌犯，故病则暴而死。）。」
帝曰：「位之易也何如？」
歧伯曰：「君位臣则顺，臣位君则逆。逆则其病近，其害速。顺则其病远，其害微，所谓二火也（相火居君火是臣位居君位，故逆也。君火居相火，是君居臣位，君临臣位，故顺也。远，谓里远。近，谓里近也。）。」
帝曰：「善。愿闻其步何如？」
歧伯曰：「所谓步者，六十度而有奇（奇，谓八十七刻又十分刻之五也。）。故二十四步，积盈百刻而成日也（此言天度之馀也，夫言周天之度者，三百六十五度四分度之一也。二十四步，正四岁也。四分度之一，二十五刻也。四岁气乘积，已盈百刻，故成一日，度一日也。）。」
帝曰：「六气应五行之变何如？」
歧伯曰：「位有终始，气有初中上下不同，求之亦异也（位，地位也。气，天气也。气与位互有差移，故气之初，天用事，气之中，地主之，地主则气流于地，天用则气腾于天，初与中皆分天步而率刻尔。初中各三十日馀四十三刻四分刻之三也。）。」
帝曰：「求之奈何？」
歧伯曰：「天气始于甲，地气始于子，子甲相合，命曰岁立，谨候其时，气可与期（子甲相合，命曰岁立，则甲子岁也，谨候水刻早晏，则六气悉可与期尔。）。」
帝曰：「愿闻其岁，六气始终早晏何如？」
歧伯曰：「明乎哉问也！甲子之岁，初之气，天数始于水下一刻（常起于平明寅初一刻，艮中之南也。）（新校正云：「按戊辰、壬申、丙子、庚辰、甲申、戊子、壬辰、丙申、庚子、甲辰、戊申、壬子、丙辰、庚申岁同此，所谓辰申子岁气会，同阴阳法，以是为三合。」），终于八十七刻半（子正之中，夜之半也，外十二刻半，入二气之初，诸馀刻同入也。）。二之气，始于八十七刻六分（子中之左也。），终于七十五刻（戌之后四刻也，外二十五刻，入次三气之初率。）。三之气，始于七十六刻（亥初之一刻。），终于六十二刻半（酉正之中也，外三十七刻半差入后。）。四之气，始于六十二刻六分（酉中之北。），终于五十刻（未后之四刻也，外五十刻差入后。）。五之气，始于五十一刻（申初之一刻。），终于三十七刻半（午正之中，昼之半也，外六十二刻半差入后。）。六之气，始于三十七刻六分（午中之酉。），终于二十五刻（辰正之后四刻，外七十五刻差入后。）。所谓初六天之数也（天地之数，二十四气乃大会而同，故命此曰初六天数也。）。
乙丑岁初之气，天数始于二十六刻（巳初之一刻。）（新校正云：「按己巳、癸酉、丁丑、辛巳、乙酉、己丑、癸巳、丁酉、辛丑、乙巳、己酉、癸丑、丁巳、辛酉岁同，所谓巳酉丑岁气会同也。」），终于一十二刻半（卯正之中。）。二之气始于一十二刻六分（卯中之南。），终于水下百刻（丑后之四刻。）。三之气始于一刻（又寅初之一刻。），终于八十七刻半（子正之中。）。四之气始于八十七刻六分（子中正东。），终于七十五刻（戌后之四刻。）。五之气始于七十六刻（亥初之一刻。），终于六十二刻半（酉正之中。）。六之气始于六十二刻六分（酉中之北。），终于五十刻（未后之四刻。）。所谓六二天之数也（一六为初六，二六为六二，名次也。）。
丙寅岁初之气，天数始于五十一刻（申初之一刻。）（新校正云：「按庚午、甲戌、戊寅、壬午、丙戌、庚寅、甲午、戊戌、壬寅、丙午、庚戌、甲寅、戌午、壬戌岁同此，所谓寅午戌岁气会同。」），终于三十七刻半（午正之中。）。二之气始于三十七刻六分（午中之西。），终于二十五刻（辰后之四刻。）。三之气始于二十六刻（巳初之一刻。），终于一十二刻半（卯正之中。）。四之气始于一十二刻六分（卯中之南。），终于水下百刻（丑后之四刻。）。五之气始于一刻（寅初之一刻。），终于八十七刻半（子正之中。）。六之气始于八十七刻六分（子中之左。），终于七十五刻（戌后之四刻。）。所谓六三天之数也。
丁卯岁初之气，天数始于七十六刻（亥初之一刻。）（新校正云：「按辛未、乙亥、己卯、癸未、丁亥、辛卯、乙未、己亥、癸卯、丁未、辛亥、乙卯、己未、癸亥岁同此，所谓卯未亥岁气会同。」），终于六十二刻半（酉正之中。）。二之气始于六十二刻六分（酉中之北。），终于五十刻（未后之四刻。）。三之气始于五十一刻（申初之二刻。），终于三十七刻半（午正之中。）。四之气始于三十七刻六分（午中之西。），终于二十五刻（辰后之四刻。）。五之气始于二十六刻（已初之一刻。），终于一十二刻半（卯正之中。）。六之气始于一十二刻六分（卯中之南。），终于水下百刻（丑后之四刻。）。所谓六四天之数也，次戊辰岁初之气，复始于一刻，常如是无已，周而复始（始自甲子年，终于癸亥岁，常以四岁为一小周，一十五周为一大周，以辰命岁，则气可与期。）。」
帝曰：「愿闻其岁会何如？」
歧伯曰：「悉乎哉问也！日行一周，天气始于一刻（甲子岁也。）。日行再周，天气始于二十六刻（乙丑岁也。）。日行三周天气始于五十一刻（丙寅岁也。）。日行四周，天气始于七十六刻（丁卯岁也。），日行五周天气复始于一刻（戊辰岁也，馀五十五岁循环周而复始矣。），所谓一纪也（法以四年为一纪，循环不已馀三岁一会同，故有三合也。）。是故寅午戌岁气会同，卯未亥岁气会同，辰申子岁气会同，巳酉丑岁气会同，终而复始（阴阳法以是为三合者，缘其气会同也，不尔则各在一方，义无由合。）。」
帝曰：「愿闻其用也？」
歧伯曰：「言天者求之本，言地者求之位，言人者求之气交（本，谓天六气，寒暑燥湿风火也，三阴三阳由是生化，故云本。所谓六元者也，位，谓金木火土水君火也，天地之气，上下相交，人之所处者也。）。」
帝曰：「何谓气交？」
歧伯曰：「上下之位，气交之中，人之居也（自天之下，地之上，则二气交合之分也，人居地上，故气交合之中，人之居也，是以化生变易，皆在气交之中也。）。故曰：『天枢之上，天气主之，天枢之下，地气主之，气交之分，人气从之，万物由之。』此之谓也（天枢，当齐之两傍也，所谓身半矣。伸臂指天，则天枢正当身之半也，三分折之，上分应天，下分应地，中分应气交，天地之气，交合之际，所遇寒暑燥湿风火，胜复之变之化，故人气从之，万物生化悉由而合散也。）。」
帝曰：「何谓初中？」
歧伯曰：「初凡三十度而有奇，中气同法（奇，谓三十日馀四十三刻又四十分刻之三十也。初中相合，则六十日馀八十七刻半也，以各馀四十分刻之三十，故云中气同法也。）。」
帝曰：「初中何也？」
歧伯曰：「所以分天地也（以是知气高下，生人病主之也。）。」
帝曰：「愿卒闻之！」
歧伯曰：「初者，地气也。中者，天气也（气之初，天用事，天用事则地气上腾于太虚之内。气之中，地气主之，地气主则天气下降于有质之中。）。」
帝曰：「其升降何如？」
歧伯曰：「气之升降，天地之更用也（升，谓上升。降，谓下降。升极则降，降极则升，升降不已，故彰天地之更用也。）。」
帝曰：「愿闻其用何如？」
歧伯曰：「升已而降，降者，谓天。降已而升，升者，谓地（气之初，地气升。气之中，天气降。升已而降，以下彰天气之下流，降已而升，以上表地气之上应，天气下降，地气上腾，天地交合，泰之象也。《易》曰：「天地交，泰。」是以天地之气升降，常以三十日半下上，下上不已，故万物生化无有休息，而各得其所也。）。天气下降，气流于地，地气上升，气腾于天，故高下相召，升降相因而变作矣（气有胜复，故变生也。）（新校正云：「按〈六元正纪大论〉云：『天地之气盈虚何如？曰：天气不足，地气随之，地气不足，天气从之，运居其中而常先也。恶所不胜，归所和同，随运归从而生其病也。』故上胜则天气降而下，下胜则地气迁而上，多少而差其分微者小，差甚者大，差甚则位易，气交易则大变生而病作矣。」）。」
帝曰：「善。寒湿相遘，燥热相临，风火相值，其有闻乎！」
歧伯曰：「气有胜复，胜复之作，有德有化，有用有变，变则邪气居之（夫抚掌成声，沃火生沸，物之交合，象出其间，万类交合，亦由是矣。天地交合则八风鼓拆，六气交驰于其间，故气不能正者，反成邪气。）。」
帝曰：「何谓邪乎（邪者，不正之目也。天地胜复，则寒暑燥湿风火六气互为邪也。）？」
歧伯曰：「夫物之生从于化，物之极由乎变，变化之相薄，成败之所由也（夫气之有生化也，不见其形，不知其情，莫测其所起，莫究其所止，而万物自生自化，近成无极，是谓天和。见其象，彰其动，震烈、刚暴、飘泊、骤卒、拉坚、摧残、折拆、鼓憟，是谓邪气。故物之生也，静而化成。其毁也，躁而变革。是以生从于化，极由乎变，变化不息，则成败之由常在，生有涯分者，言有终始尔。）（新校正云：「按〈天元纪大论〉云：『物生谓之化，物极谓之变。』也。」）。故气有往复，用有迟速，四者之有，而化而变，风之来也（天地易位，寒暑移方，水火易处，当动用时，气之迟速往复，故不常在，虽不可究识意端，然微甚之用而为化为变，风所由来也。人气不胜，因而感之，故病生焉，风匪求胜于人也。）。」
帝曰：「迟速往复，风所由生，而化而变，故因盛衰之变耳，成败倚伏，游乎中，何也（夫倚伏者，祸福之萌也。有祸者，福之所倚也。有福者，祸之所伏也。由是故祸福互为倚伏，物盛则衰，乐极则哀，是福之极，故为祸所倚。否极之泰，未济之济，是祸之极，故为福所伏。然吉凶成败，目击道存，不可以终自然之理，故无尤也。）？」
歧伯曰：「成败倚伏生乎动，动而不已则变作矣（动静之理，气有常运。其微也，为物之化。其甚也，为物之变。化流于物，故物得之以生。变行于物，故物得之以死。由是成败倚伏生于动之微甚迟速尔，岂唯气独有是哉！人在气中，养生之道，进退之用，当皆然也。）（新校正云：「按至真要大论云：『阴阳之气清静则化生治，动则苛疾起。』此之谓也。」）。」
帝曰：「有期乎！」
歧伯曰：「不生不化，静之期也（人之期可见者，二也。天地之期不可见也。夫二可见者，一曰生之终也。其二曰变易。与上同体，然后舍小生化归于大化，以死后犹化变未已，故可见者二也。天地终极，人寿有分，长短不相及，故人见之者鲜矣。）。」
帝曰：「不生化乎（言亦有不生不化者乎！）！」
歧伯曰：「出入废则神机化灭，升降息则气立孤危（出入，谓喘息也。升降，谓化气也。夫毛、羽、倮、鳞、介及飞、走、蚑、行皆去气根于身中，以神为动静之主，故曰神机也。然金、玉、土、石、鎔、埏、草、木皆生气根于外，假气以成立主特，故曰气立也。〈五常政大论〉曰：「根于中者，命曰神机，神去则机息。根于外者，命曰气立，气止则化绝。」此之谓也。故无是四者，则神机与气立者，生死皆绝。）（新校正云：「按《易》云：『本乎天者亲上，本乎地者亲下。』《周礼》〈大宗伯〉有天产地产，〈大司徒〉云动物植物，即此神机气立之谓也。」）。
故非出入则无以生长壮老已，非升降则无以生长化收藏（夫自东、自西、自南、自北者，假出入息以为化主，因物以全质者，阴阳升降之气，以作生源，若非此道，则无能致是十者也。）。是以升降出入，无器不有（包藏生气者，皆谓生化之器触物然矣。夫窍横者，皆有出入去来之气。窍坚者，皆有阴阳升降之气往复于中。何以明之？则壁窗户牖两面伺之，皆承来气冲击于人，是则出入气也。夫阳升则井寒，阴升则水煖，以物投井及叶坠空中翩翩不疾，皆升气所碍也。虚管溉满，捻土悬之，水固不泄，为无升气而不能降也。空瓶小口，顿溉不入，为气不出而不能入也。由是观之，升无所不降，降无所不升，无出则不入，无入则不出。夫群品之中，皆出入升降，不失常守，而云非化者，未之有也。有识无识，有情无情，去出入已，升降而云存者，未之有也。故曰升降出入，无器不有。）。故器者，生化之宇，器散则分之，生化息矣（器，谓天地及诸身也。宇，谓屋宇也。以其身形包藏府，藏受纳神灵与天地同，故皆名器也。诸身者，小生化之器宇。太虚者，广生化之器宇也。生化之器，自有小大，无不散也，夫小大器皆生有涯，分散有远近也。）。故无不出入，无不升降（真生假立形器者，无不有此二者。）。化有小大，期有近远（近者不见远，谓远者无涯。远者无常见近，而叹其其涯矣。既近远不同，期合散殊，时节即有无、交竞、异见、常乖，及至分散之时，则近远同归于一变。）。四者之有，而贵常守（四者，谓出入升降也。有出入升降则为常守，有出无入，有入无出，有升无降，有降无升，则非生之气也。若非胎息道成，居常而生，则未之有。屏出入息，泯升降气，而能存其生化者，故贵当守。）。反常则灾害至矣（出入升降，生化之元生，故不可无之，反常之道则神去其室，生之微绝，非灾害而何哉！）。故曰：『无形无患。』此之谓也（夫喜于遂，悦于色，畏于难，惧于祸，外恶风寒暑湿，内繁飢饱爱欲，皆以形无所隐，故常婴患累于人间也。若便想慕滋蔓，嗜慾无厌，外附权门，内丰情伪，则动以牢网，坐招燔焫，欲思释缚，其可得乎！是以身为患阶尔。老子曰：「吾所以有大患者，为吾有身。及吾无身，吾有何患。」此之谓也。夫身形与太虚释然消散，复未知生化之气，为有而聚耶！为无而灭乎！」）。」
帝曰：「善。有不生不化乎（言人有逃阴阳免生化，而不生不化，无始无终，同太虚自然者乎！）！」
歧伯曰：「悉乎哉问也！与道合同，惟真人也（真人之身，隐见莫测，出入天地内外，顺道至真以生。其为小也，入于无间。其为大也，过虚空界。不与道如一，其孰能尔乎！）。」
帝曰：「善。」


卷第二十  ——————————————————————————————————————————————————————————————————————————————————————————

气交变大论篇第六十九  ***************************
（新校正云：「详此论专明气交之变，乃五运太过不及，德化政令，灾变胜复为病之事。」）
黄帝问曰：「五运更治，上应天朞，阴阳往复，寒暑迎随，真邪相薄，内外分离，六经波荡，五气倾移，太过不及，专胜兼并，愿言其始，而有常名可得闻乎（朞，三百六十五日四分日之一也。专胜，谓五运主岁太过也。兼并，谓主岁之不及也。常名，谓布化于太虚，人身参应，病之形诊也。）（新校正云：「按〈天元纪大论〉云：『五运相袭而皆治之，终朞之日，周而复始。』又云：『五气运行，各终朞日。』《太始天元册》文曰：『万物资始，五运终天。』即五运更治，上应天朞之义也。」）！」
歧伯稽首再拜，对曰：「昭乎哉问也！是明道也，此上帝所贵，先师传之，臣虽不敏，往闻其旨（言非已心之生知，备闻先人往古受传之遗旨也。）。」
帝曰：「余闻得其人不教，是谓失道。传非其人，慢泄天宝。余诚菲德，未足以受至道，然而众子哀其不终，愿夫子保于无穷，流于无极，余司其事则而行之，奈何（至道者，非传之难，非知之艰，行之难。圣人愍念苍生，同居永寿，故屈身降志请受于天师。太上贵德，故后己，先人苟非其人，则道无虚授，黄帝欲仁慈惠远，博爱流行，尊道下身，拯乎黎庶，乃曰：「余司其事则而行之也。」）？」
歧伯曰：「请遂言之也。上经曰：『夫道者，上知天文，下知地理，中知人事，可以长久。』此之谓也（夫道者，大无不包，细无不入，故天文地理人事咸通。）（新校正云：「详『夫道者』一节与〈著至教论〉文重。」）。」
帝曰：「何谓也？」
歧伯曰：「本气位也。位天者，天文也。位地者，地理也。通于人气之变化者，人事也。故太过者，先天。不及者，后天。所谓治化而人应之也（三阴三阳，司天司地，以表定阴阳生化之纪，是谓位天、位地也。五运居中，司人气之变化，故曰通于人气也。先天、后天谓生化气之变化所主时也。太过，岁化先时至。不及，岁化后时至。）。」
帝曰：「五运之化太过何如（太过，谓岁气有馀也。）（新校正云：「详太过五化具〈五常政大论〉中。」）？」
歧伯曰：「岁木太过，风气流行，脾土受邪（木馀故土气卑屈。），民病飧泄，食减体重，烦寃肠鸣，腹支满，上应岁星（飧泄，谓食不化而下出也。脾虚，故食减体重、烦寃肠鸣、腹支满也。岁木气太盛，岁星光明逆守星属分，皆灾也。）（新校正云：「按〈藏气法时论〉云：『脾虚则腹满、肠鸣、飧泄，食不化。』」）。甚则忽忽善怒，眩冒巅疾（凌犯太甚，则遇于金，故自病。）（新校正云：「按〈玉机真藏论〉云：『肝脉太过则令人喜怒，忽忽眩冒巅疾，为肝实而然。』则此病不独木太过遇金自病，肝实亦自病也。」）。化气不政，生气独治，云物飞动，草木不宁，甚而摇落，反胁痛而吐甚，冲阳绝者，死不治，上应太白星（诸壬岁也，木馀土抑，故不能布政于万物也。生气，木气也，太过故独治而生化也。风不务德，非分而动，则太虚之中，云物飞动，草木不宁，动而不止，金则胜之，故甚则草木摇落也。胁反痛，木乘土也。冲阳，胃脉也，木气胜而土气乃绝，故死也。金复而太白逆守属星者，危也。其灾之发，害于东方，人之内应，则先害于脾，后伤肝也。《书》曰：「满招损。」此其类也。）（新校正云：「详此太过五化，言星之例有三，木与土运，先言岁镇，后言胜己之星。火与金运，先言荧惑太白，次言胜已之星，后再言荧惑太白。水运先言辰星，次言镇星后，再言辰星兼见已胜之星也。」）。
「岁火太过，炎暑流行，金肺受邪（火不以德，则邪害于金，若以德行则政和平也。）。民病疟、少气、欬喘、血溢、血泄、注下、嗌燥、耳聋、中热、肩背热。上应荧惑星（少气，谓气少不足以息也。血泄，谓血利便血也。血溢，谓血上出于七窍也。注下，谓水利也。中热，谓胸心之中也。背，谓胸中之府，肩接近之，故胸、心中及肩背热也。火气太盛，则荧惑光芒逆临宿属分，皆灾也。）（新校正云：「详火盛而剋金，寒热交争，故为疟。按〈藏气法时论〉云：『肺病者，欬喘。肺虚者，少气不能报息、耳聋、嗌乾。』」）。甚则胸中痛，胁支满，胁痛，膺、背、肩胛间痛，两臂内痛（新校正云：「按〈藏气法时论〉云：『心病者，胸中痛，胁支满，胁下痛，膺、背、肩甲间痛，两臂内痛。』」），身热骨痛，而为浸淫（火无德令，纵热害金，水为复雠，故火自病。）（新校正云：「按〈玉机真藏论〉云：『心脉太过，则令人身热而肤痛，为浸淫。』此云『骨痛』者，误也。」）。收气不行，长气独明，雨水霜寒（今详『水』字当作『冰』。），上应辰星（金气退避，火气独行，水气折之，故雨雪冰雹及徧降霜寒而杀物也。水复于火，天象应之，辰星逆凌，乃寒灾于物也。占辰星者，常在日之前后三十度，其灾发之当至，南方在人之应，则内先伤肺后反伤心。）（新校正云：「按〈五常政大论〉『雨水霜寒』作『雨冰霜雹』。」）。上临少阴，少阳火燔焫，冰泉涸，物焦藁（新校正云：「按〈五常政大论〉云：『赫曦之纪，上征而收气后。』又〈六元正纪大论〉云：『戊子、戊午，太征上临少阴。戊寅、戊申，太征上临少阳临者。』太过不及皆曰天符。」），病反谵妄狂越，欬喘息鸣，下甚，血溢泄不已。太渊绝者死不治。上应荧惑星（诸戊岁也。戊午、戊子岁，少阴上临。戊寅、戊申岁，少阳上临。是谓天符之岁也。太渊，肺脉也。火胜而金绝，故死。火既太过，又火热上临，两火相合，故形斯候。荧惑逆犯宿属，皆危。）（新校正云：「详戊辰、戊戌岁，上见太阳，是谓天刑运，故当盛而不得盛，则火化减半，非太过又非不及也。」）。
「岁土太过，雨湿流行，肾水受邪（土无德乃尔。）。民病腹痛，清厥、意不乐，体重烦寃，上应镇星（腹痛，谓大腹、小腹痛也。清厥，谓足逆冷也。意不乐，如有隐忧也。土来刑水，象应之。镇星逆犯宿属则灾。）（新校正云：「按〈藏气法时论〉云：『肾病者，身重，肾虚者大腹小腹痛、清厥、意不乐。』」）。甚则肌肉萎、足痿不收、行善瘈、脚下痛、饮发、中满、食减、四支不举（脾主肌肉，外应四支，又其脉起于足中指之端，循核骨内侧，斜出络跗，故病如是。）（新校正云：「按〈藏气法时论〉云：『脾病者，身重善飢，肉痿，足不收，行善瘈，脚下痛。』又〈玉机真藏论〉云：『脾太过，则令人四支不举。』」）。变生得位（新校正云：「详太过五化，独此言变生，得位者，举一而四，气可知也，又以土王时月难知，故此详言之也。」），藏气伏化，气独治之，泉涌河衍，涸泽生鱼，风雨大至，土崩溃，鳞见于陆，病腹满、溏泄、肠鸣。反下甚而太溪绝者，死不治，上应岁星（诸甲岁也。得位，谓季月也。藏水气也，化土气也。化太过，故水藏伏匿而化气独治，土胜木复，故风雨大至，水泉涌，河渠溢，乾泽生鱼，湿既甚矣，风又鼓之，故土崩溃土。崩溃，谓垣颓岸什山落地入也。河溢泉涌，枯泽水滋，鳞物豊盛，故见于陆地也。太溪，肾脉也，土胜而水绝，故死木来折土，天象逆临，加其宿属，正可忧也。）（新校正云：「按〈藏气法时论〉云：『脾虚则腹满、肠鸣、飧泄、食不化也。』」）。
「岁金太过，燥气流行，肝木受邪（金暴虐乃尔。）。民病两胁下、少腹痛、目赤痛、眦疡、耳无所闻（两胁，谓两乳之下，胁之下也。小腹，谓齐下两傍髎骨内也。目赤，谓白睛色赤也。痛，谓渗痛也。眦，谓四际脸睫之本也。）。肃杀而甚，则体重烦寃、胸痛引背、两胁满，且痛引少腹，上应太白星（金气已过，肃杀又甚，木气内畏，感而病生，金盛应天，太白明大，加临宿属，心受灾害。）（新校正云：「按〈藏气法时论〉云：『肝病者，两胁下痛引少腹，肝虚则目䀮䀮无所见，耳无所闻。』又〈玉机真藏论〉云：『肝脉不及则令人胸痛引背，下则两胁胠满也。』」）。甚则喘欬逆气、肩背痛、尻阴股膝髀腨䯒足皆病，上应荧惑星（火气复之，自生病也，天象示应在荧惑，逆加守宿属，则可忧也。）（新校正云：「按〈藏气法时论〉云：『肺病者，喘欬、逆气、肩背痛、汗出、尻阴股膝髀腨䯒足皆痛。』」）。收气峻，生气下，草木敛苍，乾雕陨病，反暴痛，胠胁不可反侧（新校正云：「详此云反暴痛，不言何所痛者，按至真要大论云：『心胁暴痛不可反侧，则此乃心胁暴痛也。』」），欬逆甚而血溢。太冲绝者，死不治。上应太白星（诸庚岁也，金气峻疟，木气被刑，火未来复，则如是也。敛，谓已生枝叶，敛附其身也。太冲，肝脉也，金胜而木绝，故死。当是之候，太白应之，逆守星属，病皆危也。）（新校正云：「按庚子、庚午、庚寅、庚申岁，上见少阴、少阳司天，是谓天刑运。金化减半，故当盛而不得盛，非太过又非不及也。」）。
「岁水太过，寒气流行，邪害心火（水不务德，暴虐乃然。）。民病身热、烦心、躁、悸、阴厥、上下中寒、谵妄、心痛、寒气早至，上应辰星（悸，心跳动也。谵，乱语也。妄，妄见闻也。天气水盛，辰星莹明，加其宿属，灾乃至。）（新校正云：「按阴厥在后，金不及复，则阴厥有注。」）。甚则腹大、胫肿、喘欬、寖汗出、憎风（新校正云：「按〈藏气法时论〉云：『肾病者，腹大、胫肿、喘欬、身重、寖汗出、憎风。』再详太过五化，木言化气不政，生气独治。火言收气不行，长气独明。土言藏气伏，长气独治。金言收气峻，生气下。水当言藏气乃盛，长气失政。今独亡者，阙文也。」）。大雨至，埃雾朦郁，上应镇星（水盛不已为土所乘，故彰斯候。埃雾朦郁，土之气。肾之脉，从足下上行入腹，从肾上贯肝鬲，入肺中，循喉咙，故生是病。肾为阴，故寖则汗出而憎风也。卧寖汗出，即其病也。夫土气胜折水之强，故镇星明盛昭其映也。）。上临太阳，雨冰雪霜不时降，湿气变物（新校正云：「按〈五常政大论〉云：『流衍之纪，上羽而长，气不化。』又〈六元正纪大论〉云：『丙辰、丙戌，太羽上临太阳。临者，太过不及皆曰天符。』」），病反腹满、肠鸣、溏泄、食不化（新校正云：「按〈藏气法时论〉云：『脾虚则腹满、肠鸣、飧泄、食不化。』」），渴而妄冒。神门绝者，死不治。上应荧惑、辰星（诸丙岁也。丙辰、丙戌岁，太阳上临，是谓天符之岁也。寒气太甚，故雨化为冰雪。雨冰则雹也。霜不时降，彰其寒也。土复其水，则大雨霖霪，湿气内深，故物皆湿变。神门，心脉也。水胜而火绝故死，水盛太甚则荧惑减曜，辰星明莹，加以逆守宿属，则危亡也。）（新校正云：「详太过五，独记火水之上临者，火临火，水临水，为天符，故也。火临水为逆，水临木为顺，火临土为顺。水临土为运胜天，火临金为天刑运，水临金为逆。更不详出也。又此独言上应荧惑辰星，举此一例馀从而可知也。」）。」
帝曰：「善。其不及何如（谓政化少也。）（新校正云：「详不及五化，具〈五常政大论〉中。」）？」
歧伯曰：「悉乎哉问也！岁木不及，燥迺大行（清冷时至，加之薄寒，是谓燥气。燥，金气也。），生气失应，草木晚荣（后时之，谓失应也。），肃杀而甚，则刚木辟著，悉萎苍乾，上应太白星（天地凄沧，日见朦昧，谓雨非雨，谓晴非晴，人意惨然，气象凝敛，是为肃杀甚也。刚，劲硬也。辟著，谓辟著，枝茎乾而不落也。柔，耎也。苍，青也。柔木之叶，青色不变而乾卷也，木气不及，金气乘之，太白之明，光芒而照其空也。）。民病中清、胠胁痛、少腹痛、肠鸣、溏泄，凉雨时至，上应太白星（新校正云：「按不及五化民病证中，上应之星，皆言运星失色，畏星加临，宿属为灾，此独言畏星，不言运星者，经文阙也，当云：『上应太白星、岁星。』」），其穀苍（金气乘木，肝之病也。乘此气者，肠中自鸣，而溏泄者，即无胠胁少腹之痛疾也。微者善之，甚者止之，遇夏之气亦自止也，遇秋之气而复有之。凉雨时至，谓应时而至也，金土齐化，故凉雨俱行。火气来复，则夏雨少。金气胜木，太白临之，加其宿属分，皆灾也。金胜毕岁，火气不复，则苍色之穀不成实也。）（新校正云：「详中清、胠胁痛、少腹痛，为金乘木，肝病之状。肠鸣溏泄，乃脾病之证，盖以木少脾土无畏侮，反受邪之故也。」）。上临阳明，生气失政，草木再荣，化气迺急，上应太白、镇星，其主苍早（诸丁岁也。丁卯、丁酉岁，阳明上临，是谓天刑之岁也。金气承天，下胜于木，故生气失政。草木再荣，生气失政，故木华晚启，金气抑木，故秋夏始荣，结实成熟，以化气急速，故晚结成就也。金气胜木，天应同之，故太白之见，光芒明盛，木气既少，土气无制，故化气生长急速，木少金胜，天气应之，故镇星太白润而明也，苍色之物又早雕落，木少金乘故也。）（新校正云：「按不及五化，独纪木上临阳明，土上临厥阴，水上临太阴。不纪木上临厥阴，土上临太阴，金上临阳明者，经之旨各记其甚者也，故于太过运中，只言火临火，水临水，此不及运中，只言木临金，土临木，水临土，故不言厥阴临木，太阴临土，阳明临金也。」）。复则炎暑流火，湿性燥，柔脆草木焦藁，下体再生，华实齐化，病寒热、疮疡、疿胗、痈痤，上应荧惑、太白，其穀白坚（火气复金，夏生大热，故万物湿性时变为燥。流火烁物，故柔脆草木及蔓延之类，皆上乾死而下体再生，若辛热之草，死不再生也，小热者死少，大热者死多，火大复已，土气间至，则凉雨降，其酸苦甘咸性寒之物乃再发生，新开之与先结者齐承化而成熟，火复其金，太白减曜，荧惑上应，则益光芒，加其宿属则皆灾也，以火反复，故曰白坚之，穀秀而不实。）。白露早降，收杀气行，寒雨害物，虫食甘黄，脾土受邪，赤气后化，心气晚治，上胜肺金，白气迺屈，其穀不成，欬而鼽，上应荧惑、太白星（阳明上临，金自用事，故白露早降，寒凉大至，则收杀气行，以太阳居土湿之位，寒湿相合，故寒雨害物，少于成实，金行伐木，假途于土，子居母内，虫之象也，故甘物黄物，虫蠹食之，清气先胜，热气后复，复已乃胜，故火赤之气后生化也。赤后化，谓草木赤华及赤实者，皆后时而再荣秀也，其五藏，则心气晚王，胜于肺。心胜于肺，则金之白气乃屈退也。金，穀稻也。鼽，鼻中水出也。金为火胜，天象应同，故太白芒减，荧惑益明。）。
「岁火不及，寒迺大行，长政不用，物荣而下，凝惨而甚，则阳气不化，迺折荣美，上应辰星（火少水胜，故寒迺大行，长政不用，则物容卑下，火气既少，水气洪盛，天象出见，辰星益明。）。民病胸中痛，胁支满，两胁痛，膺背肩胛间及两臂内痛（新校正云：「详此证与火太过甚，则反病之状同，傍见〈藏气法时论〉。」）。郁冒朦昧，心痛暴瘖，胸腹大，胁下与腰背相引而痛（新校正云：「按〈藏气法时论〉云：『心虚则胸腹大，胁下与腰背相引而痛。』」）。甚则屈不能伸，髋髀如别，上应荧惑、辰星，其穀丹（诸癸岁也。患以其脉行于是也。火气不行，寒气禁固，髋髀如别，屈不得伸，水行乘火，故荧惑芒减，丹穀不成。辰星临其宿属之分，则皆灾也。）。复则埃郁，大雨且至，黑气迺辱，病鹜溏、腹满、食饮不下、寒中、肠鸣、泄注、腹痛、暴挛、痿痹、足不任身，上应镇星、辰星，玄穀不成（埃郁云雨，土之用也。复寒之气必以湿，湿气内淫，则生腹疾，身重，故如是也。黑气，水气也。辱，屈辱也。鹜，鸭也。上复于水，故镇星明润，临犯宿属，则民受病灾矣。）。
「岁土不及，风迺大行，化气不令，草木茂荣，飘扬而甚，秀而不实，上应岁星（木无德也。木气专行，故化气不令，生气独擅，故草木茂荣，飘扬而甚，是木不以德，土气薄少，故物实不成。不实，谓粃恶也，土不及木乘之，故岁星之见润而明也。）。民病飧泄、霍乱、体重、腹痛、筋骨繇复、肌肉瞤酸、善怒，藏气举事，蛰虫早附，咸病寒中，上应岁星、镇星，其穀黅（诸己岁也。风客于胃，故病如是，土气不及，水与齐化，故藏气举事，蛰虫早附于阳气之所，人皆病中寒之疾也。繇，摇也。筋骨摇动已，复常则已。繇，复也。土抑不伸，若岁星临宿属，则皆灾也。）（新校正云：「详此文云筋骨繇复，王氏虽注，义不可解，按至真要大论云：『筋骨繇併。』疑此『复』字『併』字之误也。」）。复则收政严峻，名木苍雕，胸胁暴痛，下引少腹，善大息，虫食甘黄，气客于脾，黅穀迺减，民食少失味，苍穀迺损（金气复木，故名木苍雕，金入于土，母怀子也，故甘物黄物虫食其中，金入土中，故气客于脾，金气大来与土仇复，故黅减实穀不成也。），上应太白、岁星（太白芒盛，岁减明也，一经少此六字，缺文耳。）。上临厥阴，流水不冰，蛰虫来见，藏气不用，白迺不复，上应岁星，民迺康（己亥、己巳岁，厥阴上临其岁，少阳在泉，火司于地，故蛰虫来见，流水不冰也。金不得复，故岁星之象如常，民康不病。）（新校正云：「详木不及，上临阳明，水不及，上临太阴，俱后言复。此先言复，而后举上临之候者，盖白迺不复，嫌于此年有复也。」）。
「岁金不及，炎火迺行，生气迺用，长气专胜，庶物以茂，燥烁以行，上应荧惑星（火不务德，而袭金危，炎火既流，则夏生大热，生气举用，故庶物蕃茂，燥烁气至，物不胜之。烁胜之，烁石流金，涸泉焦草，山泽燔烁，雨乃不降，炎火大盛，天象应之，荧惑之见而大明也。）。民病肩背瞀重、鼽嚏、血便、注下，收气迺后，上应太白星，其穀坚芒（诸乙岁也。瞀，谓闷也，受热邪故生是病。收，金气也，火先胜故收气，后火气胜金，金不能盛，若荧感逆守宿属之分，皆受病。）（新校正云：「详其穀坚芒白色可见，故不云其穀白也。经云：『上应太白，以前后例相照，经脱『荧惑』二字，及详王注言荧惑逆守之事，益知经中之阙也。』」）。复则寒雨暴至，迺零冰雹霜雪杀物，阴厥且格，阳反上行，头脑户痛，延及囟顶，发热，上应辰星（新校正云：「详不及之运，剋我者行胜，我者之子来复，当来复之后胜，星减曜，复星明，大此只言上应辰星，而不言荧惑者，阙文也，当云上应辰星、荧惑。」）。丹穀不成，民病口疮，甚则心痛（寒气折火，则见冰雹霜雪，冰雹先伤而霜雪后损，皆寒气之常也。其灾害迺伤于赤化也。诸不及而为胜，所犯子气复之者，皆归其方也。阴厥，谓寒逆也。格，至也，亦拒也。水行折火，以救困金，天象应之，辰星明莹，赤色之穀为霜雹损之。）。
「岁水不及，湿迺大行，长气反用，其化迺速，暑雨数至，上应镇星（湿大行，谓数雨也。化速，谓物早成也。火湿齐化，故暑雨数至，乘水不及而土胜之，镇星之象，增益光明，逆凌留犯，其又甚矣。）。民病腹满、身重、濡泄、寒疡流水、腰股痛发、膕腨股膝不便、烦寃、足痿清厥、脚下痛，甚则跗肿。藏气不政，肾气不衡，上应辰星，其穀秬（藏气不能申其政令，故肾气不能内致和平。衡，平也。辰星之应，当减其明或遇镇星临属宿者乃灾。）（新校正云：「详经云上应辰星，注言镇星，以前后例相校此经，阙镇星二字。」）。上临太阴，则大寒数举，蛰虫早藏，地积坚冰，阳光不治，民病寒疾于下，甚则腹满、浮肿，上应镇星（新校正云：「详木不及，上临阳明，上应太白镇星，此独言镇星而不言荧惑者，文阙也。盖水不及而又上临太阴，则镇星明盛，以应土气专盛，水既益弱，则荧惑无畏而明大。」），其主黅穀（诸辛岁也。辛丑、辛未岁，上临太阴，太阳在泉，故大寒数举也，土气专盛，故镇星益明。黅穀应天岁成也。）。复则大风暴发，草偃木零，生长不鲜，面色时变，筋骨併辟，肉膶瘛，目视䀮䀮，物疏璺，肌肉胗发，气并鬲中，痛于心腹，黄气迺损，其穀不登，上应岁星（木复其土，故黄气反损而黅穀不登也，谓实不成，无以登祭器也，木气暴复，岁星下临宿属分者灾。）（新校正云：「详此当云『上应岁星镇星』尔。」）。」
帝曰：「善。愿闻其时也。」
歧伯曰：「悉哉问也！木不及，春有鸣条律畅之化，则秋有雾露清凉之政。春有惨凄残贼之胜，则夏有炎暑燔烁之复，其眚东（化，和气也。胜，金气也。复，火气也。火复于金，悉因其木，故灾眚之作皆在东方，馀眚同。）（新校正云：「按木火不及，先言春夏之化。秋冬之政者，先言木火之政，化次言胜复之变也。」），其藏肝，其病内舍胠胁，外在关节（东方，木之主也。）。火不及，夏有炳明光显之化，则冬有严肃霜寒之政。夏有惨凄凝冽之胜，则不时有埃昏大雨之复。其眚南（化，火德也。胜，水虐也。复，土变也。南方，火也。），其藏心，其病内舍膺胁，外在经络（南方，心之主也。）。土不及，四维有埃云润泽之化，则春有鸣条鼓拆之政。四维发振拉飘腾之变，则秋有肃杀霖霪之复。其眚四维（东南、东北、西南、西北，方也。维，隅也，谓日在四隅月也。）（新校正云：「详土不及亦先言政化，次言胜复。」），其藏脾，其病内舍心腹，外在肌肉四支（四维，中央脾之主也。）。金不及，夏有光显郁蒸之令，则冬有严凝整肃之应。夏有炎烁燔燎之变，则秋有冰雹霜雪之复。其眚西，其藏肺，其病内舍膺胁肩背，外在皮毛（西方，肺之主也。）。水不及，四维有湍润埃云之化，则不时有和风生发之应。四维发埃昏骤注之变，则不时有飘荡振拉之复。其眚北（飘荡振拉大风所作。）（新校正云：「详金水不及，先言火土之化令与应，故不当秋冬而言也，次言者火土胜复之变也，与木火土之例不同者，互文也。」），其藏肾，其病内舍腰脊骨髓，外在溪谷踹膝（肉之大会为谷，肉之小会为溪，肉分之间，溪谷之会，以行荣卫，以会大气。）。
「夫五运之政，犹权衡也，高者抑之，下者举之，化者应之，变者复之，此生长化成收藏之理，气之常也，失常则天地四塞矣（失常之理，则天地四时之气闭塞而无所运行，故动必有静，胜必有复，乃天地阴阳之道。）。故曰：「天地之动静，神明为之纪，阴阳之往复，寒暑彰其兆。」此之谓也（新校正云：「按故曰已下与〈五运行大论〉同，上两句又与〈阴阳应象大论〉文重，彼云：『阴阳之升降，寒暑彰其兆也。』」）。」
帝曰：「夫子之言，五气之变，四时之应，可谓悉矣。夫气之动乱，触遇而作，发无常会，卒然灾合，何以期之？」
歧伯曰：「夫气之动变，固不常在，而德化政令，灾变不同，其候也。」
帝曰：「何谓也？」
歧伯曰：「东方生风，风生木，其德敷和，其化生荣，其政舒启，其令风，其变振发，其灾散落（敷，布也。和，和气也。荣，滋荣也。舒，展也。启，开也。振，怒也。发，出也。散，谓物飘零而散落也。）（新校正云：「按〈五运行大论〉云：『其德为和，其化为荣，其政为散，其令宣发，其变摧拉，其眚为陨。』义与此通。」）。南方生热，热生火，其德彰显，其化蕃茂，其政明曜，其令热，其变销烁，其灾燔焫（新校正云：「详〈五运行大论〉云：『其德为显，其化为茂，其政为明，其令郁蒸，其变炎烁，其眚燔焫。』」）。中央生湿，湿生土，其德溽蒸，其化丰备，其政安静，其令湿，其变骤注，其灾霖溃（溽，湿也。蒸，热也。骤注，急雨也。霖，久雨也。溃，烂泥也。）（新校正云：「按〈五运行大论〉云：『其德为濡，其化为盈，其政为谧，其令云雨，其变动注，其眚淫溃。』」）。西方生燥，燥生金，其德清洁，其化紧敛，其政劲切，其令燥，其变肃杀，其灾苍陨（紧，缩也。敛，收也。劲，锐也。切，急也。燥，乾也。肃杀，谓风动草树，声若乾也，杀气太甚则木青乾而落也。）（新校正云：「按〈五运行大论〉云：『其德为清，其化为敛，其政为劲，其令雾露，其变肃杀，其眚苍落。』」）。北方生寒，寒生水，其德凄沧，其化清谧，其政凝肃，其令寒，其变凓冽，其灾冰雪霜雹（凄沧，薄寒也。谧，静也。肃，中列严整也。凓冽，甚寒也。冰雪霜雹，寒气凝结所成，水复火，则非时而有也。）（新校正云：「按〈五运行大论〉云：『其德为寒，其化为肃，其政为静，其变凝冽，其眚冰雹。』」）。是以察其动也，有德有化，有政有令，有变有灾，而物由之，而人应之也（夫德化政令，和气也，其动静胜复施于万物，皆悉生成。变与灾，杀气也，其出暴速，其动骤急，其行损伤，虽皆天地自为动静之用，然物有不胜其动者，且损且病且死焉。）。」
帝曰：「夫子之言岁候不及其太过，而上应五星，今夫德化政令，灾眚变易，非常而有也，卒然而动，其亦为之变乎！」
歧伯曰：「承天而行之，故无妄动，无不应也。卒然而动者，气之交变也，其不应焉，故曰：『应常不应卒。』此之谓也（德化政令，气之常也。灾眚变易，气卒交会而有胜负者也。常，谓岁四时之气不差。略刻者，不常不久也。）。」
帝曰：「其应奈何？」
歧伯曰：「各从其气化也（岁星之化，以风应之。荧惑之化，以热应之。镇星之化，以湿应之。太白之化，以燥应之。辰星之化，以寒应之。气变则应，故各从其气化也。上文言复胜皆上应之，今经言应常不应卒，所谓无大变易而不应，然其胜复，当色有枯燥润泽之异，无见小大以应之。）。」
帝曰：「其行之徐疾逆顺何如？」
歧伯曰：「以道留久，逆守而小，是谓省下（以道，谓顺行。留久，谓过应留之日数也。省下，谓察天下人君之有德有过者也。）。以道而去，去而速来，曲而过之，是谓省遗过也（顺行已去，已去辄逆行而速，委曲而经过，是谓遗其过而辄省察之也。行急行缓，往多往少，盖谓罪之有大有小，按其遗而断之。）。久留而环，或离或附，是谓议灾与其德也（环，谓如环之遶，盘回而不去也。火议罪，金议杀，土木水议德也。）。应近则小，应远则大（近，谓犯星常在。远，谓犯星去久。大小，谓喜庆及罚罪事。），芒而大倍。常之一，其化甚大，常之二，其眚即也（甚，谓政令大行也。发，谓起也，即至也，金火有之。）。小常之一，其化减，小常之二，是谓临视，省下之过与其德也（省，谓省察万国人吏、侯王有德有过者也。故侯王人吏，安可不深思诚慎邪。）。
「德者，福之。过者，伐之（有德则天降福以应之，有过者天降祸以淫之，则知祸福无门，惟人所召尔。）。是以象之见也，高而远则小，下而近则大（见物之理也。）。故大则喜怒迩，小则祸福远（象见高而小，既未即祸亦未即福。象见下而大，福既不远，祸亦未遥，但当脩德省过，以候厥终，苟未能慎祸，而务求福祐，岂有是者哉。）。岁运太过，则运星北越（火运火星，木运木星之类也。北越，谓北而行也。）。运气相得，则各行以道（无剋伐之嫌，故守常而各行于中道。）。故岁运太过，畏星失色而兼其母（木失色而兼玄，火失色而兼苍，土失色而兼赤，金失色而兼黄，水失色而兼白，是谓兼其母也。）。不及，则色兼其所不胜（木兼白色，火兼玄色，土兼苍色，金兼赤色，水兼黄色，是谓兼不胜也。）。肖者瞿瞿，莫知其妙，闵闵之当，孰者为良（新校正云：「详肖者至为良，与〈兰灵祕典论〉重，彼有注。」）。妄行无征，示畏侯王（不识天意，心私度之，妄言灾咎，卒无征验，适足以示畏之兆于侯王，荧惑于庶民矣。）。」
帝曰：「其灾应何如？」
歧伯曰：「亦各从其化也，故时至有盛衰，凌犯有逆顺，留守有多少，形见有善恶，宿属有胜负，征应有吉凶矣（五星之至，相王为时盛，囚死为衰。东行凌犯为顺，灾轻。西行凌犯为逆，灾重。留守日多则灾深，留守曰少则灾浅。星喜润则为见善，星怒操忧丧则为见恶。宿属，谓所生月之属，二十八宿及十二辰相分所属之位也。命胜星不灾不害，不胜星为灾小，重命与星相得，虽灾无害。灾者，狱讼疾病之谓也，虽五星凌犯之事，时遇星之囚死时月，虽灾不成，然火犯，留守逆临，则有诬谮狱讼之忧。金犯，则有刑杀气郁之忧。木犯，则有震惊风鼓之忧。土犯，则有中满下利跗肿之忧。水犯，则有寒气冲蓄之忧，故曰：「征应有吉凶也。」）。
帝曰：「其善恶何谓也？」
歧伯曰：「有喜有怒，有忧有丧，有泽有燥，此象之常也，必谨察之（夫五星之见也，从夜深见之，人见之喜星之喜也，见之畏星之怒也。光色微曜，乍明乍暗，星之忧也。光色迥然，不彰不莹，不与众同，星之丧也。光色圆明，不盈不缩，怡然莹然，星之喜也。光色勃然，临人芒彩，满溢其象。懔然，星之怒也。泽，洪润也。燥，乾枯也。）。」
帝曰：「六者高下异乎！」
歧伯曰：「象见高下，其应一也，故人亦应之（观象覩色，则中外之应，人天咸一矣。）。」
帝曰：「善。其德化政令之动静损益皆何如？」
歧伯曰：「夫德化政令，灾变不能相加也（天地动静，阴阳往复，以德报德，以化报化，政令灾眚，及动复亦然，故曰：「不能相加也。」）。胜复盛衰，不能相多也（胜盛复盛，胜微复微，不应，以盛报微，以化报变，故曰：「不能相多也。」）。往来小大，不能相过也（胜复日数多少皆同，故曰：「不能相过也。」）。用之升降，不能相无也（木之胜金，必报火土，金水皆然，未有胜而无报者，故气不能相使无也。）。各从其动，而复之耳（动必有复，察动以言复也。《易》曰：「吉凶悔吝者，生乎动。」此之谓欤，天虽高不可度，地虽广不可量，以气动复，言之其犹视其掌矣。）。」
帝曰：「其病生何如？」
歧伯曰：「德化者，气之祥。政令者，气之章。变易者，复之纪。灾眚者，伤之始。气相胜者和不相胜者，病重感于邪则甚也（祥，善应也。章，程也，式也。复纪，谓报复之纲纪也。重感，谓年气已不及，天气又见剋杀之气，是为重感。重，谓重累也。）。」
帝曰：「善。所谓精光之论，大圣之业，宣明大道，通于无穷，究于无极也。余闻之善言天者，必应于人。善言古者，必验于今。善言气者，必彰于物。善言应者，同天地之化。善言化言变者，通神明之理，非夫子孰能言至道欤（太过不及，岁化无穷，气交迁变，流于无极，然天垂象，圣人则之以知吉凶，何者？岁太过而星大或明莹，岁不及而星小或失色，故吉凶可指而见也。吉凶者，何谓？物禀五常之气以生成，莫不上参应之，有否有宜，故曰吉凶斯至矣，故曰：「善言天者，必应于人也。」言古之道而今必应之，故曰：「善言古者，必验于今也。」化气生成，万物皆禀，故言气应者，以物明之，故曰：「善言应者，必彰于物也。」彰，明也，气化之应，如四时行，万物备，故善言应者，必同天地之造化也。物生，谓之化。物极，谓之变。言万物化变终始，必契于神明运为，故言化变者，通于神明之理，圣人智周万物，无所不通，故言必有发，动无不应之也。）！」
迺择良兆而藏之灵室，每旦读之，命曰：「气交变。」非齐戒不敢发，慎传也（灵室，谓灵兰室，黄帝之书府也。）（新校正云：「详此文与〈六元正纪大论〉末同。」）。

五常政大论篇第七十  ***************************
（新校正云：「详此篇统论五运有平气不及太过之事，次言地理有四方高下阴阳之异，又言岁有不病而藏气不应为天气制之，而气有所从之说，仍言六气五类相制胜，而岁有胎孕不育之理，而后明在泉六化五味有薄厚之异，而以治法终之，此篇之大槩如此，而专名〈五常政大论〉者，举其所先者言也。」）
黄帝问曰：「太虚寥廓，五运廻薄，衰盛不同，损益相从，愿闻平气何如而名？何如而纪也？」
歧伯对曰：「昭乎哉问也！木曰敷和（敷布和气，物以生荣。），火曰升明（火气高明。），土曰备化（广被化气，捐于群品。），金曰审平（金气清审平而定。），水曰静顺（水体清静，顺于物也。）。」
帝曰：「其不及奈何？」
歧伯曰：「木曰委和（阳和之气，委屈而少用也。），火曰伏明（明曜之气，屈伏不申。）。土曰卑监（土虽卑少，犹监万物之生化也。）。金曰从革（从顺革易，坚成万物。），水曰涸流（水少故流注乾涸。）。」
帝曰：「太过何谓？」
歧伯曰：「木曰发生（宣发生气，万物以荣。）。火曰赫曦（盛明也。）。土曰敦阜（敦，厚也。阜，高也。土馀故高而厚。）。金曰坚成（气爽风劲，坚成庶物。）。水曰流衍（衍，泮衍也，溢也。）。」
帝曰：「三气之纪，愿闻其候？」
歧伯曰：「悉乎哉问也（新校正云：「按此论与〈五运行大论〉及〈阴阳应象大论〉、〈金匮真言论〉相通。」）！敷和之纪，木德周行，阳舒阴布，五化宣平（自当其位不与物争，故五气之化，各布政令于四方，无相干犯。）（新校正云：「按王注太过不及『各纪年辰，此平木运。』注不纪年辰者『平气之岁，不可以定纪也。』或者欲补注云：『谓丁巳、丁亥、壬寅、壬申岁者，是未达也。』」）。其气端（端，直也，丽也。）。其性随（顺于物化。）。其用曲直（曲直材干，皆应用也。）。其化生荣（木化宣行，则物生荣而美。）。其类草木（木体坚高，草形卑下，然各有坚脆刚柔蔓结条屈者。）。其政发散（春气发散，物禀以生，木之化也。）。其候温和（和春之气也。）。其令风（木之令行，以和风。）。
其藏肝（五藏之气与肝同。）。肝其畏清（清，金令也，木性暄故畏清。〈五运行大论〉曰：「木其性暄。」又曰：「燥胜风。」）。其主目（阳升，明见目与同也。）。其穀麻（色苍也。）（新校正云：「按〈金匮真言论〉云：『其穀麦。』与此不同。」）。其果李（味酸也。）。其实核（中有坚核者。）。其应春（四时之中春化同。）。其虫毛（木化宣行，则毛虫生。）。其畜犬（如草木之生，无所避也。）（新校正云：「按〈金匮真言论〉云：『其畜鸡。』」）。
其色苍（木化宣行，则物浮苍翠。）。其养筋（酸入筋。）。其病里急支满（木气所生。）（新校正云：「按〈金匮真言论〉云：『是以知病之在筋也。』」）。其味酸（木化敷和，则物酸味厚。）。其音角（调而直也。）。其物中坚（象土中之有木也。）。其数八（成数也。）。
升明之纪，正阳而治，德施周普，五化均衡（均，等也。衡，平也。）。其气高（火炎上。）。其性速（火性躁疾。）。其用燔灼（灼，烧也。燔之与灼皆火之用。）。其化蕃茂（长气盛，故物火。）。其类火（五行之气与火类同。）。其政明曜（德合高明，火之政也。）。其候炎暑（气之至也，以是候之。）。其令热（热至乃令行。）。
其藏心（心气应之。）。心其畏寒（寒水令也，心性暑热，故畏寒。〈五运行大论〉曰：「心其性暑。」，又曰：「寒胜热。」）。其主舌（火以烛幽，舌申明也。）。其穀麦（色赤也。）（新校正云：「按〈金匮真言论〉云：『其穀黍。』又〈藏气法时论〉云：『麦也。』）。其果杏（味苦也。）。其实络（中有支络者。）。其应夏（四时之气，夏气同。）。其虫羽（羽，火象也。火化宣行则羽虫生。）。其畜马（健决躁速，火类同。）（新校正云：「按〈金匮真言论〉云：『其畜羊。』」）。
其色赤（色同又明。）。其养血，其病瞤瘛（火之性动也。）（新校正云：「按〈金匮真言论〉云：『是以知病之在脉也。』」）。其味苦（外明气化，则物苦味纯。）。其音征（和而美。）。其物脉（中多支脉，火之化也。）。其数七（成数也。）。
备化之纪，气协天休，德流四政，五化齐脩（土之德静，分助四方，赞成金木水火之政。土之气厚，应天休和之气，以生长收藏，终而复始，故五化齐脩。）。其气平（土之生也，平而正。）。其性顺（应顺群品，悉化成也。）。其用高下（田土高下，皆应用也。）。其化丰满（丰满万物，非土化不可也。）。其类土（五行之化，土类同。）。其政安静（土体厚，土德静，故政化亦然。）。其候溽蒸（溽，湿也。蒸，热也。）。其令湿（湿化不绝竭，则土令延长。）。
其藏脾（脾气同。）。脾其畏风（风，木令也，脾性虽四气兼并，然其所主犹畏木也。〈五运行大论〉云：「脾其性静。」兼又曰：「风胜湿。」）。其主口（上体包容，口主受纳。）。其穀稷（色黄也。）（新校正云：「按〈金匮真言论〉作『稷』，〈藏气法时论〉作『粳』。」）。其果枣（味甘也。）。其实肉（中有肌肉者。）。其应长夏（长夏，谓长养之夏。）（新校正云：「按王注〈藏气法时论〉云：『夏为土母，土长于中，以长而治。』故云长夏，又注〈六节藏象论〉云：『所谓长夏者，六月也，土生于火，长在夏中。』既长而王，故云长夏。」）。其虫倮（无毛羽鳞甲，土形同。）。其畜牛（成彼稼穑土之用也。牛之应用，其缓而和。）。
其色黄（土同也。）。其养肉（所养者厚而静。）。其病否（土性拥碍。）（新校正云：「按〈金匮真言论〉云：『病在舌本。』是以知病之在肉也。」）。其味甘（备化气丰，则物味甘厚。）。其音宫（大而重。）。其物肤（物禀备化之气，则多肌肉。）。其数五（生数也，正土不虚加，故也。）。
审平之纪，收而不争，杀而无犯，五化宣明（犯，谓刑犯于物也。收而不争，杀而无犯，匪审平之，德何以能为是哉！）。其气洁（金气以洁白莹明为事。）。其性刚（性刚故摧缺于物。）。其用散落（金用则万物散落。）。其化坚敛（收敛坚强，金之化也。）。其类金（审平之化，金类同。）。其政劲肃（化急速而整肃也。劲，锐也。）。其候清切（清，大凉也。切，急也，风声也。）。其令燥（燥，乾也。）。
其藏肺（肺气之用，同金化也。）。肺其畏热（热，火令也。肺性凉，故畏火热。〈五运行大论〉曰：「肺其性凉。」）。其主鼻（肺藏气，鼻通息也。）。其穀稻（色白也。）（新校正云：「按〈金匮真言论〉作『稻』，〈藏气法时论〉作『黄黍』。」）。其果桃（味辛也。）。其实壳（外有坚壳者。）。其应秋（四时之化秋气同。）。其虫介（外被坚甲者。）。其畜鸡（性善斗伤，象金用也。）（新校正云：「按〈金匮真言论〉云：『其畜马。』」）。其色白（色同也。）。其养皮毛（坚同也。）。其病欬（有声之病，金之应也。）（新校正云：「按〈金匮真言论〉云：『病在背。』是以知病之在皮毛也。」）。其味辛（审平化治，则物辛味正。）。其音商（和利而扬。）。其物外坚（金化宣行，则物体外坚。）。其数九（成数也。）。
静顺之纪，藏而勿害，治而善下，五化咸整（治，化也。水之性下，所以德全江海，所以能为百谷主者，以其善下之也。）。其气明（清净明昭，水气所主。）。其性下（归流于下。）。其用沃衍（用非净事，故沬生而流溢。沃，沬也。衍，溢也。）。其化凝坚（藏气布化，则水物凝坚。）。其类水（净顺之化，水同类。）。其政流演（井泉不竭，河流不息，则流演之义也。）。其候凝肃（凝，寒也。肃，静也。寒来之气候。）。其令寒（水令宣行，则寒司物化。）。
其藏肾（肾藏之用，同水化也。）。肾其畏湿（湿，土气也，肾性凛，故畏土湿，〈五运行大论〉曰：「肾其性凛。」）。其主二阴（流注应同。）（新校正云：「按〈金匮真言论〉曰：『北方黑色入通于肾，开窍于二阴。』」）。其穀豆（色黑也。）（新校正云：「按〈金匮真言论〉及〈藏气法时论〉同。」）。其果栗（味咸也。）。其实濡（中有津液也。）。其应冬（四时之化，冬气同。）。其虫鳞（鳞水化生。）。其畜彘（善，下也。彘，豕也。）。
其色黑（色同也。）。其养骨髓（气入也。）。其病厥（厥，气逆也。凌，上也，倒行不顺也。）（新校正云：「按〈金匮真言论〉云：『病在溪。』是以知病之在骨也。」）。其味咸（味同也。）。其音羽（深而和也。）。其物濡（水化丰洽，庶物濡润。）。其数六（成数也。）。故生而勿杀，长而勿罚，化而勿制，收而勿害，藏而勿抑，是谓平气（生气主岁，收气不能纵其杀。长气主岁，藏气不能纵其罚。化气主岁，生气不能纵其制。收气主岁，长气不能纵其害。藏气主岁，化气不能纵其抑。夫如是者，皆天气平，地气正，五化之气，不以胜剋为用，故谓曰：「平和气也。」）。
委和之纪，是谓胜生（丁卯、丁丑、丁亥、丁酉、丁未、丁巳之岁。）。生气不政，化气迺扬（木少，故生气不政。土宽，故化气迺扬。）。长气自平，收令迺早（火无忤犯，故长气自平，木气既少，故收令迺早。）。凉雨时降，风云并兴（凉，金化也。雨，湿气也。风，木化也。云，湿气也。）。草木晚荣，苍乾雕落（金气有馀，木不能胜故也。）（新校正云：「详委和之纪，木不及而金气乘之，故苍乾雕落，非金气有馀，木不能胜也，盖木不足而金胜之也。」）。物秀而实，肤肉内充（岁生虽晚，成者满实，土化气速，故如是也。）。其气敛（收敛兼金气故。）。其用聚（不布散也。）。其动緛戾拘缓（緛，缩短也。戾，了戾也。拘，拘急也。缓，不收也。）。其发惊骇（大屈卒伸，惊骇象也。）。
其藏肝（内应肝。）。其果枣李（枣，土。李，木实也。）（新校正云：「详李，木实也。按火土金水不及之果『李』，当作『桃』，王注亦非。」）。其实核壳（核，木。壳，金主。）。其穀稷稻（金土穀也。）。其味酸辛（味酸之物孰兼辛也。）。其色白苍（苍色之物孰兼白也。）。其畜犬鸡（木从金畜。）。其虫毛介（毛从介。）。其主雾露凄沧（金之化也。）。其声角商（角从商。）。
其病摇动注恐（木受邪也。）。从金化也（木不自攻，故化从金。）。少角与判商同（少角，木不及，故半与商金化同。判，半也。）（新校正云：「按火土金水之文，『判』作『少』，则此当云少角与少商同，不云少商者，盖少角之运共有六年，而丁巳、丁亥上角与正角同，丁卯、丁酉上商与正商同，丁未、丁丑上宫与正宫同，是六年者，各有所同，与火土金水之少运不同，故不云同少商，只大约而言半从商化也。」）。上角与正角同（上见厥阴，与敷和岁化同，谓丁亥、丁巳岁上之所见者也。）。上商与正商同（上见阳明，则与平金岁化同，丁卯、丁酉岁上见阳明。）。其病支废、痈肿、疮疡（金刑木也。）。其甘虫（子在母中。）。邪伤肝也（虽化悉与金同，然其所伤则归于肝木也。）。上宫与正宫同（土盖其木，与未出等也。木未出土，与无木同土，自用事，故与正土运岁化同也，上见太阴，是谓上宫。丁丑、丁未岁，上见太阴，司天化之也。）。
萧飋肃杀，则炎赫沸腾（萧飋肃杀，金无德也。炎赫沸腾，火之复也。）。眚于三（火为木复，故其眚在东。三，东方也，此言金之物胜也。）（新校正云：「按〈六元正纪大论〉云：『灾三宫也。』」）。所谓复也（复，报复也。）。其主飞蠹蛆雉（飞，羽虫也。蠹，内生虫也。蛆蝇之生者，此则物内自化尔。雉，鸟耗也。）。迺为雷霆（雷，谓大声，生于太虚云暝之中也。霆，谓迅雷，卒如火之爆者，即霹雳也。）。
伏明之纪，是谓胜长（藏气胜长也，谓癸酉、癸未、癸巳、癸卯、癸丑、癸亥之岁也。）。长气不宣，藏气反布（火之长气不能施化，故水之藏气反布于时。）。收气自政，化令迺衡（金土之义与岁气素无干犯，故金自行其政，土自平其气也。）。寒清数举，暑令迺薄（火气不用故。）。承化物生，生而不长（火令不振，故承化生之物皆不长也。）。成实而稚，遇化已老（物实成孰，苗尚稚短，及遇化气未长极，而气已老矣。）。阳气屈伏，蛰虫早藏（阳不用而阴胜也，若上临癸卯、癸酉岁则蛰反不藏。）（新校正云：「详癸巳、癸亥之岁蛰亦不藏。」）。其气郁（郁燠不舒畅。）。其用暴（速也。）。其动彰伏变易（彰，明也。伏，隐也。变易，谓不常其象见也。）。其发痛（痛由心所生。）。
其藏心（岁运之气通于心。）。其果栗桃（栗，水。桃，金果也。）。其实络濡（络，支脉也。濡，有汁也。）。其穀豆稻（豆，水。稻，金穀也。）。其味苦咸（苦兼咸也。）。其色玄丹（色丹之物熟兼玄也。）。其畜马彘（火从水畜。）。其虫羽鳞（羽从鳞。）。其主冰雪霜寒（水之气也。）。
其声征羽（征从羽。）。其病昏惑悲忘（火之躁动，不拘常律，阴冒阳火，故昏惑不治，心气不足，故喜悲善忘也。）。从水化也（火弱水强，故伏明之纪，半从水之政化。）。少征与少羽同（火少故半同水化。）（新校正云：「详少征运六年内，除癸卯、癸酉同正商，癸已、癸亥同岁会外，癸未、癸丑二年，少征与少羽同，故不云判羽也。」）。上商与正商同（岁上见阳明，则与平金岁化同也。癸卯及癸酉岁上见阳明。）（新校正云：「详此不言上宫上角者，盖宫角于火无大剋罚，故经不备云。」）。邪伤心也（受病者心。）。
凝惨凓冽，则暴雨霖霪（凝惨凓冽，水无德也。暴雨霖霪，土之复也。）。眚于九（九，南方也。）（新校正云：「按〈六元正纪大论〉云：『灾九官。』」）。其主骤注，雷霆震惊（天地气争而生，是变气交之内，害及粢盛及伤鳞类。）。沉霠淫雨（沉阴淫雨，湿变所生也。霠音阴。）。
卑监之纪，是谓减化（谓化气减少。己巳、己卯、己丑、己亥、己酉、己未之岁也。）。化气不令，生政独彰（土少而木专其用。）。长气整，雨迺愆，收气平（不相干犯则平整，化气减故雨愆期。）。风寒并兴，草木荣美（风，木也。寒，水也。土少故寒气得行，生气独彰，故草木敷荣而端美。）。秀而不实，成而粃也（荣秀而美，气生于木，化气不满，故物实中空，是以粃恶。）。其气散（气不安静，水且乘之，从木之风，故施散也。）。其用静定（虽不能专政于时物，然或举用，则终归土德而静定。）。其动疡涌，分溃痈肿（疡，疮也。涌，呕吐也。分，裂也。溃，烂也。痈肿，脓疮也。）。其发濡滞（土性也。濡，湿也。）。
其藏脾（主藏病。）。其果李栗（李，木。栗，水果也。）。其实濡核（濡中有汁者，核中坚者。）（新校正云：「详前后濡实主水，此『濡』字当作『肉』，王注亦非。」）。穀豆麻（豆，水。麻，木穀也。）。其味酸甘（甘味之物，熟兼酸也。）。其色苍黄（色黄之物，外兼苍也。）。其畜牛犬（土从木畜。）。其虫倮毛（倮从毛。）。其主飘怒振发（木之气用也。）。
其声宫角（宫从角。）。其病留满否塞（土气拥碍故。）。从木化也（不胜故从木化。）。少宫与少角同（土少故半从木化也。）（新校正云：「详少宫之运六年内，除己丑、己未与正宫同，己巳、己亥与正角同外。有己卯、己酉二年，少宫与少角同，故不云判角也。」）。上宫与正宫同（上见太阴，则与平土运，生化同也，己丑、己未其岁见也。）。上角与正角同（上见厥阴，则悉是敷和之纪也，己亥、己巳其岁见也。）。其病飧泄（风之胜也。）。邪伤脾也（纵诸气，金病即自伤脾。）（新校正云：「详此不言上商者，土与金无相剋罚，故经不纪之也，又注云纵诸气，金病即自伤脾也，金字疑误。」）。
振拉飘扬，则苍乾散落（振拉飘扬，木无德也。苍乾散落，金之复也。）。其眚四维（东南、西南、东北、西北，土之位也。）（新校正云：「按〈六元正纪大论〉云：『灾五宫。』」）。其主败折虎狼（虎、狼、猴、犲、豹、鹿、马、獐、麂，诸四足之兽，害于粢盛及生命也。）。清气迺用，生政迺辱（金气行则木气屈。）。
从革之纪，是谓折收（火折金收之气也，谓乙丑、乙亥、乙酉、乙未、乙巳、乙卯之岁也。）。收气迺后，生气迺扬（后不及时也，收气不能以时而行，则生气自应布扬而用之也。）。长化合德，火政迺宣，庶类以蕃（火土之气同生化也。宣，行也。）。其气扬（顺火也。）。其用躁切（少虽后用，用则切急，随火躁也。）。其动铿禁瞀厥（铿，欬声也。禁，谓二阴禁止也。瞀，闷也。厥，谓气上逆也。）。其发欬喘（欬，金之有声。喘，肺藏气也。）。
其藏肺（主藏病。）。其果李杏（李，木。杏，火果也。）。其实壳络（外有壳，内有支络之实也。）。其穀麻麦（麻，木。麦，火穀也。麦色赤也。）。其味苦辛（苦味胜辛，辛兼苦也。）。其色白丹（赤加白也。）。其畜鸡羊（金从火土之兼化。）（新校正云：「详火畜马，土畜牛，今言羊，故王注云从火土之兼化为羊也，或者当去注中之土字，甚非。」）。其虫介羽（介从羽。）。其主明曜炎烁（火之胜也。）。
其声商征（商从征。）。其病嚏欬鼽衂（金之病也。）。从火化也（火气来胜，故屈己以从之。）。少商与少征同（金少故半同火化也。）（新校正云：「详少商运六年内，除乙卯、乙酉同正商，乙巳、乙亥同正角外，乙未、乙丑二年为少商同少征，故不云判征也。」）。上商与正商同（上见阳明则与平，金运生化同乙卯、乙酉其岁止见也。）。上角与正角同（上见厥阴则与平，木运生化同，乙巳、乙亥其岁上见也。）（新校正云：「详金土无相胜剋，故经不言上宫与正宫同也。」）。邪伤肺也（有邪之胜则归肺。）。
炎光赫烈，则冰雪霜雹（炎光赫烈，火无德也。冰雪霜雹，水之复也。水复之，作雹形如半珠。）（新校正云：「详注云雹形如半珠，『半』字疑误。」）。眚于七（七，西方也。）（新校正云：「按〈六元正纪大论〉云：『灾七宫。』」）。其主鳞伏彘鼠（突戾潜伏，岁主纵之，以伤赤实及羽类也。）。岁气早至，迺生大寒（水之化也。）。
涸流之纪，是谓反阳（阴气不及，反为阳气代之，谓辛未、辛巳、辛卯、辛酉、辛亥、辛丑之岁也。）。藏令不举，化气迺昌（少水而土盛。）。长气宣布，蛰虫不藏（太阳在泉，经文背也，厥阴阳明司天，乃如经谓也。）。土润，水泉减，草木条茂，荣秀满盛（长化之气丰而厚也。）。其气滞（从土也。）。其用渗泄（不能流也。）。其动坚止（谓便写也，水少不濡则乾而坚止，藏气不能固，则注下而奔速。）。其发燥藁（阴少而阳盛，故尔。）。
其藏肾（主藏病也。）。其果枣杏（枣，土。杏，火果也。）。其实濡肉（濡，水。肉，土化也。）。其穀黍稷（黍，火。稷，土穀也。）（新校正云：「按本论上文麦为火之穀，今言黍者，疑麦字误为黍也，虽〈金匮真言论〉作『黍』，然本论作『麦』，当从本篇之文也。」）。其味甘咸（甘入于咸味。甘，美也。）。其色黅玄（黄加黑也。）。其畜彘牛（水从土畜。）。其虫鳞倮（鳞从倮。）。其主埃郁昏翳（土之胜也。）。
其声羽宫（羽从宫。）。其病痿厥坚下（水土参并，故如是。）。从土化也（不胜于土，故从他化。）。少羽与少宫同（水土各半化也。）（新校正云：「详少羽之运六年内，除辛丑、辛未与正宫同外，辛卯、辛酉、辛巳、辛亥四岁为同少宫，故不言判宫也。」）。上宫与正宫同（上见太阴则与平土运生化同，辛丑、辛末岁上见之。）（新校正云：「详此不言上角上商者，盖水于金木无相剋罚故也。」）。其病癃閟（癃，小便不通。閟，大便乾涩不利也。）。邪伤肾也（邪胜则归肾。）。
埃昏骤雨，则振拉摧拔（埃昏骤雨，土之虐也。振拉摧拔，木之复也。）。眚于一（一，北方也，诸谓方者，国郡州县境之方也。）（新校正云：「按〈六元正纪大论〉云：『灾一宫。』」）。其主毛显，狐狢变化不藏（毛显，谓毛虫、麋鹿、麞麂、貒兔、虎狼显见伤于黄实，兼害倮虫之长也。变化，谓为魅狐狸当之。不藏，谓害粢盛。鼠貒兔狸狢当之，所谓毛显不藏也。）。故乘危而行，不速而至，暴虐无德，灾反及之，微者复微，甚者复甚，气之常也（通言五行气少而有胜复之，大凡也，乘彼孤危，恃乎强盛，不召而往，专肆威刑，怨祸自招，又谁咎也。假令木弱金气来乘，暴虐苍卒是无德也。木被金害，火必雠之，金受火燔则灾及也。夫如是者，刑甚则复甚，刑微则复微，气动之常，固其宜也，五行之理，咸迭然乎。）（新校正云：「按五运不及之详具〈气交变大论〉中。」）。
发生之纪，是谓启⿰东攴（物乘木气以发生，而启陈其容质也。是谓壬申、壬午、壬辰、壬寅、壬子、壬戌之六岁化也。古陈字。）。阳和布化，阴气迺随（生气上发，故土体疏泄。木之专政，故苍气上达。达，通也，出也，行也。）。土疏泄，苍气达（少阳先生，发于万物之表，厥阴次随，营运于万象之中也。）。生气淳化，万物以荣（岁木有馀，金不来胜，生令布化，故物以舒荣。）。其化生，其气美（木化宣行，则物容端美。）。其政散（布散生荣，无所不至。）。其令条舒（条，直也，理也。舒，启也。端直舒启，万物随之，发生之化，无非顺理者也。）。其动掉眩巅疾（掉，摇动也。眩，旋转也。巅，上首也。疾，病气也。）（新校正云：「详王不解其动之义，按后敦阜之纪，其动濡积并蓄，王注云：『动谓变动。』又坚成之纪，其动暴折疡疰，王注云：『动以生病。』盖谓气既变，因动以生病也，则木火土金水之动，义皆同也。又按王注〈脉要精微论〉云：『巅疾上巅疾也。』又注〈奇病论〉云：『巅谓上巅，则头首也。』此注云：『巅，上首也。疾，病气也。』『气』字为衍。」）。其德鸣靡启坼（风气所生。）（新校正云：「按〈六元正纪大论〉云：『其化鸣紊启拆。』」）。其变振拉摧拔（振，谓振怒。拉，谓中折。摧，谓仆落。拔，谓出本。）（新校正云：「按〈六元正纪大论〉同。」）。
其穀麻稻（木化齐金。）。其畜鸡犬（齐鸡孕也。）。其果李桃（李齐桃实也。）。其色青黄白（青加于黄白，自正也。）。其味酸甘辛（酸入于甘辛齐化也。）。其象春（如春之气，布散阳和。）。其经足厥阴少阳（厥阴肝脉，少阳胆脉。）。
其藏肝脾（肝胜脾。）。其虫毛介（木馀，故毛齐介育。）。其物中坚外坚（中坚有核之物，齐等于皮壳之类也。）。其病怒（木馀故。）。太角与上商同（太过之木气与金化齐等。）（新校正云：「按太过五运，独太角言与上商同，馀四运并不言者，疑此文为衍。」）。上征则其气逆，其病吐利（上见少阴少阳，则其气逆行，壬子、壬午岁上见少阴，壬寅、壬申岁上见少阳，木馀遇火，故气不顺。）（新校正云：「按〈五运行大论〉云：『气相得而病者，以下临上，不当位也。』不云上羽者，水临木为相得，故也。」）。不务其德，则收气复，秋气劲切，甚则肃杀，清气大至，草木雕零，邪迺伤肝（恃已太过，凌犯于土，土气屯极，金为复雠，金行杀令，故邪伤肝木也。）。
赫曦之纪，是谓蕃茂（物遇太阳则蕃而茂，是谓戊辰、戊寅、戊子、戊戌、戊申、戊午之岁也。）（新校正云：「按或者云注中太阳当作太征，详木土金水之太过，注俱不言角宫商羽等运，而水太过，注云阴气大行，此火太过是物遇太阳也，安得谓之太征乎！」）。阴气内化，阳气外荣（阴阳之气，得其序也。）。炎暑施化，物得以昌（长气多故尔。）。其化长，其气高（长化行则物容大，高气达则物色明。）。其政动（革易其象不常也。）。其令鸣显（火之用而有声，火之燔而有焰，象无所隐则其信也。显，露也。）。其动炎灼妄扰（妄，谬也。扰，挠也。）。其德暄暑郁蒸（热化所生长于物也。）（新校正云：「按〈六元正纪大论〉云：『其化暄嚣郁燠。』又作『暄曜』。」）。其变炎烈沸腾（胜复之有极于是也。）。
其穀麦豆（火齐水化也。）。其畜羊彘（齐孕育也。）（新校正云：「按本论上文，马为火之畜，今言『羊』者，疑『马』字误为『羊』，〈金匮真言论〉及〈藏气法时论〉俱作『羊』，然本论作『马』，当从本论之文也。」）。其果杏栗（等实也。）。其色赤白玄（赤色加白黑自正也。）。其味苦辛咸（辛物兼苦与咸，化齐成也。）。其象夏（如夏气之热也。）。其经手少阴太阳（少阴心脉、太阳小肠脉。）。手厥阴少阳（厥阴心包脉、少阳三焦脉。）。
其藏心肺（心胜肺。）。其虫羽鳞（火馀故鳞羽齐化。）。其物脉濡（脉，火物。濡，水物。水火齐也。）（新校正云：「详脉即络也，文虽殊而义同。」）。其病笑、疟、疮疡、血流、狂妄、目赤（火盛故。）。上羽与正征同，其收齐，其病痓（上见太阳，则天气且制，故太过之火反与平，火运生化同也。戊辰、戊戌岁上见之。若平火运同，则五常之气无相凌犯，故金收之气生化同等。）。上征而收气后也（上见少阴少阳，则其生化自政，金气不能与之齐化。戊子、戊午岁上见少阴。戊、寅，戊申岁上见少阳。火盛，故收气后化。）（新校正云：「按〈气交变大论〉云：『岁火太过，上临少阴少阳，火燔焫，水泉涸，物焦藁。』」）。暴烈其政，藏气迺复，时见凝惨，甚则雨水霜雹切，寒邪伤心也（不务其德，轻侮致之也。）（新校正云：「按〈气交变大论〉云：『雨冰霜寒』与此互文也。」）。
敦阜之纪，是谓广化（土馀，故化气广被于物也。是谓甲子、甲戌、甲申、甲午、甲辰、甲寅之岁也。）。厚德清静，顺长以盈（土性顺用，无与物争，故德厚而不躁，顺火之长育，使万物化气盈满也。）。至阴内实，物化充成（至阴，土精气也。夫万物所以化成者，皆以至阴之灵气，生化于中也。）。烟埃朦郁，见于厚土（厚土，山也。烟埃，土气也。）。大雨时行，湿气迺用，燥政迺辟（湿气用则燥政辟，自然之理尔。）。其化圆，其气丰（化气丰圆，以其清静故也。）。其政静（静而能久，故政常存。）。其令周备（气缓故周备。）。其动濡积并蓄（动谓变动。）。其德柔润重淖（静而柔润，故厚德常存。）（新校正云：「按六元正经大论云：『其化柔润重泽。』」）。其变震惊，飘骤崩溃（震惊，雷霆之作也。飘骤，暴风雨至也。大雨暴注，则山崩土溃，随水流注。）。
其穀稷麻（土木齐化。）。其畜牛犬（齐孕育也。）。其果枣李（土齐木化。）。其色黅玄苍（黄色加黑苍自正也。）。其味甘咸酸（甘入于咸酸齐化也。）。其象长夏（六月之气生化同。）。其经足太阴阳明（太阴脾脉，阳明胃脉。）。
其藏脾肾（脾胜肾。）。其虫倮毛（土馀故毛倮齐化。）。其物肌核（肌土，核木化也。）。其病腹满、四支不举（土性静，故病如是。）（新校正云：「详此不云上羽上征者，征羽不能亏盈于土，故无他候也。」）。大风迅至，邪伤脾也（木盛怒，故土脾伤。）。
坚成之纪，是谓收引（引，敛也。阳气收阴气用，故万物收敛，谓庚午、庚辰、庚寅、庚子、庚戌、庚申之岁也。）。天气洁，地气明（秋气高洁金气同。）。阳气随阴治化（阳顺阴而生化。）。燥行其政，物以司成（燥气有化，万物专司其成熟，无遗略也。）。收气繁布，化洽不终（收杀气早，土之化不得终其用也。）（新校正云：「详繁字疑误。」）。其化成，其气削（减，削也。）。其政肃（肃，清也，静也。）。其令锐切（气用不屈，劲而急。）。其动，暴折、疡疰（动以病生。）。其德，雾露萧飋（燥之化也。萧飋，风声也。静为雾露，用则风生。）（新校正云：「按〈六元正纪大论〉『德』作『化』。」）。其变，肃杀雕零（陨坠于欲。）。
其穀稻黍（金火齐化也。）（新校正云：「按本论上文麦为火之穀，当言其穀稻麦。」）。其畜鸡马（齐孕育也。）。其果桃杏（金火齐实。）。其色，白青丹（白加于青丹自正也。）。其味辛酸苦（辛入酸苦齐化。）。其象秋（气爽清洁，如秋之化。）。其经手太阴、阳明（太阴肺脉，阳明大肠脉。）。
其藏肺肝（肺胜肝。）。其虫介羽（金馀故介羽齐育。）。其物壳络（壳金、络火化也。）。其病，喘喝胸凭、仰息（金气馀故。）。上征与正商同，其生齐，其病欬（上见少阴、少阳，则天气见抑，故其生化与平金岁同。庚子、庚午岁，上见少阴。庚寅、庚申岁，上见少阳。上火制金，故生气与之齐化。火乘金肺，故病欬。）（新校正云：「详此不言上羽者，水与金非相胜剋故也。」）。政暴变则名木不荣，柔脆焦首，长气斯救，大火流炎，烁且至，蔓将藁，邪伤肺也（变，谓太甚也。政太甚则生气抑，故木不荣草首焦死。政暴不已则火气发怒，故火流炎烁，至柔条蔓草脆之类皆乾死也。火乘金气，故肺伤也。）。
流衍之纪，是谓封藏（阴气大行，则天地封藏之化也。谓丙寅、丙子、丙戌、丙申、丙午、丙辰之岁。）。寒司物化，天地严凝（阴之气也。）。藏政以布，长令不扬（藏气用则长化止，故令不发扬。）。其化凛，其气坚（寒气及物则坚定。）。其政谧（谧，静也。）。其令流注（水之象也。）。其动漂泄沃涌（沃，沬也。涌，溢也。）。其德，凝惨寒雰（寒之化也。）（新校正云：「按〈六元正纪大论〉作『其化凝惨慓冽』。」）。其变，冰雪霜雹（非时而有。）。
其穀豆稷（水齐土化。）。其畜彘牛（齐孕育也。）。其果栗枣（水土齐实。）。其色黑丹黅（黑加于丹黄自正也。）。其味咸苦甘（咸入于苦甘化齐焉。）。其象冬（气序凝肃，似冬之化。）。其经足少阴、太阳（少阴肾脉、太阳膀胱脉也。）。
其藏肾心（肾胜心。）。其虫鳞倮（水馀故鳞倮齐育。）。其物濡满（濡水满，土化也。）（新校正云：「按土不及作肉，土太过作肌，此作满，互相成也。」）。其病胀（水馀也。）。上羽而长，气不化也（上见太阳，则火不能布化以长养也。丙辰、丙戌之岁，上见天符，水运也。）（新校正云：「按〈气交变大论〉云：『上临太阳则雨，冰雪霜不时降，湿气变物。』不云上征者，运所胜也。」）。政过则化气大举而埃昏，气交大雨时降，邪伤肾也（暴寒数举，是谓政过。火被水凌，土来仇复，故天地昏翳。土水气交，大雨斯降，而邪伤肾也。）。故曰：『不恆其德，则所胜来复，政恆其理，则所胜同化。』此之谓也（不恆，谓恃已有馀，凌犯不胜。恆，谓守常之化，不肆威刑，如是则剋已之气岁同治化也。）（新校正云：「详五运太过之说，具〈气交变大论〉中。」）。」
帝曰：「天不足西北，左寒而右凉，地不满东南，右热而左温，其故何也（面巽言也。）。？」
歧伯曰：「阴阳之气，高下之理，太少之异也（高下，谓地形。太少，谓阴阳之气盛衰之异，今中原地形，西北方高，东南方下，西方凉，北方寒，东方温，南方热，气化犹然矣。）。东南方，阳也，阳者，其精降于下，故右热而左温（阳精下降，故地以温而知之于下矣。阳气生于东而盛于南，故东方温而南方热，气之多少明矣。）。西北方，阴也，阴者其精奉于上，故左寒而右凉（阴精奉上，故地以寒而知之于上矣。阴气生于西而盛于北，故西方凉北方寒。君面巽而言，臣面乾而对也。）（新校正云：「详天地不足阴阳之说，亦具阴阳气象大论中。」）。是以地有高下，气有温凉，高者气寒，下者气热（新校正云：「按〈六元正纪大论〉云：『至高之地，冬气常在，至下之地，春气常在。』」）。故适寒凉者，胀之。温热者，疮下之则胀已，汗之则疮已，此凑理开闭之常，太少之异耳（西北东南，言其大也。夫以气候验之中原地形所居者，悉以居高则寒，处下则热。尝试观之，高山多雪，平川多雨，高山多寒，平川多热，则高下寒热可征见矣。中华之地，凡有高下之大者，东西南北各三分也。其一者，自汉蜀江南至海也。二者，自汉江北至平遥县也。三者，自平遥北山北至蕃界北海也。故南分大热，中分寒热兼半，北分大寒，南北分外，寒热尤极，大热之分，其寒微，大寒之分，其热微，然其登涉极高山顶，则南面北面寒热悬殊，荣枯倍异也。又东西高下之别亦三矣。其一者，自汧源县西至沙州。二者，自开封县西至汧源县。三者，自开封县东至沧海也，故东分大温，中分温凉兼半，西分大凉。大温之分，其寒五分之二。大凉之分，其热五分之二。温凉分外，温凉尤极，变为大暄大寒也。约其大凡如此，然九分之地，寒极于东北，热极于西南，九分之地，其中有高下不同，地高处则湿，下处则燥，此一方之中小异也，若大而言之，是则高下之有，一也。何者？中原地形西高北高东下南下，今百川满凑东之沧海，则东南西北高下可知。一为地形高下，故寒热不同。二则阴阳之气有少有多，故表温凉之异尔。今以气候验之，乃春气西行，秋气东行，冬气南行，夏气北行。以中分校之，自开封至汧源，气候正与历候同。以东行校之，自开封至沧海，每一百里秋气至晚一日，春气发早一日。西行校之，自汧源县西至蕃界碛石，其以南向及西北、东南者，每四十里春气发晚一日，秋气至早一日。北向及东北、西南者，每一十五里春气发晚一日，秋气至早一日。南行校之，川形有北向及东北、西南者，每五百里。）（新校正云：「按别本作『十五里』。」）（阳气行晚一日，阴气行早一日。南向及东南西北川，每一十五里热气至早一日，寒气至晚一日，广平之地则每五十里阳气发早一日，寒气至晚一日。北行校之，川形有南向及东南西北者，每二十五里阳气行晚一日，阴气行早一日，北向及东北西南川，每一十五里寒气至早一日，热气至晚一日，广平之地则每二十里，然气行晚一日，寒气至早一日，大率如此，然高处峻处，冬气常在平处，下处夏气常在，观其雪零草茂则可知矣。然地土固有弓形、川蛇行、川月形，川地势不同，生杀荣枯地同而天异，凡此之类，有离向、丙向、巽向、乙向、震向处，则春气早至，秋气晚至，早晚校十五日，有丁向、坤向、庚向、兑向、辛向、乾向、坎向、艮向处，则秋气早至，春气晚至，早晚亦校二十日，是所谓带山之地也。审观向背，气候可知，寒凉之地，凑理开少而闭多，闭多则阳气不散，故适寒凉，腹必胀也。湿热之地，凑理开多而闭少，开多则阳发散，故往温热皮必疮也，下之则中气不馀，故胀，已汗之则阳气外泄，故疮愈。）。」
帝曰：「其于寿夭何如（言土地居，人之寿夭。）？」
歧伯曰：「阴精所奉，其人寿。阳精所降，其人夭（阴精所奉，高之地也。阳精所降，下之地也。阴方之地，阳不妄泄，寒气外持，邪不数中而正气坚守，故寿延。阳方之地，阳气耗散发泄无度，风湿数中，真气倾竭，故夭折，即事验之，今中原之境西北方众人寿，东南方众人夭，其中犹各有微甚尔，此寿夭之大异也，方者审之乎！）。」
帝曰：「善。其病也治之奈何？」
歧伯曰：「西北之气散而寒之，东南之气收而温之，所谓同病异治也（西方北方人，皮肤腠理密，人皆食热，故宜散，宜寒。东方、南方人，皮肤疏，腠理开，人皆食冷，故宜收，宜温散。谓温浴，使中外条达。收，谓温中不解表也，今土俗皆反之，依而疗之则反甚矣。）（新校正云：「详分方为治，亦具异法方宜论中。」）。故曰：『气寒气凉，治以寒凉，行水渍之。气温气热，治以温热，强其内守，必同其气，可使平也，假者反之（寒方以寒，热方以热，温方以温，凉方以凉，是正法也，是同气也。行水渍之，是汤漫渍也。平，谓平调也。若西方北方有冷病，假热方温方以除之，东方南方有热疾，须凉方寒方以疗者，则反上正法以取之。）。』」
帝曰：「善。一州之气，生化寿夭不同，其故何也？」
歧伯曰：「高下之理，地势使然也。崇高则阴气治之，污下则阳气治之，阳胜者先天，阴胜者后天（先天，谓先天时也。后天，谓后天时也。悉言土地生荣、枯落之先后也，物既有之，人亦如然。）。此地理之常，生化之道也。」
帝曰：「其有寿夭乎？」
歧伯曰：「高者其气寿，下者其气夭，地之小大异也，小者小异，大者大异（大，谓东南西北相远万里许也。小，谓居所高下相近二十三十里或百里许也。地形高下，悬倍不相计者，以近为小，则十里二十里，高下平，慢气相接者，以远为小，则三百里二百里，地气不同乃异也。）。故治病者，必明天道地理，阴阳更胜，气之先后，人之寿夭，生化之期，乃可以知人之形气矣（不明天地之气，又昧阴阳之候，则以寿为夭，以夭为寿，虽尽上圣救生之道，毕经脉药石之妙，犹未免世中之诬斥也。）。」
帝曰：「善。其岁有不病而藏气不应不用者何也？」
歧伯曰：「天气制之，气有所从也（从，谓从事于彼，不及营于私应用之。）。」
帝曰：「愿卒闻之！」
歧伯曰：「少阳司天，火气下临，肺气上从，白起金用，草木眚，火见燔焫，革金且耗，大暑以行，欬嚏鼽衂鼻窒，曰疡寒热胕肿（寅申之岁候也。临，谓御于下。从，谓从事于上。起，谓价高于市。用，谓用行刑罚也。临从起用，同之。革，谓皮革，亦谓革易也。金，谓器属也。耗，谓费用也。火气燔灼，故曰生疮。疮，身疮也。疡，头疮也。寒热，谓先寒而后热，则疟疾也。肺为热害，水且救之，水守肺中，故为胕肿。胕肿，谓肿满按之不起，此天气之所生也。）（新校正云：「详注云：『故曰生疮。』疮，身疮也。疡，头疮也。今经只言曰疡，疑经脱一疮字，别本『曰』字作『口』。」）。风行于地，尘沙飞扬，心痛胃脘痛，厥逆鬲不通，其主暴速（厥阴在泉，故风行于地，风淫所胜，故是病生焉。少阳、厥阴其化急速，故病气起发疾速而为，故云其主暴速，此也气不顺而生是也。）（新校正云：「详厥阴与少阳在泉，言其主暴速，其发机速，故不言甚则某病也。」）。阳明司天，燥气下临，肝气上从，苍起木用而立，土迺眚，凄沧数至，木伐草萎，胁痛目赤，掉振鼓慄，筋痿不能久立（卯酉之岁候也。木用，亦谓木功也。凄沧，大凉也。此病之起，天气生焉。）。暴热至，土迺暑，阳气郁发，小便变，寒热如疟，甚则心痛，火行于藁，流水不冰，蛰虫迺见（少阴在泉，热监于地而为是也。病之所有，地气生焉。）。
太阳司天，寒气下临，心气上从，而火且明（新校正云：「详『火且明』三字当作『火用』二字。」），丹起，金迺眚，寒清时举，胜则水冰，火气高明，心热烦，嗌乾，善渴，鼽嚏，喜悲，数欠，热气妄行，寒迺复，霜不时降，善忘，甚则心痛（辰戌之岁候也。寒清时举，太阳之令也。火气高明，谓燔焫于物也。不时，谓太早及偏害不循时令，不普及于物也，病之所起，天气生焉。）。土迺润，水丰衍，寒客至，沉阴化，湿气变物，水饮内蓄，中满不食，皮䐜肉苛，筋脉不利，甚则胕肿，身后痈（太阴在泉，湿监于地而为是也。病之源始，地气生焉。）（新校正云：「详『身后痈』当作『身后难』。」）。厥阴司天，风气下临，脾气上从，而土且隆，黄起，水迺眚，土用革，体重，肌肉萎，食减，口爽，风行太虚，云物摇动，目转，耳鸣（己亥之岁候也。土隆，土用革，谓土气有用而革易其体，亦谓土功土也。云：「物摇动是谓风高，此病所生，天之气也。」）。火纵其暴，地迺暑，大热消烁，赤沃下，蛰虫数见，流水不冰（少阳在泉，火监于地而为是也，病之宗兆，地气生焉。）。其发机速（少阳厥阴之气，变化卒急，其为疾病速，若发机，故曰：「其发机速。」）。
少阴司天，热气下临，肺气上从，白起金用，草木眚，喘、呕、寒热、嚏、鼽、衂、鼻窒，大暑流行（子午之岁候也。热司天气，故是病生，天气之作也。）。甚则疮疡燔灼，金烁石流（天之交也。）。地迺燥清，凄沧数至，胁痛，善太息，肃杀行，草木变（变，谓变易。客，质也。胁痛太息，地气生也。）。太阴司天，湿气下临，肾气上从，黑起水变（新校正云：「详前后文，此少『火迺眚』三字。」），埃冒云雨，胸中不利，阴痿，气大衰而不起不用（新校正云：「详『不用』二字当作『水用』。」）。当其时，反腰脽痛动转不便也（丑未之岁候也。水变，谓甘泉变咸也。埃，土雾也。冒，不分远也。云雨，土化也。脽，谓臀肉也。病之有者，天气生焉。）。厥逆（新校正云：「详『厥逆』二字疑当连上文。」），地迺藏阴，大寒且至，蛰虫早附，心下否痛，地裂冰坚，少腹痛，时害于食。乘金则止水，增味迺咸，行水减也（止水，井泉也。行水，河渠流注者也。止水虽长迺变常，甘美而为咸味也。病之有者，地气生焉。）（新校正云：「详太阴司天之化，不言甚则病某，而云当其时，又云乘金，则云云者与前条互相发明也。」）。
帝曰：「岁有胎孕不育，治之不全，何气使然？」
歧伯曰：「六气五类有相胜制也。同者盛之，异者衰之，此天地之道，生化之常也。故厥阴司天，毛虫静，羽虫育，介虫不成（谓乙巳、丁巳、己巳、辛巳、癸巳、乙亥、丁亥、己亥、辛亥、癸亥之岁也。静，无声也，亦谓静退，不先用事也。羽，为火虫，气同地也。火制金化，故介虫不成，谓曰色有甲之虫，少孕育也。）。在泉，毛虫育，倮虫耗，羽虫不育（地气制土，黄倮耗损，岁乘木运，其又甚也。羽虫不育，少阳自抑之，是则五寅、五申岁也。凡称不育不成，皆谓少，非悉无也。）。少阴司天，羽虫静，介虫育，毛虫不成（谓甲子、丙子、戊子、庚子、壬子、甲午、丙午、戊午、庚午、壬午之岁也。静，谓胡越鷰、百舌鸟之类也，是岁黑色毛虫孕育少成。）。在泉，羽虫育，介虫耗不育（地气制金白，介虫不育，岁乘火运，斯复甚焉，是则五卯五酉岁也。）（新校正云：「详介虫耗，以少阴在泉，火剋金也。介虫不育，以阳明在天，自抑之也。」）。太阴司天，倮虫静，鳞虫育，羽虫不成（谓乙丑、丁丑、己丑、辛丑、癸丑、乙未、丁未、己未、辛未、癸未之岁也。倮虫，谓人及虾蟆之类也。羽虫，谓青绿色者，则鹦鹉、鴷鸟、翠碧鸟之类，诸青绿色之有羽者也。岁乘金运，其复甚焉。）。在泉，倮虫育，鳞虫不成（新校正云：「详此少一『耗』字。地气制水，黑鳞不育，岁乘土运而又甚乎？是则五辰五戌岁也。」）。
少阳司天，羽虫静，毛虫育，倮虫不成（谓甲寅、丙寅、戊寅、庚寅、壬寅、甲申、丙申、戊申、庚申、壬申之岁也。倮虫，谓青绿色者也。羽虫，谓黑色诸有羽翼者，则越鷰、百舌鸟之类是也。）。在泉，羽虫育，介虫耗，毛虫不育（地气制金白，介耗损，岁乘火运，其又甚也。毛虫不育，天气制之，是则五巳五亥岁也。）。阳明司天，介虫静，羽虫育，介虫不成（谓乙卯、丁卯、已卯、辛卯、癸卯、乙酉、丁酉、已酉、辛酉、癸酉岁也。羽为火虫，故蕃育也。介虫诸有赤色甲壳者也。赤介不育，天气制之也。）。在泉，介虫育，毛虫耗，羽虫不成（地气制木，黑毛虫耗，岁乘金运，损复甚焉，是则五子、五午岁也，羽虫不就，以上见少阴也。）。太阳司天，鳞虫静，倮虫育（谓甲辰、丙辰、戊辰、庚辰、壬辰、甲戌、丙戌、戊戌、庚戌、壬戌之岁也。倮虫育，地气同也。鳞虫静，谓黄鳞不用也，是岁雷霆少举，以天气抑之也。）（新校正云：「详此当云『鳞虫不成。』」）。在泉，鳞虫耗，倮虫不育（天气制胜，黄黑鳞耗，是则五丑、五未岁也。）（新校正云：「详此当为鳞虫育，羽虫耗，倮虫不育，注中『鳞』字亦当作『羽』。」）。诸乘所不成之运则甚也（乘木之运，倮虫不成。乘火之运，介虫不成。乘土之运，鳞虫不成。乘金之运，毛虫不成。乘水之运，羽虫不成。当是岁者与上文同，悉少能孕育也。斯并运与气同者，运乘其胜，复遇天符及岁会者，十孕不全一二也。）。
故气主有所制，岁立有所生，地气制己胜，天气制胜己，天制色，地制形（天气随己不胜者制之，谓制其色也。地气随己所胜者制之，谓制其形也。故又曰：「天制色，地制形焉。」是以天地之閒，五类生化互有所胜，互有所化，互有所生，互有所制矣。）。五类衰盛，各随其气之所宜也（宜则蕃息。）。故有胎孕不育，治之不全，此气之常也（天地之间有生之物，凡此五类也。五，谓毛、羽、倮、鳞、介也。故曰：「毛虫三百六十，麟为之长。羽虫三百六十，凤为之长。倮虫三百六十，人为之长。鳞虫三百六十，龙为之长。介虫三百六十，龟为之长。凡诸有形，跂行、飞走、喘息、胎息，大小高下，青黄赤白黑，身被毛羽鳞介者，通而言之，皆谓之虫矣。不具是四者，皆为倮虫，凡此五物皆有胎生、卵生、湿生、化生也，因人致问，言及五类也。）。
所谓中根也（生气之根本，发自身形之中，中根也，非是五类，则生气根系，悉因外物以成立，去之则生气绝矣。）。根于外者亦五（谓五味五色类也。然木火土金水之形类，悉假外物，色藏乃能生化，外物既去，则生气离绝，故皆是根于外也。）（新校正云：「详注中『色藏』二字当作『已成』。」）。故生化之别，有五气、五味、五色、五类、五宜也（然是二十五者，根中根外悉有之。五气，谓臊、焦、香、腥、腐也。五味，谓酸、苦、辛、咸、甘也。五色，谓青、黄、赤、白、黑也。五类有二矣，其一者，谓毛羽倮鳞介。其二者，谓燥、湿、液、坚、耎也。夫如是，等于万物之中互有所宜。）。」
帝曰：「何谓也？」
歧伯曰：「根于中者，命曰神机，神去则机息。根于外者，命曰：『气立』，气止则化绝（诸有形之类根于中者，生源繫天，其所动静，皆神气为机发之主，故其所为也，物莫之知，是以神舍去，则机发动用之道息矣。根于外者，生源繫地，故其所生长化成收藏，皆为造化之气所成立，故其所出也，亦物莫之知，是以气止息，则生化结成之道绝灭矣。其木火土金水，燥湿液坚柔，虽常性不易，及乎外物去，生气离，根化绝止，则其常体性颜色，皆必小变移其旧也。）（新校正云：「按六元微旨大论云：『出入废则神机化灭，升降息则气立孤危。』故非出入则无以生长壮老已，非升降则无以生长化收藏。」）。故各有制，各有胜，各有生，各有成（根中、根外悉如是。）。故曰：「不知年之所加，气之同异，不足以言生化。」此之谓也（新校正云：「按〈六节藏象论〉云：『不知年之所加，气之盛衰，虚实之所起，不可以为工矣。』」）。」
帝曰：「气始而生化，气散而有形，气布而蕃育，气终而象变，其致一也（始，谓始发动。散，谓流散于物中。布，谓布化于结成之形，所终亟于收藏之用也。故始动而生化流散，而有形布化而成结，终极而万象皆变也，即事验之天地之閒，有形之类，其生也柔弱，其死也坚强，凡如此类，皆谓变易。生死之时形质，是谓气之终极。）（新校正云：「按〈天元纪大论〉云：『物生谓之化，物极谓之变。』又〈六微旨大论〉云：『物之生从于化，物之极由乎变。』变化相薄，成败之所由也。」）。然而五味所资，生化有薄厚，成熟有少多，终始不同，其故何也？」
歧伯曰：「地气制之也，非天不生，地不长也（天地虽无情于生化，而生化之气自有异同尔，何者？以地体之中有六入，故也气有同异，故有生有化，有不生有不化，有少生少化，有广生广化矣。故天地之閒，无必生必化，必不生必不化，必少生少化也，必广生广化，各随其气分，所好所恶所异所同也。）。」
帝曰：「愿闻其道？」
歧伯曰：「寒热燥湿不同其化也（举寒热燥湿四气不同，则温清异化可知之矣。）。」
故少阳在泉，寒毒不生，其味辛，其治苦酸，其穀苍丹（己亥岁气化也（厥阴司天）。大毒者，皆五行标盛暴烈之气所为也。今火在地中（少阳在泉），其气正热，寒毒之物气与地殊，生死不同，故生少也。火制金气，故味辛者不化也。少阳之气上奉厥阴，故其岁化苦与酸也。六气主岁，唯此岁通和，木火相承，故无间气也。苦丹地气所化，酸苍天气所生矣，馀所生化悉有上下胜剋，故皆有间气矣。）。阳明在泉，湿毒不生，其味酸，其气湿（新校正云：「详在泉云唯阳明与太阴在泉之岁，云其气湿，其气热，盖以湿燥未见寒温之气，故再云其气也。」），其治辛苦甘，其穀丹素（子午岁气化也（少阴司天）。燥在地中（阳明在泉），其气凉清，故湿温毒药少生化也。金木相制，故味酸者少化也，阳明之气上奉少阴，故其岁化辛与苦也。辛素，地气也。苦丹，天气也。甘，间气也，所以间金火之胜剋，故兼治甘。）。太阳在泉，热毒不生，其味苦，其治淡咸，其穀黅秬（丑未岁气化也（太阴司天）。寒在地中与热味化（太阳在泉），故其岁物热毒不生，水胜火，故味当苦也。太阳之气上奉太阴，故其岁化生淡咸也。大阴土气上生于天气，远而高，故甘之化薄而为淡也。味以淡亦属甘，甘之类也淡。黅，天化也。咸秬，地化也。黅，黄也。）（新校正云：「详注云『故味当苦』当作『故味苦者不化』传写误也。」）。厥阴在泉，清毒不生，其味甘，其治酸苦，其穀苍赤（寅申岁气化也（少阳司天）。温在地中与清殊性（厥阴在泉），故其岁物清毒不生，木胜其土，故味甘少化也，厥阴之气，上合少阳，所合之气既无乖忤，故其治化酸与苦也。酸苍，地化也。苦赤，天化也。气无胜剋，故不间气以甘化也。），其气专，其味正（厥阴少阳在泉之岁，皆气化专一，其味纯正，然馀岁悉上下有胜剋之气，故皆有间气间味矣。）。少阴在泉，寒毒不生，其味辛，其治辛苦甘，其穀白丹（卯酉岁气化也（阳明司天）。热在地中与寒殊化（少阴在泉），故其岁药寒毒甚微，火气烁金，故味辛少化也，故阳明少阴主天主地，故其所治苦与辛焉。苦丹为地气所育，辛白为天气所生。甘，间气也，所以间止剋伐也。）。太阴在泉，燥毒不生，其味咸，其其气热，其治甘咸，其穀黅秬（辰戌岁气化也（太阳司天）。地中有湿与燥不同（太阴在泉），故乾毒之物不生化也。土制于水，故味咸少化也。太阴之气上承太阳，故其岁化甘与咸也。甘黅，地化也，咸秬，天化也，寒湿不为大忤，故间气同而气热者应之。），化淳则咸守，气专则辛化而俱治（淳，和也。化淳，谓少阳在泉之岁也。火来居水而反能化育，是水咸自守不与火争化也。气专，谓厥阴在泉之气也，木居于水而复下化，金不受害，故辛复生化与咸俱王也。唯此两岁上下之气，无剋伐之嫌，故辛得与咸同应王而生化也。馀岁皆上下有胜剋之变，故其中间甘味兼化以缓其制抑。馀苦咸酸三味不同其生化也，故天地之间，药物辛甘者多也。）。
「故曰：『补上下者，从之。治上下者，逆之。以所在寒热盛衰而调之（上，谓司天。下，谓在泉也。司天地气太过则逆其味以治之，司天地气不及则顺其味以和之。从，顺也。）。』
「故曰：『上取下取，内取外取，以求其过。能毒者以厚药，不胜毒者以薄药，此之谓也（上取，谓以药制有过之气也，制而不顺则吐之。下取，谓以迅疾之药除下病，攻之不去则下之。内取，谓食及以药内之，审其寒热而调之。外取，谓药熨令所病气调适也。当寒反热，以冷调之。当热反寒，以温和之。上盛不已，吐而脱之。下盛不已，下而夺之。谓求得气过之道也。药厚薄，谓气味厚薄者也。）（新校正云：「按《甲乙经》云：『胃厚色黑大骨肉肥者，皆胜毒。其瘦而薄胃者，皆不胜毒。』又按异法方宜论云：『西方之民陵居而多风，水土刚强，不衣而褐荐，华食而脂肥，故邪不能伤其形体，其病生于内，其治宜毒药。』」）。』
「气反者，病在上取之下，病在下取之上，病在中傍取之（下取，谓寒逆于下，而热攻于上，不利于下，气盈于上则温下以调之。上取，谓寒积于下，温之不去，阳藏不足则补其阳也。傍取，谓气并于左，则药熨其右，气并于右，则熨其左以和之，必随寒热为适。凡是七者皆病无所逃，动而必中，斯为妙用矣。）。治热以寒，温而行之。治寒以热，凉而行之。治温以清，冷而行之。治清以温，热而行之（气性有刚柔，形证有轻重，方用有大小，调制有寒温，盛大则顺气性以取之，小耎则逆气性以伐之，气殊则主必不容，力倍则攻之必胜，是则谓汤饮调气之制也。）（新校正云：「按至真要大论云：『热因寒用，寒因热用，热必代其所主，而先其所因，其始则同，其终则异，可使破积，可使溃坚，可使气和，可使必已者也。』」）。故消之、削之、吐之、下之、补之、写之，久新同法（量气盛虚而行其法，病之新久，无异道也。）。」
帝曰：「病在中，而不实不坚，且聚且散，奈何？」
歧伯曰：「悉乎哉问也！无积者，求其藏虚则补之（随病所在，命其藏以补之。），药以袪之，食以随之（食以无毒之药，随汤丸以迫逐之，使其尽也。），行水渍之，和其中外，可使毕已（中外通和，气无流碍，则释然消散，真气自平。）。」
帝曰：「有毒无毒，服有约乎？」
歧伯曰：「病有久新，方有大小，有毒无毒，固宜常制矣。大毒治病十去其六（下品药毒，毒之大也。）。常毒治病十去其七（中品药毒，次于下也。）。小毒治病十去其八（上品药毒，毒之小也。）。无毒治病，十去其九（上品中品下品无毒药，悉谓之平。）。穀肉果菜，食养尽之，无使过之，伤其正也（大毒之性烈，其为伤也多，少毒之性和，其为伤也少，常毒之性减。大毒之性一等加小毒之性一等，所伤可知也，故至约必止之，以待来证尔。然无毒之药，性虽平和，久而多之，则气有偏胜，有偏绝，久攻之则藏气偏弱，既弱且困，不可畏也，故十去其九而止。服至约已，则以五穀五肉五果五菜随五藏宜者食之，已尽其馀病，药食兼行亦通也。）（新校正云：「按〈藏气法时论〉云：『毒药攻邪，五穀为养，五果为助，五畜为益，五菜为充。』」）。不尽，行复如法（法，谓前四约也。馀病不尽，然再行之毒之大小，至约而止，必无过也。）。
「必先岁气，无伐天和（岁有六气，分主有南面北面之政，先知此六气所在人脉，至尺寸应之。太阴所在，其脉沉。少阴所在，其脉钩。厥阴所在，其脉弦。太阳所在，其脉大而长。阳明所在，其脉短而濇。少阳所在，其脉大而浮，如是六脉则谓天和，不识不知，呼为寒热，攻寒令热，脉不变而热疾已生。制热令寒，脉如故而寒病又起，欲求其适，安可得乎，夭枉之来，率由于此。）。无盛盛，无虚虚，而遗人天殃（不察虚实，但思攻击，而盛者转盛，虚者转虚，万端之病，从兹而甚，真气日消，病势日侵，殃咎之来，若天之兴，难可逃也，悲夫！）。无致邪，无失正，绝人长命（所谓伐天和也。攻虚谓实，是则致邪，不识藏之虚，斯为失正气，既失则为死之由矣。）。」
帝曰：「其久病者，有气从不康，病去而瘠，奈何（从，谓顺也。）？」
歧伯曰：「昭乎哉！圣人之问也。化不可代，时不可违（化，谓造化也。代大匠斲，犹伤其手，况造化之气，人能以力代之乎！夫生长收藏，各应四时之化，虽巧智者亦无能先时而致之，明非人力所及，由是观之，则物之生长收藏化，必待其时也。物之成败理乱，亦待其时也。物既有之，人亦宜然，或言力必可致，而能代造化违四时者，妄也。）。夫经络以通，血气以从，复其不足，与众齐同，养之和之，静以待时，谨守其气，无使倾移，其形迺彰，生气以长，命曰：「圣王。」故《大要》曰：「无代化，无违时，必养必和，待其来复。」此之谓也（《大要》，上古经法也，引古之要旨，以明时化之不可违，不可以力代也。）。」
帝曰：「善。」


卷第二十一  ——————————————————————————————————————————————————————————————————————————————————————————

六元正纪大论篇第七十一  ***************************
黄帝问曰：「六化六变，胜复淫治，甘苦辛咸酸淡，先后余知之矣，夫五运之化或从五气（新校正云：「详『五气』疑作『天气』，则与下文相协。」），或逆天气，或从天气而逆地气，或从地气而逆天气，或相得或不相得，余未能明其事，欲通天之纪，从地之理，和其运调其化，使上下合德，无相夺伦，天地升降，不失其宜，五运宣行，勿乖其政，调之正味，从逆奈何（气同，谓之从。气异，谓之逆。胜制为不相得，相生为相得，司天地之气更淫胜复，各有主治法，则欲令平调，气性不违忤天地之气，以致清静和平也。）？」
歧伯稽首再拜对曰：「昭乎哉问也！此天地之纲纪，变化之渊源，非圣帝孰能穷其至理欤？臣虽不敏，请陈其道，令终不灭，久而不易（气主循环，同于天地，太过不及，气序常然，不言永定之制，则久而更易，去圣辽远，何以明之。）。」
帝曰：「愿夫子推而次之，从其类序，分其部主，别其宗司，昭其气数，明其正化，可得闻乎（部主，谓分六气所部主者也。宗司，谓配五气运行之位也。气数，谓天地五运，气更用之正数也。正化，谓岁直气味所宜，酸苦甘辛咸寒温冷热也。）！」
歧伯曰：「先立其年，以明其气，金木水火土运行之数，寒暑燥湿风火临御之化，则天道可见，民气可调，阴阳卷舒，近而无惑，数之可数者，请遂言之（遂，尽也。）。」
帝曰：「太阳之政奈何？」
歧伯曰：「辰戌之纪也。太阳（司天）、太角（司天在泉相剋，故有间气木）、太阴（在泉），壬辰、壬戌（壬为阳木）。其运，风。其化，鸣紊启拆（新校正云：「按〈五常政大论〉云：『其德鸣靡启拆。』」）。其变，振拉摧拔（新校正云：「详此其运其化其变，从太角等运起。」）。其病，眩掉目瞑（新校正云：「详此病证以运加同天地为言。」）。太角（初正。）、少征、太宫、少商、太羽（终。）（五行之盛衰，从年干木起）。
太阳、太征、太阴，戊辰、戊戌同正征（新校正云：「按〈五常政大论〉云：『赫曦之纪，上羽与正征同。』」）（戊为阳火），其运，热。其化，暄暑郁燠（新校正云：「按〈五常政大论〉『燠』作『蒸』。」）。其变，炎烈沸腾。其病，热郁。太征、少宫、太商、少羽（终。）、少角（初。）。
太阳、太宫、太阴。甲辰岁会（同天符。）、甲戌岁会（同天符。）（新校正云：「按〈天元纪大论〉云：『承岁为岁直。』又〈六微旨大论〉云：『木运临卯，火运临午，土运临四季，金运临酉，水运临子，所谓岁会，气之平也。』王冰云：『岁直亦曰岁会。』此甲为太宫，辰戌为四季，故曰岁会，又云同天符者，按本论下文云：『太过而加。』同天符是此岁，一为岁会，又为同天符也。」）。其运，阴埃（新校正云：「详太宫三运，雨曰阴雨，独此曰阴埃。埃，疑作雨。」）。其化，柔润重泽（新校正云：「按〈五常政大论〉『泽』作『淖』。」）。其变，震惊飘骤。其病，湿下重。太宫、少商、太羽、太角（终。）、少征（初。）。
太阳、太商、太阴，庚辰、庚戌。其运，凉。其化，雾露萧飋。其变，肃杀雕零。其病，燥背、瞀、胸满。太商、少羽（终。）、少角（初。）、太征、少宫。
太阳、太羽（新校正云：「按〈五常政大论〉云：『上羽而长气不化。』」）、太阴，丙辰天符，丙戌天符（新校正云：「按〈天元纪大论〉云：『应天为天符。』又〈六微旨大论〉云：『土运之岁，上见太阴。火运之岁，上见少阳、少阴。金运之岁，上见阳明。木运之岁，上见厥阴。水运之岁，上见太阳。曰天与之会，故曰天符。』又本论下文云：『五运同行天化者，命曰天符。』又云：『临者太过不及，皆曰天符。』」）。其运，寒（新校正云：「详太羽三运，此为上羽，少阳、少阴司天为太征，而少阳司天运，言寒肃，此与少阴司天运，言其运寒者，疑此太阳司天运合太羽，当言其运寒肃，少阳、少阴司天运，当云其运寒也。」）。其化，凝惨凓冽（新校正云：「按〈五常政大论〉作『凝惨寒雰』。」）。其变，冰雪霜雹。其病，大寒留于溪谷。太羽（终。）、太角（初。）、少征、太宫、少商。
凡此太司天之政，气化运行先天（六步之气，生长化成收藏，皆先天时而应至也，馀岁先天同之也。）。天气肃，地气静，寒临太虚，阳气不令，水土合德，上应辰星（水）、镇星（土）（明而大也。）。其穀，玄黅（天地正气之所生长化成也。黅，黄也。）。其政，肃。其令，徐。寒政大举，泽无阳燄，则火发待时（寒甚则火郁，待四气乃发，暴为炎热也。）。少阳中治，时雨迺涯，止极雨散，还于太阴，云朝北极，湿化迺布（北极，雨府也。），泽流万物，寒敷于上，雷动于下，寒湿之气，持于气交（岁气之大体也。）。民病寒湿，发肌肉萎，足痿不收，濡写血溢（新校正云：「详血溢者，火发待时，所为之病也。」）。
初之气，地气迁，气迺大温（畏火致之。）。草迺早荣，民迺厉，温病迺作，身热、头痛、呕吐、肌腠疮疡（赤班也，是为肤腠中疮，在皮内也。）。二之气，大凉反至，民迺惨，草迺遇寒，火气遂抑，民病气郁、中满，寒迺始（因凉而又之于寒气，故寒气始来近人也。）。三之气，天政布寒，气行雨迺降，民病寒，反热中、痈疽、注下、心热、瞀闷，不治者死（当寒反热，是反天常，热起于心，则神之危亟，不急扶救，神必消亡，故治者则生，不治则死。）。四之气，风湿交争，风化为雨，迺长迺化，迺成民病，大热少气，肌肉萎，足萎，注下赤白。五之气，阳复化，草迺长，迺化迺成，民迺舒（大火临御，故万物舒荣。）。终之气，地气正湿，令行阴凝，太虚埃昏郊野，民迺惨悽，寒风以至，反者孕迺死，故岁宜苦以燥之温之（新校正云：「详『故岁，宜苦以燥之温之』九字当在『避虚邪以安其正』下，错简在此。」）。
必折其郁气，先资其化源（化源，谓九月迎而取之，以补心火。）（新校正云：「详水将胜也，先于九月迎取其化源，先写肾之源也。盖以水王十月，故先于九月迎而取之，写水所以补火也。」）。抑其运气，扶其不胜（太角岁，脾不胜。太征岁，肺不胜。太宫岁，肾不胜。太商岁，肝不胜。太羽岁，心不胜。岁之宜也如此，然太阳司天，五岁之气通，宜先助心后扶肾气。）。无使暴过而生其疾，食岁穀以全其真，避虚邪以安其正（木过则脾病生，火过则肺病生，土过则肾病生，金过则肝病生，水过则心病生，天地之气过亦然也。岁穀，谓黄色黑色。虚邪，谓从冲后来之风也。）。适气同异，多少制之。同寒湿者，燥热化。异寒湿者，燥湿化（太宫、太商、太羽，岁同寒湿，宜治以燥热化。太角、太征，岁异寒湿，宜治以燥湿化也。）。故同者多之，异者少之（多，谓燥热。少，谓燥湿。气用少多，随其岁也。）。用寒远寒，用凉远凉，用温远温，用热远热，食宜同法，有假者反常，反是者病，所谓时也（时，谓春夏秋冬及间气，所在同则远之，即虽其时，若六气临御，假寒热温凉以除疾病者，则勿远之，如太阳司天，寒为病者，假热以疗，则热用不远夏，馀气例同，故曰有假反常也。食同药法尔，若无假反法，则为病之媒，非方制养生之道。）（新校正云：「按用寒远寒，及有假者反常等事，下文备矣。」）。
帝曰：「善。阳明之政奈何？」
歧伯曰：「卯酉之纪也。阳明、少角、少阴，清热胜复同，同正商（清胜少角，热复清气，故曰：「清热胜复同也。」馀少运皆同也。同正商者，上见阳明，上商与正商同，言岁木不及也，馀准此。）（新校正云：「按〈五常政大论〉云：『委和之纪，上商与正商同。』」）。丁卯岁会，丁酉。其运，风清热（不及之运，常兼胜复之气言之。风，运气也。清，胜气也。热，复气也。馀少运悉同。）。少角（初正。）、太征、少宫、太商、少羽（终。）。
阳明、少征、少阴，寒雨胜复同，同正商（新校正云：「按伏明之纪，上商与正商同。」）。癸卯（同岁会。）、癸酉（同岁会。）（新校正云：「按本论下文云：『不及而加，同岁会。』此运少征为不及，下加少阴，故云同岁会。」）。其运，热寒雨。少征、太宫、少商、太羽（终。）、太角（初。）。
阳明、少宫、少阴，风凉胜复同，己卯、己酉。其运雨风凉。少宫、太商、少羽（终。）、少角（初。）、太征。
阳明、少商、少阴，热寒胜复同，同正商（新校正云：「按〈五常政大论〉云：『从革之纪，上商与正商同。』」）。乙卯天符，乙酉岁会，太一天符（新校正云：「按〈天元纪大论〉云：『三合为治。』又〈六微旨大论〉云：『天符岁会，曰太一天符。』王冰云：『是谓三合，一者天会。二者岁会。三者运会。』或云：『此岁三合，曰太一天符，不当更曰岁会者。』甚不然也，乙酉本为岁会，又为太一天符，岁会之名不可去也，或云己丑、己未、戊午何以不连言岁会，而单言太一天符？』曰：『举一隅不以三隅反，举一则三者可知，去之则亦太一天符，不为岁会，故曰不可去也。』」）。其运，凉热寒。少商、太羽（终。）、太角（初。）、少征、太宫。
阳明、少羽、少阴，雨风胜复同，辛卯、少宫同（新校正云：「按〈五常政大论〉云：『五运不及，除同正角、正商、正宫外，癸丑、癸未当云少征与少羽同，己卯、乙酉少宫与少角同，乙丑、乙未少商与少征同，辛卯、辛酉、辛巳、辛亥、少羽与少宫同。』合有十年，今此论独于此言少宫同者，盖以癸丑、癸未、丑未为土，故不更同少羽，己卯、己酉为金，故不更同少角，辛巳、辛亥为太征，不更同少宫，乙丑、乙未下见太阳为水，故不更同少征，又除此八年外，只有辛卯、辛酉二年为少羽同少宫也。」）。辛酉、辛卯，其运，寒雨风。少羽（终。）、少角（初。）、太征、太宫、太商。
凡此阳明司天之政，气化运行后天（六步之气，生长化成，庶务动静，皆后天时而应，馀少岁同。）。天气急，地气明，阳专其令，炎暑大行，物燥以坚，淳风迺治，风燥横运，流于气交，多阳少阴，云趋雨府，湿化迺敷（雨府，太阴之所在也。）。燥极而泽（燥气欲终，则化为雨泽，是谓三气之分也。）。其穀，白丹（天地正气所化生也。）。间穀命太者（命太者，谓前文太角商等气之化者，间气化生，故云间穀也。）（新校正云：「按《玄珠》云：『岁穀与间穀者何？即在泉为岁穀，及在泉之左右间者皆为岁穀，其司天及运间而化者，名间穀，又别有一名间穀者是也。』化不及即反有所胜而生者，故名间穀，即邪气之化，又名并化之穀也，亦名间穀，与王注颇异。」）。其耗，白甲品羽（白色甲虫多品羽类，有羽翼者耗散粢盛，虫鸟甲兵岁为灾，以耗竭物类。）。金火合德，上应太白荧惑（见火而明。）。其政切其令，暴蛰虫迺见，流水不冰，民病欬、嗌塞、寒热、发暴、振凓、癃閟，清先而劲，毛虫迺死，热后而暴，介虫迺殃，其发躁胜，复之作扰而大乱（金先胜，木已承害，故毛虫死，火后胜，金不胜，故介虫复殃，胜而行杀，羽者已亡，复者后来，强者又死，非大乱气，其何谓也。）。清热之气，持于气交。
初之气，地气迁，阴始凝，气始肃，水迺冰，寒雨化，其病中热胀、面目浮肿、善眠、鼽衂、嚏、欠、呕、小便黄赤，甚则淋（太阴之化。）（新校正云：「详气肃水冰凝，非太阴之化。」）。二之气，阳迺布，民迺舒，物迺生荣，厉大至，民善暴死（臣位君故尔。）。三之气，天政布，凉迺行，燥热交合，燥极而泽，民病寒热（寒热，疟也。）。四之气，寒雨降，病暴仆、振慄、谵妄、少气、嗌乾引饮，及为心痛、痈肿、疮疡、疟寒之疾、骨痿、血便（骨痿无力。）。五之气，春令反行，草迺生荣，民气和。终之气，阳气布，候反温，蛰虫来见，流水不冰，民迺康平，其病温（君之化也。）。故食岁穀以安其气，食间穀以去其邪，岁宜以咸、以苦、以辛，污之、清之、散之，安其运气，无使受邪，折其郁气，资其化源（化源，谓六月迎而取之也。）（新校正云：「按金王七月，故逆于六月，写金气。」）。以寒热轻重少多其制，同热者多天化，同清者多地化（少角、少征岁，同热用方多以天清之化治之。少宫、少商、少羽岁，同清用方多以地热之化治之。火在地，故同清者多地化，金在天，故同热者多天化。）。用凉远凉，用热远热，用寒远寒，用温远温，食宜同法。有假者反之，此其道也，反是者，乱天地之经，扰阴阳之纪也。
帝曰：「善。少阳之政奈何？」
歧伯曰：「寅申之纪也。少阳、太角（新校正云：「按〈五常政大论〉云：『上征则其气逆。』」）、厥阴。壬寅（同天符。）、壬申（同天符。）。其运，风鼓（新校正云：「详风火合势，故其运风鼓，少阴司天，太角运亦同。」）。其化，鸣紊启坼（新校正云：：「按〈五常政大论〉云：『其德鸣靡启坼。』」）。其变，振拉摧拔。其病，掉眩支胁惊骇。太角（初正。）、少征、太宫、少商、太羽（终。）。
少阳、太征（新校正云：「按〈五常政大论〉云：『上征而收气后。』」）、厥阴。戊寅天符，戊申天符。其运，暑。其化，暄嚣郁燠（新校正云：「按〈五常政大论〉作『暄暑鬯燠』，此变暑为嚣者，以上临少阳故也。」）。其变，炎烈沸腾。其病，上热、郁血、溢血、泄心痛。太征、少宫、太商、少羽（终。）、少角（初。）。
少阳、太宫、厥阴。甲寅、甲申。其运，阴雨。其化，柔润重泽。其变，震惊飘骤。其病，体重、胕肿、痞饮。太宫、少商、太羽（终。）、太角（初。）、少征。
少阳、太商、厥阴。庚寅、庚申同正商（新校正云：「按〈五常政大论〉云：『坚成之纪，上征与正商同。』」）。其运，凉。其化，雾露清切（新校正云：「按〈五常政大论〉云：『雾露萧飋。』又大商三运，两言萧飋，独此言清切，详此下如厥阴，当此萧飋。」）。其变，肃杀雕零。其病，肩背胸中。太商、少羽（终。）、少角（初。）、太征、少宫。
少阳、太羽、厥阴。丙寅、丙申。其运寒肃（新校正云：「详此运不当言寒肃，以注太阳司天太羽运中。」）。其化，凝惨凓冽（新校正云：「按〈五常政大论〉云作『凝惨寒雰』。」）。其变，冰雪霜雹。其病，寒浮肿。太羽（终。）、太角（初。）、少征、太宫、少商。
凡此少阳司天之政，气化运行先天。天气正（新校正云：「详少阳司天，太阴司地，正得天地之正，又厥阴少阳司地，各云得其正者，以地主生荣为言也，本或作天气止者，少阳火之性用动躁，云止，义不通也。」），地气扰，风迺暴举，木偃沙飞，炎火迺流，阴行阳化，雨迺时应，火木同德，上应荧惑岁星（见明而大。）（新校正云：「详六气惟少阳厥阴，司天司地，为上下通和，无相胜剋。故言火木同德，馀气皆有胜剋，故言合德。」）。其穀，丹苍。其政，严。其令，扰。故风热参布，云物沸腾，太阴横流，寒迺时至，凉雨并起，民病寒中，外发疮疡，内为泄满，故圣人遇之，和而不争，往复之作，民病寒热、疟、泄、聋、呕吐、上怫肿、色变。
初之气，地气迁，风胜迺摇，寒迺去，候迺大温，草木早荣，寒来不杀，温病迺起，其病气怫于上，血溢、目赤、欬逆、头痛、血（今详字当作『崩』。）、胁满、肤腠中疮（少阴之化。）。二之气，火反郁（太阴分故尔。），白埃四起，云趋雨府，风不胜湿，雨迺零，民迺康，其病热郁于上、欬逆、呕吐，疮发于中，胸嗌不利，头痛、身热、昏愦、脓疮。三之气，天政布，炎暑至，少阳临上，雨迺涯，民病热中，聋、暝、血溢、脓疮、欬、呕、鼽衂、渴、嚏、欠、喉痹、目赤、善暴死。四之气，凉迺至，炎暑间化，白露降，民气和平，其病满身重。五之气，阳迺去，寒迺来，雨迺降，气门迺闭（新校正云：「按王注〈生气通天论〉，气门玄府也，所以发泄经脉荣卫之气，故谓之气门。」）。刚木早雕，民避寒邪，君子周密。终之气，地气正，风迺至，万物反生，霿雾以行，其病开闭不禁，心痛，阳气不藏而欬抑，其运气赞所不胜，必折其郁气，先取化源（化源，年之前十二月，迎而取之。）（新校正云：「详王注资取化源，俱注云：『取其意有四等，太阳司天取九月，阳明司天取六月，是二者先取在天之气也。少阳司天取年前十二月，太阴司天取九月，是二者乃先时取在地之气也。少阴司天取年前十二月，厥阴司天取四月。』义不可解，按《玄珠》之说则不然，太阳阳明之月与王注合少阳少阴，俱取三月，太阴取五月，厥阴取年前十二月，《玄珠》之义可解，王注之月疑有误也。」）。暴过不生，苛疾不起（苛，重也。）（新校正云：「详此不言食岁穀间穀者，盖此岁天地气正上下通和，故不言也。」）。故岁宜咸辛宜酸，渗之泄之，渍之发之，观气寒用，以调其过。同风热者多寒化，异风热者少寒化（太角、太征岁同风热，以寒化多之。太宫、太商、太羽岁异风热，以凉调其过也。）。用热远热，用温远温，用寒远寒，用凉远凉，食宜同法，此其道也。有假者反之，反是者病之阶也。
帝曰：「善。太阴之政奈何？」
歧伯曰：「丑未之纪也。太阴、少角、太阳清热胜复同，同正宫（新校正云：「按〈五常政大论〉云：『委和之纪太宫与正宫同』」）。丁丑、丁未。其运，风清热。少角（初正。）、太征、少宫、太商、少羽（终。）。
太阴、少征、太阳，寒雨胜复同。癸丑、癸未。其运，热寒雨。少征、太宫、少商、太羽（终。）、太角（初。）。
太阴、少宫、太阳，风清胜复同，同正宫（新校正云：「按〈五常政大论〉云：『卑监之纪，上宫与正宫同。』」）。己丑太一天符，己未太一天符，其运，雨风清。少宫、太商、少羽（终。）、少角（初。）、太征。
太阴、少商、太阳，热寒胜复同。乙丑、乙未。其运，凉热寒。少商、太羽（终。）、太角（初。）、少征、太宫。
太阴、少羽、太阳，雨风胜复同，同正宫（新校正云：「按〈五常政大论〉云：『涸流之纪，上宫与正宫同。』或以此二岁为同岁会，为平水运，欲去同正宫三字者，非也。盖此岁有二义而辄去其一，甚不可也。」）。辛丑（同岁会。）、辛未（同岁会。）。其运，寒雨风。少羽（终。）、少角（初。）、太征、少宫、太商。
凡此太阴司天之政，气化运行后天（万物生长化成皆后天时而生成也。）。阴专其政，阳气退辟，大风时起（新校正云：「详此太阴之政，但以言大风时起，盖厥阴为初气，居木位，春气正，风迺来，故言大风时起。」）。天气下降，地气上腾，原野昏霿，白埃四起，云奔南极，寒雨数至，物成于差夏（南极，雨府也。差夏，谓立秋之后一十日也。）。民病寒湿，腹满、身䯒愤、胕肿、痞、逆、寒厥、拘急，湿寒合德，黄黑埃昏，流行气交，上应镇星、辰星（见而大明。）。其政，肃。其令，寂。其穀黅玄（正气所生成也。）。故阴凝于上，寒积于下，寒水胜火则为冰雹，阳光不治，杀气迺行（黄黑昏埃，是谓杀气自北及西，流行于东及南也。）。故有馀宜高，不及宜下，有馀宜晚，不及宜早，土之利，气之化也，民气亦从之，间穀命其太也（以间气之大者，言其穀也。）。
初之气，地气迁，寒迺去，春气正，风迺来，生布万物以荣，民气条舒，风湿相薄，雨迺后，民病血溢、筋络拘强、关节不利、身重筋痿。二之气，大火正，物承化，民迺和，其病，温厉大行，远近咸若，湿蒸相薄，雨迺时降（应顺天常，不愆时候，谓之时雨。）（新校正云：「详此以少阴居君火之位，故言大火正也。」）。三之气，天政布，湿气降，地气腾，雨迺时降，寒迺随之，感于寒湿，则民病身重、胕肿、胸腹满。四之气，畏火，临溽蒸化，地气腾，天气否隔，寒风晓暮，蒸热相薄，草木凝烟，湿化不流，则白露阴布，以成秋令（万物得之以成。）。民病腠理热、血暴溢、疟、心腹满热、胪胀，甚则胕肿。五之气，惨令已行，寒露下，霜迺早降，草木黄落，寒气及体，君子周密，民病皮腠。终之气，寒大举，湿大化，霜迺积。阴迺凝，水坚冰，阳光不治，感于寒则病人，关节禁固、腰脽痛寒湿，推于气交而为疾也，必折其郁气而取化源（九月化源，迎而取之，以补益也。），益其岁气，无使邪胜，食岁穀以全其真，食间穀以保其精。故岁宜以苦燥之温之，甚者发之泄之，不发不泄则湿气外溢，肉溃皮拆，而水血交流，必赞其阳火，令御甚寒（冬之分，其用五步量气用之也。）。从气异同，少多其判（通言岁运之同异也。）。同寒者以热化，同湿者以燥化（少商，少羽岁是也。有与司天同官，岁又同湿，湿过故宜燥，寒过故宜热。少角、少征岁平和处之也。）。异者少之，同者多之，用凉远凉，用寒远寒，用温远温，用热远热，食宜同法，假者反之，此其道也，反是者病也。」
帝曰：「善。少阴之政奈何？」
歧伯曰：「子午之纪也。少阴、太角（新校正云：「按〈五常政大论〉云：『上征则其气逆。』」）、阳明。壬子、壬午。其运，风鼓。其化，鸣紊启拆。其变，振拉摧拔。其病，支满（新校正云：「按〈五常政大论〉云：『其德鸣靡启拆。』」）。太角（初正。）、少征、太宫、少商、太羽（终。）。
少阴、太征（新校正云：「按〈五常政大论〉云：『上征而收气后。』」）、阳明。戊子天符，戊午太一天符。其运，炎暑（新校正云：「详太征运，太阳司天曰热，少阳司天曰暑，少阴司天曰炎暑，兼司天之气而言运也。」）。其化，暄曜郁燠（新校正云：「按〈五常政大论〉，作『暄暑郁燠』，此变暑为曜者，以上临少阴故也。」）。其变，炎烈沸腾。其病，上热血溢。太征、少宫、太商、少羽（终。）、少角（初。）。
少阴、太宫、阳明。甲子、甲午。其运，阴雨。其化，柔润时雨（新校正云：「按〈五常政大论〉云：『柔润重淖。』又太宫三运雨作『柔润重泽』，此『时雨』二字，疑误。」）。其变，震惊飘骤。其病，中满身重。太宫、少商、太羽（终。）、太角（初。）、少征。
少阴、太商、阳明。庚子（同天符。）、庚午（同天符。）同正商（新校正云：「按〈五常政大论〉云：『坚成之纪，上征与正商同。』」）。其运，凉劲（新校正云：「详此以运合在泉，故云凉劲。」）。其化，雾露萧飋。其变，肃杀雕零。其病，下清。太商、少羽（终。）、少角（初。）、太征、少宫。
少阴、太羽、阳明。丙子岁会、丙午。其运，寒。其化，凝惨凓冽（新校正云：「按〈五常政大论〉作『凝惨寒雰』。」）。其变，冰雪霜雹。其病，寒下。太羽（终。）、太角（初。）、少征、太宫、少商。
凡此少阴司天之政，气化运行先天，地气肃，天气明，寒交暑，热加燥（新校正云：「详此云寒交暑者，谓前岁终之气少阳。今岁初之气太阳，太阳寒交前岁少阳之暑也，热加燥者，少阴在上而阳明在下也。」）。云驰雨府，湿化迺行，时雨迺降，金火合德，上应荧惑太白（见而明大。）。其政，明。其令，切。其穀，丹白。水火寒热，持于气交而为病始也。热病生于上，清病生于下，寒热凌犯而争于中，民病欬喘、血溢、血泄、鼽嚏、目赤眦疡、寒厥入胃、心痛、腰痛、腹大、嗌乾肿上。
初之气，地气迁，燥将去（新校正云：「按阳明在泉之前岁为少阳，少阳者暑，暑往而阳明在地，太阳初之气，故上文寒交暑，是暑去而寒始也。此『燥』字乃是『暑』字之误也。」）。寒迺始，蛰复藏，水迺冰，霜复降，风迺至（新校正云：「按王注〈六微旨大论〉云：『太阳居木位为寒，风切列，此风迺至，当作风迺列。』」）。阳气郁，民反周密，关节禁固，腰脽痛，炎暑将起，中外疮疡。二之气，阳气布，风迺行，春气以正，万物应荣，寒气时至，民迺和。其病，淋目、瞑目、赤气郁于上而热。三之气，天政布，大火行，庶类蕃鲜，寒气时至，民病气厥心痛，寒热更作，欬喘目赤。四之气，溽暑至，大雨时行，寒热互至，民病寒热、嗌乾、黄瘅、鼽衂、饮发。五之气，畏火临，暑反至，阳迺化，万物迺生，迺长荣，民迺康。其病，温。终之气，燥令行，馀火内格，肿于上，欬喘，甚则血溢，寒气数举则霿雾翳，病生皮腠，内舍于胁下，连少腹而作，寒中，地将易也（气终则迁，何可长也。）。必抑其运气，资其岁胜，折其郁发，先取化源（先于年前十二月迎而取之。）。无使暴过而生其病也，食岁穀以全真气，食间穀以辟虚邪，岁宜咸以耎之而调其上，甚则以苦发之，以酸收之而安其下，甚则以苦泄之，适气同异而多少之。同天气者，以寒清化。同地气者，以温热化（太角、太征岁，同天气，宜以寒清治之。太宫、太商、太羽岁，同地气，宜以温热治之。化，治也。）。用热远热，用凉远凉，用温远温，用寒远寒，食宜同法，有假则反此其道也，反是者病作矣。
帝曰：「善。厥阴之政，奈何？」
歧伯曰：「己亥之纪也。厥阴、少角、少阳，清热胜复同，同正角（新校正云：「按〈五常政大论〉云：『委和之纪，上角与正角同。』」）。丁巳天符，丁亥天符。其运，风清热。少角（初正。）、太征、少宫、太商、少羽（终。）。
厥阴、少征、少阳，寒雨胜复，同癸巳（同岁会。）、癸亥（同岁会。）。其运，热寒雨。少征、太宫、少商、太羽（终。）、太角（初。）。
厥阴、少宫、少阳，风清胜复同，同正角（新校正云：「按〈五常政大论〉云：『卑监之纪上角与正角同。』」）。己巳、己亥。其运，雨风清。少宫、太商、少羽（终。）、少角（初。）、太征。
厥阴、少商、少阳，热寒胜复同，同正角（新校正云：「按〈五常政大论〉云：『从革之纪，上角与正角同。』」）。乙巳、乙亥。其运，凉热寒。少商、太羽（终。）、太角（初。）、少征、太宫。
厥阴、少羽、少阳，雨风胜复同。辛巳、辛亥。其运，寒雨风。少羽（终。）、少角（初。）、太征、少宫、太商。
凡此厥阴司天之政，气化运行后天，诸同正岁，气化运行同天（太过，岁运化气行先天时。不及，岁化生成后天时。同正，岁化生成与天二十四气迟速同，无先后也。）（新校正云：「详此注云：『同正，岁化与二十四气同』疑非，恐是『与大寒日交同气候同』。」）。天气扰，地气正，风生高远，炎热从之，云趋雨府，湿化迺行，风火同德，上应岁星荧惑。其政，挠。其令，速。其穀，苍丹。间穀言太者，其耗，文角品羽。风燥火热，胜复更作，蛰虫来见，流水不冰，热病行于下，风病行于上，风燥胜复形于中。初之气，寒始肃，杀气方至，民病寒于右之下。二之气，寒不去，华雪水冰，杀气施化，霜迺降，名草上焦，寒雨数至，阳复化，民病热于中。三之气，天政布，风迺时举，民病泣出，耳鸣，掉眩。四之气，溽暑湿热相薄，争于左之上，民病黄瘅而为胕肿。五之气，燥湿更胜，沉阴迺布，寒气及体，风雨迺行。终之气，畏火司令，阳迺大化，蛰虫出见，流水不冰，地气大发，草迺生，人迺舒，其病温厉，必折其郁气，资其化源（化源四月也，迎而取之。）。赞其运气，无使邪胜，岁宜以辛调上，以咸调下，畏火之气，无妄犯之（新校正云：「详此运何以不言适，气同异少多之制者，盖厥阴之政与少阳之政，同六气分政，惟厥阴与少阳之政，上下无剋罚之异，治化惟一，故不再言。同风热者，多寒化。异风热者，少寒化也。」）。用温远温，用热远热，用凉远凉，用寒远寒，食宜同法，有假反常，此之道也，反是者病。
帝曰：「善。夫子言可谓悉矣，然何以明其应乎？」
歧伯曰：「昭乎哉问也！夫六气者，行有次，止有位，故常以正月朔日平旦视之，覩其位而知其所在矣（阴之所在，天应以云，阳之所在，天应以清净，自然分布，象见不差。）（先后皆寅时之先后也。先则丑后，后则卯初。）。此天之道，气之常也（天道昭然，当期必应，见无差失，是气之常。）。运非有馀非不足，是谓正岁，其至当其时也（当时，谓当寅之正也。）。」
帝曰：「胜复之气其常在也，灾眚时至，候也奈何？」
歧伯曰：「非气化者是谓灾也（十二变备矣。）。」
帝曰：「天地之数，终始奈何？」
歧伯曰：「悉乎哉问也！是明道也。数之始起于上而终于下，岁半之前，天气主之，岁半之后，地气主之（岁半，谓立秋之日也。）（新校正云：「详初气交司在前岁大寒日，岁半当在立秋前一气十五日，不得云立秋日也。」）。上下交互，气交主之，岁纪毕矣（交互，互体也。上体下体之中，有二互体也。）。故曰：『位明气月』可知乎？所谓气也（大凡一气，主六十日而有奇。以立位数之，位同一气，则月之节气中，气可知也，故言天地气者，以上下体。言胜复者，以气交。言横运者，以上下互。皆以节气准之，候之灾眚，变复可期矣。）。」
帝曰：「余司其事则而行之，不合其数，何也？」
歧伯曰：「气用有多少，化治有盛衰，衰盛多少，同其化也。」
帝曰：「愿闻同化何如？」
歧伯曰：「风温，春化同。热曛昏火，夏化同，胜与复同。燥清烟露，秋化同。云雨昏暝埃，长夏化同。寒气霜雪冰，冬化同。此天地五运六气之化，更用盛衰之常也。」
帝曰：「五运行同天化者，命曰：『天符。』余知之矣，愿闻同地化者何谓也？」
歧伯曰：「太过而同天化者三，不及而同天化者亦三，太过而同地化者三，不及而同地化者亦三，此凡二十四岁也（六十年中，同天地之化者，凡二十四岁，馀悉随已多少。）。」
帝曰：「愿闻其所谓也？」
歧伯曰：「甲辰、甲戌，太宫下加太阴。壬寅、壬申，太角下加厥阴。庚子、庚午，太商下加阳明。如是者三。癸巳、癸亥，少征下加少阳。辛丑、辛未，少羽下加太阳。癸卯、癸酉，少征下加少阴。如是者三。戊子、戊午，太征上临少阴。戊寅、戊申，太征上临少阳。丙辰、丙戌，太羽上临太阳。如是者三。丁巳、丁亥，少角上临厥阴。乙卯、乙酉，少商上临阳明。己丑、己未，少宫上临太阴。如是者三。除此二十四岁，则不加不临也。」
帝曰：「加者何谓？」
歧伯曰：「太过而加，同天符。不及而加，同岁会也。」
帝曰：「临者何谓？」
歧伯曰：「太过不及皆曰天符，而变行有多少，病形有微甚，生死有早晏耳。」
帝曰：「夫子言用寒远寒，用热远热，余未知其然也。愿闻何谓远？」
歧伯曰：「热无犯热，寒无犯寒，从者和，逆者病，不可不敬畏而远之，所谓时兴六位也（四时气王之月，药及食衣寒热温凉同者，皆宜避之。差四时同犯，则以水济水，以火助火，病必生也。）。」
帝曰：「温凉何如（温凉减于寒热，可轻犯之乎！）？」
歧伯曰：「司气以热，用热无犯。司气以寒，用寒无犯。司气以凉，用凉无犯。司气以温，用温无犯。间气同其主，无犯。异其主，则小犯之。是谓四畏，必谨察之。」
帝曰：「善。其犯者何如（须犯者。）？」
歧伯曰：「天气反时，则可依则（反甚为病，则可依时。）。及胜其主，则可犯（夏热甚，则可以热犯热，寒气不甚，则不可犯之。）。以平为期，而不可过（气平则止，过则病生，过而病生与犯同也。）。是谓邪气反胜者（气动有胜，是谓邪客胜于主，不可不御也。六步之气于六位中，应寒反热，应热反寒，应温反凉，应凉反温，是谓六步之邪胜也。差冬反温，差夏反冷，差秋反热，差春反凉，是谓四时之邪胜也，胜则反其气以平之。）。故曰：『无失天信，无逆气宜，无翼其胜，无赞其复，是谓至治（天信，谓至时必定，翼赞皆佐之，谨守天信，是谓至真妙理也。）。』」
帝曰：「善。五运气行，主岁之纪，其有常数乎？」
歧伯曰：「臣请次之。甲子、甲午岁，上少阴火，中太宫土运，下阳明金。热化二（新校正云：「详对化从标，成数。正化从本，生数。甲子之年，热化七，燥化九。甲午之年，热化二。燥化四。」），雨化五（新校正云：「按本论正文云：『太过不及其数何始？太过者，其数成。不及者，其数生，土常以生也。』甲年太宫土运太过，故言雨化五，五土数也。」），燥化四，所谓正化日也（正气化也。）。其化，上咸寒，中苦热，下酸热，所谓药食宜也（新校正云：「按《玄珠》云：『下苦热。』又按至真要大论云：『热淫所胜，平以咸寒，燥淫于内，治以苦温。』此云下酸热疑误也。」）。
乙丑、乙未岁，上太阴土，中少商金运，下太阳水，热化寒化，胜复同，所谓邪气化日也。灾七宫（新校正云：「详七宫，西室，兑位，天住司也。灾之方以运之当方言。」），湿化五（新校正云：「详太阴正司于未，对司于丑，其化皆五，以生数也，不以成数者，土王四季不得正方，又天有九宫，不可至十。」），清化四（新校正云：「按本论下文云：『不及者，其数生。』乙年少商金运不及，故言清化四，四金生数也。」），寒化六（新校正云：「详乙丑寒化六，乙未寒化一。」），所谓正化日也。其化，上苦热，中酸和，下甘热，所谓药食宜也（新校正云：「按《玄珠》云：『上酸平，下甘温。』又按至真要大论云：『湿淫所胜，平以苦热，寒淫于内，治以甘热。』」）。
丙寅、丙申岁（新校正云：「详丙申之岁，申金生水，水化之令转盛，司天相火为病减半。」）。上少阳相火，中太羽水运，下厥阴木。火化二（新校正云：「详丙寅火化二，丙申火化七。」），寒化六，风化三（新校正云：「详丙寅风化八，丙申风化三。」），所谓正化日也。其化，上咸寒，中咸温，下辛温，所谓药食宜也（新校正云：「按《玄珠》云：『下辛凉。』又按至真要大论云：『火淫所胜，平以咸冷，风淫于内，治以辛凉。』」）。
丁卯（岁会。）、丁酉岁（新校正云：「详丁年正月壬寅为午德符，便为平气，胜复不至，运同正角，金不胜木，木亦不灾土。又丁卯年得卯木佐之，即上阳明不能灾之。」）。上阳明金，中少角木运，下少阴火，清化热化，胜复同，所谓邪气化日也。灾三宫（新校正云：「详三宫，东室，震位，天冲司。」），燥化九（新校正云：「详丁卯，燥化九。丁酉，燥化四。」），风化三，热化七（新校正云：「详丁卯，热化二。丁酉，热化七。」），所谓正化日也。其化，上苦小温，中辛和，下咸寒，所谓药食宜也（新校正云：「按至真要大论云：『燥淫所胜，平以苦温，热淫于内，治以咸寒。』又《玄珠》云：『上苦热也。』」）。
戊辰、戊戌岁。上太阳水，中太征火运（新校正云：「详此上见太阳火化减半。」），下太阴土。寒化六（新校正云：「详戊辰，寒化六。戊戌，寒化一。」），热化七，湿化五，所谓正化日也。其化，上苦温，中甘和，下甘温，所谓药食宜也（新校正云：「按至真要大论云：『寒淫所胜，平以辛热，湿淫于内，治以苦热。』又《玄珠》云：『上甘温，下酸平。』」）。
己巳、己亥岁。上厥阴木，中少宫土运（新校正云：「详至九月甲戌月，已得甲戌，方还正宫。」），下少阳相火。风化清化，胜复同，所谓邪气化日也。灾五宫（新校正云：「按〈五常政大论〉云：『其眚四维。』又按《天元玉册》云：『中室，天禽司。』非维宫，同正宫，寄位二宫坤位。」），风化三（新校正云：「详己巳风化八，己亥风化三。」），湿化五，火化七（新校正云：「详己巳热化七。己亥热化二。」），所谓正化日也。其化，上辛凉，中甘和，下咸寒，所谓药食宜也（新校正云：「按至真要大论云：『风淫所胜，平以辛凉，火淫于内，治以咸冷。』」）。
庚午（同天符。）、庚子岁（同天符。）。上少阴火，中太商金运（新校正云：「详庚午年金令减半，以上见少阴君火，年午亦为火故也。庚子年，子是水，金气相得，与庚午年又异。」），下阳明金。热化七（新校正云：「详庚午年热化二，燥化四。庚子年热化七，燥化九。」）。清化九，燥化九，所谓正化日也。其化，上咸寒，中辛温，下酸温，所谓药食宜也（新校正云：「按《玄珠》云：『下苦热。』又按至真要大论云：『燥淫干内，治以苦热。』」）。
辛未（同岁会。）、辛丑岁（同岁会。）。上太阴土，中少羽水运（新校正云：「详此至七月丙申月，水还正羽。」），下太阳水。雨化风化，胜复同，所谓邪气化日也。灾一宫（新校正云：「详一宫，北室，坎位，天玄司。」），雨化五，寒化一（新校正云：「详此以运与在泉俱水，故只言寒化一，寒化一者，少羽之化气也。若太阳在泉之化，则辛未寒化一，辛丑寒化六。」），所谓正化日也。其化，上苦热，中苦和，下苦热，所谓药食宜也（新校正云：「按《玄珠》云：『上酸和，下甘温。』又按至真要大论云：『湿淫所胜，平以苦热，寒淫于内，治以甘热。』」）。
壬申（同天符。）、壬寅岁（同天符。）。上少阳相火，中太角木运，下厥阴木。火化二（新校正云：「详壬申热化七，壬寅热化二。」），风化八（新校正云：「详此以运与在泉俱木，故只言风化八，风化八乃太角之运化也，若厥阴在泉之化，则壬申风化三，壬寅风化八。」），所谓正化日也。其化，上咸寒，中酸和，下辛凉。所谓药食宜也。
癸酉（同岁会。）、癸卯岁（同岁会。）。上阳明金，中少征火运（新校正云：「详此五月遇戊午月，火还正征。」），下少阴火。寒化雨化，胜复同，所谓邪气化日也。灾九宫（新校正云：「详九宫离位，南室，天英司也。」），燥化九（新校正云：「详癸酉燥化四，癸卯燥化九。」），热化二（新校正云：「详此以运与在泉俱火，故只言热化二，热化二者，少征之运化也。若少阴在泉之化，癸酉热化七，癸卯热化二。」），所谓正化日也。其化，上苦小温，中咸温，下咸寒，所谓药食宜也（新校正云：「按《玄珠》云：『上苦热。』」）。
甲戌（岁会同天符。）、甲辰岁（岁会同天符。）。上太阳水，中太宫土运，下太阴土。寒化六（新校正云：「详甲戌寒化一，甲辰寒化六。」），湿化五（新校正云：「详此以运与在泉俱土，故只言湿化五。」），正化日也。其化，上苦热，中苦温，下苦温，药食宜也（新校正云：「按《玄珠》云：『上甘温，下酸平。』又按至真要大论云：『寒淫所胜，平以辛热，湿淫于内，治以苦热。』」）。
乙亥、乙巳岁。上厥阴木，中少商金运（新校正云：「详乙亥年三月得庚辰月，早见于德符，即气还正商，火未得王而先平，火不胜则水不复，又亥是水得力年，故火不胜也。乙巳岁火来，小胜也，为火佐于胜也，即于二月中气君火时化日，火来行胜，不待水复，遇三月庚辰月，乙见庚而气自全，金还正商。」），下少阳相火。热化寒化，胜复同，邪气化日也。灾七宫，风化八（新校正云：「详乙亥风化三，乙巳风化八。」），清化四，火化二（新校正云：「详乙亥热化二，乙巳热化七。」），正化度也（度，谓日也。）。其化，上辛凉，中酸和，下咸寒，药食宜也。
丙子（岁会。）、丙午岁。上少阴火，中太羽水运，下阳明金。热化二（新校正云：「详丙子岁，热化七，金之灾，得其半以运，水太过胜于天令，天令减半，丙午热化二，午为火少阴君火司天，运虽水一，水不能胜二火，故异于丙子岁。」）。寒化六，清化四（新校正云：「详丙子燥化九，丙午燥化四。」），正化度也。其化，上咸寒，中咸热，下酸温，药食宜也（新校正云：「按《玄珠》云：『下苦热。』又按至真要大论云：『燥淫于内，治以酸温。』」）。
丁丑、丁未岁。上太阴土（新校正云：「详此木运平气上刑，天令减半。」），中少角木运（新校正云：「详丁年正月壬寅为千德符为正角。」），下太阳水。清化热化，胜复同，邪气化度也。灾三宫，雨化五，风化三，寒化一（新校正云：「详丁丑寒化六，丁未寒化一。」），正化度也。其化，上苦温，中辛温，下甘热，药食宜也（新校正云：「按《玄珠》云：『上酸平，下甘温。』又按至真要大论云：『湿淫所胜，平以苦热，寒淫于内，治以甘热。』」）。
戊寅、戊申岁（天符，）（新校正云：「详戊申年与戊寅年小异，申为金佐于肺，肺受火刑，其气稍实，民病得半。」）。上少阳相火，中太征火运，下厥阴木。火化七（新校正云：「详天符司天与运合，故只言火化七，火化七者，太征之运气也，若少阳司天之气，则戊寅火化二，戊申火化七。」），风化三（新校正云：「详戊寅风化八，戊申风化三。」），正化度也。其化，上咸寒，中甘和，下辛凉，药食宜也。
己卯（新校正云：「详己卯金与运土相得，子临父位为逆。」）、己酉岁。上阳明金，中少宫土运（新校正云：「详复罢土气未正，后九月甲戌月土还正宫，己酉之年木胜火微。」），下少阴火。风化清化，胜复同，邪气化度也。灾五宫，清化九（新校正云：「详己卯燥化九，己酉燥化四。」）、雨化五，热化七（新校正云：「详己卯热化二，己酉热化七。」），正化度也。其化，上苦小温，中甘和，下咸寒，药食宜也。
庚辰、庚戌岁。上太阳水，中太商金运，下太阴土。寒化一（新校正云：「详庚辰寒化六，庚戌寒化一。」）、清化九，雨化五。正化度也。其化，上苦热，中辛温，下甘热，药食宜也（新校正云：「按《玄珠》云：『上甘温，下酸平。』又按至真要大论云：『寒淫所胜，平以辛热，湿淫于内，治以苦热。』」）。
辛巳、辛亥岁。上厥阴木，中少羽水运（新校正云：「详辛巳年木复土罢，至七月丙申月，水还正羽，辛亥年为水平，气以亥为水，相佐为正羽与辛巳年小异。」），下少阳相火。雨化风化，胜复同，邪气化度也。灾一宫，风化三（新校正云：「详辛巳风化八，辛亥风化三。」），寒化一，火化七（新校正云：「详辛巳热化七，辛亥热化二。」），正化度也。其化，上辛凉，中苦和，下咸寒，药食宜也。
壬午、壬子岁，上少阴火，中太角木运，下阳明金。热化二（新校正云：「详壬午热化二，壬子热化七。」），风化八，清化四（新校正云：「详壬午燥化四，壬子燥化九。」），正化度也。其化，上咸寒，中酸凉，下酸温，药食宜也（新校正云：「按《玄珠》云：『下苦热。』又按至真要大论云：『燥淫于内，治以苦热。』」）。
癸未、癸丑岁。上太阴土，中少征火运（新校正云：「详癸未、癸丑左右二火为间相佐，又五月戊午干德符，癸见戊而气全，水未行胜为正征。」），下太阳水。寒化雨化，胜复同，邪气化度也。灾九宫，雨化五，火化二，寒化一（新校正云：「详癸未寒化一，癸丑寒化六。」），正化度也。其化，上苦温，中咸温，下甘热，药食宜也（新校正云：「按《玄珠》云：『上酸和，下甘温。』又按至真要大论云：『湿淫所胜，平以苦热，寒淫于内，治以甘热。』」）。
甲申、甲寅岁。上少阳相火，中太宫土运（新校正云：「详甲寅之岁小异于甲申，以寅木可刑土气之平也。」），下厥阴木。火化二（新校正云：「详甲申火化七，甲寅火化二。」），雨化五，风化八（新校正云：「详甲申风化三，甲寅风化八。」）。正化度也。其化，上咸寒，中咸和，下辛凉，药食宜也。
乙酉（太一天符。）、乙卯岁（天符。）。上阳明金，中少商金运（新校正云：「按乙酉为正商，以酉金相佐故得平气，乙卯之年，二之气，君火分中，火来行胜，水未行复，其气以平，以三月庚辰，乙得庚合，金运正商，其气乃平。」），下少阴火。热化寒化，胜复同，邪气化度也。灾七宫，燥化四（新校正云：「详乙酉燥化四，乙卯燥化九。」），清化四，热化二（新校正云：「详乙酉热化七，乙卯热化二。」），正化度也。其化，上辛凉，中辛和，下咸寒，药食宜也。
戊子（天符。）、戊午岁（太一天符。）。上少阴火，中太征火运，下阳明金。热化七（新校正云：「详此运与司天俱火，故只言热化七，热化七者，太征之运化也。若少阴司天之化，则戊子热化七，戊午热化二。」），清化九（新校正云：「详戊子清化九，戊午清化四。」），正化度也。其化，上咸寒，中甘寒，下酸温，药食宜也（新校正云：「按《玄珠》云：『下苦热。』又按至真要大论云：『燥淫于内，治以苦温。』」）。
己丑（太一天符。）、己未岁（太一天符。）。上太阴土，中少宫土运（新校正云：「详是岁木得初气而来胜脾，乃病久土至危，金乃来复，至九月甲戌月，巳得甲合，土还正宫。」），下太阳水，风化清化，胜复同，邪气化度也。灾五宫、雨化五（新校正云：「详此运与司天俱土，故只言雨化五。」），寒化一（新校正云：「详己丑寒化六，己未寒化一。」），正化度也。其化，上苦热，中甘和，下甘热，药食宜也（新校正云：「按《玄珠》云：『上酸平。』又按至真要大论云：『湿淫所胜，平以苦热。』」）。
庚寅、庚申岁。上少阳相火，中太商金运（新校正云：「详庚寅岁为正商，得平气，以上见少阳相火，下剋于金运，不能太过，庚申之岁，申金佐之乃为太商。」），下厥阴木。火化七（新校正云：「详庚寅热化二，庚申热化七。」），清化九，风化三（新校正云：「详庚寅风化八，庚申风化三。」）。正化度也。其化，上咸寒，中辛温，下辛凉，药食宜也。
辛卯、辛酉岁。上阳明金，中少羽水运（新校正云：「详此岁七月丙申水还正羽。」），下少阴火。雨化风化，胜复同，邪气化度也。灾一宫，清化九（新校正云：「详辛卯燥化九，辛酉燥化四。」），寒化一，热化七（新校正云：「详辛卯热化二，辛酉热化七。」），正化度也。其化，上苦小温，中苦和，下咸寒，药食宜也。
壬辰、壬戌岁，上太阳水，中太角木运，下太阴土。寒化六（新校正云：「详壬辰寒化六，壬戌寒化一。」），风化八，雨化五，正化度也。其化，上苦温，中酸和，下甘温，药食宜也（新校正云：「按《玄珠》云：『上甘温，下酸平。』又按至真要大论云：『寒淫所胜，平以辛热，湿淫于内，治以苦热。』」）。
癸巳（同岁会。）、癸亥（同岁会。）。上厥阴木，中少征火运（新校正云：「详癸巳正征火气平，一谓巳为火亦名岁会。二谓水未得化。三谓五月戊午月，癸得戊合，故得平气。癸亥之岁，亥为水，水得年力，便来行胜，至五月戊午火还正征，其气始平。」），下少阳相火。寒化雨化，胜复同，邪气化度也。灾九宫，风化八（新校正云：「详癸巳风化八，癸亥风化三。」），火化二（新校正云：「详此运与在泉俱火，故只言火化二，火化二者，少征火运之化也。若少阳在泉之化，则癸巳热化七，癸亥热化二。」），正化度也。其化，上辛凉，中咸和，下咸寒，药食宜也。凡此定期之纪，胜复正化，皆有常数，不可不察，故知其要者，一言而终，不知其要，流散无穷，此之谓也。」
帝曰：「善。五运之气亦复岁乎（复，报也。先有胜制，则后必复也。）？」
歧伯曰：「郁极迺发，待时而作也（待，谓五及差分位也。大温发于辰巳，大热发于申未，大凉发于戌亥，大寒发于丑寅，上件所胜，临之亦待间气而发，故曰待时也。）（新校正云：「详注『及』字疑『作』气。」）。」
帝曰：「请问其所谓也？」
歧伯曰：「五常之气太过不及，其发异也（岁太过其发早，岁不及其发晚。）。」
帝曰：「愿卒闻之！」
歧伯曰：「太过者暴，不及者徐。暴者为病甚，徐者为病持（持，谓相执持也。）。」
帝曰：「太过不及其数何如？」
歧伯曰：「太过者，其数成。不及者，其数生。土常以生也（数，谓五常化行之数也。水数一，火数二，木数三，金数四，土数五。成数，谓水数六，火数七，木数八，金数九，土数五也。故曰：「土常以生也。」数生者，各取其生数多少以占，故政令德化，胜复之休作日，及尺寸分毫并以准之，此盖都明诸用者也。）。」
帝曰：「其发也何如？」
歧伯曰：「土郁之发，岩谷震惊，雷殷气交，埃昏黄黑，化为白气，飘骤高深（郁，谓郁抑。天气之甚也，故虽天气亦有涯也，分终则衰，故虽郁者怒发也，土化不行，炎亢无雨，木盛过极，故郁怒发焉。土性静定，至动也，雷雨大作，而木土相持之气乃休解也。《易》曰：「雷雨作解。」此之谓也。土虽独怒，木尚制之，故但震惊于气交之中，而声尚不能高远也。故曰：「雷殷气交。」气交，谓土之上，尽山之高也。《诗》云：「殷其雷也。」所谓雷雨生于山中者，土既郁抑，天木制之，平川土薄，气常乾燥，故不能先发也。山原土厚，湿化豊深，土厚气深，故先怒发也。）。击石飞空，洪水迺从，川流漫衍，田牧土驹（疾气骤雨，岸落山化，大水横流，石迸势急，高山空谷击石先飞而洪水随至也。洪，大也。巨川衍溢，流漫平陆，漂荡痊没于粢盛，大水去已，石土危然，若羣驹散牧于田野。凡言土者，沙石同也。）。化气迺敷善，为时始生始长，始化始成（化，土化也。土被制化，气不敷，否极则泰，屈极则伸，处怫之时，化气因之，乃能敷布于庶类，以时而雨，滋泽草木而成也。善调应时也，化气既少，长气已过，故万物始生始长，始化始成，言是四始者，明万物化成之晚也。）。故民病心腹胀、肠鸣而为数后，甚则心痛、胁䐜、呕吐、霍乱、饮发、注下、胕肿、身重（脾热之生。）。云奔雨府，霞拥朝阳，山泽埃昏，其迺发也。以其四气（雨府太阴之所在也。埃，白气似云而薄也。埃固有微甚，微者如纱縠之腾，甚者如薄云雾也。甚者发近，微者发远。四气，谓夏至后三十一日起尽至秋分日也。），云横天山，浮游生灭，怫之先兆（天际云横，山犹冠带，岩谷丛薄，乍灭乍生，有土之见，怫兆已彰，皆平明占之浮游，以午前候望也。）。
金郁之发，天洁地明，风清气切，大凉迺举，草树浮烟，燥气以行，霿雾数起，杀气来至，草木苍乾，金迺有声（大凉，次寒也。举，用事也。浮烟，燥气也。杀气霜氛，正杀气者，以丑时至，长者亦卯时辰时也。其气之来，色黄赤黑杂而至也，物不胜杀，故草木苍乾。苍薄，青色也。）。故民病欬逆、心胁满引少腹、善暴痛、不可反侧、嗌乾、面尘、色恶（金胜而木病也。）。山泽焦枯，土凝霜卤，怫迺发也。其气五（夏火炎亢，时雨既愆，故山泽焦枯，土上凝白咸卤，状如霜也。五气，谓秋分后至立冬后十五日内也。），夜零白露，林莽声悽，怫之兆也（夜濡白露，晓听风悽，有是乃为金发征也。）。
水郁之发，阳气迺辟，阴气暴举，大寒迺至，川泽严凝，寒雰结为霜雪（雰，音纷。寒雰，白气也，其状如雾而不流，行坠地如霜雪，得日晞也。）。甚则黄黑昏翳流行，气交迺为霜杀，水迺见祥（黄黑亦浊恶气水气也。祥，妖祥，亦谓泉出平地。）。故民病寒客、心痛、腰脽痛、大关节不利、屈伸不便、善厥逆、痞坚、腹满（阴胜阳故。）。阳光不治，空积沉阴，白埃昏暝而迺发也。其气二火前后（阴精与水皆上承火，故其发也，在君相二火之前后，亦犹辰星迎随日也。）。太虚深玄，气犹麻散，微见而隐，色黑微黄，怫之先兆也（深玄，言高远而黯黑也。气似散麻，薄微可见之也。寅后卯时，候之夏月，兼辰前之时，亦可候也。）。
木郁之发，太虚埃昏，云物以扰，大风迺至，屋发折木，木有变（屋发，谓发鸱吻。折木，谓大树摧拔折落，悬辛中拉也。变，谓土生异木，奇状也。）。故民病胃脘当心而痛，上支两胁鬲咽不通，食饮不下，甚则耳鸣，眩转，目不识人，善暴僵仆（筋骨强直而不用，卒倒而无所知也。）。太虚苍埃，天山一色，或气浊色黄黑郁，若横云不起，雨而迺发也，其气无常（气如尘如云，或黄黑郁然，犹在太虚之间，而特异于常，乃其候也。）。长川草偃，柔叶呈阴，松吟高山，虎啸岩岫，怫之先兆也（草偃，谓无风而自低。柔叶，谓白杨叶也。无风而叶皆背见，是谓呈阴。如是皆通微甚，甚者发速，微者发徐也，山行之候，则以松虎期之，原行亦以麻黄为候，秋冬则以梧桐蝉叶候之。）。
火郁之发，太虚肿翳，大明不彰（肿翳，谓赤气也，大明日也。）（新校正云：「详经注中肿字疑误。」）。炎火行，大暑至，山泽燔燎，材木流津，广厦腾烟，土浮霜卤，止水迺减，蔓草焦黄，风行惑言，湿化迺后（太阴太阳在上，寒湿流于太虚，心火应天，郁抑而莫能彰显，寒湿盛已，火迺与行，阳气火光，故曰：「泽燔燎，井水减少，妄作讹言，雨已愆期也。湿化迺后，谓阳亢主时，气不争长，故先旱而后雨也。」）。故民病少气，疮疡，痈肿，胁腹、胸背、面首、四支䐜愤胪胀，疡疿，呕逆，瘛瘲，骨痛，节迺有动，注下，温疟，腹中暴痛，血溢流注，精液迺少，目赤心热，甚则瞀闷懊憹，善暴死（火郁而怒，为土水相持，客主皆然，悉无深犯，则无咎也。但热已胜寒，则为摧敌，而热从心起，是神气孤危，不速救之，天真将竭，故死。火之用速，故善暴死。）。刻终大温，汗濡玄府，其迺发也。其气四（刻终，谓昼夜水刻之终尽时也。大温，次热也。玄府，汗空也。汗濡玄府，谓早行而身蒸热也。刻尽之时，阴盛于此，反无凉气，是阴不胜阳，热既已萌，故当怒发也。）（新校正云：「详二火俱发。四气者何？盖火有二位，为水发之所，又大热发于申未，故火郁之发在四气也。」）。动复则静，阳极反阴，湿令迺化迺成（火怒烁金，阳极过亢，畏火，求救土中，土救热金，发为飘骤，继为时雨，气迺和平，故万物由是迺生长化成，壮极则反，盛亦何长也。）。华发水凝，山川冰雪，焰阳午泽，怫之先兆也（谓君火王，时有寒至也，故岁君火发亦待时也。）。
有怫之应而后报也。皆观其极而迺发也。木发无时，水随火也（应为先兆，发必后至，故先有应而后发也。物不可以终壮，观其壮极则怫气作焉，有郁则发，气之常。）。谨候其时，病可与期，失时反岁，五气不行，生化收藏政无恆也（人失其时，则候无期准也。）。」
帝曰：「水发而雹雪，土发而飘骤，木发而毁折，金发而清明，火发而曛昧，何气使然？」
歧伯曰：「气有多少，发有微甚，微者当其气，甚者兼其下，征其下气而见可知也（六气之下，各有承气也，则如火位之下，水气承之，水位之下，土气承之，土位之下，木气承之，木位之下，金气承之，金位之下，火气承之，君位之下，阴清承之，各征其下则象可见矣。故发兼其下则与本气殊异。）。」
帝曰：「善。五气之发，不当位者何也（言不当其正月也。）？」
歧伯曰：「命其差（谓差四时之正月位也。）（新校正云：「按至真要大论云：『胜复之作，动不当位，或后时而至，其故何也？歧伯曰：夫气之生化与其衰盛异也。寒暑温凉盛衰之用，其在四维，故阳之动，始于温，盛于暑，阴之动，始于清，盛于寒，春夏秋冬，各差其分，故〈大要〉曰：彼春之暖为夏之暑，彼秋之忿为冬之怒。谨按四维，斥候皆归其终。可见其始，可知彼论，胜复之不当位。』此论五气之发不当位，所论胜复五发之事则异，而命其差之义则同也。」）。」
帝曰：「差有数乎（言日数也。）！」
歧伯曰：「后皆三十度而有奇也（后，谓四时之后也，差三十日馀八十七刻半，气犹来去而甚盛也。度，日也，四时之后今常尔。）（新校正云：「详注云八十七刻半，当作四十三刻又四十分刻之三十。」）。」
帝曰：「气至而先后者何（谓未应至而至太早，应至而至反太迟之类也。正，谓气至在期前后。）？」
歧伯曰：「运太过则其至先，运不及则其至后，此候之常也。」
帝曰：「当时而至者何也？」
歧伯曰：「非太过非不及则至当时，非是者眚也（当时，谓应日刻之期也。非应先后至，而有先后至者，皆为灾。眚，灾也。）。」
帝曰：「善。气有非时而化者何也？」
歧伯曰：「太过者当其时，不及者归其已胜也（冬雨春凉，秋热冬寒之类，皆为归已胜也。）。」
帝曰：「四时之气至，有早晏高下，左右其候，何如？」
歧伯曰：「行有逆顺，至有迟速，故太过者化先天，不及者化后天（气有馀故化先，气不足故化后。）。」
帝曰：「愿闻其行何谓也？」
歧伯曰：「春气西行，夏气北行，秋气东行，冬气南行（观万物生长收藏如斯言。）。故春气始于下，秋气始于上，夏气始于中，冬气始于标，春气始于左，秋气始于右，冬气始于后，夏气始于前，此四时正化之常（察物以明之，可知也。）。故至高之地，冬气常在，至下之地，春气常在（高山之巅，盛夏冰雪，污下川泽，严冬草生长在之义足明矣。）（新校正云：「按〈五常政大论〉云：『地有高下，气有温凉，高者气寒，下者气暑。』」）。必谨察之。」
帝曰：「善（天地阴阳，视而可见，何必思，诸˜昧，演法推求，智极心劳，而无所得耶。）。」
黄帝问曰：「五运六气之运，见六化之正，六变之纪，何如？」
歧伯对曰：「夫六气正纪，有化有变，有胜有复，有用有病，不同其候，帝欲何乎？」
帝曰：「愿尽闻之。」
歧伯曰：「请遂言之（遂，尽也。）。夫气之所至也，厥阴所至为和平（初之气，木之化。）。少阴所至为暄（二之气，君火也。）。太阴所至为埃溽（四之气，土之化。）。少阳所至为炎暑（三之气，相火也。）。阳明所至为清劲（五之气，金之化。）。太阳所至为寒雰（终之气，水之化。）。时化之常也（四时气正化之常候。）。
厥阴所至为风府、为璺启（璺，微裂也。启，开坼也。）。少阴所至为火府、为舒荣。太阴所至为雨府、为员盈（物承土化，质员盈满，又雨界地绿，文见如环，为员化明矣。）。少阳所至为热府、为行出（藏热者，出行也。）。阳明所至为司杀府、为庚苍（庚，更也。更代也，易也。）。太阳所至为寒府、为归藏（物寒，故归藏也。）。司化之常也。
厥阴所至为生、为风摇（木之化也。）。少阴所至为荣、为形见（火之化也。）。太阴所至为化、为云雨（土之化也。）。少阳所至为长、为蕃鲜（火之化也。）。阳明所至为收、为雾露（金之化也。）。太阳所至为藏、为周密（水之化也。）。气化之常也。
厥阴所至为风生、终为肃（风化以生，则风生也。肃，静也。）（新校正云：「按〈六微旨大论〉云：『风位之下，金气承之，故厥阴为风生而终为肃也。』）。少阴所至为热生、中为寒（热化以生，则热生也。阴精承上，故中为寒也。）（新校正云：「按〈六微旨大论〉云：『少阴之上，热气治之，中见太阳，故为热生，而中为寒也。』又云：『君位之下，阴精承之，亦为寒之义也。』」）。太阴所至为湿生、终为注雨（湿化以生，则湿生也。太阴在上，故终为注雨。）（新校正云：「按〈六微旨大论〉云：『土位之下，风气承之。』王注云：『疾风之后，雨乃零，湿为风吹，化而为雨，故太阴为湿生，而终为注雨也矣。』」）。少阳所至为火生、终为蒸溽（火化以生，则火生也。阳在上，故终为蒸溽。）（新校正云：「按〈六微旨大论〉云：『相火之下，水气承之。』故少阳为火生，而终为蒸溽也矣。」）。阳明所至为燥生、终为凉（燥化以生，则燥生也。阴在上，故终为凉。）（新校正云：「详此六气，俱先言本化，次言所反之气，而独阳明之化言燥生终为凉，未见所反之气，再寻上下文义，当云阳明所至为凉生、终为燥，方与诸气之义同贯。盖以金位之下，火气承之，故阳明为清生而终为燥也。」）。太阳所至为寒生、中为温（寒化以生，则寒生也。阳在内，故中为温。）（新校正云：「按〈五运行大论〉云：『太阳之上，寒气治之，中见少阴。』故为寒生而中为温。」）。德化之常也（风生毛形，热生翮形，湿生倮形，火生羽形，燥生介形，寒生鳞形，六化皆为主岁及间气所在，而各化生常无替也，非德化则无能化生也。）。
厥阴所至为毛化（形之有毛者。）。少阴所至为羽化（有羽翼飞行之类也。）。太阴所至为倮化（无毛羽鳞甲之类也。）。少阳所至为羽化（薄明羽翼蜂蝉之类，非翎羽之羽也。）。阳明所至为介化（有甲之类。）。太阳所至为鳞化（身有鳞也。）。德化之常也。
厥阴所至为生化（温化也。）。少阴所至为荣化（暄化也。）。太阴所至为濡化（湿化也。）。少阳所至为茂化（热化也。）。阳明所至为坚化（凉化也。）。太阳所至为藏化（寒化也。）。布政之常也。
厥阴所至为飘怒太凉（飘怒，木也。大凉下承之，金气也。）。少阴所至为大暄寒（太暄，君火也。寒下承之，阴精也。）。太阴所至为雷霆骤注烈风（雷霆骤注，土也。烈风下承之，水气也。）。少阳所至为飘风燔燎霜凝（飘风旋转，风也。霜凝下承之，水气也。）。阳明所至为散落温（散落，金也。温下承之，火气也。）。太阳所至为寒雪冰雹白埃（霜雪冰雹，水也。白埃下承之，土气也。）。气变之常也（变，谓变常平之气而为甚用也，用甚不已则下承之，气兼行，故皆非本气也。）。
厥阴所至为挠动、为迎随（风之性也。）。少阴所至为高明焰、为曛（焰，阳焰也。曛，赤黄色也。）。太阴所至为沉阴、为白埃、为晦暝（暗蔽不明也。）。少阳所至为光显、为彤云、为曛（光显，电也，流光也，明也。彤，赤色也。少阴气同。）。阳明所至为烟埃、为霜、为劲切、为悽鸣（杀气也。）。太阳所至为刚固、为坚芒、为立（寒化也。）。令行之常也（令行则庶物无违。）。
厥阴所至，为里急（筋缓缩，故急。）。少阴所至，为疡胗、身热（火气生也。）。太阴所至，为积饮、否隔（土凝也。）。少阳所至，为嚏呕，为疮疡（火气生也。）。阳明所至，为浮虚（浮虚薄肿，按之复起也。）。太阳所至，为屈伸不利。病之常也。
厥阴所至，为支痛（支柱妨也。）。少阴所至，为惊惑、恶寒、战慄、谵妄（谵，乱言也。今详慓字当作慓字。）。太阴所至，为蓄满。少阳所至，为惊躁、瞀昧、暴病。阳明所至，为鼽、尻、阴、股、膝、髀、腨、䯒、足病。太阳所至，为腰痛。病之常也。
厥阴所至为緛戾。少阴所至为悲妄衂蔑（蔑，污血，亦脂也。）。太阴所至，为中满、霍乱、吐下。少阳所至，为喉痹、耳鸣、呕、涌（涌，谓溢食不下也。）。阳明所至皴揭（身皮麸象。）。太阳所至为寝汗痉（寝汗，谓睡中汗发于胸溢颈掖之间也，俗误呼为盗汗。）。病之常也。
厥阴所至为胁痛、呕、泄（泄，谓利也。）。少阴所至为语、笑。太阴所至，为重、胕肿（胕肿，谓肉泥按之不起也。）。少阳所至，为暴注、瞤、瘛、暴死。阳明所至，为鼽、嚏。太阳所至，为流泄、禁止。病之常也。凡此十二变者，报德以德，报化以化，报政以政，报令以令，气高则高，气下则下，气后则后，气前则前，气中则中，气外则外，位之常也（气报德报化，谓天地气也。高下前后中外，谓生病所也。手之阴阳其气高，足之阴阳其气下，足太阳气在身后，足阳明气在身前，足太阴少阴厥阴气在身中，足少阳气在身侧，各随所在言之气变生病象也。）。故风胜则动（动，不宁也。）（新校正云：「详『风胜则动』至『湿胜则濡泄』五句，与〈阴阳应象大论〉文重而两注不同。」）。热胜则肿（热胜气则为丹熛，胜血则为痈脓，胜骨肉则为胕肿，按之不起。）。燥胜则乾（乾于外则皮肤皴折，乾于内则精血枯涸，乾于气及津液则肉乾而皮著于骨。）。寒胜则浮（浮，谓浮起，按之处见也。）。湿胜则濡泄，甚则水闭胕肿（濡泄，水利也。胕肿肉泥，按之陷而不起也。水闭则逸于皮中也。）。随气所在，以言其变耳。」
帝曰：「愿闻其用也。」
歧伯曰：「夫六气之用，各归不胜而为化（用，谓施其化。）。故太阴雨化施于太阳，太阳寒化施于少阴（新校正云：「详此当云少阴少阳。」）。少阴热化施于阳明，阳明燥化施于厥阴，厥阴风化施于太阴，各命其所在，以征之也。」
帝曰：「自得其位何如？」
歧伯曰：「自得其位，常化也。」
帝曰：「愿闻所在也。」
歧伯曰：「命其位，而方月可知也（随气所在，以定其方，六分占之，则日及地分无差矣。）。」
帝曰：「六位之气盈虚何如？」
歧伯曰：「太少异也。太者之至，徐而常。少者，暴而亡（力强而作，不能久长，故暴而无也。亡，无也。）。」
帝曰：「天地之气盈虚何如？」
歧伯曰：「天气不足，地气随之。地气不足，天气从之。运居其中而常先也（运，谓木、火、土、金、水，各主岁者也。地气胜则岁运上升，天气胜则岁气下降，上升下降运气常先迁降也。）。恶所不胜，归所同和，随运归从，而生其病也（非其位则变生，变生则病作。）。故上胜则天气降而下，下胜则地气迁而上（胜，谓多也。上多则自降下，多则自迁，多少相移，气之常也。）（新校正云：「按〈六微旨大论〉云：『升已而降。降者，谓天，降已而升。升者，谓地，天气下降，气流于地，地气上升，气腾于天，故高下相召，升降相因而变作矣。』此亦升降之义也矣。」）。多少而差其分（多则迁降多，少则迁降少，多少之应，有微有甚，异之也。）。微者小差，甚者大差，甚则位易，气交易则大变生而病作矣。〈大要〉曰：『甚纪五分，微纪七分，其差可见。』此之谓也（以其五分七分之，所以知天地阴阳过差矣。）。」
帝曰：「善。论言热无犯热，寒无犯寒，余欲不远寒不远热，奈何？」
歧伯曰：「悉乎哉问也。发表不远热，攻里不远寒（汗泄故用热，不远热。下利故用寒，不远寒。皆以其不住于中也。如是则夏可用热，冬可用寒，不发不泄而无畏忌，是谓妄，远法所禁也。皆谓不获已而用之也，秋冬亦同。）（新校正云：「按至真要大论云：『发不远热，无犯温凉。』」）。」
帝曰：「不发不攻而犯寒犯热，何如？」
歧伯曰：「寒热内贼，其病益甚（以水济水，以火济火，适足以更生病，岂唯本病之益甚乎！）。」
帝曰：「愿闻无病者何如？」
歧伯曰：「无者生之，有者甚之（无病者，犯禁犹能生病，况有病者而未轻减，不亦难乎。）。」
帝曰：「生者何如？」
歧伯曰：「不远热则热至，不远寒则寒至，寒至则坚否，腹满痛急，下利之病生矣（春宜凉，夏宜寒，秋宜温，冬宜热，此时之宜，不可不顺，然犯热治以寒，犯寒治以热，犯春宜用凉，犯秋宜用温，是以胜也。犯热治以咸寒，犯寒治以甘热，犯凉治以苦温，犯温治以辛凉，亦胜之道也。）。热至则身热，吐下，霍乱，痈疽，疮疡，瞀郁，注下，瞤瘛，肿胀，呕，鼽衂，头痛，骨节变，肉痛，血溢，血泄，淋閟之病生矣（食已不飢，吐利腥秽，亦寒之疾也。）。」
帝曰：「治之奈何？」
歧伯曰：「时必顺之，犯者治以胜也（暴瘖，冒昧，目不识人，躁扰狂越，妄见，妄闻，骂詈，惊癎，亦热之病。）。」
黄帝问曰：「妇人重身，毒之何如？」
歧伯曰：「有故无殒，亦无殒也（故，谓有大坚症瘕，痛甚不堪，则治以破积愈症之药，是谓不救必迺尽死，救之盖存其大也，虽服毒不死也。上无殒，言母必全，亦无殒，言子亦不死也。）。」
帝曰：「愿闻其故，何谓也？」
歧伯曰：「大积大聚，其可犯也，衰其太半而止，过者死（衰其太半，不足以害生，故衰太半则止其药，若过禁，待尽毒气，内馀无病可攻，以当毒药，毒攻不已，则败损中和，故过则死。）（新校正云：「详此妇人身重一节与上下文义不接，疑他卷脱简于此。」）。」
帝曰：「善。郁之甚者，治之奈何（天地五行应运，有郁抑不申甚者也。）？」
歧伯曰：「木郁达之，火郁发之，土郁夺之，金郁泄之，水郁折之，然调其气（达，谓吐之，令其条达也。发，谓汗之，令其疏散也。夺，谓下之，令无拥碍也。泄，谓渗泄之，解表利小便也。折，谓抑之，制其冲逆也。通是五法，乃气可平调，后乃观其虚盛而调理之也。）。过者折之，以其畏也，所谓写之（过，太过也。太过者，以其味写之，以咸写肾，酸写肝，辛写肺，甘写脾，苦写心，过者畏写，故谓写为畏也。）。」
帝曰：「假者何如？」
歧伯曰：「有假其气则无禁也（正气不足，临气胜之，假寒热温凉以资四正之气，则可以热犯热，以寒犯寒，以温犯温，以凉犯凉也。）。所谓主气不足，客气胜也（客气，谓六气更临之气。主气，谓五藏应四时正王，春夏秋冬也。）。」
帝曰：「至哉圣人之道，天地大化，运行之节，临御之纪，阴阳之政，寒暑之令，非夫子孰能通之，请藏之灵兰之室，署曰：『六元正纪。』非斋戒不敢示，慎传也（新校正云：「详此与〈气交变大论〉末文同。」）。」

刺法论第七十二（遗篇）  ***************************
黄帝问曰：「升降不前，气交有变，即成暴郁，余已知之。如何预救生灵，可得却乎（却之言去也，何以去之。）？」
歧伯稽首再拜对曰：「昭乎哉问！臣闻夫子言，既明天元，须穷法刺（疑『刺法』之误），可以折郁扶运，补弱全真，写盛蠲馀，令除斯苦（夫子者，祖师僦货季。折谓折伏也。扶谓扶持也。蠲，除也。斯，此也，令除此苦也。）。」
帝曰：「愿卒闻之。」
歧伯曰：「升之不前，即有甚凶也。木欲升而天柱窒抑之，木欲发郁，亦须待时（木发，待閒气也，至天作閒气之时作也。欲发，可刺之也），当刺足厥阴之井（足厥阴之井即大敦穴，在足大指端，去爪甲上如韮叶，三毛之中，乃足厥阴之所出也。于平旦水下一刻时，以手按穴得动脉，下针可及三分，留六呼，如得气，急出之，先刺左，后刺右，又可春分日吐之，无此管也。）。火欲升而天蓬窒抑之，火欲发郁，亦须待时（火郁待时至，天作左閒气之时也。其发也，君火春分，相火小满，即欲发之时也。故君火相火同法，即是二时，而可预刺之也。），君火相火同，刺包络之荥（心包络之荥在手掌中，劳宫穴也，水下二刻，以手按穴，动脉应手，刺可同身寸之三分，留六呼，得气而急出之，先左后右。又法当春三泄汗也。）。土欲升而天冲窒抑之，土欲发郁，亦须待时（土郁待时至，天作左閒气之时也，土发郁日维，辰维也，多于閒维发之也，可预刺之也。），当刺足太阴之俞（足太阴之俞太白穴，在足内侧核骨下者中，足太阴之所注也。水下三刻，刺可同身寸之二分，留七呼，气至急出之，先左后右。）。金欲升而天英窒抑之，金欲发郁，亦须待时（金郁待时至，天作左閒气之日也。夏至之后，金欲发郁之时在火王后作，可预刺也。），当刺手太阴之经（手太阴之经者，经渠穴也，在两手寸口脉陷者中，手太阴之所行也，动脉应手，于水下四刻，刺可同身寸之三分，留三呼，气至急出针，先左后右。）。水欲升而天内窒抑之，水欲发郁，亦须待时（水郁待时至，天作左閒气之时也，发于辰维之后，火得王之时，水可作也，可以预用针刺之也。），当刺足少阴之合（足少阴之合，阴谷穴也，在膝内辅骨之后，大筋之下，小筋之上，按之应手，屈膝而得，足少阴之所入也，刺可同身寸之四分，留三呼，动气应手可刺，急出之，先刺左后刺右。）。」
帝曰：「升之不前，可以预备，愿闻其降，可以先防（防护者也。）。」
歧伯曰：「既明其升，必达其降也。升降之道，皆可先治也（亦可以升而先刺也。）。木欲降而地皛窒抑之，降而不入，抑之郁，发散而可得位（三日不降，八日降，欲降而郁，先散而然后作地閒气者也。）。降而郁，发暴如天閒之待时也，降而不下，郁可速矣（降之下下，急速如天郁也，便可刺之。）。降，可折其所胜也（折胜其标而虚其本也，故折其胜也。）。当刺手太阴之所出，刺手阳明之所入（手太阴之所出，少商穴也，在手大指之端，内侧去爪甲如韭叶，手太阴之井也，刺可同身寸之一分，留三呼而急出之。手阳明之所入，曲池穴也，在肘外辅，屈肘两骨之閒陷中，手阳明之合，刺可同身寸之一寸五分，留七呼，动气应手，至而急出之。）。火欲降而地玄窒抑之，降而不入，抑之郁，发散而可矣（二日不降，七日降，欲下而郁，散之速，可刺之也。），当折其所胜，可散其郁（火郁折，水可以除之。），当刺足少阴之所出，刺足太阳之所入（足少阴之所出，涌泉穴也，在足心陷者中，屈足捲指宛宛中，足少阴之井，刺可同身寸之三分，留三呼，动气至，急出之，先左后右。足太阳之所入委中穴，在膕中央约文中，动脉应手，足太阳之合也，刺可同身寸之五分，留七呼，气至而急出之，先左后右，二次同其法刺也。）。土欲降而地苍窒抑之，降而不下，抑之郁，发散而可入（五日不降，十日降，欲降而郁，散而可速刺之。），当折其胜，可散其郁（土郁折，水可除其苦。），当刺足厥阴之所出，刺足少阳之所入（足厥阴之所出，大敦穴也，在足太指端，去爪甲上如韭叶及三毛之中，足厥阴井也，刺可同身寸之三分，留十呼，动气，急出之。足少阳之所入，阳陵泉穴，在膝下同身寸之一寸，胻骨外廉陷者中，是足少阳之合，刺可同身寸之六分，留十呼，动气至，急出之。）。金欲降而地彤窒抑之，降而不下，抑之郁，发散而可入（四日不降，九日降，欲下而郁，散可速刺也。），当折其胜，可散其郁（金郁折，火可以除之。），当刺心包络所出，刺手少阳所入也（心包络所出，中冲穴也，在中指之端去爪甲如韭叶，是手心主之井，刺可同身寸之一分，留二呼，动气至，急出之。手少阳之所入，天井穴也，在肘外大骨之后，肘后同身寸之一寸，两筋閒陷者中，屈肘得之，手少阳合刺可同身寸之一寸，留十呼，动气应手，至而急出之。）。水欲降而地阜窒抑之，降而不下，抑之郁，发散而可入（一日不降，六日降，欲下而郁，散先可刺之也。），当折其土，可散其郁（折其所胜，可以散之也。），当刺足太阴之所出，刺足阳明之所入（足太阴之所出，隐白穴也，在足大指之端侧去爪甲如韭叶，足太阴之井刺可同身寸之一分，留三呼，得气至乃出之。足阳明之所入，三里穴，在膝下三寸，胻骨外廉两筋閒，足阳明之所合刺可同身寸之五分，留十呼，得气至而急出之。）。」
帝曰：「五运之至，有前后与升降往来，有所承抑之，可得闻乎刺法？」
歧伯曰：「当取其化源也。是故太过取之，不及资之。太过取之，次抑其郁，取其运之化源，令折郁气。不及扶资，以扶运气，以避虚邪也（不及者，当资其化鸿，以补其所亏，令不胜）。资取之法，令出《密语》（资取化源法，方明于《玄珠密语》第一卷中）。」
黄帝问曰：「升降之刺，以知要，愿闻司天，未得迁正，使司化之，失其常政，即万化之，或其皆妄。然与民为病，可得先除，欲济群生，愿闻其说（明其迁正，故可预防）。」
歧伯稽首再拜曰：「悉乎哉问！言其至理，圣念慈悯，欲济群生，臣乃尽陈斯道，可申洞微（申，显也，洞深也，微妙也。言可尽显深妙。）。太阳复布，即厥阴不迁正（即天运不和顺，四序失合，而作疫也。），不迁正，气塞于上，当写足厥阴之所流（气舒而复塞之，故写之，当写足厥阴之所流，行閒穴也，在足大趾之閒，动脉应手，陷者中，足厥阴之荥，刺可同身寸之三分，留六呼，动气至而急出也。）。厥阴复布，少阴不迁正（天失时令，即气令不正也。），不迁正，即气塞于上（热欲化而风乃布外也），当刺心包络脉之所流（心包络脉之所流，劳宫穴也，在掌中央，刺可同身寸之三分，留六呼，动气至而急出也。）。少阴复布，太阴不迁正（子午天数有馀，丑末不得中正也。），不迁正，即气留于上（雨欲化而热布于天），当刺足太阴之所流（足太阴之所流，大都穴也，在足大趾本节后陷者中，足太阴脉之荥也，刺可同身寸之三分，留七呼，动气至而出之。）。太阴复布，少阳不迁正（丑未天数有馀，寅申未得中正。），不迁正，则气塞未通（热欲化而雨复布天），当刺手少阳之所流（手少阳之所流，液门穴也，在手小指次指閒陷者中，手少阳之荥也，刺可同身寸之二分，留三呼，动气至而急出之。）。少阳复布，则阳明不迁正（寅申天数有馀，卯酉末得司天），不迁正，则气未通上（燥欲治天，热化复治。），当刺手太阴之所流（手太阴之所流，鱼际穴也，在手大指本节后，内侧散脉文中，手太阴之荥也，刺可同身寸之二分，留三呼，动气至而急出之。）。阳明复布，太阳不迁正（卯酉天数未终，辰戌未得司正。），不迁正则复塞其气（寒欲行天，而燥复化。），当刺足少阴之所流（足少阴之所流，然谷穴也，在足内踝前起大骨下陷中，足少阴之荥也，刺可同身寸之三分，留三呼，动气至而出之。）。」
帝曰：「迁正不前，以通其要，愿闻不退，欲折其馀，无令过失，可得明乎？」
歧伯曰：「气过有馀，复作布正，是名不退位也（即名布正，再治天而不能退位。）。使地气不得后化，新司天未可迁正，故复布化，令如故也（新岁司天未得中司，去岁司天仍旧治天，是故气过，天令失常，故与民作灾之病也。）。巳亥之岁，天数有馀，故厥阴不退位也（至子午之年，犹尚治天。），风行于上，木化布天（雨湿之化，不令风化至酷作灾。），当刺足厥阴之所入（足厥阴之所入，曲泉穴也，在膝内辅骨下，大筋上小筋下陷者后中，屈膝而得之，足厥阴之合也，刺可同身寸之六分，留七呼，动气至，急出其针也。）。子午之岁，天数有馀，故少阴不退位也（至丑未之年，犹尚治天。），热行于上，火馀化布天（燥清之亏，雨化不令，热化复行天令也。），当刺手厥阴之所入（心包之所入，曲泽穴也，在肘内廉下陷者中，屈肘而取之，手厥阴之合也，刺可同身寸之三分，留七呼，动气至而急出之。）。丑未之岁，天数有馀，故太阴不退位也（至寅申之年，犹尚治天也。），湿行于上，雨化布天（寒化亏，热化不令，湿化复布行天令。），当刺足太阴之所入（足太阴之所入，太阴陵泉穴也（「太阴陵泉穴」之「太」字疑衍文），在内侧辅骨下陷者中，足太阴之合，刺可同身寸之五分，留七呼，动气至而急出之也。）。寅申之岁，天数有馀，故少阳不退位也（至卯酉之年，犹尚治天。），热行于上，火化布天（燥清令亏，热化复治，布行天令。），当刺手少阳之所入（手少阳之所入，天井穴也，在肘外大骨后，肘后上一寸，两筋閒陷者中，屈肘得之，手少阳之合也，刺可同身寸之三分，动气至而急出之也。）。卯酉之岁，天数有馀，故阳明不退位也（至辰戌之年，犹尚治天也。），金行于上，燥化布天（风化亏而寒化不令，清化复治，布行天令。），当刺手太阴之所入（手太阴之所入，尺泽穴也，在肘约文中，动脉应手，手太阴之所合也，刺可同身寸之三寸，留三呼，动气至急出之。）。辰戌之岁，天数有馀，故太阳不退位也（至巳亥之年，犹尚治天也。），寒行于上，凛水化布天（热化令亏，风化不令，寒化复治，布行天令。），当刺足少阴之所入（足少阴之所入，阴谷穴也，在膝下内辅骨之后，大筋之下，外筋之上，按之应手，屈膝而得之，足少阴之合，刺可同身寸之四分，动气至而急出之。）。故天地气逆，化成民病，以法刺之，预可平痾（人气通乎天地也，气交有变，前后馀退，可依天元，刺其馀源始终，可平也。）。」
黄帝问曰：「刚柔二干，失守其位，使天运之气皆虚乎？与民为病，可得平乎（天运如虚，可以法次，可以除之也。）？」
歧伯曰：「深乎哉问！明其奥旨，天地迭移，三年化疫，是谓根之可见，必有逃门（是谓根究天地之灾，必有遐危逃生之门户。）。假令甲子，刚柔失守（柔得其位，上失其刚，虽得交司，数可未至，甲子上未终司，己卯下虽迁正，是谓柔平，孤虚其下也。刚未正之，己不得其甲，即土运反虚，而木迺胜。），刚未正，柔孤而有亏（甲不正于巳也，土运不令正失，少阴不化，是故天与皆虚，而使邪化疫者也。），时序不令，即音律非从（司天犹布，而中运有胜至矣。甲未至而己巳至，律无音而吕有声，即黄锺、大宫不应，夹锺、少宫即应，以表己卯下位，孤主土运者也。），如此三年，变大疫也（甚则速，首尾三年至。）。详其微甚，察其浅深（大虚而布政，日久即深也，深即甚矣。运未正即胜至，久即深甚也，甚即深，首尾二年至者也。），欲至而可刺，刺之（则以明其刺法者，即是布正而未迁正者，可刺其即今之病也。只言知者，是以三年中有大疫至，刺补其天之之吉也，即其细详微甚，知其所至之期，可先齐之者也。），当先补肾俞（土疫至而肾虚者，先补之。肾俞在骨第十四椎下，两旁各同身寸之一寸五分，末刺时，先口衔针，暖而用之，用圆利针，临刺时咒曰：「五帝上真，六甲玄灵，气符至阴，百邪闭理。」念三徧，自口中取针，先刺二分，留六呼，次入针至三分，动气至而徐徐出针，以手扪之，令受针人咽气三次，又可定神魂者也。），次三日，可刺足太阴之所注（足太阴之所注，太白穴也，在内踝核骨下陷者中，足太阴脉之所注也，先以口衔针令温，欲下针时咒曰：「帝扶天形，护命成灵。」诵之三遍，乃刺三分，留七呼，动气至而急出其针也。）。又有下位己卯不至，而甲子孤立者，次三年作土疠，其法补写，一如甲子同法也（即甲子、甲戌、甲申、甲午、甲辰、甲寅，并及己丑、己亥、己酉、己末、己巳、己卯，凡甲己上下失守，皆此一法而已。）。其刺以毕，又不须夜行及远行，令七日洁清净斋戒。所有自来。肾有久病者，可以寅时面向南，净神不乱思，闭气不息七徧，以引颈咽气，顺之如咽甚硬物，如此七徧后，饵舌下津，令无数（仙家嚥气，可以深根固蔕，以子受母气也。嚥下令气腹中鸣，至脐下，子气见母元气，故曰反本还元也，久饵之，令深根以养固蔕也。故嚥气津者，此名天池之水，可久饵之，资精气血，荡涤五藏，先溉元海，一名离宫之水，一名玉池，一名神水，不可唾之，但可饵之，以补精血，可益元海也。）。
「假令丙寅，刚柔失守（柔得其位，上失其刚也。虽得其交岁，而丙未迁正治天，下辛巳独治其泉，上位内失其刚干，故中水运不得，运太过也，反受土胜之。），上刚干失守，下柔不可独主之（柔干在上，犹言不及，何况柔失刚者也。），中水运非太过，不可执法而定之（不以诸丙年作其水太过也，当推之天数而知有亏也。），布天有馀，而失守上正（天虽主治之，此即布正之化，正司主岁，未得正位也。），天地不合，即律吕音异（柔干至而吕有音应，刚干未迁而律管无声，即少羽鸣响，而大羽无声也。），如此即天运失序（虽有化而非常化也。），后三年变疫（变有微甚，故有迟速，当推其天数之浅深也。）。详其微甚，差有大小（大差七分，小差五分，每一分一十五日。大差速至，小差徐徐而至之也。），徐至即后三年，至甚即首三年（推数差速，即知运迟。），当先补心俞（心俞在第五椎下，两傍各一寸半，用圆利针，于口中令温暖，次以手按穴，得其气动乃咒曰：「太始上清，丹元守灵。」诵之三徧，先想火光于穴下，然后刺，可同身寸之一寸半，留七呼，得气至，次进针三分，以手弹之，令气至而下针，得动气至而徐徐出针，以手扪其穴，令受针人闭气三息，而嚥气也。）。次五日，可刺肾之所入（臀之所入，阴谷穴也，在膝内辅骨之后，大筋之下，小筋之上，按之应手，屈膝而得之，用圆利针，令口中温暖，先以手按穴，迺咒曰：「太微帝君，五气及真，六辛都司，符扶黑云。」诵之一徧，刺可同身寸之四分，得动气至而急出之。）。又有下位地，甲子、辛巳柔不附刚，亦名失守，即地运皆虚，后三年变水疠，即刺法皆如此矣（即丙寅、丙子、丙戌、丙申、丙午、丙辰、辛巳、辛亥、辛酉、辛末、辛巳、辛卯，如此上下失守，皆推大小差而刺之。）。其刺如毕，慎其大喜，欲情于中，如不忌，即其气复散也。令静七日（七日后，神气实，而水疫不伤。），心欲实，令少思（思即伤神，居当澄心，而神守中，即道自降，而其气复上，人乱想劳神，即阴中鬼王，劳神即神疫，苦志心乱，故天人命实，即神和志安，心静即中也。）。
「假令庚辰，刚柔失守（乙得其位，上失其庚，即谓柔失其刚也。虽得其岁，即庚未得其中位也。乙得下位，以治其地，上位庚失其刚干，故中金运不得太过，反受火胜之也。），上位失守，下位无合（乙未在下，主地孤立也。上无刚干，正之天运虚。），乙庚金运，故非相招（上下相招，阴阳相合也。司天与运，各得其化。），布天未退，中运胜来（不以阳年元胜复，支干不合有），上下相错，谓之失守（庚不与乙相对合也。），姑洗、林锺，商音不应也（失守即同声不相应也。姑洗上管，庚辰太商，不如应林锺下管，乙未少商独应也。），如此则天运化易（故四序非常也。），三年变大疫（金疫又名杀疫）。详其天数，差有微甚（大差七分，即气过一百五日，即甚矣。小差五分，即气过七十五日，即微矣。），微即微，三年至（微即徐也。），甚即甚，三年至（甚即速也。），当先补肝俞（肝俞在背第九椎下，两傍各一寸半，用圆利针以口温暖，先以手按穴得动气，欲下针而咒曰：「气从始清，帝符六丁，左施苍城，右入黄庭」。讼之三过，先想青气于穴下，然后刺之三分得气而进针，针入五分，动气至而徐徐出针，以手扪其穴，令受针人嚥气。），次三日，可刺肺之所行（肺之所行，经渠穴也。在手寸口限中，手太阴经也。用圆利针于口内温令暖，先以左手按穴而咒曰：「太始上真，五符帝君，元和气合，司入其神」。诵之三徧，刺可同身寸之三分，留二呼，动气至而出其针也。）。刺毕可静神七日，慎勿大怒，怒必真气却散之。又或在下地，甲子乙未失守者，即乙柔干即上，庚独治之，亦名失守者，即天运孤主之，三年变疠，名曰金疠（亦名杀疠），其至待时也，详其地数之等差，亦推其微甚，可知迟速尔（速至共三年，迟即后三年，其至如金疫，刺法同前也。）。诸位乙庚失守，刺法同（即天运各异，金杀丁之灾化民病也。同刺而却之也。）。肝欲平，即勿怒（怒即阴生，肝为阳神也。阴生即阳夭。夜卧念安其志，勿诵恶语，即阳神魂守中。）。
「假令壬午，刚柔失守（下得其位，上失其主，即司天布正，木运反虚也。虽交岁而天未迁正，中运胜，及地见丁酉，独主其运，故行燥胜，天未势化，是名二虚者已。），上壬未迁正，下丁独然，即虽阳年，亏及不同（灾亦然。三日肝自病，风化不令，运失其壬，未得其位，天如布退，可得迁正，不假复而正角。），上下失守，相招其有期（推之天别，又及几分，天如复位，故得相招者也。），差之微甚，各有其数也（差七分，计一百五日，即大差之期也。差五分，即七十五日，其下者又微也。），律吕二角，失而不和，同音有日（上律蕤宾，下吕南吕，上大角不应，下少角应，故二角失而不和也。后壬午迁正之日，即上下角同声相应。），微甚如见，三年大疫（微，即至乙酉。甚，即至甲申，甚速微除也。），当刺脾之俞（脾之俞在背第十一椎下，两傍各一寸半，动脉应手，用圆利针令口中温暖而刺之，即咒曰：「五精至精，六甲玄灵，帝符元首，大始受真。」。诵之三徧，先想黄气于穴下，然后刺之二分，得气至而次进之，又得动气次进之，二进各一分，留五呼，即徐徐出针，以手扪之，令其人不息，三徧而嚥津也。），次三日，可刺肝之所出也（肝之所出，大敦穴也。在足大趾端，去爪甲如韭叶及三毛之中，足厥阴之井也。用圆利针令口中温暖而刺之，即咒曰：「真灵至玄，大道冥然，五神各位，气守三田。」。诵之然后可刺，入同身寸之三分，留十呼，动气至而出其针。）。刺毕，静神七日，勿大醉歌乐，其气复散，又勿饱食，勿食生物（歌乐者，即脾神动而气散也。醉即性乱，饱即食胀，故慎忌之。食生物即伤脾气也。）。欲令脾实，气无滞，饱无久坐，食无太酸，无食一切生物，宜甘宜淡（淡入胃也，宜益府。淡者，土之薄味也，而又次于甘者。无閒坐，无久卧，故养脾也。）。又或地下甲子、丁酉失守其位，未得中司，即气不当位，下不与壬奉合者，亦名失守，非名合德，故柔不附刚（天地二甲子，上下不相招，故阴阳有错，即中运失其岁合之常政也。），即地运不合，三年变疠（故名木疠，又名风疠，其至有即，亦推其微甚。），其刺法一如木疫之法（即诸丁壬上下失守，皆同一法刺之。）。
「假令戊申，刚柔失守（戊与癸合也。天地二甲子，即戊申合癸亥也。下位癸亥至地，其主地正司也。上下位戊申，过丁未，天数未退而复布天，故失守，戊癸不合也。），戊癸虽火运，阳年不太过也（戊未正司，癸下独治，故非太过，反受水胜之也。），上失其刚柔，地独主，其气不正，故有邪干（水运失守于上，中下运有亏也。故天虚而地犹主之，中见火运，水来犯之，故曰邪干。），迭移其位，差有浅深（天数过差，亦有多少，却得奉合合要在日数也。），欲至将合，音律先同（中火运征也。上下二律吕，上穷太少，二征合音同。），如此天运失时，三年之中，火疫至矣（速至庚戌也，徐徐至辛亥所作也。），当刺肺之俞（肺俞在背第三椎下，两傍各一寸半，动脉应手，用圆利针令口中温暖，先以手按穴，乃刺之，咒曰：「真邪用抟，气灌元神，帝符反本，位合其亲。」诵之三徧，刺之二分，候气欲至，想白气于穴下，刺进一分，得气至而徐徐出其针，以手扪之于其穴也，然可立愈也。）。刺毕，静神七日，勿大悲伤也，悲伤即肺动，而真气复散也（凡喜、怒、悲、乐、恐，皆不可过矣。此五者皆可动天乱真神也。故圣人忘缘灭动念，可存神也。故神能主形，神在形全，可以身安，道常长存也。），人欲实肺者，要在息气也（无太喘息，慎勿多言语、及呼吸、多气喘、及言语多、及饮冷、形寒、食减多，大忌悲伤、喜怒，冷伤其肺神也。）。又或地下，甲子、癸亥失守者，即柔失守位也，即上失其刚也，即亦名戊癸不相合德者也，即运与地虚，后三年变疠，即名火疠（与火疫同也。即法刺一体，即诸戊诸癸上下同一体。）。是故立地五年，以明失守，以湿法刺，于是疫之与疠，即是上下刚柔之名也，穷归一体也，即刺疫法，只有五法，即总其诸位失守，故只归五行而统之也（此即五疫疠归天地，不相和之，气化为疫疠，大伤人之命也。故达天元，可通法刺，复济生民也。）。」
黄帝曰：「余闻五疫之至，皆相染易，无问大小，病状相似，不施救疗，如何可得不相移易者（其病相染者，如何得不相染者也。）？」
歧伯曰：「不相染者，正气存内，邪不可干，避其毒气，天牝从来，复得其往（邪毒之气，在于泄汗，反下取之，其气入于中，毒气至脑中，流注诸经之中，令人染病矣。如人嚏得此气入鼻至脑中，欲嚏出，令勿投鼻中，令嚏之即出尔，如此即不相染也。），气出于脑，即不邪干（从鼻而入脑，欲干复出，即无相染也。）。气出于脑，即室先想心如日（即正气存中而神守其本，即邪疫之气不犯之。），欲将入于疫室，先想青气自肝而出，左行于东，化作林木（如春柏之苍翠。）。次想白气自肺而出，右行于西，化作戈甲（如剑戟之明白利刃。）。次想赤气自心而出，南行于上，化作焰明（如赫赫之炎燥。）。次想黑气自肾而出，北行于下，化作水（如波浪之黑色。）。次想黄气自脾而出，存于中央，化作土（如天地之黄色。）。五气护身之毕，以想头上如北斗之煌煌然，后可入于疫室（即正气存中，而邪疫不干。）。又一法，于春分之日，日未出而吐之（用远志去心，以水煎之，饮二盏，吐之，不疫者也。）。又一法，于雨水日后，三浴以药泄汗（注汗出臭者，无疫也。）。又一法，小金丹方：辰砂二两，水磨，雄黄一两，叶子雌黄一两，紫金半两（粉作末，令细之。），同入合中，外固，了地一尺，筑地实，不用炉，不须药制，用火二十斤煅之也，七日终（常令火及二十斤。）。候冷七日取，次日出合子，埋药地中七日（亦须吉地者佳也。），取出，顺日研之三日，炼白沙蜜为丸，如梧桐子大，每日望东，吸日华气一口，冰水下一丸，和气嚥之，服十粒，无疫干也。」
黄帝问曰：「人虚即神游失守位，使鬼神外干，是致夭亡，何以全真？愿闻刺法。」
歧伯稽首再拜曰：「昭乎哉问！谓神移失守，虽在其体，然不致死，或有邪干，故令夭寿（邪未干而不病，邪欲干而有卒亡也。）。只如厥阴失守，天以虚，人气肝虚，感天重虚，即魂游于上（肝虚天虚，又欲出汗于肝而三虚。散神游上位，左无英君，下即神光不聚，而白尸鬼至，令人卒亡者也。），邪干厥大气，身温犹可刺之（目中神彩有，四肢虽冷，心腹尚温，如口中无涎，舌卵不缩者，非感厥也，即名尸厥，故可救之复苏。），刺其足少阳之所过（足少阳之所过，邱墟穴也，在足外踝下，如前陷者中，去临泣同身寸之五寸，足少阳之原也。用毫针于人，近体煖针至温，以左手按穴，咒曰：「太上元君，常居其左，制之三魂。」。诵之三徧，次呼三魂名：爽灵、胎光、幽精，诵之三徧。次想青龙于穴下，刺之可以同身寸之三分，留三呼，可徐徐出针，亲令人按气于口中，腹中鸣者可治之。），次刺肝之俞（在背第九椎下，两傍各一寸半，用毫针著身温之，左手按穴，咒曰：「太微帝君，元英制魂，真元及本，令入青云。」。又呼三魂，各如前三徧，刺入同身寸之三分，留三呼，次进二分，留三呼，复取针至三分，留一呼，徐徐出，即气及而复活）。人病心虚，又遇君相二火司天失守，感而三虚（又或汗出于心，即致神魂逆于上，入泥丸。），遇火不及，黑尸鬼犯之，令人暴亡（不出一时，可救之，四肢冷气，虽闭绝，不变色、舌卵如不缩者可救，目中神彩不变者，可刺之也。），可刺手少阳之所过（手少阳之所过，阳池穴也，在手表腕上陷者中，手少阳之原也。用毫针，人身温煖，以手按穴，咒曰：「太一帝君，泥丸总神，丹无黑气，来复其真。」。诵之三徧，想赤凤于穴下，刺入二分，留七呼，次进一分，留三呼，复退，留一呼，徐徐手扪其穴，即令复活也。），复刺心俞（在背第五椎下，两傍各一寸半，用毫针著身温煖，以手按穴，咒曰：「丹房守灵，五帝上青，阳和布体，来复黄庭。」。诵之三徧，刺之可同身寸之七分，留一分，次进一分，留一呼，退至二分，留一呼，徐徐而出针，以手扪其穴也。）。人脾病，又遇太阴司天失守，感而三虚（重虚而汗出于脾，因而三虚，智意二神，游于上位，故曰失守。），又遇土不及，青尸鬼邪犯之于人，令人暴亡（不出一时可救之也。四肢冷而身温脣温者，可活之矣！口中无涎，即名尸厥。），可刺足阳明之所过（足阳明之所过，冲阳穴也，在足跗上骨閒动脉，去陷谷三寸，足阳明之原也。用毫针著人身温煖，以手按穴，咒曰：「常在魂庭，始清太宁，元和布气，六甲及真。」。诵之三徧，先想黄庭于穴下，刺入三分，留三呼，次进二分，留一呼，徐徐退而以手扪之者也。），复刺脾之俞（在背第十一椎下，两傍各一寸半，用毫针，以手按之咒曰：「太始乾位，总统坤元，黄庭真气，来复游全。」。诵之三徧，刺之三分，留二呼，进至五分，动气至，徐徐出针。）。人肺病，遇阳明司天失守，感而三虚（人虚天虚，又汗出于肺，因而三虚，即魂游于上，故曰失守之也。），又遇金不及，有赤尸鬼干人，令人暴亡（不出一时可救之，虽无气、手足冷者，心腹温、鼻微温、目中神彩不转、口中无涎、舌卵不缩者，皆可刺活也。），可刺手阳明之所过（手阳明之所过，合谷穴也，在手大指、次指閒，手阳明之原也。用毫针著人体温煖，先以手按穴咒曰：「青气真全，帝符日元，七魄归右，今复本田。」。诵之三徧，想白气于穴下，刺入三分，留三呼，次进针至五分，留三呼，复退一分，留一呼，徐徐出针，以手扪其穴，复活也。），复刺肺俞（o肺俞在背第三椎下，两傍各一寸半，用毫针著体温煖，先以手按穴，咒曰：「左元真人，六合气宾，天符帝力，来复其司。」。诵之三徧，针入一寸半，留三呼，次进二分，留一呼，徐徐出针，以手扪其穴也。）。人肾病，又遇太阳司天失守，感而三虚（人虚天虚，又感出汗于肾，感而三虚，即肾神退游于黄庭，虽不离体，神光不聚，故失守也。），又遇水运不及之年，有黄尸鬼干犯人正气，吸人神魂，致暴亡（气绝、四肢厥冷、心腹微温、眼色不易、脣口及舌不变、口中无涎，即可救也。），可刺足太阳之所过（足太阳之所过，京骨穴也，在足外侧大骨下，赤白肉际陷者中，是足太阳之原也。用毫针著人身温煖，以手按穴，咒曰：「元阳育婴，五老及真，泥丸玄华，补精长存。」。想黑气于穴下，刺入一分半，留三呼，乃进至三分，留一呼，徐徐出针，以手扪其穴也。）（在背第十椎下，两傍各一寸半，用毫针，先以手按穴，咒曰：「天玄日晶，太和昆灵，真元内守，持入始清。」。诵之三徧，刺之三分，留三呼，次又进五分，留三呼，徐徐出针，以手扪之。）。」
黄帝问曰：「十二藏之相，使神失位，使神彩之不圆，恐邪干犯，治之可刺，愿闻其要（五神失守，以明刺法，又言十二神之妙用也。）。」
歧伯稽首再拜曰：「悉乎哉！问至理，道真宗，此非圣帝，焉究斯源，是谓气神合道，契符上天（人气动合司天，神气相合，由乎盛衰也。）。心者，君主之官，神明出焉（任治于物，故为君主之官。故心从形有神，託心斯存，是故心者，神之舍也，即真心失守，虚而神不守位，即妄游诸室，五神不安，而乃令虚也。），可刺手少阴之源（手少阴之源者，兑骨穴也，此是真心之源，在掌后兑骨之端，陷者中，一名中都。用长针口中温煖，刺入三分，留三呼，进一分，留一呼，徐徐出针，以手扪其穴，复苏也。）。肺者，相傅之官，治节出焉（位高为君，故官为相傅，主行荥卫，故治节由之，喘息而自。然有多语失节、饮冷、形寒、悲怆，是以肺神不守位，即虚也。），可刺手太阴之源（肺之源出于太渊，在掌后大筋一寸五分閒，陷者中，手太阴之所过。用长针以口中温煖，以手按穴，刺入同身寸之三分，留三呼，动气至而徐徐出针，以手扪穴。）。肝者，将军之官，谋虑出焉（勇而能断，故曰将军。潜发未萌，故曰谋虑出焉。怒而气上，遇气交不前，因而神失守，神光不聚，可用前法刺之，全神守者也。），可刺足厥阴之源（足厥阴之源，太冲穴也，在足大趾本节后二寸，陷者中，乃肝脉所过，为源。用长针便于口中，先温针，以手按穴，刺可入三分，留三呼，进二分，留二呼，徐徐出针，以手扪之也。）。胆者，中正之官，决断出焉（刚正果决，故官为中正，直而不疑，故决断出焉。交动而卒怒，怒而不息，气上而不守位，使人中正不利，欲成膈噎，神光不聚，未有邪干，先可以刺之者也。），可刺足少阳之源（足少阳之源，邱墟穴也，在足外踝下，如前陷者中，去临泣穴五寸，足少阳之所过也。用长针于口内温针，先以左手按穴，刺可同身寸之三分，留三呼，进至五分，留二呼，徐徐出针，以手扪之也。）。膻中者，臣使之官。喜乐出焉（膻中者，在胸两乳閒，为气海，手厥阴心包络之所居，此作相火位，故言臣使。主其喜乐中及惊喜怒思恐，即神失守位，使人如失志恍恍然，神光不聚，邪来干之，可用刺法治之，正神和也。），可刺心包络所流（劳宫穴也，在手掌中央动脉，手心主之所流也。用长针于口中温，先以左手按穴，刺可同身寸之三分，留二呼，徐徐出针，以手扪其穴也。）。脾为谏议之官，知周出焉（心有所忆谓之意，意中出焉谓之智，智周万事皆从意智也，故知周出焉。意有所著，欲念生他想劳意不已，智有所存，神游失守，则神元不聚，可预治之者也。），可刺脾之源（脾之源在足内侧核骨下陷者中，是足太阴之所过，为源。用长针于口内温针，先以左手按穴，刺可入三分，留五呼，进至三分，留五呼，即可徐徐而退针，以手扪之。）。胃为仓廪之官，五味出焉（包容五穀，是谓仓廪之官，劳养四傍，故云五味出焉。饮食饱甚、汗出、食饱房室，即气流滞注，神游失守，邪干未至，可以预治全真。），可刺胃之源（胃之源，冲阳穴也，在足跗上如同身寸之五分，骨閒动脉上，去陷骨穴五寸，是足阳明之所过。用长针于口中温针，先以左手按穴，刺可入三分，留三呼，进至二分，徐徐出针，以手扪其穴。）。大肠者，传道之官，变化出焉（传道为传不洁之道，变化谓变化物之形，故云传道之官，变化出焉。男子有反之过，故失守位，邪非干之，以刺法刺之，即令反，却苏也。），可刺大肠之源（大肠之源，合谷穴也，在手大指、次指曲骨閒，手阳明之所过也。用长针口中温针，刺入三分，留三呼，进至二分，留一呼，徐徐出之也。）。小肠者，受盛之官，化物出焉（承奉胃司，受盛糟粕，受元复化，传入大肠，故云受盛之官，化物出焉。受而有异，非合不合，神失守，可刺全真者。），可刺小肠之源（小肠之源，腕骨穴也，在手外侧，腕前起骨下陷者中，手太阳之所过也。用长针于口中温针，先以左手按穴，刺可入三分，留三呼，进二分，留一呼，徐徐出针，次以手扪其穴也。）。肾者，作强之官，伎巧出焉（强于作用，故曰作强。造化形容，故曰伎巧。在女则当伎巧，在男正曰作强。人强作过失，动合于三元八正之日，故神失守位也。故预刺而全真者也。），刺其肾之源（肾之源出于大溪，在足内踝下，跟骨之前陷者中，足少阴之所过，为源。用长针于口中温针，先以左手按穴，刺入三分，留一呼，进一分，留一呼，徐徐出针，以手扪其穴也。）。三焦者，决渎之官，水道出焉（引道阴阳，开通闭塞，故官司决渎，水道出焉。决渎者，如四渎入大海，不离其水。百川入海，只江河淮济入海，不变其道，故曰四渎也。三焦决渎，即精与水道不相合也，故曰三焦者上中下，上焦者主内而不出，或非内而即内，故不守。中焦者主腐熟水穀，或情动于中，人或非动而动，是谓孤动者，神失守位。下焦者主出而不内，或当出而不出者，故曰神失守位。），刺三焦之源（三焦之源，阳池穴也，在手表腕上陷者中，手少阳脉之所过也。用长针于口内温针，先以左手按穴，刺可入三分，留三呼，进一分，留一呼，徐徐出针，以手扪之也。）。膀胱者，州都之官，精液藏焉，气化则能出矣（位当孤府，故曰都官，居下内空，故藏津液。若得气海之气施化，则溲便注泄。海之不足，则閟隐不通，故曰气化则能出矣。人若滞便，而合气注膀胱，故精泄气动，水道不宣通，故神失守位，即可以刺法全真者，方知此法大妙也。），刺膀胱之源（膀胱之源，京骨穴也，在足外侧大骨下赤白肉际，陷者中，足太阳之所过。用长针于口中温针，先以左手按穴，刺可入三分，留三呼，进二分，留三呼，徐徐而出针，以手扪其穴也。）。凡此十二官者，不得相失也（失则灾害至，故不得相失。失之，则神光不聚，故有邪干犯之，即害天命，宜先刺以全真也。）。是故刺法有全神养真之㫔，亦法有修真之道，非治疾也，故要修养和神也（神为主养之宗，故作先也。）。道贵常存，补神固根，精气不散，神守不分（内三宝即神气精，一失其位，三者皆伤，三者同守，故曰元和也），然即神守而虽不去，亦全真（神如去即死矣！然在其体身中而未去者，亦非守位而全真也。）。人神不守，非达至真（神不守即光明不足，故要守真而聚神光，而可以修真，真勿令泄，人为知道。），至真之要，在乎天玄（人在母腹，先通天玄之息，是谓玄牝，名曰谷神之门，一名神顗，一名上部之地户，一名人中之岳，一名胎息之门，一名通天之要。人能忘嗜欲，定喜怒，又所动随天玄牝之息，绝其想念，如在母腹中之时，命曰返天息而归命，回入寂灭，反太初，还元胎息之道者也。），神守天息，复入本元，命曰归宗（人有诸疾守位之神，可入玄中之息，归命之真，全神之道，可久顗也。）。」

本病论篇第七十三（遗篇）  ***************************
黄帝问曰：「天元九窒，余已知之，愿闻气交，何名失守？（六气升降，上下交位，以五藏配天地之常。）」
歧伯曰：「谓其上下升降，迁正退位，各有经论，上下各有不前，故名失守也（《天元玉册》云：六气常有三气在天，三气在地也，即一气升天作左閒气，一气入地作右閒气，一气迁正作司天，一气迁正作在泉，一气退位作天左间气，一气退位作地右閒气，气交有合，常得位所在至当时，即天地交乃变而方泰也，天地不交作病也。）。是故气交失易位，气交乃变，变易非常，即四时失序，万化不安，变民病也。（于是六气有升不得其升者，欲降而不得其降者，有当迁正而不得迁正者，自当其位而不得位，故有如此之分，则天地失其常政，故万民不安也。）」
帝曰：「升降不前，愿闻其故，气交有变，何以明知？（再问穷源用也。）」
歧伯曰：「昭乎问哉！明乎道矣。气交有变，是为天地机（木欲升上见天柱窒，二火欲升上见天蓬窒，土欲升上见天冲窒，金欲升上见天英窒，水欲升上见天内窒，是故天窒所胜而不前者。），但欲降而不得降者，地窒刑之（木欲降而地晶窒刑之，火欲降而地玄窒刑之，土欲降而地苍窒刑之，金欲降而土窒刑之，水欲降而地阜窒刑之。地九窒法天之象，本胜之气故不降也。）。又有五运太过，而先天而至者，即交不前（运逢阳年于有司之至也，至后交胜而不过。），但欲升而不得其升，中运抑之（木欲升而中见金运胜之，二火欲升而中见水运胜之，土欲升而中见木运胜之，金欲升而中见火运胜之，水欲升而中见土运胜之者，皆运太过早至其中，而先于气交，而抑之不前者也。），但欲降而不得其降，中运抑之（然五运逢太过而先至其中，故降而不下，中运刑之，抑之不前也。）。于是有升之不前，降之不下者，有降之不下，升而至天者，有升降俱不前，作如此之分别，即气交之变，变之有异，常各各不同，灾有微甚者也（是故上下天地之升降交气，有天窒地窒之胜剋，中运抑伏浅深，是故民病微甚异尔也。）。」
帝曰：「愿闻气交遇会胜抑之由，变成民病，轻重何如？（欲明其变病本源之证也。）」
歧伯曰：「胜相会，抑伏使然。（六气升降乃经论之道也，气交之常也，遇会之火常而相投之，胜伏抑之成郁者也。）是故辰戌之岁，木气升之，主逢天柱，胜而不前。（辰戌之岁，太阳迁正作司天也，即厥阴作地而作有閒，至此岁而升天作左閒也，又遇司天深计，算位至天柱窒也，木欲升天柱，金司天土，胜之不前也。）又遇庚戌，金运先天，中运胜之，忽然不前。（庚年金运先天至，次后十三日始交，司天欲升，而金运抑之也。）木运升天，金乃抑之，（或上见天柱窒，或中见金运也。）升而不前，即清生风少，肃杀于春，露霜复降，草木乃萎，民病温疫早发，咽嗌乃乾，四肢满，肢节皆痛，久而化郁，（至天得左閒日，乃发作也。）即大风摧拉，折陨鸣紊，民病卒中偏痹，手足不仁。（青埃见时，风疫乃作，民反张，肢体直强，治之达三俞也。）是故己亥之岁，君火升天，主窒天蓬，胜之不前。（君火以在地三年，至己亥之岁，少阴升天作左閒也，此可定之也。天蓬水司水天元册用除算至坎宫际，其数者，即天蓬窒作主司，故水窒胜也。）又厥阴木迁正，则少阴未得升天，水运以至其中者。君火欲升，而中水运抑之，（即天蓬水司胜，即或水运抑之。）升之不前，即清寒复作，冷生旦暮，民病伏阳，而内生烦热，心神惊悸，寒热閒作，日久成郁，（二七日不降，以为日久也。）即暴热乃至，赤风肿翳，化疫，温疠暖作，（至天作左閒日乃作也，民病伏热内烦，痹而生厥，甚则血溢也。）赤气彰而化火疫，皆烦而躁渴，渴甚治之以泄之可止。是故子午之岁，太阴升天，主窒天冲，胜之不前。（太阴在地二年毕，一年乃升，作少阴之左閒也，仧即定矣，其天冲窒，至有沙，即不可前定之也，如会天冲窒，便升之也，故曰升之不前也。）又或遇壬子，木运先天而至者，中木遇抑之也。（木升于大寒之日也，木早至十三日上故升，或遇地二木抑之者，土迁抑甚而病深之也。）升天不前，即风埃四起，时举埃昏，雨湿不化，民病风厥涎潮，偏痹不随，胀满。久而伏郁，（即十曰不升者至，以为日久也。）即黄埃化疫也，（閒气上郁之大疫也。）民病夭亡，脸肢府黄疸满闭，湿令弗布，雨化乃微。（黄埃起而黄风化疫，皆肢体痛而口苦者。）是故丑未之年，少阳升天，主窒天蓬，胜之不前。（少阴在地，三年毕至，此岁升天，作太阴左閒也。此可前定之也，天蓬失算位取之，法不定也，或遇之者，即水运之可升之，于火故不可便升也。）又或遇太阴未迁正者，即少阴未升天也，水运以至者。（即升天不前者，有此二抑之者也。）升天不前，即寒雰反布，凛冽如冬，水复涸，冰再结，暄暖乍作，冷复布之，寒暄不时。民病伏阳在内，烦热生中，心神惊骇，寒热閒争。以成久郁，（二七不降，以为日久也。）即暴热乃生，赤风气瞳翳，（至天得位之日乃作。）化成郁疠，乃化作伏热，内烦，痹而生厥，甚则血溢。（赤气生而化大疫，皆烦而大热，凉药不可制。于火之郁甚于君火，故厥乃血溢也。）是故寅申之年，阳明升天，主窒天英，胜之不前。（阳明在地，三年毕至，此年升天作少阳左閒也，即经论中乃定矣。九窒随天数不足，金遇火窒之可胜之，不可升天。）又或遇戊申戊寅，火运先天而至，（太过，岁未交，司运先至一十三日。）金欲升天，火运抑之，（此者遇一即不可升也，或二者同会其抑大也。）升之不前，即时雨不降，西风数举，咸卤燥生。（地咸卤生白，见硝而燥生也。）民病上热，喘嗽，血溢。久而化郁，即白埃翳雾，清生杀气，民病胁满、悲伤、寒鼽嚏、嗌乾、手坼、皮肤燥。（白埃起，时杀疫火，生此病皆燥而咽乾，治可刺之也。）是故卯酉之年，太阳升天，主窒天芮，胜之不前。（太阳在地三年毕，此年升天作阳明之左閒也，即经论定矣。升天即天内从之，数法推之也，水遇土窒之司胜之，不可升之，抑而复鲜。）又遇阳明未迁正者，即太阳未升天也，土运以至。水欲升天，土运抑之，（或见天内窒土刑胜之，或见土运抑之，有一不胜也。）升之不前，即湿而热蒸，寒生两閒。民病注下，食不及化。久而成郁，（十二日不降为日久也。）冷来客热，冰雹卒至。民病厥逆而哕，热生于内，气痹于外，足胫酸疼，反生心悸懊热，暴烦而复厥。（黑埃起，至寒疫至，皆烦而悸厥，治之可溢也。）」
黄帝曰：「升之不前，余已尽知其旨。愿闻降之不下，可得明乎？（再欲细明其道也。）」
歧伯曰：「悉乎哉问！是之谓天地微旨，可以尽陈斯道，所谓升已必降也。（一升至天作左閒一年，二年迁正作司天，三年退位作右閒，四年后降也。）至天三年，次岁必降，降而入地，始为左閒也。（入地作左閒一年，次岁作迁正司地，又次岁乃退作右閒也。）如此升降往来，命之六纪者矣。（三而在天，三而在地，一岁弗从，命乎灾害。先明其升，次穷其降也。）是故丑未之岁，厥阴降地，主窒地皛，胜而不前。（又厥阴在天三年，次年必降，又遇地九窒中地皛，西方兑塞金司胜之，不可使入其地也，抑之不入，乃化成民病也。）又或遇少阴未退位，（少阴天数有馀，作布政，故未退一位也。）即厥阴未降下，金运以至中。（或遇乙丑乙未中，见金抑之也。）金运承之，降之未下，抑之变郁，（郁伏之气降而不下，成其民病。）木欲降下，金承之，降而不下，苍埃远见，白气承之，风举埃昏，清躁行杀，霜露复下，肃杀布令。久而不降，抑之化郁，（三日不降八日降，不降化风疫也。）即作风躁相伏，暄而反清，草木萌动，杀霜乃下，蛰虫未见，（一本此八字作「杀霜乃蛰未见」）惧清伤藏。（暄和令节，大清杀之，复布杀霜苍，埃见时，风疫至，治之吐而得，复不可下。）是故寅申之岁，少阴降地，主窒地玄，胜之不入。（少阴在天三年，四年即降，又遇地窒主司地玄窒，水司降而不入，抑伏化为民病也。）又或遇丙申丙寅，水运太过，先天而至。（水运太过，至其中，即少阴，降而不下，乃成其郁，与民为其灾也。）君火欲降，水运承之，降而不下，即彤云纔见，黑气反生，暄暖如舒，寒常布雪，凛冽复作，天云惨凄。久而不降，伏之化郁，（二日不降，七日降，不降即郁发。）寒胜复热，赤风化疫，民病面赤、心烦、头痛、目眩也，赤气彰而温病欲作也。（民皆夜卧不安，黄风化疫，解可泄也。）是故卯酉之岁，太阴降地，主窒地苍，胜之不入。（太阴在天三年，至此年降入地，作少阴左閒也，又遇主窒地苍窒，木司胜之，不入也。）又或少阳未退位者，即太阴未得降也，或木运以至。（丁酉、丁卯。）木运承之，降而不下，即黄云见而青霞彰，郁蒸作而大风，雾翳埃胜，折损乃作。久而不降也，伏之化郁，（十日不降为日久也。）天埃黄气，地布湿蒸，民病四肢不举，昏眩肢节痛，腹满䐜臆。（黄风三举，民病温湿皆痞满，治可大下愈。）是故辰戌之岁，少阳降地，主窒地玄，胜之不入。（少阳在天三年毕，次年下降入地，作太阴左閒，主地玄窒，水司胜不入，而化民病也。）又或遇水运太过，先天而至也。（丙辰丙戌，水运者也。）水运承之，火降不下，即彤云纔见，黑气反生，暄暖欲生，冷气卒至，甚即冰雹也。久而不降，伏之化郁，（二日不降七日降，不降即郁发也。）冷气复热，赤风化疫，民病面赤心烦，头痛目眩也，赤气彰而热病欲作也。（民病夜卧不安，黄风化疫，解可泄之而愈也。）是故己亥之岁，阳明降地，主窒地彤，胜而不入。（阳明在天三年，次年下降入地，作少阳左閒也。又遇主窒地彤窒，火司胜之不入，即化成病也。）又或遇太阴未退位，即少阳未得降，即火运以至之。（癸巳、癸亥。）火运承之不下，即天清而肃，赤气乃彰，暄热反作。民皆昏倦，夜卧不安，咽乾引饮，懊热内烦，天（一作「大」）清朝暮，暄还复作。久而不降，伏之化郁，（四日不降九日降，不降即郁发也。）天清薄寒，远生白气。民病掉眩，手足直而不仁，两胁作痛，满目䀮䀮（一作「忙忙」）。（白气丰而杀疫至，民皆燥而咽乾鼽衄，治可制之。）是故子午之年，太阳降地，主窒地阜胜之，降而不入。（太阳在天三年，次年复降，入地作阳明左閒，又遇地阜土司胜之，不入者也。）又或遇土运太过，先天而至。（甲子、甲午。）土运承之，降而不入，即天彰黑气，瞑暗凄惨，纔施黄埃而布湿，寒化令气，蒸湿复令。久而不降，伏之化郁，（十二日不降者，即郁其发也。）民病大厥，四肢重怠，阴萎少力，天布沉阴，蒸湿閒作。（黑气彰而寒疫至，民病皆厥而体重，治可益之也。）」
帝曰：「升降不前，晰知其宗，愿闻迁正，可得明乎？（晰，明也。）」
歧伯曰：「正司中位，是谓迁正位，司天不得其迁正者，即前司天以过交司之。（日以呙大寒日，别岁正之，初气未至也。）即遇司天太过有馀日也，即仍旧治天数，新司天未得迁正也。（年即以交，即司天之气未交司故也。）厥阴不迁正，即风暄不时，花卉萎瘁，民病淋溲，目系转，转筋喜怒，小便赤。（太阳司天，天数有馀，如退位之日，厥阴得治迁正也。）风欲令而寒由不去，温暄不正，春正失时。（虽得初气，天令不传，木气不伸，民乃病肝。）少阴不迁正，即冷气不退，春冷后寒，暄暖不时。民病寒热，四肢烦痛，腰脊强直。（厥阴司天，天数有馀，厥阴虽有馀日别位，司天皆天数，终日始迁正，如少阴至，二月春分，得位正之时，乃造化变，便可迁正，乃合司天也。）木气虽有馀，位不过于君火也。（木气有馀数不尽，有馀日复治天，治数未终，遇君火，得时化春分日，便可迁正，木犹未退，即可同治于天也，其馀气皆无此也。）太阴不迁正，即云雨失令，万物枯焦，当生不发。民病手足肢节肿满，大腹水肿，䐜（一作「填」）臆不食，飧泄胁满，四肢不举。（少阴司天，天数未终，故曰太阴不得迁正，少阴数终，可得迁正也。）雨化欲令，热犹治之，温煦于气，亢而不泽。（少阴有馀未尽天数，故不退位，即太阴未得迁正，即土气不申，而民病于脾也。）少阳不迁正，即炎灼弗令，苗莠不荣，酷暑于秋，肃杀晚至，霜露不时。民病痎疟骨热，心悸惊骇，甚时血溢。（虽有寅申之年，土尚治之，退位之日，火得酷暑于后，故涉暑于秋也。）阳明不迁正，则暑化于前，肃杀于后，草木反荣。民病寒热鼽嚏，皮毛折，爪甲枯焦，甚则喘嗽息高，悲伤不乐。（少阳司天，天数有馀，如退位日，阳明不迁正也。）热化乃布，燥化未令，即清劲未行，肺金复病。（虽得卯酉之年，犹火化热之令也，故肺重复受病。）太阳不迁正，即冬清反寒，易令于春，杀霜在前，寒冰于后，阳光复治，凛冽不作，雰云待时。民病温疠至，喉闭，溢乾，烦躁而渴，喘息而有音也。（阳明司天，天数有馀，退位日太阳迁正，故多烦燥渴喘者也。）寒化待燥，犹治天气，过失序，与民作灾。（虽得辰戌之年，犹尚清化治天，故失序也。）」
帝曰：「迁正早晚，以命其旨，愿闻退位，可得明哉？」
歧伯曰：「所谓不退者，即天数未终，（天数未终，其气仍治，虽遇交司，由未退位也。）即天数有馀，名曰『复布政』，故名曰『再治天』也。即天令如故而不退位也。（此治天下，过而不退，位犹在天。）厥阴不退位，即大风早举，时雨不降，湿令不化，民病瘟疫，疵废风生，民病皆肢节痛，头目痛，伏热，内烦，咽喉乾引饮。（厥阴天数有馀，在本数之上，司天气高，而灾化善也，令作布政而复下灾，故反甚之者也。）少阴不退位，即温生春冬，蛰虫早至，草木发生，民病膈热咽乾，血溢惊骇，小便赤涩，丹瘤疹疮疡留毒。（少阴天下有馀，过岁而复，作布政天，令酷灾矣。）太阴不退位而取，寒暑不时，埃昏布作，湿令不去，民病四肢少力，食饮不下，泄注，淋满，足胫寒，阴萎闭塞，失溺小便数。（太阴天下有馀，过岁而犹尚治天，其气复下矣，病至肾也。）少阳不退位，即热生于春，暑乃后化，冬温不冻，流水不冰，蛰虫出见，民病少气，寒热更作，便血上热，小腹坚满，小便赤沃，甚则血溢。（少阳天数有馀，至过岁犹治天，甚则气复下，其灾至脾肺藏也。）阳明不退位，即春生清冷，草木睌荣，寒热閒作，民病呕吐暴注，食饮不下，大便乾燥，四肢不举，目瞑掉眩。（阳明天数太过，至交岁而犹尚治天，气复降，其灾至，甚于肝藏也。）」
帝曰：「天岁早晚，余以知之，愿闻地数，可得闻乎？」
歧伯曰：「地下迁正升天及退位不前之法，即地土产化，万物失时之化也。（即应之生万物之不时，数无次序，天令与民作灾，今乃于上下二千失移之中者也。）」
帝曰：「余闻天地二甲子，十干十二支。上下经纬天地，数有迭移，失守其位，可得昭乎？（同天地二甲子，有上下不合其德者，为失守也。）」
歧伯曰：「失之迭位者，谓虽得岁正，未得正位之司，即四时不节，即生大疫。（天地不合德，即名天地失节，即上下二管，音不相应，即大不主与天主失节，上下失音，万物不安也。）注玄珠密语云：『阳年三十年，降六年天刑，计有太过二十四年。（除庚子庚午，君火刑金运，庚寅庚申相火刑金运，戊戌戊辰太阳刑火运也，此为与其天地气，上临中运，不得太过者也。）除此六年，皆作太过之用，令不然之旨（此即太过，作阳年中运馀也，忽有上下失支迭位，故不为者也。）今言迭支迭位，皆可作其不及也。（阳年者，运太过也，五音皆定矣，太音也，运自胜，有馀而无邪伤，故名正化疫也，其刚干不相对矛干，即上下不相招，即阴阳相错，天地不合德，中运虽阳多，而作太过，故有胜复乃至者也。）』假令甲子阳年，土运太窒，（土太过即运伤，鳞虫胜，及肾藏气不及，土胜于水也，即黄锺之管音高，故曰太窒也，候甲子之气应者，上应镇星，大而明也。）如癸亥天数有馀者，年虽交得甲子，（甲虽临子，未得迁正。）厥阴犹尚治天，（年虽甲子司天，尚化风冷，厥阴犹复布正于天也。）地已迁正，阳明在泉，（或名司地，即数高者。）去岁少阳以作右閒，（发亥司地，少阳退位，以作地下之右閒气者也。）即厥阴之地阳明，故不相和奉者也。（故曰上下不相招，阴阳有相错，即癸与巳相对，故天地不合德，即以不合甲也。）癸巳相会，土运太过，虚反受木胜，故非太过也，何以言土运太过，况黄钟不应太窒，木既胜而金还复，金既复而少阴如至，即木胜如火而金复微，（谓少阴见厥阴退位，而少阴立至，故金欲复而火至，故复有少也。）如此则甲己失守，后三年化成土疫，晚至丁卯，（甲子至，丁卯四年至。）早至丙寅，（甲子至，丙寅三年至。）土疫至也，（至于四维时木。）大小善恶，推其天地，详乎太一。又只如甲子年，如甲至子而合，应交司而治天，（少阴至甲子年，司天迁正应时也。）即下己卯未迁正，而戊寅少阳未退位者，亦甲己下有合也，（即甲与戊相对，子与寅配位也。）即土运非太过，而木乃乘虚而胜土也，金次又行复胜之，即反邪化也。（即胜之小而或不复，后三年化疠，名曰土疠，其状如土疫者，本是自天来，疠籨地至，故反化邪生也。）阴阳天地殊异尔，故其大小善恶，一如天地之法旨也。假令丙寅阳年太过，如乙丑天数有馀者，虽交得丙寅，（虽丙得寅，犹未迁正而作司天。）太阴尚治天也，地已迁正，厥阴司地，（或作在泉。）去岁太阳以作右閒，（乙丑司地，庚辰以退位，而作右閒。）即天太阴而地厥阴，故地不奉天化也。（即上下不相招，阴阳有相错，即辛与乙不相合，故不合其德也。）乙辛相会，水运太虚，反受土胜，故非太过，即太簇之管，太羽不应，土胜而羽化，水复即风，（即天地非其时，而有其气，有化大疫，即与阴阳复不同也。）此者丙辛失守其会，后三年化成水疫，晚至己巳，（丙寅至已巳四年。）早至戊辰，（丙寅至戊辰三年。）甚即速，微即徐，（徐至已巳。）水疫至也，大小善恶推其天地数，乃太乙游宫。又只如丙寅年，丙至寅且合，应交司而治天，（少阳至而作司天，应时迁正。）即辛巳未得迁正，而庚辰太阳未退位者，亦丙辛不合德也，（即丙与庚相对，辰与相配位也，即水运非太过也。）即水运亦小虚而小胜，或有复，（丙寅至也，即无复也。）后三年化疠，名曰水疠，其状如水疫，（一名寒疫。）治法如前。假令庚辰阳年太过，如己卯天数有馀者，虽交得庚辰年也，（虽庚临辰，犹未迁正。）阳明犹尚治天，地己迁正，太阴司地，（即是在泉。）去岁少阴以作右閒，（己卯年，地甲子以退，少阴作右閒也。）即天阳明而地太阴也，故地下奉天也。乙巳相会，金运太虚，反受火胜，故非太过也，即姑洗之管，太商不应，火胜热化，水复寒刑，（此天地非时，行不节之令，即三年，始成大疫行天下也。）此乙庚失守，其后三年化成金疫也，速至壬午，（庚辰至壬午三年，是其速至。）徐至癸未，金疫至也，大小善恶，推本年天数及太一也。（疫至之年，又遇失守，其灾大也，不见五福，及其太一，且恶死人太半也。如却会合德者，灾小尔，如见五福与其太一者，其灾且小，善灭其半也。）又只如庚辰，如庚至辰，且应交司而治天，（太阳至庚辰年司天，应时迁正，而治天也。）即下乙未未得迁正者，即地甲午少阴未退位者，且乙庚不合德也，（即甲庚相对，辰午相配，此名失守，非配太过。）即下乙未，干失刚，亦金运小虚也，有小胜或无复，（太阴至未，即不复也。）后三年化疠，名曰金疠，其状如金疫也，（金疫又名杀疫。）治法如前。假令壬午阳年太过，如辛巳天数有馀者，虽交后壬未年也，（虽壬临什，犹未迁正。）厥阴犹尚治天，地已迁正，阳明在泉，（丁酉治地。）去岁丙申少阳以作右閒，（壬午年丁酉迁正，辛巳年丙申退位也。）即天厥阴而地阳明，故地不奉天者也。（即阳明当上奉少阴，不与厥阴奉合也，故丁酉与辛巳不相合德也。）丁辛相合会，木运太虚，反受金胜，故非太过也，即蕤宾之管，太角不应，金行燥胜，火化热复，（此天地非时，行不节之气，即二年始成大疫。）甚即速，微即徐，（速即首尾三年，徐即后三年作。）疫至大小善恶，推疫至之年天数及太一。又只如壬至午，且应交司而治之，（少阴壬至午年，司天应时，而迁正得位者。）即下丁酉未得迁正者，即地下丙申少阳未得退位者，见丁壬不合德也，（即壬丙相对，午申相配，此失守非合德，见非太过也。）即丁柔干失刚，亦木运小虚也，有小胜小复。（阳明如至，即不复也。）后三年化疠，名曰木疠，其状如风疫，法治如前。（可大吐而治之。）假令戊申阳年太过，如丁未天数太过者，虽交得戊申年也，（虽戊临申，犹未迁正也。）太阴犹尚治天，地已迁正，厥阴在泉，（癸亥治地。）去岁壬戌太阳以退位作右閒，即天丁未，地癸亥，故地不奉天化也。（即厥阴当上奉少阳，故不与太阴奉合，故丁未与癸亥不相合。）（非戊癸相合也，故火运不应其夷，则未应其征也，下管癸亥，少征应之，即下见癸亥主司地，故同声之，不相应，即上下天地，不相合德，故不相应也。）此戊癸失守其会，后三年化疫也，速至庚戌，（首尾三年。）大小善恶，推疫至之年天数及太一。又只如戊申，如戊至申，且应交司而治天，（少阳主戊申年司天，应时迁正而治天也。）即下癸亥未得迁正者，即地下壬戌太阳未退位者，见戊癸未合德也，（即壬戌相对，申戌相配，此失守，非合德，又非太过。）即下癸柔干失刚，见火运小虚也，有小胜或无复也，（厥阴至即无复。）后三年化疠，名曰火疠也，治法如前，治之法可寒之泄之。（已上五失守变五疫，下五失守变五疠也，即上刚柔二干共主运，有失支不守之者，以此五法，即诸阳年也。）」
黄帝曰：「人气不足，天气如虚，人神失守，神光不聚，邪鬼干人，致有夭亡，可得闻乎？（人气与天气同失守，即鬼邪干人致死也。）」
歧伯曰：「人之五藏，一藏不足，又会天虚，感邪之至也。（其不足之藏，与天气同声，虚也。）人忧愁思虑即伤心，又或遇少阴司天，天数不及，太阴作接閒至，即谓天虚也，此即人气天气同虚也。又遇惊而夺精，汗出于心，（大惊，汗出于心，即心中精脉减少，故神失守也也。）因而三虚，神明失守，（先有劳神之病，又遇少阴天数不及也，又更惊而夺精，此三会而神明失守也。）心为君主之官，神明出焉，（心先有病，又遇天虚，而感天重虚也，心者任治于物，故为君主之官，清静栖灵，故曰神明出焉。）神失守位，即神游上丹田，在帝太一帝君泥丸君（一作「宫」）下，（太一帝君在头，日泥丸君，总众神地。君主之官，神明失守其位，游于此处，不守心位。）神既失守，神光不聚，（神光即飞圆光也，圆光不洁，即圆光缺矣，即鬼邪阴尸干人。）却遇火不及之岁，有黑尸鬼见之，令人暴亡。（其火运不及，非只癸年戊年，失守亦然，火司天数不及亦然也。黑尸鬼形如黑犬，头似妇人，发蓬不髻，目大，人见之，吸人神魂，皆作犬声，卒然而亡。）人饮食劳倦即伤脾，（即饮食饱举房事，即气滞于脾，以劳役气满闷，脾藏有病也。）又或遇太阴司天，天数不及，即少阳作接閒至，即谓之虚也，（人气与天气不及，即感天人气，虚及又虚也。）此即人气虚而天气虚也。又遇饮食饱甚，汗出于胃，醉饱行房，汗出于脾，（脾胃汗出，即精血减少，感天虚而作三虚，脾神失守其位。）因而三虚，脾神失守，（先有病于脾，次遇天虚，脾感天重虚，又遇汗出，而减其精血，乃故名三虚也。）脾为谏议之官，智周出焉，（脾者心之子，心有所忆谓之意，意中所出谓之智，智周万物谓之神，即脾胃神意智，乃故失守其位者也。）神既失守，神光失位而不聚也，（神光不聚，鬼乃干之。）却遇土不及之年，或己年或甲午失守，或太阴天虚，青尸鬼见之，令人卒亡。人久坐湿地，强力入水即伤肾，（汗出于肾，即精血减少，故作三虚，即精亡，心神失守其位也。）肾为作强之官，伎巧出焉，因而三虚，肾神失守，神志失位，神光不聚，（神精志三神虚失位，游于黄庭，司命君之下，乃即圆光缺矣。）却遇水不及之年，或辛不会符，或丙年失守，或太阳司天虚，有黄尸鬼至，见之令人暴亡。（有此三虚，又遇水不及，即黄尸鬼干人，牛头身黄，见之时吸人神魂，皆暴亡也。）人或恚怒，气逆上而不下，即伤肝也。又遇厥阴司天，天数不及，即少阴作接閒至，是谓天虚也，此谓天虚人虚也。又遇疾走恐惧，汗出于肝，肝为将军之官，谍虑出焉，神位失守，神光不聚，（神光不聚，即圆光缺而不周，尸鬼乃干人也。）又遇木不及年，或丁年不符，或壬年失守，或厥阴司天虚也，有白尸鬼见之，令人暴亡也。（有此三虚者，即神游失守，白尸鬼干人，头如鸡，身白，有白毛，见之吸人神魂，皆卒然而亡也。）已上五失守者，天虚而人虚也，神游失守其位，即有五尸鬼干人，令人暴亡也，谓之曰尸厥。（但卒然而亡，口中无涎者，舌卵卵缩者，尸厥。若出涎而舌卵者，盛厥也。）人犯五神易位，即神光不圆也，非但尸鬼，即一切邪犯者，皆是神失守位故也。（神失守位，虽具体中，而二气失位也。即神光不聚，而邪犯之，有妖魅交通往来，皆是五神失守，乃邪所至也。）此谓得守者生，失守者死，（得守者本位，而五神得其居，即神光乃圆明而聚矣，故一切邪不犯之，乃生也。）得神者昌，失神者亡。（老子云：「气来入身谓之生，神去于身谓之死。」故曰命由神生，命生神在，若命生神去，即命夭矣。所谓神游失守，即不离身，故不可便死也。其主管在头上。三尊高位，灵主言也，即太一帝君在头日泥丸总神也，无英君左制三魂也，白元君右俱魄也，即魂为阳神也，魄为阴鬼也。若无上三虚主之神离位者死，今五神失守，亦有主归，即神光不聚，圆光亦缺，故邪干犯之。若神失守其位，即知人生神昌。）」


卷第二十二  ——————————————————————————————————————————————————————————————————————————————————————————

至真要大论篇第七十四  ***************************
黄帝问曰：「五气交合，盈虚更作，余知之矣，六气分治，司天地者，其至何如（五行主岁，岁有少多，故曰盈虚更作也。〈天元纪大论〉曰：「其始也，有馀而往，不足随之，不足而往，有馀从之。」则其义也。天分六气，散生太虚，三之气司天，终之气监地，天地生化，是为大纪，故言司天地者，馀四可知矣。）？」
歧伯再拜对曰：「明乎哉问也！天地之大纪，人神之通应也（天地变化，人神运为，中外虽殊，然其通应则一也。）。」
帝曰：「愿闻上合昭昭，下合冥冥，奈何？」
歧伯曰：「此道之所主，工之所疑也（不知其要，流散无穷。）。」
帝曰：「愿闻其道也。」
歧伯曰：「厥阴司天，其化以风（飞扬鼓拆，和气发生，万物荣枯，皆因而化变成败也。）。少阴司天，其化以热（炎蒸郁燠，故庶类蕃茂。）。太阴司天，其化以湿（云雨润泽，津液生成。）。少阳司天，其化以火（炎炽赫烈，以烁寒灾。）。阳明司天，其化以燥（乾化以行，物无湿败。）。太阳司天，其化以寒（对阳之化也。）（新校正云：「详注云：『对阳之化。』『阳』字疑误。」）。以所临藏位，命其病者也（肝木位东方，心火位南方，脾土位西南方及四维，肺金位西方，肾水位北方，是五藏定位。然六气御五运，所至气不相得则病，相得则和，故先以六气所临，后言五藏之病也。）。」
帝曰：「地化奈何？」
歧伯曰：「司天同候，间气皆然（六气之本，自有常性，故虽位易而化治皆同。）。」
帝曰：「间气何谓？」
歧伯曰：「司左右者，是谓间气也（六气分化，常以二气司天地，为上下吉凶胜复，客主之事，岁中悔吝，从而明之，馀四气散居左右也，故〈阴阳应象大论〉曰：「天地者，万物之上下。左右者，阴阳之道路。」此之谓也。）。」
帝曰：「何以异之？」
歧伯曰：「主岁者，纪岁。间气者，纪步也（岁，三百六十五日四分日之一。步，六十日馀八十七刻半也。积步之日而成岁也。）。」
帝曰：「善。岁主奈何？」
歧伯曰：「厥阴司天为风化（巳亥之岁，风高气远，云飞物扬，风之化也。）。在泉为酸化（寅申之岁，木司地气，故物化从酸。）。司气为苍化（木运之气，丁壬之岁化，苍青也。）。间气为动化（徧主六十日馀八十七刻半也。）（新校正云：「详丑未之岁，厥阴为初之气，子午之岁为二之气，辰戌之岁为四之气，卯酉之岁为五之气。」）。
少阴司天为热化（子午之岁，阳光熠燿，暄暑流行，热之化也。）。在泉为苦化（卯酉之岁，火司地气，故物以苦生。）。不司气化（君不主运。）（新校正云：「按〈天元纪大论〉云：『君火以名，相火以位，谓君火不主运也。』」）。居气为灼化（六十日馀八十七刻半也，居本位，君火为居，不当间之也。）（新校正云：「详少阴不日间气而云居气者，盖尊君火无所不居，不当间之也。王注云居本位为居，不当间之，则居他位不为居，而可间也。寅申之岁为初之气，丑未之岁为二之气，巳亥之岁为四之气，辰戌之岁为五之气也。」）。
太阴司天为湿化（丑未之岁，埃郁矇昧，云雨润湿之化也。）。在泉为甘化（辰戌之岁也，土司地气，故甘化先焉。）。司气为黅化（土运之气，甲己之岁。黅，黄也。）。间气为柔化（湿化行则庶物柔耎。）（新校正云：「详太阴卯酉之岁为初之气，寅申之岁为二之气，子午之岁为四之气，巳亥之岁为五之气。」）。
少阳司天为火化（寅申之岁也。炎光赫烈，燔灼焦然，火之化也。）。在泉为苦化（巳亥之岁也。火司地气，故苦化先焉。）。司气为丹化（火运之气，戊癸岁也。）。间气为明化（明，炳明也，亦谓霞烧。）（新校正云：「详少阳辰戌之岁为初之气，卯酉之岁为二之气，寅申之岁为四之气，丑未之岁为五之气。」）。
阳明司天为燥化（卯酉之岁，清切高明，雾露萧瑟，燥之化也。）。在泉为辛化（子午之岁也，金司地气，故辛化先焉。）。司气为素化（金运之气，乙庚岁也。）。间气为清化（风生高劲，草木清冷，清之化也。）（新校正云：「详阳明巳亥之岁为初之气，辰戌之岁为二之气，寅申之岁为四之气，丑未之岁为五之气。」）。
太阳司天为寒化（辰戌之岁，严肃峻整，惨慄凝坚，寒之化也。）。在泉为咸化（丑未之岁，水司地气，故化从咸。）。司气为玄化（水运之气，丙辛岁也。）。间气为藏化（阴凝而冷，庶物歛容，岁之化也。）（新校正云：「详子午之岁太阳为初之气，巳亥之岁为二之气，卯酉之岁为四之气，寅申之岁为五之气也。」）。故治病者，必明六化，分治五味，五色所生，五藏所宜，迺可以言盈虚病生之绪也（学不厌备习也。）。」
帝曰：「厥阴在泉而酸化，先余知之矣。风化之行也，何如？」
歧伯曰：「风行于地，所谓本也，馀气同法（厥阴在泉，风行于地。少阴在泉，热行于地。太阴在泉，湿行于地。少阳在泉，火行于地。阳明在泉，燥行于地。太阳在泉，寒行于地。故曰馀气同法也。本，谓六气之上，元气也。）。本乎天者，天之气也。本乎地者，地之气也（化于天者为天气，化于地者为地气。）（新校正云：「按《易》曰：『本乎天者亲上，本乎地者亲下。』此之谓也。」）。天地合气，六节分而万物化生矣（万物居天地之间，悉为六气所生化，阴阳之用，未尝有逃生化出阴阳也。）。故曰：『谨候气宜，无失病机（病机下文具矣。）。』此之谓也。」
帝曰：「其主病何如（言采药之岁也。）？」
歧伯曰：「司岁备物，则无遗主矣（谨候司天地所生化者，则其味王，当其岁也，故彼药工专司岁气，所收药物则一岁二岁，其所主用无遗略也。今详『前』字当作『则』。）。」
帝曰：「先岁物何也？」
歧伯曰：「天地之专精也（专精之气，药物肥脓，又于使用，当其正气味也。）（新校正云：「详『先岁』疑作『司岁』。」）。」
帝曰：「司气者何如（司运气也。）？」
歧伯曰：「司气者，主岁同然，有馀不足也（五运主岁者，有馀不足，比之岁物，恐有薄有馀之岁，药专精也。）。」
帝曰：「非司岁物，何谓也？」
歧伯曰：「散也（非专精则散气，散气则物不纯也。）。故质同而异等也（形质虽同，力用则异，故不尚之。）。气味有薄厚，性用有躁静，治保有多少力，化有浅深，此之谓也（物与岁不同者，何以此尔。）。」
帝曰：「岁主藏害，何谓？」
歧伯曰：「以所不胜命之，则其要也（木不胜金，金不胜火之类是也。）。」
帝曰：「治之奈何？」
歧伯曰：「上淫于下，所胜平之，外淫于内，所胜治之（淫，谓行所不胜己者也。上淫于下，天之气也。外淫于内，地之气也。随所制胜而以平治之也。制胜，谓五味寒热温凉，随胜用之，下文备矣。）（新校正云：「详天气生岁，虽有淫胜，但当平调之，故不曰治而曰平也。」）。」
帝曰：「善。平气何如（平，谓诊平和之气。）？」
歧伯曰：「谨察阴阳所在而调之，以平为期，正者正治，反者反治（知阴阳所在，则知尺寸应与不应，不知阴阳所在，则以得为失，以逆为从，故谨察之也。阴病阳不病，阳病阴不病，是为正病，则正治之，谓以寒治热，以热治寒也。阴位已见阳脉，阳位又见阴脉，是谓反病，则反治之，谓以寒治寒，以热治热也，诸方之制，咸悉不然，故曰反者反治也。）。」
帝曰：「夫子言察阴阳所在而调之，论言人迎与寸口相应，若引绳小大齐等，命曰平（新校正云：「详论言至曰平，本《灵枢经》之文，今出《甲乙经》云：『寸口主中，人迎主外，两者相应，俱往俱来，若引绳小大齐等。春夏人迎微大，秋冬寸口微大者，故名曰平也。』」）。阴之所在，寸口何如（阴之所在，脉沉不应，引绳齐等，其候颇垂，故问以明之。）？」
歧伯曰：「视岁南北可知之矣。」
帝曰：「愿卒闻之。」
歧伯曰：「北政之岁，少阴在泉，则寸口不应（木火金水运，面北受气，凡气之在泉者，脉悉不见，唯其左右之气脉可见之，在泉之气，善则不见，恶者可见，病以气及客主淫胜名之，在天之气其亦然矣。）。厥阴在泉，则右不应（少阴在右故。）。太阴在泉，则左不应（少阴在左故。）。南政之岁，少阴司天，则寸口不应（土运之岁，面南行令，故少阴司天，则二手寸口不应也。）。厥阴司天则右不应，太阴司天则左不应（亦左右义也。）。诸不应者，反其诊则见矣（不应皆为脉沉，脉沉下者，仰手而沉，覆其手则沉为浮细，为大也。）。」
帝曰：「尺候何如？」
歧伯曰：「北政之岁，三阴在下则寸不应，三阴在上则尺不应（司天曰上，在泉曰下。）。南政之岁，三阴在天则寸不应，三阴在泉则尺不应，左右同（天不应寸，左右悉与寸不应，义同。）。故曰：『知其要者，一言而终，不知其要，流散无穷。』此之谓也（要谓知阴阳所在也，知则用之不惑，不知则尺寸之气沉浮小大常三岁一差，欲求其意，犹遶树问枝，虽白首区区，尚未知所诣，况其旬月而可知乎。）。」
帝曰：「善。天地之气，内淫而病，何如？」
歧伯曰：「岁厥阴在泉，风淫所胜，则地气不明，平野昧，草迺早秀，民病洒洒振寒，善伸，数欠，心痛，支满，两胁里急，饮食不下，鬲咽不通，食则呕，腹胀，善噫，得后与气则快然如衰，身体皆重（谓甲寅、丙寅、戊寅、庚寅、壬寅、甲申、丙申、戊申、庚申、壬申岁也。气不明，谓天围之际，气色昏暗，风行地上，故平野皆然。昧，谓暗也。胁，谓两乳之下及胠外也。伸，谓以欲伸努筋骨也。）（新校正云：「按《甲乙经》：『洒洒振寒，善伸，数欠，为胃病。食则呕，腹胀，善噫，得后与气则快然如衰，身体皆重，为脾病。饮食不下，鬲咽不通，邪在胃脘也。盖厥阴在泉之岁，木王而剋脾胃，故病如是。又按〈脉解〉云：『所谓食则呕者，物盛满而上溢，故呕也。所谓得后与气则快然如衰者，十二月阴气下衰而阳气且出，故曰得后与气则快然如衰也。』」）。
「岁少阴在泉，热淫所胜则焰浮川泽，阴处反明，民病腹中常鸣，气上冲胸，喘，不能久立，寒热，皮肤痛，目暝，齿痛，䪼肿，恶寒发热如疟，少腹中痛，腹大，蛰虫不藏（谓乙卯、丁卯、己卯、辛卯、癸卯、乙酉、丁酉、己酉、辛酉、癸酉岁也。阴处北方也，不能久立，足无力也。腹大，谓心气不足也，金火相簿而为是也。）（新校正云：「按《甲乙经》齿痛、䪼肿为大肠病。腹中雷鸣，气常冲胸，喘不能久立，邪在大肠也。盖少阴在泉之岁，火剋金，故大肠病也。」）。
「岁太阴在泉，草乃早荣（新校正云：「详此四字疑衍。」）。湿淫所胜则埃昏岩谷，黄反见黑，至阴之交，民病饮积，心痛，耳聋，浑浑焞焞，嗌肿，喉痹，阴病血见少腹，痛肿不得小便，病冲头痛，目似脱，项似拔，腰似折，髀不可以回，膕如结，腨如别（谓甲辰、丙辰、戊辰、庚辰、壬辰、甲戌、丙戌、戊戌、庚戌、壬戌岁也。太阴为土色，见应黄于天中，而反见于北方黑处也，水土同见，故曰至阴之交，合其气色也。冲头痛，谓脑后眉间痛也。膕，谓膝后曲脚之中也。腨，䯒后软肉处也。）（新校正云：「按《甲乙经》：『耳聋，浑浑焞焞，嗌肿，喉痹为三焦病为病。冲头痛，目似脱，项似拔，腰似折，髀不可以回，膕如结，腨如列，为膀胱足太阳病，又少腹肿痛不得小便，邪在三焦，盖太阴在泉之岁，土正剋太阳，故病如是也。」）。
「岁少阳在泉，火淫所胜则焰明郊野，寒热更至，民病注泄赤白，少腹痛，溺赤，甚则血便，少阴同候（谓乙巳、丁巳、己巳、辛巳、癸巳、乙亥、丁亥、己亥、辛亥、癸亥岁也。处寒之时，热更其气，热气既往，寒气后来，故云更至也。馀候与少阴在泉正同。）。
「岁阳明在泉，燥淫所胜则霿雾清暝，民病喜呕，呕有苦，善大息，心胁痛不能反侧，甚则嗌乾，面尘，身无膏泽，足外反热（谓甲子、丙子、戊子、庚子、壬子、甲午、丙午、戊午、庚午、壬午岁也。霿雾，谓雾暗不分似雾也。清，薄寒也，言雾起霿暗，不辨物形而薄寒也。心胁痛，谓心之傍胁中痛也。面尘，谓面上如有触冒尘土之色也。）（新校正云：「按《甲乙经》：『病喜呕，呕有苦，善大息，心胁痛不能反侧，甚则面尘，身无膏泽，足外反热，为胆病。嗌乾、面尘为肝病，盖阳明在泉之岁，金王剋木，故病如是。』又按〈脉解〉云：『少阳所谓心胁痛者，言少阳盛也。』盛者，心之所表也，九月阳气尽而阴气盛，故心胁痛，所谓不可反侧者，阴气藏物也。物藏则不动，故不可反侧也。」）。
「岁太阳在泉，寒淫所胜则凝肃惨慄，民病少腹控睾，引腰脊，上冲心痛，血见，嗌痛，颔肿（谓乙丑、丁丑、己丑、辛丑、癸丑、乙未、丁未、己未、辛未、癸未岁也。凝肃，谓寒气霭空，凝而不动，万物静肃，其仪形也。惨慄，寒甚也。控，引也。睾，阴丸也。颔，颊车前，牙之下也。）（新校正云：「按《甲乙经》嗌痛、颔肿为小肠病，又少腹控睾引腰脊，上冲心肺，邪在小肠也。盖太阳在泉之岁，水剋火，故病如是。」）。」
帝曰：「善。治之奈何？」
歧伯曰：「诸气在泉，风淫于内，治以辛凉，佐以苦，以甘缓之，以辛散之（风性喜温而恶清，故治之凉，是以胜气治之也。佐以苦，随其所利也。木苦急则以甘缓之，苦抑则以辛扬之。〈藏气法时论〉曰：「肝苦急，急食甘以缓之，肝欲散，急食辛以散之。」此之谓也。食，亦音饲。己曰食，他曰饲也，大法正味如此，诸为方者不必尽用之，但一佐二佐，病已则止，馀气皆然。）。热淫于内，治以咸寒，佐以甘苦，以酸收之，以苦发之（热性恶寒，故治以寒也。热之大盛，甚于表者，以苦发之，不尽复寒制之，寒制不尽，复苦发之，以酸收之。甚者再方，微者一方，可使必已，时发时止，亦以酸收之。）。湿淫于内，治以苦热，佐以酸淡，以苦燥之，以淡泄之（湿与燥反，故治以苦热，佐以酸淡也。燥除湿，故以苦燥其湿也。淡利窍，故以淡渗泄也。〈藏气法时论〉曰：「脾苦湿，急食苦以燥之。」《灵枢经》曰：「淡利窍也。」〈生气通天论〉曰：「味过于苦，脾气不濡，胃气乃厚，明苦燥也。」）（新校正云：「按天元正纪大论曰：『下太阴其化下甘温。』」）。火淫于内治以咸冷，佐以苦辛，以酸收之，以苦发之（火气大行，心腹心怒之所生也。咸性柔耎，故以治之以酸收之大法，候其须汗者，以辛佐之，不必要资苦味，令其汗也。欲柔耎者，以咸治之。〈藏气法时论〉曰：「心欲耎，急食咸以耎之，心苦缓，急食酸以收之。」此之谓也。）。燥淫于内，治以苦温，佐以甘辛，以苦下之（温利凉性，故以苦治之。下，谓利之，使不得也。）（新校正云：「按〈藏气法时论〉曰：『肺苦气上逆急，食苦以泄之，用辛写之，酸补之。』又按下文司天燥淫所胜，佐以酸辛，此云甘辛者，『甘』字疑当作『酸』。天元正纪大论云：『下酸热与苦温之。』治又异。又云：『以酸收之而安其下，甚则以苦泄之也。』」）。寒淫于内，治以甘热，佐以苦辛，以咸写之，以辛润之，以苦坚之（以热治寒，是为摧胜，折其气用，令不滋繁也，苦辛之佐，通事行之。）（新校正云：「按〈藏气法时论〉曰：『肾苦燥，急食辛以润之。肾欲坚，急食苦以坚之。用苦补之，咸写之。』旧注引此在湿淫于内之下无义，今移于此矣。」）。」
帝曰：「善。天气之变何如？」
歧伯曰：「厥阴司天，风淫所胜，则太虚埃昏，云物以扰，寒生春气，流水不冰，民病胃脘当心而痛，上支两胁鬲咽不通，饮食不下，舌本强，食则呕，冷泄，腹胀，溏泄，瘕，水闭，蛰虫不去，病本于脾（谓乙巳、丁巳、己巳、辛巳、癸巳、乙亥、丁亥、己亥、辛亥、癸亥岁也。是岁民病，集于中也。风自天行，故太虚埃起，风动飘荡，故云物扰也。埃，青尘也，不分远物是为埃昏。土之为病，其善泄利，若病水则小便闭而不下，若大泄利则经水亦多闭绝也。）（新校正云：「按《甲乙经》舌本强、食则呕、腹胀、溏泄、瘕、水闭为脾病，又胃病者，腹脾胀，胃脘当心而痛，上支两胁，隔咽不通，食饮不下，盖厥阴司天之岁，木胜土，故病如是也。」）。冲阳绝，死不治（冲阳在足附上动脉应手，胃之气也。冲阳脉微则食饮减少，绝则药食不入，亦下嗌还出也，攻之不入，养之不生，邪气日强，真气内绝，故其必死不可复也。）。
「少阴司天，热淫所胜，怫热至，火行其政，民病胸中烦热，嗌乾，右胠满，皮肤痛，寒热，欬喘，大雨且至，唾血，血泄，鼽衂，嚏，呕，溺色变，甚则疮疡，胕肿，肩背臂臑及缺盆中痛，心痛，肺䐜，腹大满，膨膨而喘欬，病本于肺（谓甲子、丙子、戊子、庚子、壬子、甲午、丙午、戊午、庚午、壬午岁也。怫热至，是火行其政乃尔。是岁民病集于右，盖以小肠通心故也。病自肺生，故曰病本于肺也。）（新校正云：「按《甲乙经》溺色变，肩背臂臑及缺盆中痛，肺胀满膨膨而喘欬，为肺病。鼽衂为大肠病。盖少阴司天之岁，火剋金，故病如是。又王注民病集于右，以小肠通心，故按《甲乙经》小肠附脊，左环回肠，附脊在环，所说不应，得非火胜剋金而大肠病欤！」）。尺泽绝，死不治（尺泽在肘内廉大文中，动脉应手，肺之气也。火烁于金，承天之命，金气内绝，故必危亡。尺泽不至，肺气已绝，荣卫之气，宣行无主，真气内竭，生之何有哉！）。
「太阴司天，湿淫所胜，则沉阴且布，雨变枯藁，胕肿、骨痛、阴痹。阴痹者按之不得，腰脊头项痛，时眩大便难，阴气不用，饥不欲食，欬唾则有血，心如悬，病本于肾（谓乙丑、丁丑、己丑、辛丑、癸丑、乙未、丁未、己未、辛未、癸未岁也。沉，久也。肾气受邪，水无能润，下焦枯涸，故大便难也。）（新校正云：「按《甲乙经》饥不用食，欬唾则有血，心悬如饥状为肾病。又邪在肾则骨痛、阴痹，阴痹者按之而不得，腹胀、腰痛、大便难、肩背颈项强痛，时眩。盖太阴司天之岁，土剋水，故病如是矣。」）。太溪绝，死不治（太溪在足内踝后，跟骨上动脉应手，肾之气也。土邪胜水而肾气内绝，邪甚正微，故方无所用矣。）。
「少阳司天，火淫所胜则温气流行，金政不平，民病头痛、发热、恶寒而疟热，上皮肤痛、色变黄赤，传而为水，身面胕肿、腹满、仰息、泄注赤白、疮疡、欬唾血、烦心、胸中热，甚则鼽衂，病本于肺（谓甲寅、丙寅、戊寅、庚寅、壬寅、甲申、丙申、戊申、庚申、壬申岁也。火来用事则金气受邪，故曰金政不平也。火炎于上，金肺受邪，客热内燔，水无能救，故化生诸病也。制火之客则已矣。）（新校正云：「按《甲乙经》邪在肺则皮肤痛，发寒热，盖少阳司天之岁，火剋金故病如是也。」）。天府绝，死不治（天府在肘后彼侧上掖下，同身寸之三寸动脉应手，肺之气也，火胜而金脉绝故死。）。
「阳明司天，燥淫所胜，则木迺晚荣，草迺晚生，筋骨内变，民病左胠胁痛，寒清于中，感而疟，大凉革候，欬，腹中鸣，注泄，鹜溏，名木歛生，菀于下、草焦上首，心胁暴痛，不可反侧，嗌乾，面尘，腰痛，丈夫颓疝，妇人少腹痛，目昧，眦疡、疮、痤、痈，蛰虫来见，病本于肝（谓乙卯、丁卯、己卯、辛卯、癸卯、乙酉、丁酉、己酉、辛酉、癸酉岁也。金胜故草木晚生荣也，配于人身则筋骨内应而不用也，大凉之气，变易时候，则人寒清发于中，内感寒气则为痎疟也。大肠居右，肺气通之，今肺气内淫，肝居于左，故左胠胁痛如刺割也。其岁民自注泄，则无淫胜之疾也。大凉，次寒也。大凉且甚，阳气不行，故木容收歛，草荣悉晚，生气已升，阳不布令，故闭积生气而蓄于下也，在人之应则少腹之内，痛气居之，发疾于仲夏。疮疡之疾，犹及秋中。疮痤之类生于上，痈肿之患生于下，疮色虽赤，中心正白，物气之常也。）（新校正云：「按《甲乙经》腰痛不可以俛仰，丈夫颓疝，妇人少腹肿，甚则嗌乾、面尘为肝病，又胸满、洞泄为肝病，又心胁痛不能反侧，目锐眦痛，缺盆中肿痛，掖下肿，马刀挟瘿，汗出振寒，疟，为胆病。盖阳明司天之岁，金剋木故病如是。又按〈脉解〉云：『厥阴所谓颓疝、妇人少腹肿者。厥阴者，辰也，三月阳中之，阴邪在中，故曰颓疝、少腹肿也。』」）。太冲绝，死不治（太冲在足大指本节后，二寸脉动应手，肝之气也，金来伐木，肝气内绝，真不胜邪，死其宜也。）。
「太阳司天，寒淫所胜，则寒气反至，水且冰，血变于中，发为痈疡，民病厥心痛，呕血，血泄，鼽衂，善悲，时眩仆，运火炎烈，雨暴迺雹，胸腹满，手热，肘挛，掖肿，心淡淡大动，胸胁胃脘不安，面赤目黄，善噫，嗌乾，甚则色炲，渴而欲饮，病本于心（谓甲辰、丙辰、戊辰、庚辰、壬辰、甲戌、丙戌、戊戌、庚戌、壬戌岁也。太阳司天，寒气布化，故水且冰，而血凝皮肤之间，卫气结聚，故为痈也。若乘火运而火热炎烈，与水交战，故暴雨，半珠形雹也。心气为噫，故善噫。是岁民病集于心胁之中也，阳气内郁。湿气下蒸，故心厥痛而呕血，血泄，鼽衂，面赤，目黄，善噫，手热，肘挛，掖肿，嗌乾，甚则寒气胜阳，水行凌火，火气内郁，故渴而欲饮也。病始心生，为阴凌犯，故云病本手心也。）（新校正云：「按《甲乙经》手热、肘挛、掖肿，甚则胸胁支满，心淡淡大动，面赤、目黄为手心主病。又邪在心则病心痛，善悲，时眩仆，盖太阳司天之岁，水剋火故病如是。」）。神门绝、死不治（神门在手之掌后锐骨之端，动脉应手，真心气也。水行乘火，而心气内结，神气已亡，不死何待，善知其诊，故不治也。）。所谓动气知其藏也（所以诊视而知死者何？以皆是藏之经脉动气，知神藏之存亡尔。）。」
帝曰：「善。治之奈何（谓可攻治者。）？」
歧伯曰：「司天之气，风淫所胜，平以辛凉，佐以苦甘，以甘缓之，以酸写之（厥阴之气，未为盛热，故曰凉药平之。夫气之用也，积凉为寒，积温为热，以热少之，其则温也，以寒少之，其则凉也，以温多之，其则热也，以凉多之，其则寒也。各当其分，则寒寒也，温温也，热热也，凉凉也。方书之用，可不务乎，故寒热温凉，商降多少，善为方者，意必精通，馀气皆然，从其制也。）（新校正云：「按本论上文云：『上淫于下，所胜平之，外淫于内，所胜治之。』故在泉曰治，司天曰平也。」）。热淫所胜，平以咸寒，佐以苦甘，以酸收之（热气已退，时发动者，是为心虚，气散不歛，以酸收之，虽以酸收亦兼寒助，乃能殄除其源本矣。热见太甚，则以苦发之，汗已便凉，是邪气尽，勿寒水之。汗已犹热，是邪气未尽，则以酸收之。已又热则复汗之，已汗复热是藏虚也，则补其心可矣。法则合尔，诸治热者亦未必得再三发三治，况四变而反覆者乎！）。湿淫所胜，平以苦热，佐以酸辛，以苦燥之，以淡泄之（湿气所淫，皆为肿满，但除其湿，肿满自衰，因湿生病，不肿不满者亦尔治之。湿气在上，以苦吐之。湿气在下，以苦泄之，以淡渗之，则皆燥也。泄，谓渗泄以利水道，下小便为法。然酸虽热亦用，利小便去伏水也。治湿之病，不下小便，非其法也。）（新校正云：「按湿淫于内，佐以酸淡，此云酸辛者，辛疑当作淡。」）。湿上甚而热，治以苦温，佐以甘辛，以汗为故而止（身半以上，湿气馀，火气复郁，郁湿相薄，则以苦温甘辛之药，解表流汗而祛之，故云以汗为除病之故而已也。）。火淫所胜，平以酸冷，佐以苦甘，以酸收之，以苦发之，以酸复之，热淫同（同热淫义，热亦如此法，以酸复其本气也，不复其气，则淫气空虚招其损。）。燥淫所胜，平以苦湿，佐以酸辛，以苦下之（制燥之胜，必以苦湿，是以火之气味也。宜下必以苦，宜补必以酸，宜写必以辛，清甚生寒，留而不去则以苦湿下之，气有馀则以辛写之，诸气同。）（新校正云：「按上文：『燥淫于内，治以苦温。』此云苦湿者，湿当为温，文注中『湿』字三并当作『温』，又按天元正纪大论亦作『苦小温』。」）。寒淫所胜，平以辛热，佐以甘苦，以咸写之（淫散止之，不可过也。）（新校正云：「按上文：『寒淫于内，治以甘热，佐以苦辛。』此云：『平以辛热，佐以甘苦者。』此文为误，又按天元正纪大论云：『太阳之政，岁宜苦以燥之也。』」）。」
帝曰：「善。邪气反胜，治之奈何（不能淫胜于他气，反为不胜之气为邪以胜之。）？」
歧伯曰：「风司于地，清反胜之，治以酸温，佐以苦甘，以辛平之（厥阴在泉，则风司于地，谓五寅岁，五申岁，邪气胜盛，故先以酸写，佐以苦甘，邪气退则正气虚，故以辛补养而平之。）。热司于地，寒反胜之，治以甘热，佐以苦辛，以咸平之（少阴在泉，则热司于地，谓五卯五酉之岁也。先写其邪而后平其正气也。）。湿司于地，热反胜之，治以苦冷，佐以咸甘，以苦平之（太阴在泉，则湿司于地，谓五辰五戌岁也。补写之义馀气皆同。）。火司于地，寒反胜之，治以甘热，佐以苦辛，以咸平之（少阳在泉，则火司于地，谓五巳五亥岁也。）。燥司于地，热反胜之，治以平寒，佐以苦甘，以酸平之，以和为利（阳明在泉，则燥司于地，谓五子五午岁也。燥之性恶热亦畏寒，故以冷热和平为方制也。）。寒司于地，热反胜之，治以咸冷，佐以甘辛，以苦平之（太阳在泉，则寒司于地，谓五丑五未岁也。此六气方治与前淫胜法殊贯，云治者写客邪之胜气也，云佐者皆所利所宜也，云平者补已弱之正气也。）。」
帝曰：「其司天邪胜何如？」
歧伯曰：「风化于天，清反胜之，治以酸温，佐以甘苦（巳亥岁也。）。热化于天，寒反胜之，治以甘温，佐以苦酸辛（子午岁也。）。湿化于天，热反胜之，治以苦寒，佐以苦酸（丑未岁也。）。火化于天，寒反胜之，治以甘热，佐以苦辛（寅申岁也。）。燥化于天，热反胜之，治以辛寒，佐以苦甘（卯酉岁也。）。寒化于天，热反胜之，治以咸冷，佐以苦辛（辰戌岁也。）。」
帝曰：「六气相胜奈何（先举其用为胜。）？」
歧伯曰：「厥阴之胜，耳鸣，头眩，愦愦欲吐，胃鬲如寒，大风数举。倮虫不滋，胠胁气并，化而为热，小便黄赤，胃脘当心而痛，上支两胁，肠鸣飧泄，少腹痛，注下赤白，甚则呕吐，鬲咽不通（五巳、五亥岁也。心下齐上，胃之分。胃鬲，谓胃脘之上及大鬲之下。风寒气生也，气并谓偏著一边。鬲咽，谓食饮入而复出也。）（新校正云：「按《甲乙经》胃病者胃脘当心而痛，上支两胁鬲咽不通也。」）。
少阴之胜，心下热，善饥，齐下反动，气游三焦，炎暑至，木迺津，草迺萎，呕逆躁烦，腹满痛，溏泄，传为赤沃（五子、五午岁也。沃，洙也。）。
太阴之胜，火气内郁，疮疡于中，流散于外，病在胠胁，甚则心痛，热格、头痛、喉痹、项强，独胜则湿气内郁，寒迫下焦，痛留顶，互引眉间，胃满。雨数至，燥化迺见，少腹满，腰脽重强，内不便，善注泄，足下温，头重，足胫胕肿，饮发于中，胕肿于上（五丑、五未岁也。湿胜于上，则火气内郁，胜于中则寒迫下焦，水溢河渠则鳞虫离水也。脽，谓臀肉也。不便，谓腰重，内强直，屈伸不利也。独胜，谓不兼郁火也。胕肿于上，谓首面也。足胫肿是火郁所生也。）（新校正云：「详注云水溢河渠则鳞虫离水也。王作此注于经，文无所解，又按太阴之复云：『大雨时行，鳞见于陆。』则此文于『雨数至』下脱『少鳞见于陆』四字，不然则王注无因为解也。」）。
少阳之胜，热客于胃，烦心，心痛，目赤，欲呕，呕酸，善饥，耳痛，溺赤，善惊，谵妄，暴热，消烁，草萎水涸，介虫迺屈，少腹痛、下沃赤白（五寅五申岁也。热暴甚，故草萎水涸，阴气消烁。介虫，金化也，火气大胜，故介虫屈伏。酸，醋水也。）。
阳明之胜，清发于中，左胠胁痛，溏泄，内为嗌塞，外发颓疝，大凉肃杀，华英改容，毛虫迺殃，胸中不便，嗌塞而欬（五卯五酉岁也。大凉肃杀，金气胜木，故草木华英为杀气损削，改易形容，而焦其上首也。毛虫木化，气不宜金，故金政大行而毛虫死耗也。肝木之气，下主于阴，故大凉行而颓疝发也。胸中不便，谓呼吸回转或痛或缓急而不利便也。气太盛，故嗌塞而欬也。嗌，谓喉之下接连胸中肺两叶之间者也。）。
太阳之胜，凝凓且至，非时水冰，羽迺后化，痔疟发，寒厥入胃，则内生心痛，阴中迺疡，隐曲不利，互引阴股，筋肉拘苛，血脉凝泣，络满色变或为血泄皮肤，否肿，腹满，食减，热反上行，头项囟顶脑户中痛，目如脱，寒入下焦，传为濡写（五辰五戌岁也。寒气凌逼，阳不胜之，故非寒时而止水冰结也。水气大胜，阳火不行，故诸羽虫生化而后也。拘，急也。苛，重也。络，络脉也。太阳之气，标在于巅，故热反上行于头也，以其脉起于目内眦，上额，交巅上，入络脑，还出别下项，故囟顶及脑户中痛，目如欲脱也。濡，谓水利也。）（新校正云：「按《甲乙经》痔疟，头项囟顶脑户中痛，目如脱为太阳经病。」）。」
帝曰：「治之奈何？」
歧伯曰：「厥阴之胜，治以甘清，佐以苦辛，以酸写之。少阴之胜，治以辛寒，佐以苦咸，以甘写之。太阴之胜，治以咸热，佐以辛甘，以苦写之。少阳之胜，治以辛寒，佐以甘咸，以甘写之。阳明之胜，治以酸温，佐以辛甘，以苦泄之。太阳之胜，治以甘热，佐以辛酸，以咸写之（六胜之至，皆先归其不胜已者之故，不胜者当先写之，以通其道，次写所胜之气，令其退释也。治诸胜而不写遣之，则胜气浸盛而内生诸病也。）（新校正云：「详此为治皆先写其不胜，而后写其来胜，独太阳之胜，治以甘热为异，疑『甘』字『苦』之误也。若云治以苦热，则六胜之治皆一贯也。」）。」
帝曰：「六气之复何如（复，谓报复，报其胜也。凡先有胜，后必有复。）（新校正云：「按《玄珠》云：『六气分正化对化。厥阴正司于亥，对化于巳。少阴正司于午，对化于子。太阴正司于未，对化于丑。少阳正司于寅，对化于申。阳明正司于酉，对化于卯。太阳正司于戌，对化于辰。正司化令之实，对司化令之虚，对化胜而有复，正化胜而不复。』此注云：『凡先有胜，后必有复。』似未然。」）？」
歧伯曰：「悉乎哉问也！厥阴之复，少腹坚满，里急，暴痛，偃木飞沙，倮虫不荣，厥心痛，汗发，呕吐，饮食不入，入而复出，筋骨掉眩、清厥，甚则入脾，食痹而吐（里，腹胁之内也。木偃沙飞，风之大也。风为木胜，故土不荣。气厥，谓气冲胸胁而凌及心也，胃受逆气而上攻心痛也。痛甚则汗发泄。掉，谓肉中动也。清厥，手足冷也。食痹，谓食已心下痛，阴阴然不可名也，不可忍也，吐出乃止，此为胃气逆而不下流也。食饮不入，入而复出，肝乘脾胃，故令尔也。）。冲阳绝，死不治（冲阳，胃脉气也。）。
少阴之复，燠热内作，烦躁，鼽嚏，少腹绞痛，火见燔焫，嗌燥、分注时止，气动于左，上行于右，欬、皮肤痛、暴瘖、心痛、郁冒不知人，迺洒淅恶寒，振慄，谵妄，寒已而热，渴而欲饮，少气，骨痿，隔肠不便，外为浮肿、哕、噫，赤气后化，流水不冰，热气大行，介虫不复，病疿、胗、疮、疡、痈、疽、痤、痔，甚则入肺欬而鼻渊（火热之气，自小肠，从齐下之左，入大肠，上行至左胁，甚则上行于右而入肺，故动于左上行于右，皮肤痛也。分注，谓大小俱下也。骨痿，言骨弱而无力也。隔肠，谓肠如隔绝而不便也，写也。寒热甚则然阳明先胜，故赤气后化，流水不冰，少阴之本司于地也。在人之应则冬脉不凝，若高山穷谷，已是至高之处，水亦当冰，平下川流则如经矣。火气内蒸，金气外拒，阳热内郁，故为疿、胗、疮、疡。胗甚亦为疮也。热少则外生疿、胗，热多则内结痈、痤，小肠有热则中外为痔。其复热之变，皆病于身后及外侧也。疮、疡、疿、胗生于上，痈、疽、痤、痔生于下，反其处者，皆为逆也。）。天府绝，死不治（天府，肺脉气也。）（新校正云：「按上文少阴司天，热淫所胜，尺泽绝，死不治。少阳司天，火淫所胜，天府绝，死不治。此云少阴之复，天府绝，死不治。下文少阳之复，尺泽绝，死不治。文如相反者，盖尺泽、天府俱手太阴脉之所发动，故此互文也。」）。
太阴之复，湿变迺举，体重、中满、食饮不化，阴气上厥，胸中不便，饮发于中，欬喘有声，大雨时行，鳞见于陆，头顶痛重而掉瘛尤甚，呕而密默，唾吐清液，甚则入肾窍，写无度（湿气内逆，寒气不行，太阳上流，故为是病。头顶痛重，则脑中掉瘛尤甚，肠胃寒湿，热无所行，重灼胸府，故胸中不便，食饮不化。呕而密默，欲静定也。喉中恶冷，故唾吐冷水也。寒气易位，上入肺喉，则息道不利，故欬喘而喉中有声也。水居平泽则鱼游于市。头顶囟痛，女人亦兼痛于眉间也。）（新校正云：「按上文：『太阴在泉，头痛顶似拔。』又太阴司天云『头项痛』，此云『头顶痛』，『顶』疑当作『项』。」）。太溪绝，死不治（太溪，肾脉气也。）。
少阳之复，大热将至，枯燥燔爇，介虫迺耗，惊、瘛、欬、衂、心热、烦躁、便数、憎风，厥气上行，面如浮埃，目乃瞤瘛，火气内发，上为口糜、呕逆、血溢、血泄，发而为疟，恶寒，鼓慄，寒极反热，嗌络焦藁，渴引水浆，色变黄赤，少气脉萎，化而为水，传为胕肿，甚则入肺，欬而血泄（火气专暴，枯燥草木，燔焰自生，故燔爇也。爇，音焫。火内炽，故惊、瘛、欬、衂、心热、烦躁、便数、憎风也。火炎于上，则庶物失色，故如尘埃浮于面，而目瞤动也。火烁于内，则口舌糜烂、呕逆，及为血溢、血泄。风火相薄则为温疟。气蒸热化则为水，病传为胕肿。胕肿，谓皮肉俱肿，按之陷下，泥而不起也，如是之证，皆火气所生也。）。尺泽绝，死不治（尺泽，肺脉气也。）。
阳明之复，清气大举，森木苍乾，毛虫迺厉，病生胠胁，气归于左，善太息，甚则心痛，否满，腹胀而泄，呕苦，欬，哕，烦心，病在鬲中，头痛，甚则入肝，惊骇，筋挛（杀气大举，木不胜之，故苍清之叶不及黄而乾燥也。厉，谓疵厉，疾疫死也，清甚于内，热郁于外，故也。）。太冲绝，死不治（太冲，肝脉气也。）。
太阳之复，厥气上行，水凝雨冰，羽虫迺死，心胃生寒，胸膈不利，心痛，否满，头痛，善悲，时眩仆，食减，腰脽反痛，屈伸不便，地裂，冰坚，阳光不治，少腹控睾引腰脊，上冲心，唾出清水及为哕、噫，甚则入心，善忘，善悲（雨冰，谓雹也。寒而遇雹，死亦其宜。寒化于地，其上复土，故地体分裂，水积冰坚，久而不释，是阳光之气不治寒凝之物也。太阳之复，与不相持，上湿下寒，火无所往，心气内郁，热由是生，火热内燔，故生斯病。）（新校正云：「详注云：『与不相持。』『不』字疑作『土』。」）。神门绝，死不治（神门，真心脉气。）。
帝曰：「善。治之奈何（复气倍胜，故先问以治之。）？」
歧伯曰：「厥阴之复，治以酸寒，佐以甘辛，以酸写之，以甘缓之（不太缓之，夏犹不已，复重于胜，故治以辛寒也。）（新校正云：「按别本『治以酸寒』作『治以辛寒』也。」）。少阴之复，治以咸寒，佐以苦辛，以甘写之，以酸收之，辛苦发之，以咸耎之（不大发汗，以寒攻之，持至仲秋，热内伏结而为心热，少气少力，而不能起矣，热伏不散，归于骨矣。）。太阴之复，治以苦热，佐以酸辛，以苦写之、燥之、泄之（不燥泄之，久而为身肿、腹满、关节不利，腨及伏兔怫满，内作膝腰胫内侧胕肿病。）。少阳之复，治以咸冷，佐以苦辛，以咸耎之，以酸收之，辛苦发之，发不远热，无犯温凉，少阴同法（不发汗以夺盛阳，则热内淫于四支，而为解黅，不可名也。谓热不甚，谓寒不甚，谓强不甚，谓弱不甚，不可以名，言故谓之解黅，粗医呼为鬼气、恶病也。久久不已，则骨热、髓涸、齿乾，乃为骨热病也。发汗夺阳，故无留热，故发汗者，虽热生病，夏月及差，亦用热药以发之。当春秋时，纵火热胜，亦不得以热药发汗，汗不发而药热内甚，助病为疟，逆伐神灵。故曰：「无犯温凉，少阴气热为疗则同。」故云：「与少阴同法也。」数夺其汗则津竭涸，故以酸收，以咸润也。）（新校正云：「按天元正纪大论云：『发表不远热。』」）。阳明之复，治以辛温，佐以苦甘，以苦泄之，以苦下之，以酸补之（泄，谓渗泄，汗及小便、汤浴皆是也。秋分前后则亦发之，春有胜则依胜法，或不已亦汤渍和其中外也。怒复之后，其气皆虚，故补之。以安全其气，馀复治同。）。太阳之复，治以咸热，佐以甘辛，以苦坚之（不坚则寒气内变，止而复发，发而复止，绵历年岁，生大寒疾。）。治诸胜复，寒者热之，热者寒之，温者清之，清者温之，散者收之，抑者散之，燥者润之，急者缓之，坚者耎之，脆者坚之，衰者补之，强者写之，各安其气，必清必静，则病气衰去，归其所宗，此治之大体也（太阳气寒，少阴少阳气热，厥阴气温，阳明气清，太阴气湿，有胜复则各倍其气以调之，故可使平也。宗，属也。调不失理，则馀之气自归，其所属少之气自安其所居，胜复衰已，则各补养而平定之，必清必静，无妄挠之，则六气循环，五神安泰，若运气之寒热治之平之，亦各归司天地气也。）。」
帝曰：「善。气之上下，何谓也？」
歧伯曰：「身半以上，其气三矣。天之分也，天气主之。身半以下，其气三矣，地之分也，地气主之。以名命气，以气命处，而言其病半，所谓天枢也（身之半，正谓齐中也，或以腰为身半，是以居中为义，过天中也。中原之人，悉如此矣，当伸臂指天，舒足指地，以绳量之中，正当齐也。故又曰：「半所谓天枢也。」天枢正当齐两傍同身寸之二寸也。其气三者，假如少阴司天，则上有热，中有太阳，兼之三也。六气皆然，司天者其气三，司地者其气三，故身半以上三气，身半以下三气也。以名言其气，以气言其处，以气处寒热而言其病之形证也。则如足厥阴气居足及股胫之内侧，上行于少腹，循胁。足阳明气在足之上，䯒之外，股之前，上行腹齐之傍，循胸乳上面。足太阳气起于目，上额，络头，下项背，过腰，横过髀枢股后，下行入膕，贯腨，出外踝之后，足小指外侧。足太阴气循足及股胫之内侧，上行腹胁之前，足少阴同之。足少阳气，循胫外侧，上行腹胁之侧，循颊耳，至目锐眦，在首之侧。此足六气之部主也。手厥阴少阴太阴气从心胸横出，循臂内侧至中指小指大指之端。手阳明少阳太阳气并起手表，循臂外侧上肩及甲，上头，此手六气之部主也。欲知病诊，当随气所在以言之，当阴之分，令病归之，当阳之分，热病归之，故胜复之作，先言病生寒热者，必依此物理也。）（新校正云：「按〈六微旨大论〉云：『天枢之上，天气主之，天枢之下，地气主之，气交之分，人气从之也。』」）。故上胜而下俱病者，以地名之。下胜而上俱病者，以天名之（彼气既胜，此未能复，抑郁不畅而无所行进，则困于雠嫌，退则穷于怫塞，故上胜至则下与俱病，下胜至则上与俱病。上胜下病，地气郁也，故从地郁以名地病。下胜上病，天气塞也，故从天塞以名天病。夫以天名者，方顺天气为制，逆地气而攻之。以地名者，方从天气为制，则可。假如阳明司天，少阴在泉，上胜而下俱病者，是怫于下而生也。天气正胜，天可逆之，故顺天之气，方同清也。少阴等司天，上下胜同法。）（新校正云：「按〈六元正纪大论〉云：『上胜则天气降而下，下胜则地气迁而上。』此之谓也。」）。所谓胜至，报气屈伏而未发也。复至则不以天地异名，皆如复气为法也（胜至未复而病生，以天地异名为式，复气以发，则所生无问，上胜下胜，悉皆依复气为病寒热之主也。）。」
帝曰：「胜复之动，时有常乎？气有必乎？」
歧伯曰：「时有常位而气无必也（虽位有常，而发动有无不必定之也。）。」
帝曰：「愿闻其道也。」
歧伯曰：「初气，终三气，天气主之，胜之常也。四气，尽终气，地气主之，复之常也。有胜则复，无胜则否。」
帝曰：「善。复已而胜，何如？」
歧伯曰：「胜至则复无常数也，衰乃止耳（胜微则复微，故复已而又胜，胜甚则复甚，故复已则少有再胜者也。假有胜者亦随微甚而复之尔。然胜复之道，虽无常数，至其衰谢则胜复皆自止也。）。复已而胜，不复则害，此伤生也（有胜无复，是复气已衰，衰不能复，是天真之气已伤败甚，而生意尽。）。」
帝曰：「复而反病，何也？」
歧伯曰：「居非其位，不相得也。大复其胜则主胜之，故反病也（舍己宫观，适于他邦，己力已衰，主不相得，怨随其后，唯便是求，故力极而复，主反袭之，反自病者也。）。所谓火燥热也（少阳，火也。阳明，燥也。少阴，热也。少阴少阳在泉为火居水位。阳明司天为金居火位。金复其胜，则火主胜之，火复其胜，则水主胜之。馀气胜复，则无主胜之病气也。故又曰：「所谓火燥热也。」）。」
帝曰：「治之何如？」
歧伯曰：「夫气之胜也，微者随之，甚者制之。气之复也，和者平之，暴者夺之，皆随胜气，安其屈伏，无问其数，以平为期，此其道也（随，谓随之。安，谓顺胜气以和之也。制，谓制止。平，谓平调。夺，谓夺其盛气也。治此者，不以数之多少，但以气平和为准度尔。）。」
帝曰：「善。客主之胜复奈何（客，谓天之六气。主，谓五行之位也。气有宜否，故各有胜复之者。）？」
歧伯曰：「客主之气，胜而无复也（客主自有多少，以其为胜与常胜殊。）。」
帝曰：「其逆从何如？」
歧伯曰：「主胜逆，客胜从，天之道也（客承天命，部统其方，主为之下，固宜祗奉，天命不顺而胜，则天命不行，故为逆也。客胜于主，承天而行理之道，故为顺也。）。」
帝曰：「其生病何如？」
歧伯曰：「厥阴司天，客胜则耳鸣、掉眩，甚则欬，主胜则胸胁痛，舌难以言（五巳、五亥岁也。）。少阴司天，客胜则鼽嚏、颈项强、肩背瞀热、头痛、少气、发热、耳聋、目瞑，甚则胕肿、血溢、疮疡、欬喘，主胜则心热、烦躁，甚则胁痛支满（五子、五午岁也。）。太阴司天，客胜则首面胕肿，呼吸气喘，主胜则胸腹满，食已而瞀（五丑、五未岁也。）。少阳司天，客胜则丹胗外发，及为丹熛疮疡、呕逆、喉痹、头痛、嗌肿、耳聋、血溢，内为瘛瘲，主胜则胸满欬、仰息，甚而有血、手热（五寅、五甲岁也。）。阳明司天，清复内馀，则欬、衂、嗌塞、心鬲中热，欬不止而白血出者死（复，谓复旧居也。白血，谓欬出浅红色血似肉似肺者。五卯、五酉岁也。）（新校正云：「详此不言客胜主胜者，以金居火位，无客胜之理，故不言也。」）。太阳司天，客胜则胸中不利，出清涕，感寒则欬，主胜则喉嗌、中鸣（五辰、五戌岁也。）。
厥阴在泉，客胜则大关节不利，内为痉强、拘瘛，外为不便，主胜则筋骨繇併，腰腹时痛（五寅、五申岁也。大关节，腰膝也。）。少阴在泉，客胜则腰痛，尻股膝髀腨䐜，足病瞀热以酸，胕肿不能久立，溲便变，主胜则厥气上行，心痛、发热、鬲中、众痹皆作，发于胠胁，魄汗不藏，四逆而起（五卯、五酉岁也。）。太阴在泉，客胜则足痿、下重、便溲不时，湿客下焦发而濡写，及为肿，隐曲之疾，主胜则寒气逆满，食饮不下，甚则为疝（五辰、五戌岁也。隐曲之疾，谓隐蔽委曲之处病也。）。少阳在泉，客胜则腰腹痛而反恶寒，甚则下白溺白，主胜则热反上行而客于心，心痛、发热、格中而呕，少阴同候（五巳、五亥岁也。）。阳明在泉，客胜则清气动下，少腹坚满而数便写，主胜则腰重、腹痛、少腹生寒，下为鹜溏，则寒厥于肠，上冲胸中，甚则喘，不能久立（五子、五午岁也。鹜，鸭也，言如鸭之后也。）。太阳在泉，寒复内馀，则腰尻痛，屈伸不利，股胫足膝中痛（五丑、五未岁也。）（新校正云：「详此不言客主胜者，盖太阳以水居水位，故不言也。」）。」
帝曰：「善。治之奈何？」
歧伯曰：「高者抑之，下者举之，有馀折之，不足补之，佐以所利，和以所宜，必安其主客，适其寒温，同者逆之，异者从之（高者抑之，制其胜也。下者举之，济其弱也。有馀折之，屈其锐也。不足补之，全其气也。虽制胜扶弱而客主须安，一气失所，则矛循更作，榛棘互兴，各伺其便，不相得志，内淫外併而危败之由作矣。同，谓寒热温清，气相比和者。异，谓水火金木土不比和者。气相得者，则逆所胜之气以治之，不相得者，则顺所不胜气亦治之。治火胜负，欲益者以其味，欲写者亦以其味，胜与不胜，皆折其气也。何者？以其性躁动也，治热亦然。）。」
帝曰：「治寒以热，治热以寒，气相得者逆之，不相得者从之，余以知之矣。其于正味何如？」
歧伯曰：「木位之主，其写以酸，其补以辛（木位春分前六十一日，初之气也（大寒→雨水）。）。火位之主，其写以甘，其补以咸（君火之位，春分之后六十一日，二之气也（春分→立夏）。相火之位，夏至前后各三十日，三之气也（小满→小暑）。二火之气则殊然，其气用则一矣。）。土位之主，其写以苦，其补以甘（土之位，秋分前六十一日，四之气也（大暑→白露）。）。金位之主，其写以辛，其补以酸（金之位，秋分后六十一日，五之气也（秋分→立冬）。）。水位之主，其写以咸，其补以苦（水之位，冬至前后各三十日，终之气也（小雪→小寒）。）。厥阴之客，以辛补之，以酸写之，以甘缓之。少阴之客，以咸补之，以甘写之，以咸收之（新校正云：「按〈藏气法时论〉云：『心苦缓，急食酸以收之，心欲耎，急食咸以耎之。』此云以咸收之者，误也。」）。太阴之客，以甘补之，以苦写之，以甘缓之。少阳之客，以咸补之，以甘写之，以咸耎之。阳明之客，以酸补之，以辛写之，以苦泄之。太阳之客，以苦补之，以咸写之，以苦坚之，以辛润之。开发腠理，致津液通气也（客之部主，各六十一日，居无常所，随岁迁移，客胜则写客而补主，主胜则写主而补客，应随当缓当急以治之。帝曰：「善。愿闻阴阳之三也，何谓？」）。」
歧伯曰：「气有多少异用也（太阴为正阴，太阳为正阳，次少者为少阴，次少者为少阳，又次为阳明，又次为厥阴，厥阴为尽。义具《灵枢》〈繫日月论〉中。）（新校正云：「按〈天元纪大论〉云：『何谓气有多少？鬼臾区曰：「阴阳之气各有多少，故曰三阴三阳也。」』」）。」
帝曰：「阳明，何谓也？」
歧伯曰：「两阳合明也（《灵枢》〈繫日月论〉曰：「辰者三月，主左足之阳明。巳者四月，主右足之阳明。两阳合于前，故曰阳明也。」）。」
帝曰：「厥阴，何也？」
歧伯曰：「两阴交尽也（《灵枢》〈繫日月论〉曰：「戌者九月，主右足之厥阴，亥者十月，主左足之厥阴。两阴交尽，故曰厥阴也。」）。」
帝曰：「气有多少，病有盛衰（新校正云：「按〈天元纪大论〉曰：『形有盛衰。』」），治有缓急，方有大小，愿闻其约，奈何？」
歧伯曰：「气有高下，病有远近，证有中外，治有轻重，适其至所为故也（藏位有高下，府气有远近，病证有表里，药用有轻重，调其多少，和其紧慢，令药气至病所为故，勿太过与不及也。）。〈大要〉曰：「君一臣二，奇之制也。君二臣四，偶之制也。君二臣三，奇之制也。君二臣六，偶之制也（奇，谓古之单方。偶，谓古之复方也。单复一制，皆有小大，故奇方云君一臣二，君二臣三。偶方云君二臣四，君二臣六也。病有小大，气有远近，治有轻重所宜，故云之制也。）。」故曰：「近者奇之，远者偶之，汗者不以奇，下者不以偶，补上治上，制以缓，补下治下，制以急，急则气味厚，缓则气味薄，适其至所（汗药不以偶方，气不足以外发。泄下药不以奇制，药毒攻而致过。治上补上，方迅急，则止不住而迫下。治下补下，方缓慢，则滋道路而力又微。制急方而气味薄，则力与缓等。制缓方而气味厚，则势与急同。如是为缓不能缓，急不能急，厚而不厚，薄而不薄，则大小非制，轻重无度，则虚实寒热，藏府纷挠，无由致理，岂神灵而可望安哉！）。」此之谓也。病所远，而中道气味之者，食而过之，无越其制度也（假如病在肾，而心之气味饲而冷，足仍急过之，不饲以气味。肾药凌心，心复益衰，馀上下远近例同。）。
是故平气之道，近而奇偶制小其服也，远而奇偶制大其服也。大则数少，小则数多，多则九之，少则二之（汤丸多少，凡如此也。近远，谓府藏之位也。心肺为近，肾肝为远，脾胃居中，三阳胞、䐈、胆亦有远近。身三分之，上为近，下为远也，或识见高远，权以合宜，方奇而分两偶，方偶而分两奇，如是者近而偶制，多数服之，远而奇制，少数服之，则肺服九，心服七，脾服五，肝服三，肾服二为常制矣。故曰小则数多，大则数少。）（新校正云：「详注云：『三阳胞䐈胆』，一本作『三肠胞䐈胆』，再详三阳无义，三肠亦未为得，肠有大小并䐈肠为三，今已云胞䐈，则不得云三肠，三当作二。」）。奇之不去则偶之，是谓重方。偶之不去，则反佐以取之。所谓寒热温凉，反从其病也（方，与其重也宁轻，与其毒也宁善，与其大也宁小，是以奇方不去，偶方主之。偶方病在，则反一佐，以同病之气而取之也。夫热与寒背，寒与热违，微小之热为寒所折，微小之冷为热所消，甚大寒热则必能与违性者争雄，能与异气者相格，声不同不相应，气不同不相合，如是则且惮而不敢攻之，攻之则病气与声气抗行而自为寒热，以开闭固守矣。是以圣人反其佐，以同其气，令声气应合，复令寒热参合，使其终异始同，燥润而败，坚刚必折，柔脆自消尔。）。」
帝曰：「善。病生于本，余知之矣。生于标者，治之奈何？」
歧伯曰：「病反其本，得标之病。治反其本，得标之方（言少阴、太阳之二气，馀四气标本同。）。」
帝曰：「善。六气之胜，何以候之？」
歧伯曰：「乘其至也。清气大来，燥之胜也，风木受邪，肝病生焉（流于胆也。）。热气大来，火之胜也，金燥受邪，肺病生焉（流于回肠大肠。）（新校正云：「详注云回肠大肠，按《甲乙经》回肠即大肠。」）。寒气大来，水之胜也，火热受邪，心病生焉（流于三焦小肠。）。湿气大来，土之胜也，寒水受邪，肾病生焉（流于膀胱。）。风气大来，木之胜也，土湿受邪，脾病生焉（流于胃。）。所谓感邪而生病也（外有其气而内恶之，中外不喜，因而遂病，是谓感也。）。乘年之虚，则邪甚也（年木不足，外有清邪。年火不足，外有寒邪。年土不足，外有风邪。年金不足，外有热邪。年水不足，外有湿邪，是年之虚也，岁气不足，外邪凑甚。）。失时之和，亦邪甚也（六气临统与位气相剋，感之而病，亦随所不胜，而与内藏相应，邪复甚也。）。遇月之空，亦邪甚也（谓上弦前，下弦后，月轮中空也。）。重感于邪，则病危矣（年已不足，邪气大至，是一感也。年已不足，天气剋之，此时感邪是重感也。内气召邪，天气不祐，病不危可乎！）。有胜之气，其必来复也（天地之气，不能相无，故有胜之气，其必来复也。）。」
帝曰：「其脉至何如？」
歧伯曰：「厥阴之至，其脉弦（耎虚而滑，端直以长，是谓弦。实而强则病，不实而微亦病，不端直长亦病，不当其位亦病，位不能弦亦病。）。少阴之至，其脉钩（来盛去衰，如偃带钩，是谓钩。来不盛去反盛则病，来盛去盛亦病，来不盛去不盛亦病，不偃带钩亦病，不当其位亦病，位不能钩亦病。）。太阴之至，其脉沉（沉，下也，按之乃得下。诸位脉也，沉甚则病，不沉亦病，不当其位亦病，位不能沉亦病。）。少阳之至，大而浮（浮，高也。大谓稍大。诸位脉也，大浮甚则病，浮而不大亦病，大而不浮亦病，不大不浮亦病，不当其位亦病，位不能大浮亦病。）。阳明之至，短而濇（往来不利，是谓濇也。往来不远，是谓短也。短甚则病，濇甚则病，不短不濇亦病，不当其位亦病，位不能短濇亦病。）。太阳之至，大而长（往来远是谓长。大甚则病，长甚则病，长而不大亦病，大而不长亦病，不当其位亦病，位不能长大亦病。）。
至而和则平（去太甚则为平调，不弱不强是为和也。）。至而甚则病（弦似张弓弦。滑如连珠。沉而附骨。浮高于皮。濇而止住。短如麻黍。大如帽簪。长如引绳。皆谓至而太甚也。）。至而反者病（应弦反濇，应大反细，应沉反浮，应浮反沉，应短濇反长滑，应耎虚反强实，应细反大，是皆为气反常平之候，有病乃如此见也。）。至而不至者病（气位已至而脉气不应也。）。未至而至者病（按历占之凡得节气，当年六位之分，当如南北之岁，脉象改易而应之，气序未移而脉先变易，是先天而至，故病。）。阴阳易者危（不应天常，气见交错，失其恆位，更易见之，阴位见阳脉，阳位见阴脉，是易位而见也。二气之乱，故气危。）（新校正云：「按〈六微旨大论〉云：『帝曰：其有至而至，有至而不至，有至而太过，何也？歧伯曰：至而至者和，至而不至，来气不及也。未至而至，来气有馀也。帝曰：至而不至，未至而至，何如？歧伯曰：应则顺，否则逆，逆则变生，变生则病。帝曰：请言其应。歧伯曰：物生其应也，气脉其应也。』所谓脉应即此脉应也。」）。
帝曰：「六气标本，所从不同，奈何？」
歧伯曰：「气有从本者，有从标本者，有不从标本者也。」
帝曰：「愿卒闻之！」
歧伯曰：「少阳太阴从本，少阴太阳从本从标，阳明厥阴不从标本，从乎中也（少阳之本火，太阴之本湿，本末同，故从本也。少阴之本热，其标阴。太阳之本寒，其标阳。本末异，故从本从标。阳明之中太阴，厥阴之中少阳，本末与中不同，故不从标本，从乎中也。从本从标从中，皆以其为化主之用也。）。故从本者，化生于本。从标本者，有标本之化。从中者，以中气为化也（化，谓气化之元主也。有病以元主气，用寒热治之。）（新校正云：「按〈六微旨大论〉云：『少阳之上，火气治之，中见阳明。厥阴之上，燥气治之，中见太阴。太阳之上，寒气治之，中见少阴。厥阴之上，风气治之，中见少阳。少阴之上，热气治之，中见太阳。太阴之上，湿气治之，中见阳明。』所谓本也，本之下中之见也，见之下，气之标也，本标不同，气应异象，此之谓也。」）。」
帝曰：「脉从而病反者，其诊何如？」
歧伯曰：「脉至而从，按之不鼓，诸阳皆然（言病热而脉数，按之不动，乃寒盛格阳而致之，非热也。）。」
帝曰：「诸阴之反，其脉何如？」
歧伯曰：「脉至而从，按之鼓甚而盛也（形证是寒，按之而脉气鼓击于手，下盛者，此为热盛拒阴而生病，非寒也。）。是故百病之起，有生于本者，有生于摽者，有生于中气者，有取本而得者，有取标而得者，有取中气而得者，有取标本而得者，有逆取而得者，有从取而得者（反佐取之，是为逆取。奇偶取之，是为从取。寒病治以寒，热病治以热，是为逆取。从，顺也。）。逆正，顺也。若顺，逆也（寒盛格阳，治热以热，热盛拒阴，治寒以寒之类，皆时谓之逆。外虽用逆，中乃顺也，此逆乃正顺也。若寒格阳而治以寒，热拒寒而治以热，外则虽顺，中气乃逆，故方若顺，是逆也。）。故曰：『知标与本，用之不殆，明知逆顺，正行无问。』此之谓也。不知是者，不足以言诊，足以乱经，故大要曰：『粗工嘻嘻，以为可知，言热未已，寒病复始，同气异形，迷诊乱经。』此之谓也（嘻嘻，悦也，言心意怡悦以为知道。终，尽也。六气之用，粗之与工得其半也。厥阴之化，粗以为寒，其乃是温。太阳之化，粗以为热，其乃是寒。由此差互用，失其道，故其学问识用不达，工之道半矣，夫太阳少阴各有寒化热量，其标本应用则正反矣，何以言之，太阳本为寒，标为热，少阴本为热，标为寒，方之用亦如是也。厥阴阳明中气亦尔，厥阴之中气为热，阳明之中气为湿，此二气亦反其类，太阳少阴也然。太阳与少阴有标本用，与诸气不同，故曰：「同气异形也。」夫一经之标本寒热既殊，言本当究其标，论标合寻其本，言气不穷其标本，论病未辨其阴阳，虽同一气而生，且阻寒温之候，故心迷正理，治益乱经，呼曰粗工，允膺其称尔。）。夫标本之道，要而博，小而大，可以言一而知百。病之害，言标与本，易而勿损，察本与标，气可令调，明知胜复，为万民式，天之道毕矣（天地变化尚可尽知，况一人之诊而云冥昧，得经之要，持法之宗，为天下师，尚卑其道，万民之式，岂曰大哉。）（新校正云：「按〈标本病传论〉云：『有其在标而求之于标，有其在本而求之于本，有其在本而求之于标，有其在标而求之于本，故治有取标而得者，有取本而得者，有逆取而得者，有从取而得者，故知逆与从，正行无问，知标本者，万举万当，不知标本，是为妄行。夫阴阳逆从，标本之为道也，小而大，言一而知百，病之害，少而多，浅而博，可以言一而知百也。以浅而知深，察近而知远，言标与本，易而勿及，治反为逆，治得为从。先病而后逆者，治其本。先逆而后病者，治其本。先寒而后生病者，治其本。先热而后生病者，治其本。先热而后生中满者，治其标。先病而后泄者，治其本。先泄而后生他病者，治其本。必且调之，乃治其他病，先病而后生中满者，治其标。先中满而后烦心者，治其本。人有客气，有同大不利，治其标，小大利，治其本，病发而有馀，本而标之，先治其本，后治其标。病发而不足，标而本之，先治其标，后治其本。谨察间甚，以意调之，间者并行，甚者独行，先小大不利而后生病者，治其本。』此经论标本尤详。」）。」
帝曰：「胜复之变，早晏何如？」
歧伯曰：「夫所胜者，胜至已病，病已愠愠，而复已萌也（复心之愠，不远而有。）。夫所复者，胜尽而起，得位而甚，胜有微甚，复有少多，胜和而和，胜虚而虚，天之常也。」
帝曰：「胜复之作，动不当位，或后时而至，其故何也（言阳盛于夏，阴盛于冬，清盛于秋，温盛于春，天之常候。然其胜复气用，四序不同，其何由哉！）？」
歧伯曰：「夫气之生与其化，衰盛异也。寒暑温凉，盛衰之用，其在四维，故阳之动始于温，盛于暑。阴之动始于清，盛于寒。春夏秋冬，各差其分（言春夏秋冬，四正之气，在于四维之分也，即事验之。春之温正在辰巳之月，夏之暑正在午未之月，秋之凉正在戌亥之月，冬之寒正在寅丑之月。春始于仲春，夏始于仲夏，秋始于仲秋，冬始于仲冬。故丑之月，阴结层冰于厚地。未之月，阳焰电掣于天垂。戌之月，霜清肃杀而庶物坚。辰之月，风扇和舒而陈柯荣秀。此则气差其分，昭然而不可蔽也，然阴阳之气，生发收藏与常法相会，征其气化及在人之应，则四时每差其日数，与常法相违，从差法乃正当之也。）。故〈大要〉曰：『彼春之暖为夏之暑，彼秋之忿为冬之怒，谨按四维，斥候皆归，其终可见，其始可知。』此之谓也（言气之少壮也。阳之少为暖，其壮也为暑。阴之少为忿，其壮也为怒。此悉谓少壮之异气，证用之盛衰，但立盛衰于四维之位，则阴阳终始应用皆可知矣。）。」
帝曰：「差有数乎！」
歧伯曰：「又凡三十度也（度者，日也。）（新校正云：「按〈六元正纪大论〉曰：『差有数乎？曰：后皆三十度而有奇也。』此云三十度也者，此文为略。」）。」
帝曰：「其脉应皆何如？」
歧伯曰：「差同正法，待时而去也（脉亦差，其随气应也。待时曰足，应王气至而乃去也。）。〈脉要〉曰：『春不沉，夏不弦，冬不濇，秋不数，是谓四塞（天地四时之气闭塞而无所运行也。）。沉甚曰病，弦甚曰病，濇甚曰病，数甚曰病（但应天和气，是则为平，形见太甚则为力致，以力而致，安能久乎，故甚皆病。）。参见曰病，复见曰病，未去而去曰病，去而不去曰病（参，谓参和诸气来见。复见，谓再见，已衰已死之气也。去，谓王已而去者也。日行之度，未出于差，是为天气未出。日度过差，是谓天气已去而脉尚在，既非得应，故曰病也。）。反者死（夏见沉，秋见数，冬见缓，春见濇，是谓反也。犯违天命，生其能久乎！）（新校正云：「详上文秋不数是谓四塞，此注云秋见数是谓反，盖以脉差只在仲月，差之度尽而数不去，谓秋之季月而脉尚数，则为反也。」）。』故曰：『气之相守司也，如权衡之不得相失也（权衡，秤也。天地之气，寒暑相对，温清相望，如持秤也。高者否，下者否，两者齐等，无相夺伦，则清静而生化各得其分也。）。』夫阴阳之气，清静则生化治，动则苛疾起，此之谓也（动，谓变动常平之候而为灾眚也。苛，重也。）（新校正云：「按〈六微旨大论〉云：『成败倚伏生乎动，动而不已则变作矣。』」）。」
帝曰：「幽明何如？」
歧伯曰：「两阴交尽，故曰幽。两阳合明，故曰明。幽明之配，寒暑之异也（两阴交尽于戌亥，两阳合明于辰巳。《灵枢》〈繫日月论〉云：「亥十月左足之厥阴，戌九月右足之厥阴，此两阴交尽，故曰厥阴。辰三月左足之阳明，巳四月右足之阳明，此两阳合于前，故曰阳明。」然阴交则幽，阳合则明，幽明之象，当由是也。寒暑位西南、东北。幽明位西北、东南。幽明之配寒暑之位，诚斯异也。）（新校正云：「按太始天元册文云：『幽明既位，寒暑弛张。』」）。」
帝曰：「分至何如？」
歧伯曰：「气至之谓至，气分之谓分，至则气同，分则气异，所谓天地之正纪也（因幽明之问而形斯义也。言冬夏二至，是天地气主岁，至其所在也。春秋二分，是间气，初、二、四、五，四气各分其政于主岁左右也，故曰至则气同，分则气异也。所言二至二分之气配者，此所谓是天地气之正纪也。）。」
帝曰：「夫子言春秋气始于前，冬夏气始于后，余已知之矣，然六气往复，主岁不常也，其补写奈何（以分至，明六气分位，则初气、四气始于立春、立秋前各一十五日为纪法。三气、六气始于立夏、立冬后各一十五日为纪法。由是四气前后之纪，则三气六气之中，正当二至日也。故曰：「春秋气始于前，冬夏气始于后也。」然以三百六十五日，易一气一岁已往。气则改新，新气既来，旧气复去，所宜之味，天地不同，补写之方，应知先后，故复以问之也。）。」
歧伯曰：「上下所主，随其攸利，正其味则其要也，左右同法。〈大要〉曰：『少阳之主，先甘后咸。阳明之主，先辛后酸。太阳之主，先咸后苦。厥阴之主，先酸后辛。少阴之主，先甘后咸。太阴之主，先苦后甘。』佐以所利，资以所生，是谓得气（主，谓主岁。得，谓得其性用也。得其性用则舒卷由人，不得性用则动生乖忤，岂袪邪之可望乎！适足以伐天真之妙气尔。如是先后之味皆谓有病，先写之而后补之也。）。」
帝曰：「善。夫百病之生也，皆生于风、寒、暑、湿、燥、火，以之化之变也（风、寒、暑、湿、燥、火，天之六气也。静而顺者为化，动而变者为变，故曰之化之变也。）。经言：『盛者写之，虚者补之。』余锡以方士，而方士用之尚未能十全，余欲令要道必行，桴鼓相应，犹拔刺雪汗，工巧神圣，可得闻乎（针曰工巧，药曰神圣。）（新校正云：「按《难经》云：『望而知之谓之神，闻而知之谓之圣，问而知之谓之工，切脉而知之谓之巧。以外知之曰圣，以内知之曰神。』」）！」
歧伯曰：「审察病机，无失气宜，此之谓也（得其机要，则动小而功大，用浅而功深也。）。」
帝曰：「愿闻病机何如？」
歧伯曰：「诸风掉胘，皆属于肝（风性动，木气同之。）。诸寒收引，皆属于肾（收，谓敛也。引，谓急也。寒物收缩，水气同也。）。诸气膹郁，皆属于肺（高秋气凉，雾气烟集，凉至则气热，复甚则气殚，征其物象，属可知也。膹，谓膹满。郁，谓奔迫也，气之为用，金气同之。）。诸湿肿满，皆属于脾（土薄则水浅，土厚则水深，土平则乾，土高则湿，湿气之有，土气同之。）。诸热瞀瘛，皆属于火（火象征。）。诸痛痒疮，皆属于心（心寂则痛微，心躁则痛甚，百端之起，皆自心生，痛痒疮疡生于心也。）。诸厥固泄，皆属于下（下，谓下焦肝肾气也。夫守司于下，肾之气也。门户束要，肝之气也，故厥、固泄皆属下也。厥，谓气逆也。固，谓禁固也。诸有气逆上行及固不禁，出入无度，燥湿不恆，皆由下焦之主守也。）。诸痿喘呕，皆属于上（上，谓上焦心肺气也。炎热薄烁，心之气也。承热分化，肺之气也。热郁化上，故病属上焦。）（新校正云：「详痿之为病，似非上病，王注不解所以属上之由，使后人疑议，今按〈痿论〉云：『五藏使人痿者，因肺热叶焦，发为痿躄。』故云：『属于上也。』痿，又谓肺痿也。」）。
诸禁鼓慄，如丧神守，皆属于火（热之内作。）。诸痉项强，皆属于湿（太阳伤湿。）。诸逆冲上，皆属于火（炎上之性用也。）。诸胀腹大，皆属于热（热郁于内，肺胀所生。）。诸躁狂越，皆属于火（热盛于胃及四未也。）。诸暴强直，皆属于风（阳内郁而阴行于外。）。诸病有声，鼓之如鼓，皆属于热（谓有声也。）。诸病胕肿疼酸，惊骇，皆属于火（热气多也。）。
诸转反戾，水液浑浊，皆属于热（反戾，筋转也。水液，小便也。）。诸病水液澄澈清冷，皆属于寒（上下所出及吐出溺出也。）。诸呕吐酸，暴注下迫，皆属于热（酸，酸水及味也。）。故〈大要〉曰：「谨守病机，各司其属，有者求之，无者求之，盛者责之，虚者责之，必先五胜，疎其血气，令其调达而致和平（深乎圣人之言，理宜然也，有无求之，虚盛责之，言悉由也。夫如大寒而甚，热之不热，是无火也。热来复去，昼见夜伏，夜发昼止，时节而动，是无火也，当助其心。又如大热而甚，寒之不寒，是无水也。热动复止，倏忽往来，时动时止，是无水也，当助其肾。内格呕逆，食不得入，是有火也。病呕而吐，食久反出，是无火也。暴速注下，食不及化，是无水也。溏泄而久，止发无恆，是无水也。故心盛则生热，肾盛则生寒。肾虚则寒动于中，心虚则热收于内。又热不得寒是无火也，寒不得热是无水也。夫寒之不寒，责其无水，热之不热，责其无火。热之不久，责心之虚，寒之不久，责肾之少。有者写之，无者补之。虚者补之，盛者写之。居其中间，疏者壅塞，令上下无碍，气血通调，则寒热自和，阴阳调达矣。是以方有治热以寒，寒之而水食不入，攻寒以热，热之而昏躁以生，此则气不疎通壅而为是也，纪于水火，馀气可知，故曰有者求之，无者求之，盛者责之，虚者责之，令气通调，妙之道也。五胜，谓五行更胜也。先以五行寒暑温凉湿，酸咸甘辛苦，相胜为法也。）。」此之谓也。」
帝曰：「善。五味阴阳之用何如？」
歧伯曰：「辛甘发散为阳，酸苦涌泄为阴，咸味涌泄为阴，淡味渗泄为阳。六者或收，或散，或缓，或急，或燥，或润，或耎，或坚，以所利而行之，调其气使其平也（涌，吐也。泄，利也。渗，泄小便也，言水液自回肠沁别汁渗入膀胱之中，自胞气化之而为溺，以泄出也。）（新校正云：「按〈藏气法时论〉云：『辛散酸收甘缓苦坚咸耎。』又云：『辛酸甘苦咸各有所利，或散或收或缓或急或坚或耎，四时五藏病随五味所宜也。』」）。」
帝曰：「非调气而得者，治之奈何？有毒无毒，何先何后？愿闻其道（夫病生之类，其有四焉，一者始因气动而内有所成。二者不因气动而外有所成。三者始因气动而病生于内。四者不因气动而病生于外。夫因气动而内成者，谓积、聚、症、瘕、瘤、气瘿、起结核、癫痫之类也。外成者，谓痈、肿、疮、疡、痂、疥、疽、痔、掉、浮肿、目赤、瘭、胗、胕肿、痛痒之类也。不因气动而病生于内者，谓留饮、澼食、飢饱劳损、宿食、霍乱、悲恐喜怒想慕忧结之类也。生于外者，谓瘴气、贼魅、虫蛇、蛊毒、蜚尸、鬼击、冲薄、坠堕、风寒暑湿、斫射、刺割、棰朴之类也。如是四类，有独治内而愈者，有兼治内而愈者，有独治外而愈者，有兼治外而愈者，有先治内后治外而愈者，有先治外后治内而愈者，有须齐毒而攻击者，有须无毒而调引者，凡此之类方法所施，或重或轻，或缓或急，或收或散，或润或燥，或耎或坚，方士之用，见解不同，各擅己心，好丹非素，故复问之者也。）。」
歧伯曰：「有毒无毒，所治为主，适大小为制也（言但能破积愈疾，解急脱死，则为良方，非必要言以先毒为是，后毒为非，无毒为非，有毒为是，必量病轻重大小制之者也。）。」
帝曰：「请言其制？」
歧伯曰：「君一臣二，制之小也。君一臣三佐五，制之中也。君一臣三佐九，制之大也。寒者热之，热者寒之，微者逆之，甚者从之（夫病之微小者，犹水火也。遇草而焫，得水而燔，可以湿伏，可以水灭，故逆其性气，以折之攻之。病之大甚者，犹龙火也，得湿而焰，遇水而燔，不知其性，以水湿折之，适足以光焰，诣天物穷方止矣，识其性者，反常之理，以火逐之则燔灼自消，焰光扑灭。然逆之，谓以寒攻热，以热攻寒。从之，谓攻以寒热，虽从其性用，不必皆同是。以下文曰：「逆者正治，从者反治，从少从多，观其事也。」此之谓乎。）（新校正云：「按《神农》云：『药有君臣佐使，以相宣摄，合和宜用，一君二臣三佐五使，又可一君二臣九佐使也。』」）。坚者削之，客者除之，劳者温之，结者散之，留者攻之，燥者濡之，急者缓之，散者收之，损者温之，逸者行之，惊者平之，上之下之，摩之浴之，薄之劫之，开之发之，适事为故（量病证候，适事用之。）。」
帝曰：「何谓逆从。」
歧伯曰：「逆者正治，从者反治，从少从多，观其事也（言逆者正治也，从者反治也。逆病气而正治，则以寒攻热，以热攻寒。然从顺病气，乃反治法也。从少谓一同而二异，从多谓二同而三异也，言尽同者，是奇制也。）。」
帝曰：「反治何谓？」
歧伯曰：「热因寒用，寒因热用，塞因塞用，通因通用，必伏其所主而先其所因，其始则同，其终则异，可使破积，可使溃坚，可使气和，可使必已（夫大寒内结，蓄聚疝瘕，以热攻除，除寒格，热反纵，反纵之则痛发尤甚，攻之则热不得前，方以蜜煎乌头，佐之以热，蜜多其药，服已便消，是则张公从此而以热因寒用也。有火气动，服冷已过，热为寒格而身冷、呕哕、嗌乾、口苦、恶热、好寒，众议攸同咸呼为热，冷治则甚，其如之何？逆其好则拒治，顺其心则加病，若调寒热逆冷，热必行则热物冷服，下嗌之后，冷体既消，热性便发，由是病气随愈，呕哕皆除，情且不违，而致大益，醇酒冷饮则其类矣，是则以热因寒用也。所谓恶热者，凡诸食馀气主于生者。）（新校正云：「详王字疑误，上见之已呕也。」）（又病热者，寒攻不入，恶其寒胜，热乃消除，从其气则热增，寒攻之则不入，以豉豆诸冷药酒渍，或熅而服之，酒热气同，固无违忤，酒热既尽，寒药已行，从其服食，热便随散，此则寒因热用也。或以诸冷物热齐和之服之，食之热复围解，是亦寒因热用也。又热食猪肉及粉葵，乳以椒姜橘，热齐和之，亦其类也。又热在下焦治亦然，假如下气虚乏，中焦气拥，胠胁满甚，食已转增，粗工之见，无能断也，欲散满则恐虚其下，补下则满甚于中，散气则下焦转虚，补虚则中满滋甚，医病参议，言意皆同，不救其虚，且攻其满，药入则减，药过依然，故中满下虚，其病常在，乃不知疎启其中，峻补于下，少服则资壅，多服则宣通，由是而疗，中满自除，下虚斯实，此则塞因塞用也。又大热内结，注泄不止，热宜寒疗，结复须除，以寒下之，结散利止，此则通因通用也。又大寒凝内，久利写泄，愈而复发，绵历岁年，以热下之，寒去利止，亦其类也。投寒以热，凉而行之，投热以寒，温而行之，始同终异，斯之谓也。诸如此等，其徒寔繁，略举宗兆，犹是反治之道，斯其类也。）（新校正云：「按〈五常政大论〉云：『治热以寒，温而行之，治寒以热，凉而行之，亦热因寒用，寒因热用之义也。』」）。」
帝曰：「善。气调而得者何如？」
歧伯曰：「逆之，从之，逆而从之，从而逆之，疎气令调，则其道也（逆，谓逆病气以正治。从，谓从病气而反疗。逆其气以正治，使其从顺，从其病以反取，令彼和调，故曰逆从也。不疎其气，令道路开通，则气感寒热而为变，始化生多端也。）。」
帝曰：「善。病之中外，何如？」
歧伯曰：「从内之外者，调其内。从外之内者，治其外（各绝其源。）。从内之外而盛于外者，先调其内而后治其外。从外之内而盛于内者，先治其外而后调其内（皆谓先除其根属，后削其枝条也。）。中外不相及，则治主病（中外不相及，自各一病也。）。」
帝曰：「善。火热复，恶寒发热，有如疟状，或一日发，或间数日发，其故何也？」
歧伯曰：「胜复之气，会遇之时，有多少也。阴气多而阳气少，则其发日远。阳气多而阴气少，则其发日近。此胜复相薄，盛衰之节，疟亦同法（阴阳齐等，则一日之中，寒热相半。阳多阴少，则一日一发，而但热不寒。阳少阴多，则隔日发，而先寒后热。虽复胜之气，若气微则一发后，六七日乃发时，谓之愈而复发，或频三日发而六七日止，或隔十日发而四五日止者，皆由气之多少，会遇与不会遇也。俗见不远，乃谓鬼神暴疾而又祈祷避匿，病势已过，旋至其毙，病者殒殁，自谓其分，致令寃魂塞于冥路，夭死盈于旷野，仁爱鉴兹，能不伤楚，习俗既久，难卒釐革，非复可改，末如之何，悲哉！悲哉！）。」
帝曰：「论言治寒以热，治热以寒，而方士不能废绳墨而更其道也。有病热者，寒之而热，有病寒者，热之而寒，二者皆在，新病复起，奈何治（谓治之而病不衰退，反因药寒热，而随生寒热病之新者也。亦有止而复发者，亦有药在而除，药去而发者，亦有全不息者，方士若废此绳墨则无更新之法，欲依标格则病势不除，舍之则阻彼，凡情治之则药无能验，心迷意惑，无由通悟，不知其道，何恃而为，因药病生，新旧相对，欲求其愈，安可奈何？）？」
歧伯曰：「诸寒之而热者，取之阴。热之而寒者，取之阳。所谓求其属也（言益火之源，以消阴翳，壮水之主，以制阳光，故曰求其属也。夫粗工褊浅，学未精深，以热攻寒，以寒疗热，治热未已而冷疾已生，攻寒日深而热病更起，热起而中寒尚在，寒生而外热不除，欲攻寒则惧热不前，欲疗热则思寒又止，进退交战，危亟已臻，岂知藏府之源有寒热温凉之主哉！取心者，不必齐以热。取肾者，不必齐以寒。但益心之阳，寒亦通行，强肾之阴，热之犹可。观斯之故，或治热以热，治寒以寒，万举万全，孰知其意，思方智极，理尽辞穷，呜呼！人之死者，岂谓命，不谓方士愚昧而杀之耶！帝曰：「善。服寒而反热，服热而反寒，其故何也？」）。」
歧伯曰：「治其王气是以反也（物体有寒热，气性有阴阳，触王之气，则强其用也。夫肝气温和，心气暑热，肺气清凉，肾气寒冽，脾气兼并之故也。春以清治肝而反温，夏以冷治心而反热，秋以温治肺而反清，冬以热治肾而反寒，盖由补益王气太甚也，补王太甚则藏之寒热，气自多矣。）。」
帝曰：「不治王而然者，何也？」
歧伯曰：「悉乎哉问也！不治五味属也。夫五味入胃，各归所喜攻，酸先入肝，苦先入心，甘先入脾，辛先入肺，咸先入肾（新校正云：「按〈宣明五气篇〉云：『五味所入，酸入肝，辛入肺，苦入心，咸入肾，甘入脾，是谓五入也。』」）。久而增气，物化之常也。气增而久，夭之由也（夫入肝为温，入心为热，入肺为清，入肾为寒，入脾为至阴，而四气兼之，皆为增其味而益其气，故各从本藏之气用尔，故久服黄连、苦参而反热者，此其类也，馀味皆然，但人疎忽不能精候矣，故曰久而增气，物化之常也，气增不已，益岁年则藏气偏胜，气有偏胜则有偏绝，藏有偏绝则有暴夭者，故曰气增而久，夭之由也，是以正理观化，药集商较服饵曰：「药不具五味，不备四气，而久服之，虽且获胜益，久必致暴夭。」此之谓也。绝粒服饵，则不暴亡，斯何由哉！无五穀味资助故也，复令食穀，其亦夭焉。）。」
帝曰：「善。方制君臣何谓也？」
歧伯曰：「主病之谓君，佐君之谓臣，应臣之谓使，非上下三品之谓也（上药为君，中药为臣，下药为佐使，所以异善恶之名位，服饵之道，当从此为法，治病之道，不必皆然，以主病者为君，佐君者为臣，应臣之用者为使，皆所以赞成方用也。）。」
帝曰：「三品何谓？」
歧伯曰：「所以明善恶之殊贯也（三品，上中下品，此明药善恶不同性用也。）（新校正云：「按《神农》云：『上药为君，主养命以应天。中药为臣，养性以应人。下药为佐使，主治病以应地也。』」）。」
帝曰：「善。病之中外何如（前问病之中外，谓调气之法，今此未尽，故复问之。此下对当次前求其属也之下，应古之错简也。）？」
歧伯曰：「调气之方，必别阴阳，定其中外，各守其乡，内者内治，外者外治，微者调之，其次平之，盛者夺之，汗者下之，寒热温凉，衰之以属，随其攸利（病者中外，治有表里，在内者以内治法和之，在外者以外治法和之，气微不和，以调气法调之，其次大者以平气法平之，盛甚不已则夺其气令甚衰也。假如小寒之气，温以和之。大寒之气，热以取之。甚寒之气，则下夺之，夺之不已则逆折之，折之不尽则求其属以衰之。小热之气，凉以和之。大热之气，寒以取之。甚热之气，则汗发之，发不尽则逆制之，制之不尽则求其属以衰之，故曰：『汗之下之。』寒热温凉，衰之以属，随其攸利。攸，所也。）。谨道如法，万举万全，气血正平，长有天命（守道以行，举无不中，故能驱役草石，召遣神灵，调御阴阳，蠲除众疾，血气保平和之候，天真无耗竭之由，夫如是者，盖以舒卷在心，去留从意，故精神内守，寿命灵长。）。」
帝曰：「善。」


卷第二十三  ——————————————————————————————————————————————————————————————————————————————————————————

著至教论篇第七十五  ***************************
（新校正云：「按全元起本在〈四时病类论〉篇末。」）
黄帝坐明堂召雷公而问之曰：「子知医之道乎（明堂，布政之宫也，八窻四闼，上圆下方，在国之南，故称明堂。夫求民之瘼，恤民之隐，大圣之用心，故召引雷公问拯济生灵之道也。）！」
雷公对曰：「诵而颇能解，解而未能别，别而未能明，明而未能彰（言所知解但得法守数而已，犹未能深尽精微之妙用也。）（新校正云：「按杨上善云：『习道有五，一诵，二解，三别，四明，五彰。』」）。足以治羣僚，不足至侯王（公不敢自高其道，然则布衣与血食主疗亦殊矣。）。愿得受树天之度，四时阴阳合之，别星辰与日月光，以彰经术，后世益明（树天之度，言高远不极。四时阴阳合之，言顺气序也。别星辰与日月光，言别学者二明大小异也。）（新校正云：「按《太素》『别』作『列』字。」）。上通神农，著至教疑于二皇（公欲其经法明著，通于神农，使后世见之，疑是二皇并行之教。）（新校正云：「按全元起本及《太素》『疑』作『拟』。」）。」
帝曰：「善。无失之此，皆阴阳表里，上下雌雄相输应也，而道，上知天文，下知地理，中知人事，可以长久，以教众庶，亦不疑殆，医道论篇，可传后世，可以为宝（以明著故。）。」
雷公曰：「请受道，讽诵用解（诵，亦谕也。讽谕者，所以比切近而令解也。）。」
帝曰：「子不闻《阴阳传》乎！」
曰：「不知。」
曰：「夫三阳，天为业（天为业，言三阳之气在人身形所行居上也。阴阳传，上古书名也。）（新校正云：「按《太素》『天』作『太』。」）。上下无常，合而病至，偏害阴阳（上下无常，言气乖通不定在上下也。合而病至，谓手足三阳气相合而为病至也。阳并至则精气微，故偏损害阴阳之用也。）。」
雷公曰：「三阳莫当，请闻其解（莫当，言气并至而不可当。）。」
帝曰：「三阳独至者，是三阳并至，并至如风雨，上为巅疾，下为漏病（并至，谓手三阳足三阳气并合而至也。足太阳脉起于目内眦，上额，交巅上。其支别者，从巅至耳上角。其直行者，从巅入络脑，还出别下项，从肩髆内，夹脊，抵腰中，入循膂，络肾，属膀胱。手太阳脉起于手，循臂上行，交肩上，入缺盆，络心，循咽下鬲，抵胃，属小肠，故上为巅疾，下为漏病也，漏血脓出。所谓并至如风雨者，言无常准也。）（新校正云：「按杨上善云：『漏病谓膀胱漏泄，大小便数不禁守也。』」）。外无期，内无正，不中经纪，诊无上下，以书别（言三阳并至，上下无常，外无色气可期，内无正经常尔。所至之时，皆不中经脉纲纪。所病之证，又复上下无常，以书记铨量，乃应分别尔。）。」
雷公曰：「臣治疏愈，说意而已（雷公言臣之所治，稀得痊愈，请言深意而已，疑心已止也，谓得说则疑心乃止。）。」
帝曰：「三阳者，至阳也（六阳并合，故曰至盛之阳也。）。积并则为惊，病起疾风，至如礔礰，九窍皆塞，阳气滂溢，乾嗌喉塞（积，谓重也。言六阳重并，洪盛莫当，阳愤郁惟盛，是为滂溢无涯，故乾窍塞也。）。并于阴则上下无常，薄为肠澼（阴，谓藏也。然阳薄于藏为病，亦上下无常定之诊，若在下为病便数赤白。）。此谓三阳，直心坐不得起卧者，便身全，三阳之病（足太阳脉循肩下至腰，故坐不得起，卧便身全也。所以然者，起则阳盛鼓，故常欲得卧，卧则经气均，故身安全。）（新校正云：「按《甲乙经》『便身全』作『身重也』。」）。且以知天下何，以别阴阳应四时，合之五行（言知未备也。）。」
雷公曰（新校正云：「按自此至篇末，全元起本别为一篇，名方盛衰也。」）：「阳言不别，阴言不理，请起受解，以为至道（帝未许为深知，故重请也。）。」
帝曰：「子若受传，不知合至道，以惑师教，语子至道之要（不知其要，流散无穷，后世相习，去圣久远，而学者各自是其法，则惑乱于师氏之教旨矣。）。病伤五藏，筋骨以消，子言不明不别，是世主学尽矣（言病之深重，尚不明别，然轻微者亦何开愈，今得徧知耶！然由是不知明世主学教之道，从斯尽矣。）。肾且绝，惋惋日暮，从容不出，人事不殷（举藏之易知者也。然肾脉且绝，则心神内烁，筋骨脉肉日晚酸空也。暮，晚也。若以此之类，诸藏气俱少不出者，当人事萎弱，不复殷多，所以尔者，是则肾不足，非伤损故也。）（新校正云：「按《太素》作『肾且绝死，死日暮也。』」）。」

示从容论篇第七十六  ***************************
（新校正云：「按全元起本在第八卷，名〈从容别白黑〉。」）
黄帝燕坐，召雷公而问之曰：「汝受术诵书者，若能览观杂学，及于比类，通合道理，为余言子所长，五藏六府，胆、胃、大小肠、脾、胞、膀胱、脑髓，涕、唾、哭、泣、悲、哀，水所从行，此皆人之所生，治之过失（〈五藏别论〉：「黄帝问曰：『余闻方士或以髓脑为藏，或以肠胃为藏，或以为府，敢问更相反，皆自谓是，不知其道，愿闻其说！』歧伯曰：『脑、髓、骨、脉、胆、女子胞，此六者，地气所生也，皆藏于阴而象于地，故藏而不写，名曰奇恆之府。』夫胃、大肠、小肠、三焦、膀胱，此五者天气之所生也，其气象天，写而不藏，此受五藏浊气，故名曰传化之府，是以古之治病者，以为过失也。」）。子务明之，可以十全，即不能知，为世所怨（不能知之，动伤生者，故人闻议论，多有怨咎之心焉。）。」
雷公曰：「臣请诵《脉经》上下篇甚众多矣，别异比类，犹未能以十全，又安足以明之（言臣所请，诵《脉经》两篇众多，别异比类例，犹未能以义而会见十全，又何足以心明至理乎！安，犹何也。）。」
帝曰：「子别试通五藏之过，六府之所不和，针石之败，毒药所宜，汤液滋味，具言其状，悉言以对，请问不知（过，谓过失，所谓不率常候而生病者也。毒药政邪，滋味充养，试公之问，知与不知尔。）（新校正云：「按《太素》『别试』作『诚别而已』。」）。」
雷公曰：「肝虚肾虚脾虚，皆令人体重烦寃，当投毒药，刺炙砭石，汤液或已或不已，愿闻其解（公以帝问，使言五藏之过，毒药汤液滋味，故问此病也。）。」
帝曰：「公何年之长而问之少，余真问以自谬也（言问之不相应也。以问不相应，故言余真发问以自招谬误之对也。）。吾问子窈冥，子言上下篇以对，何也（窈冥，谓不可见者，则形气荣卫也。〈八正神明论〉：「歧伯对黄帝曰：『观其冥冥者。』」言形气荣卫之不形于外而工独知之，以日之寒温，月之虚盛，四时气之浮沉，参伍相合而调之，工常先见之，然而不形于外，故曰观于冥冥焉。由此帝故曰：「吾问子窈冥也。」然肝虚、肾虚、脾虚则上下篇之旨，帝故曰：「子言上下篇以对，何也耳？」）？夫脾虚浮似肺，肾小浮似脾，肝急沉散似肾，此皆工之所时乱也，然从容得之（脾虚脉浮，候则似肺。肾小浮上，候则似脾。肝急沉散，候则似肾者。何以然？以三藏相近，故脉象参差而相类也。是以工惑乱之，为治之过失矣。虽尔乎，犹宜从容安缓，审比类之而得三藏之形候矣，何以取之。然浮而缓曰脾，浮而短曰肺，小浮而滑曰心，急紧而散曰肝，搏沉而滑曰肾，不能比类则疑乱弥甚。）。若夫三藏土木水参居，此童子之所知，问之何也（脾合土，肝合木，肾合水，三藏皆在鬲下，居止相近也。）？」
雷公曰：「于此有人头痛，筋挛，骨重，怯然少气，哕，噫，腹满，时惊，不嗜卧，此何藏之发也？脉浮而弦，切之石坚，不知其解，复问所以三藏者，以知其比类也（脉有浮弦石坚，故云问所以三藏者，以知其比类也。）。」
帝曰：「夫从容之谓也（言比类也。）。夫年长则求之于府，年少则求之于经，年壮则求之于藏（年之长者甚于味，年之少者劳于使，年之壮者过于内，过于内则耗伤精气，劳于使则经中风邪，恣于求则伤于府，故求之异也。）。今子所言，皆失八风菀熟，五藏消烁，传邪相受。夫浮而弦者，是肾不足也（脉浮为虚，弦为肝气，以肾气不足，故脉浮弦也。）。沉而石者，是肾气内著也（石之言坚也。著，谓肾气内薄，著而不行也。）。怯然少气者，是水道不行，形气消索也（肾气不足，故水道不行，肺藏被冲，故形气消散索尽也。）。欬嗽烦寃者，是肾气之逆也（肾气内著，上归于母也。）。一人之气，病在一藏也，若言三藏俱行，不在法也（经不然也。雷公曰：「于此有人四支解墯，喘欬，血泄，而愚诊之以为伤肺，切脉浮大而紧，愚不敢治，粗工下砭石，病愈多出血，血止身轻，此何物也？」）。」
帝曰：「子所能治，知亦众多，与此病失矣（以为伤肺而不敢治，是乃狂见，法所失也。）。譬以鸿飞，亦冲于天（鸿飞冲天，偶然而得，岂其羽翮之所能哉！粗工下砭石亦犹是矣。）。夫圣人之治病，循法守度，援物比类，化之冥冥，循上及下，何必守经（经，谓经脉，非经法也。）。今夫脉浮大虚者，是脾气之外绝去胃，外归阳明也（足太阴络支别者，入络肠胃，是以脾气外绝，不至胃，外归阳明也。）。夫二火不胜三水，是以脉乱而无常也（二火，谓二阳藏。三水，谓三阴藏。二阳藏者，心肺也，以在鬲上故。三阴藏者，肝脾肾也，以在鬲下故。然三阴之气，上胜二阳，阳不胜阴，故脉乱而无常也。）。四支解堕，此脾精之不行也（土主四支，故四支解堕，脾精不化，故使之然。）。喘欬者，是水气并阳明也（肾气逆入于胃，故水气并于阳明。）。血泄者脉急，血无所行也（泄，谓泄出也。然脉气数急，血溢于中，血不入经，故为血泄。以脉奔急而血溢，故曰血无所行也。）。若夫以为伤肺者，由失以狂也，不引比类，是知不明也（言所识不明，不能比类，以为伤肺，犹失狂言耳。）。
夫伤肺者，脾气不守，胃气不清，经气不为，使真藏坏决，经脉傍绝，五藏漏泄，不衂则呕，此二者不相类也（肺气伤则脾外救，故云脾气不守。肺藏损则气不行，不行则胃满，故云胃气不清。肺者主行荣卫阴阳，故肺伤则经脉不能为之行使也。真藏，谓肺藏也，若肺藏损坏，皮膜决破，经脉傍绝而不流行，五藏之气上溢而漏泄者，不衂血则呕血也。何者？肺主鼻，胃应口也。然口鼻者，气之门户也，今肺藏已损，胃气不清，不上衂，则血下流于胃中，故不衂出则呕出也。然伤肺、伤脾，衂血、泄血，标出且异，本归亦殊，故此二者不相类也。）。譬如天之无形，地之无理，白与黑相去远矣（言伤肺、伤脾，形证悬别，譬天地之相远，如黑白之异象也。），是失吾过矣，以子知之，故不告子（是，犹此也。言雷公子之此见病疏者，是吾不告子比类之道，故自谓过也。）。明引比类从容，是以名曰诊轻（新校正云：「按《太素》『轻』作『经』。」），是谓至道也（明引形证，比量类例，今从容之旨，则轻微之者亦不失矣。所以然者何哉？以道之至妙而能尔也。从容，上古经篇名也，何以明之？〈阴阳类论〉雷公曰：「目悉尽意，受传经脉，颂得从容之道，以合从容。」明古文有从容矣。）。」

疏五过论篇第七十七  ***************************
（新校正云：「按全元起本在第八卷，名〈论过失〉。」）
黄帝曰：「呜呼远哉！闵闵乎，若视深渊，若迎浮云，视深渊尚可测，迎浮云莫知其际（呜呼远哉！叹至道之不极也。闵闵乎！言妙用之不穷也。深渊清澄，见之必定，故可测。浮云漂寓，际不守常，故莫知。）（新校正云：「详此文与〈六微旨论〉文重。」）。圣人之术，为万民式，论裁志意，必有法则，循经守数，按循医事，为万民副，故事有五过四德，汝知之乎（慎五过则敬顺四时之德气矣。然德者，道之用，生之主，故不可不敬顺之也。〈上古天真论〉曰：「所以能年皆度百岁，而动作不衰者，以其德全不危故也。」《灵枢经》曰：「天之在我者德也。」由此则天降德气，人赖而生，主气抱神，上通于天。〈生气通天论〉曰：「夫自古通天者，生之本。」此之谓也。）（新校正云：「按为万民副。杨上善云：『副，助也。』」）！」
雷公避席再拜曰：「臣年幼小，蒙愚以惑，不闻五过与四德，比类形名，虚引其经，心无所对（经未师受，心匪生知，功业微薄，故卑辞也。）。」
帝曰：「凡未诊病者，必问尝贵后贱，虽不中邪，病从内生，名曰脱营（神屈故也。贵之尊荣，贱之屈辱，心怀眷慕，志结忧惺，故虽不中邪，而病从内生，血脉虚减，故曰脱营。）。尝富后贫，名曰失精。五气留连，病有所并（富而从欲，贫夺丰财，内结忧煎，外悲过物，然则心从想慕，神随往计，荣卫之道，闭以迟留，气血不行，积并为病。）。医工诊之，不在藏府，不变躯形，诊之而疑，不知病名（言病之初也。病由想恋所为，故未居藏府，事因情念所起，故不变躯形，医不悉之，故诊而疑也。）。身体日减，气虚无精（言病之次也。气血相逼，形肉消烁，故身体日减。〈阴阳应象大论〉曰：「气归精，精食气。」今气虚不化，精无所滋，故也。）。病深无气，洒洒然时惊（言病之深也。病气深，穀气尽，阳气内薄，故恶寒而惊，洒洒寒貌。）。病深者，以其外耗于卫，内夺于荣（血为忧煎，气随悲减，故外耗于卫，内夺于荣。病深者何？以此耗夺故尔也。）（新校正云：「按《太素》『病深者以其』作『病深以甚也』。」）。良工所失，不知病情，此亦治之一过也（失，谓失问其所始也。）。
凡欲诊病者，必问饮食居处（饮食处居，其有不同，故问之也。〈异法方宜论〉曰：「东方之域，天地之所先生，鱼盐之地，海滨傍水，其民食鱼而嗜咸，皆安其处，美其食。西方者，金玉之域，沙石之处，天地之所收引，其民陵居而多风，水土刚强，其民不衣而褐荐，其民华食而脂肥。北方者，天地所闭藏之域，其地高陵居，风寒冰列，其民乐野处而乳食。南方者，天地所长养，阳之所盛处，其地下水土弱，雾露之所聚，其民嗜酸而食胕。中央者，其地平以湿，天地所以生万物也众，其民食杂而不劳。」由此则诊病之道，当先问焉。故圣人杂合以法，各得其所宜，此之谓矣。）。暴乐暴苦，始乐后苦（新校正云：「按《太素》作『始苦』。」）。皆伤精气，精气竭绝，形体毁沮（喜则气缓，悲则气消，然悲哀动中者，竭绝而失生，故精气竭绝，形体残毁，心神沮丧矣。）。暴怒伤阴，暴喜伤阳（怒则气逆，故伤阴。喜则气缓，故伤阳。）。厥气上行，满脉去形（厥，气逆也。逆气上行，满于经络，则神气惮散，去离形骸矣。）。愚医治之，不知补写，不知病情，精华日脱，邪气乃并，此治之二过也（不知喜怒哀乐之殊情，概为补写而同贯，则五藏精华之气日脱，邪气薄蚀而乃并于正真之气矣。）。
善为脉者，必以比类，《奇恆》《从容》知之，为工而不知道，此诊之不足贵，此治之三过也（奇恆，谓气候奇异于恆常之候也。从容，谓分别藏气虚实，脉见高下几相似也。〈示从容论〉曰：「脾虚浮似肺，肾小浮似脾，肝急沉散似肾，此皆工之所时乱，然从容分别而得之矣。」）。诊有三常，必问贵贱，封君败伤，及欲侯王（贵则形乐志乐。贱则形苦志苦。苦乐殊贯，故先问也。封君败伤，降君之位，封公卿也。及欲侯王，谓情慕尊贵而妄为不已也。）（新校正云：「按《太素》『欲』作『公』。」）。故贵脱势，虽不中邪，精神内伤，身必败亡（忧惶煎迫，怫结所为。）。始富后贫，虽不伤邪，皮焦筋屈，痿躄为挛（以五藏气留连，病有所并而为是也。）。医不能严，不能动神，外为柔弱，乱至失常，病不能移，则医事不行，此治之四过也（严，谓戒，所以禁非也，所以令从命也。外为柔弱，言委随而顺从也。然戒不足以禁非，动不足以从令，委随任物，乱失天常，病且不移，何医之有？）。
凡诊者必知终始，有知馀绪，切脉问名，当合男女（终始，谓气色也。〈脉要精微论〉曰：「知外者，终而始之。」明知五气色象终而复始也。馀绪，谓病发端之馀绪也。切，谓以指按脉也。问名，谓问病证之名也。男子阳气多而左脉大为顺，女子阴气多而右脉大为顺，故宜以候常先合之也。）。离绝菀结，忧恐喜怒，五藏空虚，血气离守，工不能知，何术之语（离，谓离间亲爱。绝，谓绝念所怀。菀，谓菀积思虑。结，谓结固馀怨。夫间亲爱者，魂游。绝所怀者，意丧。积所虑者，神劳。结馀怨者，志苦。忧愁者，闭塞而不行。恐惧者，荡惮而失守。盛忿者，迷惑而不治。喜乐者，惮散而不藏。由是八者，故五藏空虚，血气离守，工不思晓，又何言哉！）（新校正云：「按『荡惮而失守』《甲乙经》作『不收』。」）。尝富大伤，斩筋绝脉，身体复行，令泽不息（斩筋绝脉，言非分之过损也，身体虽以复旧而行，且令津液不为滋息也，何者？精气耗减也。泽者，液也。）。故伤败结，留薄归阳，脓积寒炅（阳，谓诸阳脉及六府也。炅，谓热也。言非分伤败筋脉之气血，气内结留而不去，薄于阳脉则化为脓，久积腹中则外为寒热也。）。粗工治之，亟刺阴阳，身体解散，四支转筋，死日有期（不知寒热为脓积所生，以为常热之疾，概施其法，数刺阴阳，经脉气夺，病甚，故身体解散而不用，四支废运而转筋，如是，故知死日有期，岂谓命不谓医耶！）。医不能明，不问所发，唯言死日，亦为粗工，此治之五过也（言粗工不必谓解不备。学者纵备尽三世经法，诊不备三常，疗不慎五过，不求馀绪，不问特身，亦足为粗略之医尔。）。
凡此五者，皆受术不通，人事不明也（言是五者，但名受术之徒，未足以通悟精微之理，人间之事尚犹懵然。）。故曰：「圣人之治病也，必知天地阴阳，四时经纪，五藏六府，雌雄表里，刺灸砭石，毒药所主，从容人事，以明经道，贵贱贫富，各异品理，问年少长，勇怯之理，审于分部，知病本始，八正九候，诊必副矣（圣人之备识也如此，工宜勉之。）。」
治病之道，气内为宝，循求其理，求之不得，过在表里（工之治病，必在于形气之内，求有过者，是为圣人之宝也。求之不得，则以藏府之气，阴阳表里而察之。）（新校正云：「按全元起本及《太素》作『气内为实』，杨上善云：『天地间气为外气，人身中气为内气，外气裁成万物是为外实，内气荣卫裁生故为内实，治病能求内气之理，是治病之要也。』」）。守数据治，无失俞理，能行此术，终身不殆（守数，谓血气多少及刺深浅之数也。据治，谓据穴俞所治之旨而用之也。但守数据治而用之，则不失穴俞之理矣。殆者，危也。）。不知俞理，五藏菀熟，痈发六府（菀，积也。熟，热也。五藏积热，六府受之，阳热相薄，热之所过则为痈矣。）。诊病不审，是谓失常（谓失常经术正用之道也。）。谨守此治，与经相明（谓前气内循，求俞会之理也。），上经下经，揆度阴阳。奇恆五中，决以明堂，审于终始，可以横行（所谓上经者，言气之通天也。下经者，言病之变化也。言此二经揆度阴阳之气，奇恆五中，皆决于明堂之部分也。揆度者，度病之深浅也。奇恆者，言奇病也。五中者，谓五藏之气色也。夫明堂者，所以视万物，别白黑，审长短，故曰决以明堂也。审于终始者，谓审察五色囚王，终而复始也，夫道循如是，应用不穷，目牛无全，万举万当，由斯高远，故可以横行于世间矣。）。」

征四失论篇第七十八  ***************************
（新校正云：「按全元起本在第八卷，名〈方论得失明著〉。」）
黄帝在明堂，雷公侍坐，黄帝曰：「夫子所通书受事众多矣，试言得失之意，所以得之，所以失之。」
雷公对曰：「循经受业，皆言十全，其时有过失者，请闻其事解也（言循学经师，受传事业，皆谓十全于人庶，及乎施用正术，宣行至道，或得失之于世中，故请闻其解说也。）。」
帝曰：「子年少智未及邪！将言以杂合耶（言谓年少智未及而不得十全耶！为复且以言而杂合众人之用耶！帝疑先知而反问也。）！夫经脉十二，络脉三百六十五，此皆人之所明知，工之所循用也（谓循学而用也。）。所以不十全者，精神不专，志意不理，外内相失，故时疑殆（外，谓色。内，谓脉也。然精神不专于循用，志意不从于条理，所谓粗略。揆度失常，故色脉相失而时自疑殆也。）。诊不知阴阳逆从之理，此治之一失矣（〈脉要精微论〉曰：「冬至四十五日，阳气微上，阴气微下。夏至四十五日，阴气微上，阳气微下，阴阳有时，与脉为期。」又曰：「微妙在脉，不可不察，察之有纪，从阴阳始。」由此故诊不知阴阳逆从之理为一失矣。）。
受师不卒，妄作杂术，谬言为道，更名自功（新校正云：「按《太素》『功』作『巧』。」）。妄用砭石，后遗身咎，此治之二失也（不终师术，惟妄是为，易古变常，自功循已，遗身之咎，不亦宜乎！故为失二也。）。
老子曰：「无遗身殃，是谓袭常。」盖嫌其妄也。不适贫富贵贱之居，坐之薄厚，形之寒温，不适饮食之宜，不别人之勇怯，不知比类，足以自乱，不足以自明，此治之三失也（贫贱者劳，富贵者佚，佚则邪不能伤，易伤以劳，劳则易伤以邪。其于劳也，则富者处贵者之半。其于邪也，则贫者居贱者之半。例率如此，然世禄之家或此殊矣。夫勇者难感，怯者易伤，二者不同，盖以其神气有壮弱也。观其贫贱富贵之义，则坐之薄厚，形之寒温，饮食之宜，理可知矣。不知比类，用必乖哀，则适足以汨乱心绪，岂通明之可妄乎！故为失三也。）。
诊病不问其始，忧患，饮食之失节，起居之过度，或伤于毒，不先言此，卒持寸口，何病能中，妄言作名，为粗所穷，此治之四失也（忧，谓忧惧也。患，谓患难也。饮食失节，言甚饱也。起居过度，言溃耗也。或伤于毒，谓病不可拘于藏府相乘之法而为疗也。卒持寸口，谓不先持寸口之脉和平与不和平也。然工巧备识，四术犹疑，故诊不能中病之形名，言不能合经而妄作粗略，医者尚能穷妄谬之违背，况深明者见而不谓非乎！故为失四也。）。
是以世人之语者，驰千里之外，不明尺寸之论，诊无人事（言工之得失，毁誉在世人之言语，皆可至千里之外，然其不明尺寸之诊论，当以何事知见于人耶！）。治数之道，从容之葆（治，主也。葆，平也。言诊数当王之气，皆以气高下而为比类之原本也。）。坐持寸口，诊不中五脉，百病所起，始以自怨，遗师其咎（自不能深学道术，而致诊差违，始上申怨谤之词，遗过咎于师氏者，未之有也。）。是故治不能循理，弃术于市，妄治时愈，愚心自得（不能脩学至理，乃衔卖于市墨，人不信之，谓乎虚谬，故云弃术于市也，然愚者百虑而一得，何自功之有耶！）（新校正云：「按全元起本作『自巧』《太素》作『自功』。」）。呜呼！窈窈冥冥，熟知其道（今详『熟』当作『孰』。）。道之大者，拟于天地，配于四海，汝不知道之谕，受以明为晦（呜呼，叹也。窈窈冥冥，言玄远也。至道玄远，谁得知之。孰，谁也。拟于天地，言高下之不可量也。配于四海，言深广之不可测也。然不能晓谕于道，则授明道而成暗昧也。晦，暗也。）。」


卷第二十四  ——————————————————————————————————————————————————————————————————————————————————————————

阴阳类论篇第七十九  ***************************
（新校正云：「按全元起本在第八卷。」）
孟春始至，黄帝燕坐，临观八极，正八风之气，而问雷公曰：「阴阳之类，经脉之道，五中所主，何藏最贵（孟春始至，谓立春之日也。燕，安也。观八极，谓视八方远际之色。正八风，谓候八方所至之风，朝会于太一者也。五中，谓五藏。）（新校正云：「详八风朝太一，具《天元玉册》中，又按杨上善云：『夫天为阳，地为阴，人为和，阴无其阳，衰杀无已，阳无其阴，生长不止，生长不止则伤于阴，阴伤则阴灾起，衰杀不已则伤于阳，阳伤则阳祸生矣。故须圣人在天地间，和阴阳气，令万物生也。和气之道，谓先脩身为德，则阴阳气和，阴阳气和则八节风调，八节风调则八虚风止于是，疵疠不起，嘉祥竟集，此亦不知所以然而然也。故黄帝问身之经脉贵贱，依之调摄修德于身，以正八风之气。』」）。」
雷公对曰：「春，甲乙，青，中主肝，治七十二日，是脉之主时，臣以其藏最贵（东方甲乙，春气主之，自然青色，内通肝也。〈金匮真言论〉曰：「东方青色，入通于肝。」故曰：「青中主肝也。」然五行之气，各王七十二日，五积而乘之，则终一岁之数三百六十日，故云治七十二日也。夫四时之气，以春为始，五藏之应，肝藏合之，公故以其藏为最贵藏，或为道，非也。）。」
帝曰：「却念《上下经》《阴阳》《从容》，子所言贵，最其下也（从容，谓安缓，比类也。帝念《脉经》上下篇，阴阳比类形气，不以肝藏为贵，故谓公之所贵最其下也。）。」
雷公致斋七日，旦复侍坐（悟非，故斋以洗心。愿益，故坐而复请。）。
帝曰：「三阳为经，二阳为维，一阳为游部（经，谓经纶，所以济成务。维，谓维持，所以繫天真。游，谓游行。部，谓身形部分也。故主气者，济成务。化穀者，繫天真。主色者，散布精微，游行诸部也。）（新校正云：「按杨上善云：『三阳，足太阳脉也，从目内眦上头，分为四道，下项并正别脉，上下六道，以行于背与身为经。二阳，足阳明脉也，从鼻而起，下咽，分为四道并正别脉，六道上下行腹，纲维于身。一阳，足少阳脉也，起目外眦，络头，分为四道，下缺盆，并正别脉，六道上下生，经营百节，流气三部，故曰游部。』」）。此知五藏终始（观其经纶，维繫游部之义，则五藏之终始可谓知矣。）。三阳为表，二阴为里（三阳，太阳。二阴，少阴也。少阴与太阳为表里，故曰三阳为表，二阴为里。）。一阴至绝作朔晦，却具合以正其理（一阴，厥阴也。厥，犹尽也。《灵枢经》曰：「亥为左足之厥阴，戌为右足之厥阴，两阴俱尽，故曰厥阴。」夫阴尽为晦，阴生为朔。厥阴者，以阴尽为义也，征其气王则朔，适言其气尽则晦，既见其朔，又当其晦，故曰：「一阴至绝，作朔晦也。」然征彼俱尽之阴，合此发生之木，以正应五行之理，而无替循环，故云：「却具合以正其理也。」）（新校正云：「按注言『阴尽为晦，阴生为朔』，疑是『阳生为朔』。」）。」
雷公曰：「受业未能明（言未明气候之应见。）。」
帝曰：「所谓三阳者，太阳为经（阳气盛大，故曰太阳。）。三阳脉至手太阴，弦浮而不沉，决以度察，以心合之阴阳之论（太阴，为寸口也。寸口者，手太阴也。脉气之所行，故脉皆至于寸口也。太阳之脉，洪大以长，今弦浮不沉，则当约以四时高下之度而断决之，察以五藏异同之候而参合之，以应阴阳之论，知其臧否耳。）。所谓二阳者，阳明也（《灵枢经》曰：『辰为左足之阳明，巳为右足之阳明，两阳合明，故曰二阳者，阳明也。』）。至手太阴，弦而沉急不鼓，炅至以病皆死（鼓，谓鼓动。炅，热也。阳明之脉，浮大而短，今弦而沉急不鼓者，是阴气胜阳，木来乘土也。然阴气胜阳，木来乘土而反热病至者，是阳气之衰败也。犹灯之焰欲灭反明，故皆死也。）。一阳者，少阳也（阳气未大，故曰少阳。）。至手太阴，上连人迎，弦急悬不绝，此少阳之病也（人迎，谓结喉两傍同身寸之一寸五分，脉动应手者也。弦为少阳之脉，今急悬不绝，是经气不足，故曰少阳之病也。悬者，谓如悬物之动摇也。）。专阴则死（专，独也，言其独有阴气而无阳气则死。）。
三阴者，六经之所主也（三阴者，太阴也。言所以诸脉皆至手太阴者何耶？以是六经之主，故也。六经，谓三阴三阳之经脉也。所以至手太阴者何？以肺朝百脉之气，皆交会于气口也。），交于太阴（此正发明肺朝百脉之义也。〈经脉别论〉曰：「肺朝百脉。」），伏鼓不浮，上空志心（脉伏鼓击而不上浮者，是心气不足，故上控引于心而为病也。志心，谓小心也。〈刺禁论〉曰：「七节之傍，中有小心。」此之谓也。）（新校正云：「按杨上善云：『肺脉浮濇，此为平也，今见伏鼓是肾脉也。足少阴脉贯脊，属肾，上入肺中，从肺出络心肺，气下入肾志，上入心神也。王氏谓志心为小心义未通。』」）。二阴至肺，其气归膀胱，外连脾胃（二阴，谓足少阴肾之脉。少阴之脉别行者入跟中，以上至股内后廉，贯脊，属肾，络膀胱。其直行者，从肾上贯肝鬲，入肺中，故上至于肺，其气归于膀胱，外连于脾胃。）。一阴独至经绝，气浮不鼓，钩而滑（若一阴独至，肺经气内绝，则气浮不鼓于手，若经不内绝则钩而滑。）（新校正云：「按杨上善云：『一阴，厥阴也。』」）。此六脉者，乍阴乍阳，交属相并，缪通五藏，合于阴阳（或阴见阳脉，阳见阴脉，故云「乍阴乍阳」也。所以然者，以气交会故尔，当审比类以知阴阳也。）。先至为主，后至为客（脉气乍阴见阳，乍阳见阴，何以别之，当以先至为主，后至为客也。至，谓至寸口也。）。」
雷公曰：「臣悉尽意受传《经脉》，颂得《从容》之道，以合《从容》，不知阴阳，不知雌雄（颂，今为诵也。公言臣所颂，诵今《从容》之妙道，以合上古《从容》，而比类形名，犹不知阴阳尊卑之次，不知雌雄殊目之义，请言其旨，以明著至教，阴阳雌雄相输应也。）。」
帝曰：「三阳为父（父，所以督济羣小，言高尊也。）。二阳为卫（卫，所以却御诸邪，言扶生也。）。一阳为纪（纪，所以纲纪形气，言其平也。）。三阴为母（母，所以育养诸子，言滋生也。）。二阴为雌（雌者，阴之目也。）。一阴为独使（一阴之藏，外合三焦，三焦主谒导诸气，名为使者，故云独使也。）。
二阳一阴，阳明主病，不胜一阴，耎而动，九窍皆沉（一阴，厥阴肝木气也。二阳，阳明胃土气也。木土相持，故阳明主病也，木伐其土，土不胜木，故云不胜一阴。脉耎而动者，耎为胃气，动谓木形。土木相持，则胃气不转，故九窍沉滞而不通利也。）。三阳一阴，太阳脉胜，一阴不能止，内乱五藏，外为惊骇（三阳，足太阳之气，故曰太阳胜也。木生火，今盛阳燔木，木复受之，阳气洪盛，内为狂热，故内乱五藏也。肝主惊骇，故外形惊骇之状也。）。二阴二阳，病在肺，少阴脉沉，胜肺伤脾，外伤四支（二阴，谓手少阴心之脉也。二阳，亦胃脉也。心胃合病，邪上下并，故内伤脾外胜肺也。所以然者，胃为脾府，心火胜金，故尔。脾主四支，故脾伤则外伤于四支矣。少阴脉，谓手掌后同身寸之五分，当小指神门之脉也。）（新校正云：「详此二阳乃手阳明大肠肺之府也。少阴心火胜金之府，故云病在肺。王氏以二阳为胃义未甚通，况又以见胃病肾之说，此乃是心病肺也，又全元起本及《甲乙经》《太素》等并云『二阴一阳』。」）。
二阴二阳，皆交至，病在肾，骂詈妄行，巅疾为狂（二阴为肾，水之藏也。二阳为胃，土之府也。土气刑水，故交至而病在肾也。以水肾不胜，故胃盛而颠为狂。）。二阴一阳，病出于肾，阴气客游于心，脘下空窍堤闭塞不通，四支别离（一阳，谓手少阳三焦心，主火之府也。水上干火，故火病出于肾，阴气客游于心也，何者？肾之脉，从肾上贯肝鬲，入肺中。其支别者，从肺中出，络心，注胸中，故如是也。然空窍阴客上游，胃不能制，胃不能制是土气哀，故脘下空窍皆不通也。言堤者，谓如堤堰不容泄漏，胃脉循足心脉络手，故四支如别离而不用也。）（新校正云：「按王氏云：『胃脉循足，按此二阴一阳病出于肾，胃当作肾。』」）。一阴一阳代绝，此阴气至心，上下无常，出入不知，喉咽乾燥，病在土脾（一阴，厥阴脉。一阳，少阳脉，并木之气也。代绝者，动而中止也，以其代绝，故为病也。木气生火，故病生而阴气至心也。夫肝胆之气，上至头首，下至腰足，中主腹胁，故病发上下无常处也。若受纳不知其味，窍写不知其度，而喉咽乾燥者。喉咙之后属咽，为胆之使，故病则咽喉乾燥，虽病在脾土之中，盖由肝胆之所为尔。）。二阳三阴至阴皆在，阴不过阳，阳气不能止阴，阴阳并绝，浮为血瘕，沉为脓胕（二阳，阳明。三阴，手太阴。至阴，脾也，故曰「至阴皆在」也。然阴气不能过越于阳，阳气不能制心，今阴阳相薄，故脉并绝断而不相连续也。脉浮为阳气薄阴，故为血瘕。脉沉为阴气薄阳，故为脓聚而胕烂也。）。阴阳皆壮，下至阴阳（若阴阳皆壮而相薄不已者，渐下至于阴阳之内为大病矣。阴阳者，男子为阳道，女子为阴器者，以其能盛受故而也。）。上合昭昭，下合冥冥（昭昭，谓阳明之上。冥冥，谓至阴之内，幽暗之所也。）。诊决死生之期，遂合岁首（谓下短期之旨。）。」
雷公曰：「请问短期？」黄帝不应（欲其复问而宝之也。）。
雷公复问，黄帝曰：「在经论中（上古经之中也。）（新校正云：「按全元起本自雷公已下别为一篇名〈四时病类〉。」）。」
雷公曰：「请闻短期？」
黄帝曰：「冬三月之病，病合于阳者，至春正月，脉有死征，皆归出春（病合于阳，谓前阴合阳而为病者也。虽正月脉有死征，阳已发生，至王不死，故出春三月而至夏初也。）。冬三月之病，在理已尽，草与柳叶皆杀（里，谓二阴肾之气也。然肾病而正月脉有死征者，以枯草尽青，柳叶生出而皆死也。理，里也。已，以也，古用同。）。春阴阳皆绝，期在孟春（立春之后，而脉阴阳皆悬绝者，期死，不出正月。）（新校正云：「《太素》无『春』字。」）。
春三月之病，曰阳杀（阳病不谓伤寒温热之病，谓非时病热，脉洪盛数也。然春三月中，阳气尚少，未当全盛而反病热，脉应夏气者，经云：「脉不再见，夏脉当洪数。」无阳外应，故必死于夏至也，以死于夏至，阳气杀物之时，故云阳杀也。），阴阳皆绝，期在草乾（若不阳病，但阴阳之脉皆悬绝者，死在于霜降草乾之时也。）。夏三月之病，至阴，不过十日（谓热病也。脾热病则五藏危，土成数十，故不过十日也。），阴阳交，期在溓水（〈评热病论〉曰：「温病而汗出，輙复热而脉躁疾，不为汗衰，狂言不能食者，病名曰阴阳交。」六月病暑，阴阳复交，二气相持，故乃死于立秋之候也。）（新校正云：「按全元起本云：『溓水者，七月也，建申水生于申，阴阳逆也。』杨上善云：『溓，廉检反，水静也。七月，水生时也。』」）。秋三月之病，三阳俱起，不治自已（秋阳气衰，阴气渐出，阳不胜阴，故自已也。），阴阳交合者，立不能坐，坐不能起（以气不由其正用故尔。）。三阳独至，期在石水（有阳无阴，故云独至也。〈著至教论〉曰：「三阳独至者，是三阳并至，由此则但有阳而无阴也。」石水者，谓冬月水冰如石之时，故云石水也。火墓于戌，冬阳气微，故石水而死也。）（新校正云：「详石水之解，本全元起之说，王氏取之。」）。二阴独至，期在盛水
（亦所谓并至而无阳也。盛水，谓雨雪皆解，为水之时则止，谓正月中气也。）（新校正云：「按全元起本『二阴』作『三阴』。」）。」

方盛衰论篇第八十  ***************************
（新校正云：「按全元起本在第八卷。」）
雷公请问：「气之多少？何者为逆？何者为从？」黄帝答曰：「阳从左，阴从右（阳气之多少皆从左，阴气之多少皆从右。从者为顺，反者为逆。〈阴阳应象大论〉曰：「左右者，阴阳之道路也。」）。老从上，少从下（老者穀衰，故从上为顺。少者欲甚，故从下为顺。）。是以春夏归阳为生，归秋冬为死（归秋冬，谓反归阴也。归阴则顺杀伐之气故也。）。反之，则归秋冬为生（反之，谓秋冬，秋冬则归阴为生也。）。是以气多少逆，皆为厥（阳气之多少，反从右，阴气之多少，反从左，是为不顺，故曰「气少多逆」也。如是从左从右之不顺者，皆为厥。厥，谓气逆，故曰「皆为厥」也。）。」
问曰：「有馀者厥耶（言少之不顺者为逆，有馀者则成厥逆之病乎！）？」
答曰：「一上不下，寒厥到膝，少者秋冬死，老者秋冬生（一经之气厥逆上而阳气不下者，何以别之？寒厥到膝是也。四支者，诸阳之本，当温而反寒上，故曰：「寒厥也。」秋冬，谓归阴。归阴则从右发生其病也，少者以阳气用事，故秋冬死，老者以阴气用事，故秋冬生。）（新校正云：「按杨上善云：『虚者，厥也。阳气一上于头，不下于足，足胫虚，故寒厥至膝。』」）。气上不下，头痛巅疾（巅，谓身之上巅。疾，则头首之疾也。）。求阳不得，求阴不审，五部隔无征，若居旷野，若伏空室，緜緜乎，属不满日（乃脉似阴盛，谓之阴，又脉似阳盛，谓之阳，故曰「求阳不得，求阴不审」也。五部，谓五藏之部。隔，谓隔远。无征，无征犹无可信验也。然求阳不得其热，求阴不审是寒，五藏部分又隔远而无可信验，故曰「求阳不得，求阴不审，五部隔无征」也。夫如是者，乃从气久逆所作，非由阴阳寒热之气所为也，若居旷野，言心神散越。若伏空室，谓志意沉潜散越，以气逆而痛甚未止。沉潜以痛，定而复，恐再来也。緜緜乎，谓动息微也，身虽緜緜乎，且存然其心所属望，将不得终其尽日也，故曰緜緜乎属，不满日也。）（新校正云：「按《太素》云：『若伏空室「为阴阳之有」』，此五字，疑此脱漏。』）。
是以少气之厥，令人妄梦，其极至迷（气之少有厥逆，则令人妄为梦寐，其厥之盛极，则令人梦至迷乱。）。三阳绝三阴微，是为少气（三阳之脉悬绝，三阴之诊细微，是为少气之候也。）（新校正云：「按《太素》云：『至阳绝阴是为少气。』」）。是以肺气虚，则使人梦见白物，见人斩，血藉藉（白物，是象金之色也。斩者，金之用也。藉藉，梦死状也。），得其时则梦见兵战（得时，谓秋三月也。金为兵革，故梦见兵战也。）。肾气虚，则使人梦见舟船溺人（舟船溺人，皆水之用，肾象水，故梦形之。），得其时则梦伏水中，若有畏恐（冬三月也。）。肝气虚，则梦见菌香生草（菌香草生，草木之类也。肝合草木，故梦见之。）（新校正云：「按全元起本云：『菌香是桂。』」），得其时则梦伏树下，不敢起（春三月也。）。心气虚则梦救火阳物（心合火，故梦之。阳物亦火之类。），得其时则梦燔灼（夏三月也。）。
脾气虚，则梦饮食不足（脾纳水穀，故梦饮食不足。）。得其时则梦筑垣盖屋（得其时，谓辰戌丑未之月，各王十八日，筑垣盖屋，皆土之用也。）。此皆五藏气虚，阳气有馀，阴气不足（府者，阳气。藏者，阴气。）。合之五诊，调之阴阳，以在经脉（《灵枢经》：「备有调阴阳合五诊。」故引之曰：「以在〈经脉〉也。」〈经脉〉，则《灵枢》之篇目也。）。
诊有十度，度人脉、度藏、度肉、度筋、度俞度（度各有其二，故二五为十度也。）。阴阳气尽，人病自具（诊备，盖阴阳虚盛之理，则人病自具知之。）。脉动无常，散阴颇阳，脉脱不具，诊无常行，诊必上下，度民君卿（脉动无常数者，是阴散而阳颇调理也。若脉诊脱略而不具备者，无以常行之诊也，察候之则当度量民及君卿三者，调养之殊异尔，何者？忧乐苦分不同其秩，故也。）。受师不卒，使术不明，不察逆从，是为妄行。持雌失雄，弃阴附阳，不知并合，诊故不明（皆谓学不该备。）。传之后世，反论自章（章，露也。以不明而授与人，反古之迹，自然章露也。）。至阴虚，天气绝。至阳盛，地气不足（至阴虚，天气绝而不降。至阳盛，地气微而不升，是所谓不交通也。至，谓至盛也。）。阴阳并交，至人之所行（交，谓交通也。唯至人乃能调理使行也。）。阴阳并交者，阳气先至，阴气后至（阴阳之气并行而交通于一处者，则当阳气先至，阴气后至，何者？阳速而阴迟也。《灵枢经》曰：「所谓交通者，并行一数也。」由此则二气亦交会于一处也。）。
是以圣人持诊之道，先后阴阳而持之《奇恆》之势，乃《六十首》，诊合微之事，追阴阳之变，章五中之情，其中之论，取虚实之要，定五度之事，知此乃足以诊（奇恆势，六十首，今世不传。）。是以切阴不得阳，诊消亡得。阳不得阴守，学不湛。知左不知右，知右不知左，知上不知下，知先不知后，故治不久。知丑知善，知病知不病，知高知下，知坐知起，知行知止，用之有纪，诊道乃具，万世不殆（圣人持诊之明诫也。）。起所有馀，知所不足（〈宝命全形论〉曰：「内外相得，无以形先。」言起己身之有馀，则当知病人之不足也。）。度事上下，脉事因格（度事上下之宜，脉事因而至于微妙矣。格，至也。）。
是以形弱气虚，死（中外俱不足也。）。形气有馀，脉气不足，死（藏衰，故脉不足也。）。脉气有馀，形气不足，生（藏盛，故脉气有馀。）。是以诊有大方，坐起有常（坐起有常，则息力调适，故诊之方法必先用之。）。出入有行，以转神明（言所以贵坐起有常者何？以出入行运，皆神明随转也。）。必清必净，上观下观，司八正邪，别五中部，按脉动静（上观，谓气色。下观，谓形气也。八正，谓八节之正候。五中，谓五藏之部分。然后按寸尺之动静而定死生矣。）。循尺滑濇寒温之意，视其大小，合之病能，逆从以得，复知病名，诊可十全，不失人情，故诊之或视息视意，故不失条理（数息之长短，候脉之至数，故诊之法或视喘息也。知息合脉，病处必知，圣人察候条理，斯皆合也。），道甚明察，故能长久，不知此道，失经绝理，亡言妄期，此谓失道（谓失精微至妙之道也。）。」

解精微论篇第八十一  ***************************
（新校正云：「按全元起本在第八卷，名〈方论解〉。」）
黄帝在明堂，雷公请曰：「臣授业传之行教，以经论《从容》，形法阴阳，刺灸汤药，所滋行治，有贤不肖，未必能十全（言所自授，用可十全，然传所教习，未能必尔也。贤，谓心明智远。不肖，谓拥造不法。）。若先言悲哀喜怒，燥湿寒暑，阴阳妇女，请问其所以然者？卑贱富贵，人之形体，所从群下，通使临事，以适道术，谨闻命矣（皆以先闻圣旨，犹未究其意端。）。请问有毚愚仆漏之问，不在经者，欲闻其状（言不智狡见顿问多也。漏，脱漏也，谓经有所未解者也。毚，狡也。愚，不智见也。仆，犹顿也，犹不渐也。）（新校正云：「按全元起本『仆』作『朴』。」）。」
帝曰：「大矣（人之所大要也。）。」
公请问：「哭泣而泪不出者，若出而少涕，其故何也（言何藏之所为而致是乎！）。」
帝曰：「在经有也（《灵枢经》：「有悲哀涕泣之义。」）。」
复问：「不知水所从生，涕所从出也（复问，谓重问也，欲知水涕所生之由也。）。」
帝曰：「若问此者，无益于治也。工之所知，道之所生也（言涕水者，皆道气之所生，问之何也。）。
「夫心者，五藏之专精也（专，任也，言五藏精气任心之所使，以为神明之府，是故能焉。）。目者，其窍也（神内守，明外鉴，故目其窍也。）。华色者，其荣也（华色，其神明之外饰。）。是以人有德也，则气和于目。有亡忧，知于色（德者，道之用，人之生也。老子曰：「道生之，德畜之。」气者，生之主，神之舍也。天布德，地化气，故人因之以生也。气和则神安，神安则外鉴明矣。气不和则神不守，神不守则外荣减矣。故曰：「人有德也，气和于目。有亡也，忧知于色也。」）（新校正云：「按《太素》『德』作『得』。」）。是以悲哀则泣下，泣下水所由生，水宗者，积水也（新校正云：「按《甲乙经》『水宗』作『众精』。」）。积水者，至阴也。至阴者，肾之精也。宗精之水，所以不出者，是精持之也。辅之裹之，故水不行也。天水之精为志，火之精为神，水火相感，神志俱悲，是以目之水生也（目为上液之道，故水火相感，神志俱悲，水液上行，方生于目。）。故谚言曰：「心悲名曰志悲。」志与心精共凑于目也（水火相感，故曰心悲，名曰志悲。神志俱升，故志与心神共奔凑于目。）。
「是以俱悲则神气传于心精，上不传于志，而志独悲，故泣出也。泣涕者，脑也。脑者，阴也（〈五藏别论〉以脑为地气所生，皆藏于阴而象于地，故言脑者，阴阳上铄也，铄则消也。）（新校正云：「按全元起本及《甲乙经》《太素》『阴』作『阳』。」）。髓者，骨之充也（充，满也。言髓填于骨，充而满也。）。故脑渗为涕（鼻窍通脑，故脑渗为涕，流于鼻中矣。）。志者，骨之主也，是以水流而涕从之者，其行类也（类，谓同类。）。夫涕之与泣者，譬如人之兄弟，急则俱死，生则俱生（同源，故生死俱。）（新校正云：「按《太素》『生则俱生』作『出则俱亡。』」）。其志以早悲，是以涕泣俱出而横行也（『行』恐当作『流』。）。夫人涕泣俱出而相从者，所属之类也（所属谓于脑也，何者？上文云：「涕泣者，脑也。」）。」
雷公曰：「大矣。请问人哭泣而泪不出者，若出而少，涕不从之，何也（怪其所属同，而行出异也。）？」
帝曰：「夫泣不出者，哭不悲也。不泣者，神不慈也。神不慈则志不悲，阴阳相持，泣安能独来（泣不出者，谓泪也。不泣者，泣谓哭也。水之精为志，火之精为神，水为阴，火为阳，故曰「阴阳相持，安能独来」也。）。夫志悲者，惋惋则冲阴，冲阴则志去目，志去则神不守精，精神去目，涕泣出也（惋，谓内烁也。冲，犹升也。神志相感，泣由是生，故内烁则阳气升于阴也。阴，脑也。去目，谓阴阳不守目也。志去于目，故神亦浮游，夫志去目则光无内照，神失守则精不外明，故曰「精神去目，涕泣出也」。）。且子独不诵不念，夫经言乎厥则目无所见，夫人厥则阳气并于上，阴气并于下（并，谓各并于本位也。）。阳并于上，则火独光也。阴并于下，则足寒，足寒则胀也。夫一水不胜五火，故目眦盲（眦，视也。一水，目也。五火，谓五藏之厥阳也。）（新校正云：「按《甲乙经》无『盲』字。」）。是以冲风，泣下而不止。夫风之中目也，阳气内守于精，是火气燔目，故见风则泣下也（风迫阳伏不发，故内燔也。）。有以比之，夫火疾风生，乃能雨，此之类也（故阳并，则火独光盛于上，不明于下，是故目者阳之所生，系于藏，故阴阳和则精明也。阳厥则光不上，阴厥则足冷而胀也。言一水不可胜五火者，是手足之阳为五火，下一阴者，肝之气也，冲风泣下而不止者，言风之中于目也，是阳气内守于精，故阳气盛而火气燔于目，风与热交，故泣下，是故火疾而风生，乃能雨，以阳火之热而风生于泣，以此譬之类也。）（新校正云：「按《甲乙经》无『火』字，《太素》云：『天之疾风乃能雨。』无『生』字。」）。」
