

卷一  ——————————————————————————————————————————————————————————————————————————————————————————

题名辨  ***************************
医药之道，盖昉于农黄氏云，素灵二书，虽名于黄岐氏乎，非实有其问，而实为之对者也，惟于行文之间，假以为之体裁，犹后人设于或问，以明义于答也，不知其出于何人之手耶，医之称农黄氏也，亦犹道家之称黄老，惟神其所由耳，素灵固非黄岐氏之所撰也，农黄氏邈矣，尚书之肇于唐虞也，学者必考信于此，则素灵之果成于黄岐氏耶，先于尚书，年世其几何，虽道之不同，而文辞之不相肖，其何太远也，说者以为先秦之伪撰，或以为六朝之辞气，此皆似有所见者也，乃今审其文脉，固不能升于六朝之上，然犹可考于今者，杂存乎其间，则非可全废也，盖当其撰之之始也，幸有古语之传者，且补缀，且敷演，首之尾之，羽之毛之，以成其篇而已，故今将欲读其书，以考信于此，岂可不善择哉，夫医者事之为也，为之存于人，存于人之故，必俟其人，苟非其人，道不虚行，往昔之于事之为也，不传之书，而传于言，是以史之所载，虽有和缓俞胕文挚扁仓之辈，徒称其名，又何有其事之为之可考其书于今哉，如八十一难，传云扁鹊之所述，虽然，史记无作难经之言，或云吴吕广之所伪撰，然则其非正书审矣，又何可考之于今哉，当秦之时，虽坑儒焚书乎，医倖免其厄，则其书不可不全传也，而今素灵及八十一难之书，既已如此，则医之于古，传之于书者固希，医之于古，果不传之书，而传于言也，然则其适传之于书，亦必其禁方，而非其道之尽于此者也，何以睹其术之所为者，故非俟其人而口授面命，则必有所不尽焉，如长桑君之于秦越人，岂不然耶，当西汉之时，儒术承焚坑之馀，而惟医循其旧尔，然则其书之不可传者儒也，而及全于儒，其书之可传者医也，而不全于医何耶，此其始所有也，故虽已焚乎，匿于彼，藏于此，犹得其全，其始所无也，故难免厄乎，本无可匿，又无可藏，何以得其全，岂非其传于书者固希哉，及东汉之时，有张氏仲景者，身为长沙太守，好修方技，稽往昔之方法，集大成以建之规则，号曰伤寒论，伤寒论者，方术之传于书之创也，方术之传于书者，独创于张仲景氏，而其可考于今者，惟是而已，故伤寒论者，万世之规则也，是以窃比之于作者，称长沙医圣，以为方法之祖也，又有金匮要略及玉函经，私疑其云金匮，云玉函者，本是伤寒论之美称，而非有此二书也，既比其人于圣，则亦不得不比其书于金玉也，仲景氏之所传，惟是伤寒论而已，伤寒之于论，莫适非变，愈适而愈变，是以遂及于杂脉证也，后人不辨此之旨，谓必当别有论杂病之书，然奈其无有何，因幸有金匮及玉函之称，剽窃其及于杂病者于论中，继之以附会，此其书之所以伪撰也，且王焘氏之纂外台秘要方，引金匮要略之所载，皆以为伤寒论，则此时犹未有要略，其果成于唐以降者，益足以证矣，因此而观之，仲景氏之所传，惟是伤寒论而已，虽然，年逝世更，伤寒论亦既非仲景氏之书，乃今之所传，出于晋太医令王氏叔和，当是之时，简册之散轶也，忧其遂亡灭，辑集以流之于世，叔和氏之撰次斯论也，虽固无意于搀入其言，以紊其真，而未始上之于梨枣，而公行于天下，则其后之残缺错乱，固已太多，而旁发其所窥之意者，展转谬写，而混淆正文，以致后人之迷盳亦已不少，夫仲景氏之所载而传者，往昔之方术也，乃其于脉证，有名有数，与其行文之法，固不与后之方书同其撰也，藉使叔和氏，溷之以其似者，玉石本自有分，又何患其磊砢乎，于是触类推例，邀之于交互，而临于左右，拆句颁章，为之段落，则知脉证之具于名数，与其行文之法，果不可同后之方书视之也，然后流耀而含英，乃珠乃玉，如眎诸掌上焉，又何眩曜瓦砾乎，夫脉证者，方之所之也，而术之于变化，未尝不循其转机焉，仲景氏之所以规则于万世也，脉证之于转机，不可素度也，惟仲景氏能度而察之，察入神焉，处方之于变化，不可素定也，惟仲景氏能定而应之，应致妙焉，神之与妙，体之于我，而后仲景氏之术，可得而临于今矣，故欲修仲景氏之术者，此之不可不务焉，欲务于此者，不可不由于规则焉，仲景氏之建规则也，统邪以寒矣，歧为五名，而有内外焉，有轻重焉，阴阳以辨内外，风寒以析轻重，阴阳各三，而其相交者为合，其及者为并，系之于三阳，尽其变态百出焉，是为三阳三阴也，阳曰浮，阴曰沉，风曰缓，寒曰紧，或数或迟，或滑或涩，以候内外，以诊轻重，是为脉之分也，热五纲而十二名，恶风寒为三道，头痛头眩，呕吐喘咳，疼痛腹痛，腹满瘀血，及汗之与厥，则各二道，而消渴之与烦躁，则各四道，燥屎宿食之一而为八，下利之二而为六，精而曰虚，邪而曰实，实为讝语，虚为郑声，有正焉，有属焉，是为证之别也，或先脉而后证，或先证而后脉，脉或兼证，证或兼脉，插以例之辞，于前于后，挈因命证，方证互略，枉而还之，隔而接之，是为行文之法也，夫邪之虽一乎，殊内外，异轻重，为三为六，自百而千，千转万移，莫有穷极，始于伤寒，而终于杂脉证，脉证之具于名数与其行文之法，莫不该备而尽焉，此仲景氏之所建，而万世之规则也，自非其入神致妙，乌能至于此哉，不可不由以审焉，往昔之方术，俨然可临于今者若此，藉使叔和氏溷似者于其间，又何所眩矅，失其真者乎，若徒说脉而遗证，论证而阙方，且追且搜，不中绳墨者，此不直叔和氏之为也，出于其末流之手，亦未可量也，余于是乎择以斥之，乃余之所类而例也，所择以斥也，名数之与夫行文之法，举以辨之，推以正之，所以有辨正之著也，辨正之于著，明于名数为先务，所以有名数之解也，此二者，皆所自玩也，何必示之于人，若其示之，必罪余为拘缚章句尔，虽然，二千岁之下，人与骨皆已朽，昕恃者章句，不恃章句，将何所折衷乎，纵令我获拘缚之罪，固所不辞也，或者同僻之士，有一取乎，我其愉快，亦所不期矣。
伤寒也者，为邪所伤害也，谓邪而为寒，盖古义也，故寒也者，邪之名也，而邪之伤害人，最多端矣，虽其多端矣，约之则不出于三阳三阴焉，三阳浅深之状也，三阴缓急之态也，约此六者，则不出于阴阳焉，阴阳内外之分也，约此二者，则不出于风寒焉，风寒轻重之别也，统此二者，则不出于一寒焉，寒也者，邪之名也，而邪之伤害人，虽多端矣，约之于三阳三阴，以统于一寒也，如此，夫惟统之也，一寒而已，题之所以命曰伤寒也，而其所以命曰论者，盖论也者，论定之义，与论语之论略同，而非议论之论也，预举事形，稽诸古训，而断之方法，以供他日之用，此之谓论定也，乃今伤寒之于方论，预设病状，而具之处方，义亦相似矣，题之所以命曰伤寒论也。

自序辨  ***************************
古之人既能修之于我，而究其极致，则著书以述其意也，未必显于当世，而期之于身后也，后之人颇有其所窥乎，或发其指归于卷端，题以为序，所以题以为序者，盖拟诗书之题序也，是故在秦汉以上，虽有诸子百家，而未尝闻自序其书也，庄周之于天下，其为之似乎，未尝言序也，司马迁之于史记，自为之序，则不啻似之已，虽然，其次之于卷后，而谓之传者，自有其旨，岂类于后之题序乎哉，至乎挽近，急于希售，是其自序之所以昉耶，而今仲景氏之自序于卷首者何耶，窃寻其文意，脉理不属，且其言曰，撰用素问九卷，八十一难，阴阳大论，胎胪药录，并平脉证辨，为伤寒杂病论，乃今质诸终篇，未尝有本于此者，或似于此，固无足信者矣，至他如五藏府俞，经络阴阳，及人迎趺阳，三部九候，明堂阙庭等之言，亦皆不与本论相惬也，而其不出于仲景氏之手矣，是必后之黠者，不推仲景氏之本旨，伪拟以欺人者耳，且夫素难之果成于东汉以降乎，岂可复与仲景氏之言相惬乎哉。

脉法及平脉法辨  ***************************
辨脉之法，及其平脉之法，盖出于王叔和氏也，王叔和氏之于脉诊，盖获之于天性耶，乃其所著之脉经若干篇，独极其精微焉，而凡二十有四，分为七表八里九道也，配之以三焦五藏六府，三其部位，九其诊候，以眎病应，以推生克，权虚实，察死生，纤细密悉，莫所不臻矣，此自非获于其天性，乌能至于此乎哉，独得之道，非所以觉之于他人也，张仲景氏之于脉法，则独不然，曰在阳则脉浮，在阴则脉沉，大抵浮沉以统之，缓紧迟数滑涩，相差以系之，故浮沉阴阳之位，而阴阳疾病之位也，而缓紧迟数滑涩，悉繫于浮沉，于是乎或阳或阴，先定其位，而后轻重缓急之机，观于其所属，则可以考矣，不特此而已，须与证相惬，不苟诬于我，此之为善考而善尽矣，惟仲景氏之脉法为尔，仲景氏未尝分七表八里九道也，未尝配三焦五藏六府也，未尝及三部九候也，本论之中，其或儳及三部阴阳乎，即⿱斁灬于仲景氏之本旨也，辨详于脉候篇，夫仲景氏之脉法之概若此，又乌可以叔和氏之脉诊混之乎哉，叔和氏之独极精微于此也，私淑于张仲景氏也，窃寻其心曲，本当无意乎混之于此，使人眩惑也，惟以其天性之获于脉诊，或至于本论，得意之处，旁发其脉法，将以试己之技耶，乌知后人之不谬写而遂传于今乎，夫然，故欲读仲景氏之书，而修其术于我者，不可不择焉，择之有差，不于理而必于事，事存乎辞，而辞之惬事，事之惬人，可取以临矣，是之谓善择也，若其于理也，不徒不得乎辞，既不惬事，又奚惬人矣，是之谓不善择也，今夫如辨脉平脉二法，则不得不与本论相乖也，且如其大浮数动滑为阳，沉涩弱弦微为阴，似则似矣，虽然，阴阳本是表里之统名也，沉浮阴阳之位，而缓紧迟数滑涩悉系焉，则其以大动为阳之位，以涩微为阴之位犹可，数滑之不可一为阳也，弱弦之不可一为阴也，其谓之何矣，夫数滑弱弦，相与系之于阴阳，以差之者也，而今一之于阳，一之于阴者，此盖一种之阴阳，而非仲景氏所取于表里之统名者也，如本论曰阳浮而阴弱，曰阴阳俱紧，曰阳脉涩，阴脉弦，皆谓疾病之位，而不谓其所候之处，则又与彼背驰矣，同是一阴阳也，于彼如彼，在此如此，何其无定准也，而后之言脉之阴阳者，或以尺寸，或以浮沉，乃其所谓浮沉者，不以其人，而以己之指也，以指之故，加之以中，呜呼是何其言之谬乎，浮沉本是阴阳之位，而自存乎其人，岂可求之于己之指乎，其所谓尺寸，亦惟一脉一动，而无有异也，脉之于动，本是一身之活机，而其所由起，在于脐中，所谓肾间之动是也，而谓起于脐下非矣，上自头顶，而下抵于四末，莫所往不到焉，莫所远不逮焉，此乃人之所以生也，夫一身之活机，既起于脐中，头顶而四末，莫所不到而逮，则其于动也，虽欲不一焉得乎，况于尺寸之脉路，出于同一乎，惟少阴与趺阳之来应，低昂少异尔，此其以脉路之所缠绕而来之别也，亦惟自存乎其人，岂可复求之于己之指乎，尺寸亦惟一脉一动，而无有异也，藉令据尺寸及浮中沉等之说，则如阳浮阴弱，阴阳俱紧，为尺寸可，为浮沉亦可，而其名于表里，终不可见也，如阳脉阴脉，惟尺寸可言，而浮沉不可二，表里不可见也，何则阴阳本名于脉焉者也，名于脉焉者，即名于疾病焉也，非名于指焉者也，若乃脉之于浮沉，自存乎其人，则指之切之也，不敢不从之也，惟脉不为指之浮沉，指能浮沉于脉乎，因是观之，阴阳之为说，或尺寸，或浮沉，纷纷乎不知所适从矣，然则阴阳之义，将何之取乎，夫阴阳，表里之统名也，寒热，阴阳之分也，浮沉，阴阳之位也，风寒，轻重之别也，缓紧，风寒之析也，是故表为阳，里为阴，阳曰热，阴曰寒，浮则阳，沉则阴，风寒系焉，缓紧属焉，于是乎缓紧之为风寒，风寒之为轻重，或浮或沉，热乎寒乎，惟阴阳为统之矣，故曰阴阳表里之统名也，夫既浮沉之为阴阳之位也，所谓阴阳俱紧者，独似可言也，阴阳之果不在于指，而在于脉也，系浮沉于紧，则其阳其阴，足以辨其位矣，乃言阴阳，而浮沉自在其中也，且紧之为脉，浮沉相差以系之也，故曰阴阳俱紧，此独似举其概而例之者也，是之为阴阳之辨矣，叔和氏之于脉诊，虽独极其精微之若彼乎，于仲景氏之脉法，其不相依也若此矣，此固其所建之不同也，以不同而欲同之也，岂其不乖乎，故欲读仲景氏之书，而修其术于我者，不可不善择焉，已而善择焉，则仲景氏之脉法，彰然如指诸掌也，又何从叔和氏之脉诊矣乎哉，叔和氏之获之于天性，而能至于此也，吾之固所不能也，虽吾之已所不能乎，人又或能之也，至其能之也，岂让乎叔和氏乎，若乃辨脉平脉二法，则脉经之馀论，而叔和氏之金科玉条也，又何取乎仲景氏乎，仲景氏之脉法，既具于本论，当就而审焉尔，且叔和氏果无意乎混之于此，使人眩惑也，虽余之所取舍之若之也，亦岂多恨矣乎哉。

伤寒例辨  ***************************
伤寒之例，盖亦出于王叔和氏也，其所据而例，肇于阴阳大论，旁及素问八十一难，加之以其所窥，此独契于题序所谓撰用者耶，如其所谓伤寒温暑，及时行疫毒冬温等之别，非不纤悉，如大左于仲景氏之所论何，又独以伤寒为触冒冬时严寒之病，则如春夏之病何，于是乎至有春温夏热之说也，又云四时之气，皆能为病也，非其时而有其气，以病人者，名为时行疫毒，此岂谓尽无之乎，虽然，按斗历占之之法，吾是之未能信矣，乃索之于本论，未有惬于此者，盖张仲景氏之所论，风寒皆邪之假名，而轻重之别已，寒之所以为重者，以其最成杀厉之气也，风之所以为轻者，以其不若寒之太甚也，故风寒皆假以名于邪者也，夫既有风寒之名，而未见其形，于是乎假阴阳以形其内外，内外既形，而未得其状，于是乎分其阴阳，各以为三，以状其大体，大体既状，而犹未委曲，于是乎三阳三阴，各委曲其脉证，千状万形，莫所不至焉，然后内外轻重之脉证，委曲于此，则何更问四时，而后处之，是故不但触冒冬时严寒之病，虽温暑及时行疫毒冬温，求之于脉证，则莫不悉具于其中焉，洽弥于四时，因是而观之，方仲景氏之时，未有春温夏热，及时行疫毒冬温等之别也，推之于六气，而命之名，以别之者，盖亦创于叔和氏也，人之生于天地之间，谁不受其气，则推之以六气者，不为无其理也，虽然，病之与人俱活，不可推之以理者固众，纵得之于理，惟在其变态，而不二乎邪，自外自内，何离乎阴阳，或轻或重，何出乎风寒，亦各有其脉证具，则虽变态之千万乎，必求之于脉证，随以处之，其又何乖也，仲景氏之于术，不问四时，而取于一邪，千万其脉证，而极其变态，能极其变态之故，又遂之于杂脉证，奚独伤寒也，夫如此也，则春温夏热，及时行疫毒冬温等之别，固不足据矣，况于按斗历占之之法哉，且夫仲景氏之所论而博也，内外轻重之脉证，千状万形，往乎来乎，靡往非例焉，靡来非例焉，既而委曲于此也，又复曷须伤寒之例，且其例中显言搜採仲景旧论，且千金外台诸书，亦多引之，为叔和之语，得伤寒之例之出于叔和氏也，益足以证矣，然则此固叔和氏之例，而非仲景氏之例也，何以与本论相惬矣，伤寒之例，亦岂足据哉，亦岂足据哉。

痉湿暍辨  ***************************
痉湿暍之于脉证也，曰伤寒所致，复曰与伤寒相似，抑此何言哉，既曰太阳痉湿暍，太阳病之外，岂复有所谓痉湿暍者耶，若必为伤寒之所致，则其为相似者果非耶，若必为相似者之果是耶，奚翅痉湿暍，奈霍乱及疟等之相似何，此独何以遗于此耶，伤寒所致太阳六字，果不可读矣，彰彰乎明哉，出于后人之为也，夫仲景氏之统脉证也，惟是阴阳而已，已而千状万态，莫所不尽焉，是以不外于奔豚结胸，火逆水逆，发黄蛔厥等，岂惟痉湿暍之别论哉，有金匮要略者，分部设门，以论杂脉证，而痉湿暍为始，此盖后人谬读伤寒之论，谓惟论触冒冬时严寒之卒病，则必有论杂病之书，于是搜取其散落者一二于诸家，未足以成篇，因又剽窃论中及杂脉证者，伪撰以为金匮要略耳，何以明金匮要略之为伪撰也，痉湿暍皆冠以太阳病三字，此当其剽窃之时，犹循其旧，忘削去三字，而独削去其论中之原文，太阳下篇，风湿二条，亦剽窃之，而忘削去其原文，幸足以辨其本旨矣，因此而观之，痉湿暍本自在于太阳篇者，彰彰乎明哉，且伤寒论有中风，金匮要略亦有中风，名同而病异，此以一而兼二耶，太阳有奔豚，少阴有下利，为详且尽，而亦覆载焉，此右取而左忘耶，取唐以降之方，附之各门之后，此前知身后数百年耶，藉令仲景氏之圣，亦岂若此其明乎，其他复出之与其容疑焉者，不可指数矣，谁谓金匮要略之非伪撰耶，其曰伤寒所致，复曰与伤寒相似，别而论之者，非仲景氏之本旨，岂不彰明哉，虽然，观乎伤寒论有小建中汤，无大建中汤，大小半夏汤，及越婢汤等之特具于金匮要略，则仲景氏之遗方，不为不存于此，金匮要略之不可全废也，要不过十之二三，宜淘汰以辅其术而已矣，乃今辨正伤寒论，措痉湿暍，而自太阳篇始者，所以复仲景氏之旧也，处方之悉具于金匮要略，则不如就彼而求之之便，故不辨于此矣。

汗吐下辨  ***************************
如篇末载可发汗，不可发汗，可吐，不可吐，可下，不可下，汗吐下后等之辨，岂其不可乎，虽然，其可与不可，既载于本篇，而无所不尽焉，而今又复辨之于篇末者，岂非为蛇添足乎，截长缀短，补之以其家说者，岂亦出乎王叔和氏之工巧耶，大类乎辨脉平脉二法，及伤寒例者也，夫既本篇之所载，可取以例，则又何加焉，惟至如其于可下之辨，载大承气汤，及大柴胡汤之证六七条，则本篇之所阙，此可以补之，然则惟此之辨，不可废也，而亦载之于金匮要略，此岂本篇之既阙，而存之于此耶，将金匮要略之所载，取之于此耶，又将独存乎金匮要略者，假之于此耶，要之金匮要略之虽不可信，而比之于此辨可下者，抑犹古也，其不可全废也，姑让之于彼，固亦无不可矣，然则惟此之辨，不可废也，亦废之可矣，其他可发汗，不可发汗，可吐，不可吐，可下，不可下，汗吐下后等之辨，虽似无不可，固已远于古也，又何足据乎，又何足据乎。


卷二  ——————————————————————————————————————————————————————————————————————————————————————————

寒五名  ***************************
凡人之所病者，通谓之疾，指曰邪，名曰寒，寒即邪之名也，而义之所歧，凡五焉，邪有轻重，而统以为寒，析以为风，风其最轻焉者也，寒其最重焉者也，故风自寒析，惟寒统之矣，是乃伤寒中风之辨也，寒又有内外之别矣，而其自外焉者，必能为热，此为之阳也，其自内焉者，必能为寒，此之为阴也，寒即里寒之寒，以吐利言之矣，是乃内外之辨也，寒也者，邪之名也，而义之所歧，凡五焉，有指邪气者，有指痰饮者，有指吐利者，或对热，或对温，如曰伤寒，曰寒去欲解，曰寒实，曰被寒，曰胸有寒，曰里有寒，曰寒格，则皆指邪气者也，如曰寒饮，曰久寒，曰胃上有寒，则皆指痰饮者也，如曰寒分，曰寒下，曰里寒，曰藏有寒，曰寒多，则皆指吐利者也，如曰恶寒，曰往来寒热，曰寒少，则皆对热者也，如曰手足寒，曰厥寒，曰藏寒，则皆对温者也，凡寒之歧为五义者若此矣，而统为伤寒，析为中风，外焉而热，内焉而寒，虽如不均，而其实则一也，一也者何，一寒而已，寒也者，邪之名也，能为此数者之疾，而病人者，惟邪而已，故以寒为邪之名者，正义为然矣，后之说伤寒者，深泥寒字，以为非触冒冬时严寒之气，则不得名为寒也，于是乎遂至有其即病者为伤寒，不即病，而其寒毒藏于肌肤，至春变为温病，至夏变为暑病之说，呜呼，此何以知其即病之与其不即病，而其寒毒之藏于肌肤，至春至夏而变乎，倘能知焉乎，不若速施之治，而不使其寒毒之藏于肌肤也，又何俟其至春至夏而变乎，谁谓素难之不妄乎，今审仲景氏之所论，未尝问四时，虽其邪之或自外焉，或自内焉，而统名为伤寒焉，寒也者，邪之名也，故不问四时，统名为伤寒者，是为正义矣，奚翅触冒冬时严寒之气焉已矣哉，伤寒之名，盖自古有之矣，仲景氏据而述焉已矣，风温温病，虽载之于太阳篇，而徒论其被下被火之逆，不及其方法也，然则其所谓风温温病者，何方之处乎，此惟以寒为严寒之寒，不辨伤寒中风之为轻重，与自内自外之为寒热，而不知一寒之统名于邪之为古义，而强为之说者也，不可从矣。

三阳三阴  ***************************
三阳三阴者，表里之统名也，外内之分也，凡疾病之于变，千状万态，不可得而穷极焉，虽然，其所统者，不出乎阴阳也，虽乃不出乎阴阳，而又不能无浅深缓急，于是各歧而为三矣，而又唤三阳以表里，是惟唤之在三阳，而非谓阴阳以统之表里也，夫三阳之为表也固矣，而其所主在热，而其脉则浮，然其热亦不一，而其所名而唤者凡十二，而其所统者五，虽乃统之于五，而非若配之五藏之类也，要亦不出其表里之二焉，恶寒发热，为太阳为表，是其在三阳，最浅而最缓也，往来寒热，为少阳为表里，是其在三阳，其表稍深于太阳，而其里稍浅于阳明，所以为之半也，此二者，必兼恶风寒也，论曰，有热恶寒者，发于阳是也，身热恶热潮热，为阳明为里，是其在三阳，最深而最急也，此独无有恶风寒也，若尚有焉，则是为其表未解也，例曰微恶寒者，表未解是也，故太阳为表之表，而阳明为表之里也，若乃以其浅深缓急之次，则当自太阳及少阳，自少阳及阳明，而反篇少阳于后者，盖欲先示其为表里也，三阴之为里也固矣，而其所主在寒，而其脉则沉，寒即里寒之寒，而以吐利厥冷言之也，然其寒亦不一，而其以浅深缓急，歧而为三者，亦犹三阳也，而不可复以表里言之也，则直举其形状而示之也，腹满而吐，食不下，自利腹痛，手足温而不渴，是为太阴，此其于三阴，甚浅而甚缓也，此无有发热也，若脉浮发热，则取之于表也，例曰，太阴病，脉浮者，可发汗，宜桂枝汤是也，脉微细，但欲寐，欲吐不吐，心烦，自利而渴，手足寒，或咽中痛，是为少阴，比之太阴，则稍深而稍急也，此亦无有发热也，若反发热，则亦取之于表也，论曰，少阴病，始得之，反发热，脉沉者，麻黄附子细辛汤主之，又曰，少阴病，得之二三日，麻黄附子甘草汤微发汗，以二三日无里证故，微发汗是也，脉太微，或全无，消渴，气上撞心，心中疼热，饥不饮食，吐利甚，四支厥逆，是为厥阴，比之少阴，则太深而太急也，此虽有发热微热外热，而皆属身热，颇殊太阳之发热也，且其脉之与厥冷，亦不相似也远矣，三阴亦有恶风寒，而无发热为其分，论曰，无热恶寒者，发于阴是也，此专乎少阴而言之也，如厥阴，则笃危之极也，而有寒有热焉，少阴亦不为不笃危，而不若厥阴之甚，少阴亦不为无寒热，而不若厥阴之甚，不惟寒之极能为厥，而热之极亦能为厥，是以特擅之厥阴也，虽均为厥乎，寒热之分，不可不辨矣，夫三阳之主热也，惟以恶风寒，辨其表里，三阴之主寒也，惟以发热辨其表里，此为法矣，且有始于热而之于寒者，有客于寒而主于热者，乃三阳中论三阴之方证，三阴中载三阳之方证，交往交来，而能变能化，是乃张仲景氏之术之机活也，亦不可不审矣，由是而观之，虽于三阴不言表里，而在其浅深缓急之次，太阴则里之初也，少阴则里之本也，厥阴则里之末也，本末，犹表里也，若以三阳三阴，合而言之，二阳则始，而二阴则终也，而二阳为表里，二阴为本末，惟少阳太阴为之间，而少阳间于二阳，太阴间于阴阳，此其所以篇少阳于后，媲之于太阴也，凡是皆统之于阴阳，各歧而为三，次其浅深缓急，以示之转机，使人易辨别者也，夫三阳三阴者，表里之统名也，外内之分也，而表里之外，非更有阴阳也，如曰发于阳，曰发于阴，曰阴阳俱虚，曰阴阳自和，皆以三阳三阴言之，岂在表里之外乎，夫疾病之于变，虽千状万态，不可得而穷极乎，靡不惟阴阳之统焉，体之于大，而为阴阳，体之于小，而为表里，大以创之，小以成之矣，故阴阳者，表里之统名也，表里岂非外内之分乎，后世阴阳之说，纷纷纭纭，加之以五行，欲以中仲景氏之论，岂其不益迂也矣哉。
六经之名，出于素问，本是经络之义，各有其部位存焉，盖自古有之矣，仲景氏乃假此以分表里之部位，配其脉证，而为之统名也，惟是假之于经络，是以视以为经络，则莫之非经络也，虽然，寻仲景氏之所论，专在外内之分，而非取之于经络，则其于本旨，宜唤为三阳三阴尔，又奚以六经称之之为，或曰或称六经，或唤三阳三阴，本是一也，则称六经，宜如无害然，奚更唤三阳三阴之为，曰不然，六经本以经络名焉，而仲景氏假之表里之统名，则虽其所指之不异，而其所推之不同也，故取之经络焉，则远推之于理也，取之表里焉，则迩推之于事也，推于事之与推于理也，固非无径庭矣，与其趋理于远，宁从事于迩，是故不称六经，而唤为三阳三阴者，此盖仲景氏之本旨也。

伤寒中风  ***************************
三阳三阴，本是为辨伤寒之状而所设也，凡疾病之将速至笃危者，孰若伤寒之最太甚也，是故先于百病者，惟伤寒而已，张仲景氏之建规则也，以伤寒为主焉，惟是以伤寒为主，而又既不能无轻重也，于是乎谓其重者为寒，谓其轻者为风，寒曰伤，风曰中，亦惟轻重之别已，乃其于脉证也，亦既不能无寒热也，于是乎谓热为阳，谓寒为阴，阳曰浮，阴曰沉，亦惟寒热之分已，乃其热之与寒，亦既不得不之而复之也，于是乎各歧而为三，虽乃歧而为三，而又既不得不相交或及也，于是乎立合之与并，以尽其变矣，而其又复愈之而愈变也，变之又变，不得不遂之于杂脉证矣，夫既歧阴阳各三，而名三阳以表里，以确其浅深也，如三阴，则缓急直至，故鲜及表里者矣，张仲景氏之建规则也，以伤寒为主焉，而又辨其轻重，而出中风也，则伤寒中风，惟是轻重之别已，然后凡之所统也，惟在寒热之分，而不出于阴阳二者焉，夫惟统之于阴阳，而建之规则也若此，可谓简且约矣，能察其机，而制其变者，其惟张仲景氏之术耶，苟欲为仲景氏之所为也，厝其规则，将焉是依，不可不慎而守也，慎之不外，守之不内，是之谓能循规则矣，若夫伤寒中风之于别也，惟举其脉证于太阳之篇首，而不举之于阳明以下何耶，伤寒中风，惟是轻重之别已，而三阳三阴，各有其脉证具焉，则其于脉证，未尝无轻重焉，然则各就其脉证，而较其轻重，则伤寒中风之别，可以辨知焉尔矣，于三阳三阴，太阳为之首，故举其脉证于此，而示其轻重之别，以例于阳明以下，至于厥阴也。

合病并病  ***************************
三阳三阴，以统其外内也，又系三阳以合併二者，而辨其相交或及也，于是乎脉证无有所遗焉，盖合也者，谓在其始也，而既已太阳阳明及少阳之脉证之相交见者也，并也者，谓未离于太阳之脉证，荐及于阳明少阳者也，之二者之于轻重缓急也，合病为最重最急矣，并病之于合病，虽若稍轻稍缓乎，不若太阳之最轻最缓也，故并病亦不为不重且急矣，以其荐及于阳明少阳也，合病之所以最重最急者，以其始而既已交于阳明少阴也，此皆三阳之变脉证也，乃其治之也，亦各有法焉，故其于合病也，论曰，太阳与阳明合病者，必自下利，葛根汤主之，又曰，不下利，但呕者，葛根加半夏汤主之，此皆虽其邪之既在于阳明，诱诸其表于发汗者也，又曰，太阳与阳明合病，喘而胸满者，不可下，麻黄汤主之，此虽其邪之实于胃，先诱诸其表于发汗，然后下之者也，又曰，太阳与少阳合病，自下利者，黄芩汤主之，此以其邪之客于中位，不宜发汗，亦不宜下，故惟于中间而制之者也，又曰，三阳合病，腹满身重，难以转侧，口不仁而面垢，讝语遗尿，若自汗出者，白虎汤主之，此以其邪之炽于二阳，不宜发汗，亦不宜下，故挫其势于里者也，是皆治合病之法也，其于并病也，例曰，二阳并病，太阳初得病时，发其汗，汗先出不彻，因转属阳明，续自微汗出，不恶寒，若太阳病证不罢者，不可下，下之为逆，如此可小发汗，此虽其既及于阳明，而其表之未除也，必先其表而后其里，故复例之曰，外证未解者，不可下也，下之为逆，论曰，二阳并病，太阳证罢，但发潮热，手足漐漐汗出，大便难而讝语者，下之则愈，宜大承气汤，此俟其表之已除，而后攻其里者也，此其一则太阳证未罢，一则太阳证已罢，纯于阳明，此皆先表而后里者也，例曰，太阳与少阳并病，头项强痛，或眩冒，时如结胸，心下痞鞕者，当刺大椎第一间，肺俞肝俞，慎不可发汗，发汗则讝语，又曰，太阳少阳并病，心下鞕，颈项强而眩者，当刺大椎肺俞，慎勿下之，又曰，少阳不可发汗吐下，发汗则讝语，吐下则悸而惊，论曰，本太阳病不解，转入少阳者，胁下鞕满，乾呕不能食，往来寒热，尚未吐下，脉沉紧者，与小柴胡汤，此以其客于中位，发汗吐下，皆非其所宜，故惟于中间而制之者也，是皆治并病之法也，二者之于治法其有先后若此，故合併之设名以别之者，以此其治法有先后也，夫既三阳有合併之名，而三阴独无有者何耶，曰合併之为名，其相交或及者也，而三阳有之，则三阴亦不得无言焉，惟不设其名耳，设其名者，以治法之有先后也，不设其名者，以治法之一于救里，而无有先后也，故仲景氏之设名也，莫不关于治法焉，故三阳三阴之于名，此其治法之纲，而合病并病之于名，此其治法之目也，三阳之相交或及也，比之三阴，虽急而犹缓，此其治法，所以有先后也，三阴之相交或及也，其证虽缓，却是已急，此其治法，所以一于救里也，故非惟三阳有合病并病，三阴亦有之，惟不设其名耳，三阳之设合併之名也，必关于治法焉，假如二阳并病，其始也是太阳证，而既及于阳明，则阳明似可攻，然太阳未离，则先发其汗，而后攻其阳明，此之为法也，于是既离于太阳也，谓之阳明病，既纯于阳明也，无有并之名，故并，病者，未离于太阳之名也，如太阳少阳并病，及少阳阳明并病，则于少阳制之，此之为法也，并之于名，岂非关治法之有先后乎，如三阳合病，则或于少阳制之，假攻阳明，不以承气，而以白虎，此之为法也，故例曰，发汗则躁，心愦愦反讝语，此言桂麻之不可行也，又曰，下之则额上生汗，手足逆冷，此言承气之不中攻之也，合之于名，亦岂非关治法之有先后乎，他尚有不曰合病并病，而所谓合病并病者，亦当因此而推之而已，三阴之不设合併之名也，直举其脉证，以具之治法，惟于太阴及少阴，其治法有一二似有先后之序者，论曰，太阴病，脉浮者，可发汗，宜桂枝汤，又曰，少阴病，始得之，反发热，脉沉者，麻黄附子细辛汤主之，又曰少阴病，得之二三日，麻黄附子甘草汤微发汗，以二三日无里证故，微发汗也，此或以脉浮，或以发热，皆取之于表也，于厥阴，则变先后之序，先其里而后其表，论曰，下利腹胀满，身体疼痛，先温其里，乃攻其表，又曰伤寒医下之，续得下利，清穀不止，身疼痛，急当救里，后身疼痛，清便自调者，急当救表，例曰，下利清穀，不可攻表，汗出必胀满，此以身体疼痛为表也，又霍乱之于治法亦然，是皆阴阳之相交或及者，而治法之有先后者也，他尚有其相交或及，或自热而之寒，或表寒而里热者，凡是等之类，若命之名，则亦当曰阴阳之合病并病，而今不设其名者，以治法之一于救里也，其有先后者，仅不过二三，何则，阴阳之脉证，与治法之殊异，固不可同其名也，而其有合併之实，亦不可异其治法，是以三阴不言合病并病，而亦有治法有先后者也，夫三阳表也，而其中有表里，以先后其治，三阴里也，其治法一于救里，故不言表里，是故三阴不言合病并病，亦犹其不言表里也，时或言里证者，不得已者也，要在于随脉证，则又何烦命之名，拘此而施其治之为，惟是体之于大，此之为阴阳，体之于小，此之为表里，虽其脉证之裂及于百千乎，莫不统而尽焉，故如合病并病，亦皆依于兹矣，如曰转属，曰转入，曰转系，则惟于并病乎言之也，假令其始于太阳，荐及于阳明少阳也，二证之相侔，是其并病也，既离于太阳，而纯于阳明少阳是之为转也，既转而未纯，是之为属也，故转入者，其既纯焉者也，转为转系者，其未纯焉者也，可见并病之轻于合病，合病之重于并病也，乃其于治法，先太阳而后阳明，非太阳则少阳，惟其一证而一方，仲景氏之所为，大抵为然，岂有并二三而治之之术也哉，其析阳明而为三，建太阳阳明，少阳阳明，正阳阳明之目者，盖出乎后人之杜撰也，其如正阳阳明，则姑舍旃，惟其为太阳阳明，为少阳阳明者，此何所异乎并病也，夫既载合併二者于三阳，而辨其相交或及也，莫不尽而竭焉，而又覆载之于阳明篇首，更曰太阳阳明，曰少阳阳明，以混之名，最为无谓也，要之皆是三阳之变脉证，则系之以合併二者，以归之于其一证而一方之治法，庶乎不遗而恨焉，岂可独私之于阳明，析以为三，更建之目焉矣哉。

冒首  ***************************
邪之于人也，不一而止焉，或自外，或自内，或轻或重，浅深之状，缓急之态，奚止什佰而已哉，于是乎重为寒，轻为风，其自外者为阳，其自内者为阴，阳主乎热，阴主乎寒，热之匹乎三，以析浅深之状，寒之匹乎三，以序缓急之态，然后有伤寒，有中风，而三阳三阴之部位定矣，部位既定，而热莫不趋，寒莫不极，热有合併，寒有两厥，变耶变耶，虽之于千万，无有所遗也，三阳三阴之于部位，各有其脉证具焉，乃举其脉证于各篇之发端，以例之于各篇之每条，曰太阳之为病，脉浮，头项强痛而恶寒，曰阳明之为病，胃家实也，曰少阳之为病，口苦咽乾，目眩也，曰太阴之为病，腹满而吐食不下，自利益甚，时腹自痛，曰少阴之为病，脉微细，但欲寐也，曰厥阴之为病，消渴，气上撞心，心中疼热，饥而不欲食是也，各篇之每条，引之以为冒首，曰太阳病，曰阳明病，曰少阳病，曰太阴病，曰少阴病，曰厥阴病是也，三阳三阴之为病，虽异其脉证，而其邪即伤寒中风也，夫伤寒中风，轻重之别也，三阳三阴，内外之分也，伤寒中风为之经，三阳三阴为之纬，是故特举其脉证于太阳之发端，以示其为轻重之别，以例于阳明以下，至于厥阴，曰脉缓者名为中风，曰脉阴阳俱紧者，名为伤寒是也，阳明以下，至于厥阴，亦例之以为冒首，各篇之中，曰伤寒，曰中风，皆是也，故伤寒中风者，邪之名也，以明其通者也，三阳三阴者，其部位也，以明其别者也，而今系中风伤寒之名于各篇之部位，则又如具一脉证然，然此未必然也，惟为其欲各就其部位，而见其轻重故也，凡冒首曰太阳病，曰阳明病，曰少阳病，曰太阴病，曰少阴病，曰厥阴病，曰伤寒，曰中风之类，皆统其脉证而言之也固矣，各有其旨存焉，岂徒任意而发之者哉，姑以太阳言之，惟标其本位者，是之为太阳病也，此或为中风，或为伤寒，其病之所在，不出于太阳本位者也，如桂枝汤，麻黄汤，葛根汤，桂枝加葛根汤，桂枝麻黄各半汤，桂枝二越婢一汤，大青龙汤等是也，又有通于伤寒中风二者，曰太阳病者，如大小柴胡汤等是也，又有其病仍不解，复加他证者，通之犹曰太阳病者，如桂枝去桂加茯苓白术汤，葛根黄连黄芩汤，桂枝加厚朴杏子汤，桃核承气汤，抵当汤，大陷胸汤，十枣汤，真武汤，桂枝人参汤等是也，又有前证已愈之后，更见他证者，亦通之犹曰太阳病者，如桂枝汤，（其气上冲者）桂枝去芍药汤，及去芍药加附子汤，五苓散等是也，此皆通于发汗后吐后下后而言之也，又有直曰发汗后，曰吐后，曰下之后，曰发汗吐下后，曰大汗出后，而不及冒首者，如茯苓桂枝甘草大枣汤，桂枝加芍药生姜人参新加汤，厚朴生姜甘草半夏人参汤，栀子豉汤，调胃承气汤，白虎加人参汤，乾姜附子汤等是也，此其前证已愈之后，更见他证者，通而言之也，故皆曰后，又有直曰发汗若下之，曰发汗若下之，病尚不解，曰发汗病不解，曰发汗过多，曰大汗出，而不及冒首者，如栀子豉汤，茯苓四逆汤，芍药甘草附子汤，桂枝甘草汤，桂枝二麻黄一汤等是也，此皆其病之仍不解，或复加他证者，亦通而言之也，故皆不曰后，又不惟标其本位之重者，或之于阳明，或之于少阳，或于少阴，或于厥阴者，皆通之为伤寒也，如麻黄汤，大小青龙汤，小建中汤，茯苓桂枝白术甘草汤，大小柴胡汤，（柴胡桂枝干姜汤，柴胡桂枝汤，柴胡加芒硝汤，柴胡加龙骨牡蛎汤属焉，）半夏泻心汤，（生姜泻心汤，甘草泻心汤，旋覆代赭石汤属焉，）大黄黄连泻心汤，（附子泻心汤属焉）赤石脂禹馀粮汤，五苓散，黄连汤，栀子豉汤，（栀子甘草豉汤，栀子生姜豉汤，栀子厚朴汤，栀子乾姜汤属焉，）大陷胸汤，（小陷胸汤属焉）调胃承气汤，大小承气汤，白虎汤，（白虎加人参汤属焉）桂枝附子汤，（甘草附子汤属焉）芍药甘草汤，甘草乾姜汤，四逆汤（通脉四逆汤，茯苓四逆汤属焉，）等是也，又标其轻者，各系之于其本位，以为中风也，曰太阳中风，曰阳明中风，曰少阳中风，曰太阴中风，曰少阴中风，曰厥阴中风是也，此二者，惟标其轻重而已，夫三阳三阴之于部位，本是为伤寒中风之设也，伤寒中风者，邪之名也，而未有其形之可见，于是外内与浅深，与缓急，各歧而为三，以形之也，有形而后轻重自见矣，此其所以系三阳三阴以伤寒中风也，要之伤寒之于变也博，是以其之于他者太多，以其重也，中风亦非无变也，而不如是之甚，是以各系之于其本位而已，以其轻也，其实则凡曰太阳病，曰阳明病，曰少阳病，曰太阴病，曰少阴病，曰厥阴病者，皆或以伤寒言，或以中风言也，又何深拘泥之为，虽然，不识此分别，则不能审其位之在何之部，而果轻耶果重耶，然则此其分别，亦复何容忽诸哉，又有伤寒中风连言者，如小柴胡汤，甘草泻心汤是也，此以其始之虽于伤寒乎，虽于中风乎，遂及于此者言之也，又有谓合病并病，曰太阳病下之，或曰发汗若下之，或曰发汗吐下之后，而不及冒首者，如调胃承气汤，大小承气汤，大小柴胡汤等是也，凡不及冒首者，或有联牵上冒首来，当就而审焉已矣，又有单曰病，或曰病人者，此以其例于他者，与其有说于此者，与其在初也，脉证相措而位未可定者言之也，如例曰病有发热恶寒者，发于阳也，无热恶寒者，发于阴也，则其例于它者也，如论曰病人藏无他病，时发热，自汗出而不愈者，先其时发汗则愈，则其有说于此者也，如论曰病发热头痛，脉反沉，若不瘥，身体疼痛，当救其里，则其在初也，脉证相错而位未可定者也，凡是皆在太阳者之概也，阳明以下，至于厥阴，亦皆可准知焉已矣，惟少阴不曰伤寒，似乎可疑，然既有中风，则不得言无焉，乃今推其曰少阴病者，咸是伤寒，而标其本位者也，是故曰始得之，曰一二日，曰二三日，以明其创于兹也，又奚疑之为，厥之歧为两也，惟寒之与热，寒能为厥，热亦能为厥，所以歧为两也，大抵三阳主乎热，三阴主乎寒，无论寒之为厥，至如热之为厥，则其所主，当在于阳明而已，而今措其所主，而一之于厥阴者何耶，夫虽热之趋于阳明，而厥固非阳明之位也，何以篇之于阳明乎，三阳三阴，本是取证于外，以定其部位者也，厥者外证也，虽内有两歧乎，不得不取之于外也，虽则取之于外乎，他有可以候之证而具，则又奚可混乎，此其所以一于厥阴也，若果篇之于阳明，则不啻不中其位，得无以寒为热之泥乎，乃今一之于厥阴，犹不得无以热为寒之惑也，我将临之以他可以候之证而已，虽厥之一于外，而寒热果殊于内矣，岂可且泥且惑以混之哉，厥之于寒热也，寒为其本位，虽热之非其本位乎，临之于外，而一之于此，不以厥阴为冒首，而咸以伤寒为冒首者，以其重之极故也，故特于厥阴篇，咸曰伤寒，而曰厥阴病者少，亦惟为之故也，可见伤寒之重，自有轻重，中风之轻，亦自有轻重，及其之变也，其轻者渐重，其重者遂危，热之所趋，寒之所极，经纬于三阳三阴，而千万不遗也。

正属  ***************************
三阳三阴之于脉证，有正焉，有属焉，而治法必从之，何谓正乎，专而无所兼，是之为正，如太阳之脉浮，头项强痛而恶寒，阳明之胃家实，少阳之口苦咽乾目眩，此则三阳之正脉证也，何谓属乎，或兼或不专，是为之属，如曰本太阳初得病时，发其汗，汗先出不彻，因转属阳明，曰服柴胡汤，已渴者，属阳明，曰蒸蒸发热者属胃，曰伤寒脉弦细，头痛发热者属少阳，此则三阳之属脉证也，而三阴之于正之于属，亦犹三阳，可以准知矣，而三阳三阴之于脉证，有正焉，有属焉，而治法必从之，惟于太阳与厥阴，无属脉证何也，太阳则病之始也，重为伤寒，轻为中风，交名合，及名并，此有及于彼，而彼无及于此，太阳之所以无属脉证也，厥阴则病之终也，彼若及于此，则既已危，此何复及于彼，厥阴之所以无属脉证也。

脉候  ***************************
脉之为候也，其所统，亦惟不出于阴阳焉，阳曰浮，阴曰沉，如缓紧迟数滑涩，莫不繫于浮沉，譬如经之与纬，浮沉为经，而以此先定阴阳之病位也，缓紧迟数滑涩为纬，而以此继察其轻重缓急也，是故三阳而浮，三阴而沉，缓为中风，紧为伤寒，此脉候之概也，而其所候之处，以寸口为本脉，趺阳少阴副之，此三者，古之遗法也，而脉法大备焉，若其阴阳人迎关尺之义，此皆医法末路之失也，何以言之，凡脉候，有以阴阳言者，有以三部言者，而其所谓阴阳亦不一也，说者以为浮沉，或以为尺寸，浮沉即举按之义，尺寸即上下之别也，夫阴阳也者，表里之统名，而假以辨之证者也，而今复假之于诊法，何其妄也，若此阴阳，但为浮沉之义则犹可，必取之举按则不可，何则，浮沉惟其动之昂低者，而自在于彼，自在于彼，则候之而自知，何必由我之且举且按乎，古闻切脉，未闻举按，而况于以阴阳为举按之义乎，故但为浮沉之义则犹可，必取之举按则不可，夫阴阳也者，表里之统名，而假以辨之证者也，而今又复假之于尺寸，何其纷也，取譬之不迩，则无弗罔，而其趋于多歧也，亦无弗迷，本是一阴阳也，一譬之表里，而再譬之浮沉，而三譬之尺寸，则其弗罔且迷者几希，脉诊之所以不彰于今也，今夫审张仲景氏之所论，惟曰脉浮，浮紧，浮缓，浮数，而不指其所候之在何处也，惟曰脉沉，沉紧，沉细，沉微，而不指其所候之在何处也，凡若此类，皆不逮阴阳寸关尺者也，而其以阴阳者，仅三四，其以寸关尺者，亦不过五六，然则其惟曰脉浮脉沉者之最多，而其逮阴阳寸关尺者之最少也，若必以阴阳寸关尺，为不可不候者，则其惟曰脉浮脉沉而不指其所候之在何处也，何其粗且略耶，三部亦其说之不一也，或取三指一寸九分之间，或取寸口至尺泽，分阳分阴，藏与府之配，而察虚实死生也，亦为可疑矣，素灵无寸关尺之说，但有寸口人迎，而仲景氏不言人迎，时言趺阳少阴也，由是而观之，则古之于脉法，未尝逮阴阳寸关尺也，阴阳寸关尺，或肇于晋王叔和氏耶，而叔和氏之于脉法，立七表八里九道，合为二十有四，而今考之仲景氏之书，阴阳寸关尺，及二十有四之目，皆现而存者何耶，叔和氏之巧脉诊，私取其脉法，以配之于本论，自试其技者，遂谬而混焉者耶，不尔，何惟曰脉浮脉沉者之最多，而逮阴阳寸关尺者之最少耶，若必以阴阳寸关尺，为不可不候者，则何惟曰脉浮脉沉，而不指其所候之在何处也，此岂非粗且略耶，古之于脉法，其详不可得而知矣，虽然，观乎其惟曰脉浮脉沉者之最多，且不指其所候之在何处，则其所候之处，必当在寸口也，而未必若后世三指取三部，惟其候之也，潜心于兹，无敢失之轻易矣，素灵无寸关尺之说，但有寸口人迎，而仲景氏不言人迎，时言趺阳少阴也，则其所候之处，特为在寸口者，此为不诬也，糅之以趺阳少阴，则脉法大备焉，庶几不大⿱斁灬于古耶，若夫三部之说，或取三指一寸九分之间，或取寸口至尺泽，分阳分阴，藏与府之配而察虚实死生者，非不纤悉也，而今试按其所谓三部者，三指之所应，未尝不一动也，则其虽寸口至尺泽，亦无不皆然焉，然则其特为在寸口者，不必以三指，虽二指或一指，亦何不可之有，不特于寸口，趺阳少阴，亦惟随切随察，何必三指取三部之为，至如叔和氏之辈，立七表八里九道，合为二十有四，则不为不相似，亦终不可施于事，则何从如此之烦为，夫脉证者，疾病之转机，而相依不离者也，故脉必须证，证必须脉，然后疾病莫攸隐匿焉，古者称医为脉家，如扁鹊仓公辈，亦皆以脉其选也，仲景氏之于方论，亦复举脉证，以为处方之准据，则又何废脉之为。

热五道（十二名）  ***************************
三阳之所主，在于热焉，热之所名而唤者，凡十有二，而其大纲凡五焉，大纲凡五，而其所统不出于表里矣，一曰恶寒发热，二曰往来寒热，三曰身热，四曰恶热，五曰潮热，此五者，热之大纲也，不可不辨矣，有表热，有外热，有微热，是皆属身热也，有里热，有烦热，有瘀热，有蒸蒸发热，是皆属恶热也，此七者，热之小目也，亦不可不辨矣，虽然，或属身热，或属恶热，则大纲不过于五焉，然后恶寒发热，往来寒热，此二者为表，以其有恶寒也，身热，恶热，潮热，此三者为里，以其无恶寒也，然则虽其凡之纲于五焉，而其所统不出于表里矣，盖恶寒发热者，恶寒且发热也，而其热全在于大表，翕翕者也，是为太阳，往来寒热者，热之与寒，互往而互来也，而其热在于胸胁之间，使人心烦喜呕者也，是为少阳，身热者，胸腹之常热也，而其热在于肌肤，使人身重微烦者也，恶热者，恶如恶寒恶心之恶，而其热全在于分肉，郁郁如蒸，炎炎如焮，能使人常烦者也，潮热者，其发之必有时也，犹如潮汐之以时来去也，而其热专结于里，时又熏于肉，亦能使人烦躁者也，此三者为阳明，阳明者，三阳之极也，故其热之及也，或肤，或肉，或里，惟其极为然矣，三阴之主寒也，尚有表热外热发热微热等，虽然，其脉之与证，固与三阳不同也，而三阴之于脉证，沉微细，而手足寒，甚则无脉，而四支厥逆，故虽有表热外热发热微热等，非如三阳之脉浮，一身手足尽温也，是之为其别，亦不可不辨矣，又有曰热入血室者，此亦为一种之目也，而或属往来寒热，或属潮热，又有曰无大热者，此非若上所举之五之数也，大即大表之大，非大小之大，故无大热者，谓无表证也，即指太阳之发热恶寒而言之矣，又如曰热结，曰结热，曰热实，曰协热，曰合热，曰热越，曰热利之类，亦皆非如上所举之五之数也，辨详于各条之下。
先于此，或请问热之辨，余答以五纲十二名，或曰五纲十二名，既闻其教矣，然于其情状，犹有未尽者，愿书以再教我，我幸以此辨之，吾子其勿辞哉，余不得止，书以与之，乃今搜得其稿于巾衍，此虽与前之所辨或重复乎，直附于此，以便于初学云。
恶寒发热　恶寒之中且发热，发热之中且恶寒也。
一日二三度发　发热之中且恶寒，热多而寒少，其发作也，日至二三度，而与往来寒热颇异，故论曰，如疟状，此以其二三度发作言之也，又曰其人不呕，此以其异于往来寒热言之也。
日再发　同上而稍轻矣，故不至二三而再，再也者，不过一二之辞，二三也者，逾再次之辞也，二三之所以为重也。
时发热　此惟时时发热已，与潮热之期时而发大异矣，盖发热者，在大表而翕翕者也，潮热者，在分肉而蒸蒸者也，大表浅矣，故未至烦躁也，分肉深矣，故使人烦躁也，此岂非大异乎。
往来寒热　寒止即热，热止即寒，互而发者也，而其自热而之寒也，非无间也，惟是为间，而复继发之如初，所以名曰往来也。
发作有时　此其寒与热之休作，必以时者也，或以午后发，至未申之间而休，或以未申之间发，至酉戌之间而休，或暮时而发，夜半而休，或夜半而发，至天明而休，凡若此类，皆以名焉，此与潮热相似而颇异，潮热之必以时也，既结于里，而蒸蒸于分肉，故无有寒，而发为恶热烦躁也，若乃发作有时也，犹专于胸胁，而翕翕于肌表，故寒热互发，未至烦躁也，此之为其分矣。
潮热　热之发也，必有时矣，犹潮汐之来去以时也，所以名曰潮也，且其于常也，必身热，当其发也，必恶热，所以使人烦躁也，不但于日晡所，或于午未申之间，亦可以名之矣，若必于日晡所而名矣，则惟曰潮热足矣，复何烦日晡所字乎，其实则有于日晡所者，有于午未申之间者，又有日晡所发热者，惟是潮热之蒸蒸于分肉，此为正阳明也，惟是发热之翕翕于肌表，此为属阳明也，虽均之于日晡所乎，或肌表，或分肉，浅深之分，不可无辨矣，所以更冠日晡所字，以辨潮热发热之分也。

恶寒三道  ***************************
恶寒之于别，凡三道焉，有发于阳者，有发于阴者，有因精气虚者，此三道者，为恶寒之别也，而其发于阳者，必脉浮，而有热，是即桂枝麻黄之所之也，例曰，有发热恶寒者，发于阳也，其发于阴者，必脉沉而无热，是即附子之所之也，例曰，无热恶寒者，发于阴也，其因精气虚者，必在于表里已解之后也，例曰，脉微而恶寒者，此阴阳俱虚，又曰发汗后，恶寒者虚故也，此既非病之所使也，固无有药之可以治矣，故例曰，不可更发汗更下更吐也，然则何以乎，惟饮食之养而已，古语曰，养精以穀肉果菜，此即其法也，夫药也者，制变焉者也，故病已愈之后，犹且因循服药而不罢者，固非法也，况乎无故而常服药乎，恶风恶寒，亦惟轻重之别已，虽然，考仲景氏之所论，伤寒言恶风，中风言恶寒，互而不拘也，然试辨其轻重，才风于身，则忽洒淅毛穴耸起，不风则否，是为恶风也，不在其风于身之与否，寒既自内而发，不但毛耸，虽袭衣被之数枚乎，啬啬如身将缩状，是为恶寒也，此其轻重之辨也，虽然，观乎仲景氏既互言而不拘，则欲以此而强辨伤寒中风者，太拘且泥矣。
恶寒之于阴阳，其治法分为二十有四焉，其发于阳者，凡十有七，论曰，太阳中风，阳浮而阴弱，啬啬恶寒，淅淅恶风，鼻鸣乾呕者，曰太阳病，头痛发热，汗出恶风者，皆桂枝汤主之，曰太阳病，头痛发热，身疼腰痛，骨节疼痛，恶风，无汗而喘者，麻黄汤主之，曰太阳病，项背强[几][几]，无汗恶风者，葛根汤主之，曰太阳病，项背强[几][几]，反汗出恶风者，桂枝加葛根汤主之，曰太阳病，脉浮紧，发热恶寒，身疼痛，不汗出而烦躁者，大青龙汤主之，曰太阳病，得之八九日，如疟状，发热恶寒，热多寒少，其人不呕，清便欲自可，日二三度发，宜桂枝麻黄各半汤，曰若形如疟，日再发，宜桂枝二麻黄一汤，曰太阳病，发热恶寒，热多寒少，宜桂枝二越婢一汤，曰伤寒中风五六日，往来寒热，胸胁苦满，默默不欲饮食，心烦喜呕，曰伤寒四五日，身热恶风，颈项强，胁下满，手足温而渴者，皆小柴胡汤主之，曰伤寒六七日，发热微恶寒，支节烦疼，微呕，心下支结，外证未去者，柴胡加桂枝汤主之，曰伤寒十馀日，热结在里，复往来寒热者，与大柴胡汤，曰伤寒五六日，已发汗，而复下之，胸胁满，微结，小便不利，渴而不呕，但头出汗，往来寒热，心烦者，此为未解也，柴胡桂枝干姜汤主之，曰伤寒若吐若下后，七八日不解，热结在里，表里俱热，时时恶风，大渴，舌上乾燥而烦，欲饮水数升者，曰伤寒无大热，口燥渴，心烦，背微恶寒者，皆白虎加人参汤主之，此其发于阳者，而其治法，或专于表，或制之于中位者也，其遂之于阴位者凡二，论曰，太阳病，发汗遂漏不止，其人恶风，小便难，四支微急，难以屈伸者，桂枝加附子汤主之，曰太阳病，下之后，脉促，胸满，微恶寒者，桂枝去芍药加附子汤主之，此其遂之于阴位者，而其治法，犹主阳而及阴者也，其阴阳相错者一，论曰，风湿相搏，骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之，此其阴阳相错者，而其治法，阴阳并治者也，其发于阴者凡五，论曰，心下痞，而复恶寒，汗出者，附子泻心汤主之，曰少阴病一二日，口中和，其背恶寒者，附子汤主之，曰大汗出，热不去，内拘急，四肢疼，又下利厥逆而恶寒者，曰吐利汗出，发热恶寒，四肢拘急，手足厥冷者，皆四逆汤主之，曰恶寒，脉微而复利，利止亡血也，四逆加人参汤主之，此其发于阴者，而其治法，皆专于阴者也，恶寒之于阴阳，其治法之分若此，不可不审矣。
夫三阳之自外也，其所主在于热，而其所候专在于恶寒，故以恶寒为外候之标准也，是故于太阳之篇首，姑措发热，而独举恶寒以示其为标准也，恶寒既为外候之标准也，莫论其为太阳，于少阳则为往来，于阳明则独无有矣，少阳之为往来也，以其在胸胁也，阳明之独无有也，以其入于胃也，若其有之也，犹取之于表，必先发其汗，惟俟恶寒止，为专于阳明之候，而后攻其里，此为法也，故例曰，若汗多，微发热恶寒者，外未解也，其热不潮，未可与承气汤，又曰，阳明病，脉迟，汗出多，微恶寒者，表未解也，可发汗，宜桂枝汤，又曰，阳明病，脉浮，无汗而喘者，发汗则愈，宜麻黄汤，又大陷胸汤曰，脉浮而动数，头痛发热，微盗汗出，而反恶寒者，表未解也，大黄黄连泻心汤曰，心下痞，恶寒者，表未解也，不可攻痞，当先解表，十枣汤曰，汗出不恶寒者，此表解里未和也，此恶寒果为外候之标准也，所以于太阳之篇首，姑措发热，而独举恶寒也，是故凡曰表证，曰外证，曰表不解，曰外已解者，皆指太阳之发热恶寒言之也，于脉则必浮，故例曰，脉浮者，病在表，可发汗，又曰，脉浮数者，可发汗，又曰，脉浮数者，法当汗出而愈，又曰，脉浮宜以汗解，脉之于例，亦惟为然矣，三阴之自内也，其所主在于寒，而其所候之法，在于析其有热否，以发热为外候之标准也，是故论曰，少阴病，始得之，反发热，脉沉，又曰以二三日无里证故，微发汗也，发热之果为外候之标准也，其论其为少阴，姑以发热，取之于表，曰无里证，以明其以发热为外候之标准也，于是微发其汗，此为法也，又曰，太阴病，脉浮者，可发汗，亦取之于表者也，由是观之，发热果为外候之标准也，惟厥阴则寒之极也，热之极也，故虽或发热恶寒乎，颇异于太阳也，何以见其异乎，太阳则脉浮，手足自温，厥阴而脉微欲绝，四支厥逆，所以为异也，恶寒之于别，或发于阳，或发于阴，或因精气虚，而治法各以其类，分恶寒之别，岂可不审矣哉。

头痛头眩各二道  ***************************
头痛头眩，亦皆有阴阳之别，而头痛则专于太阳，而厥阴与焉，头眩则专于少阳，而少阴与焉，何谓头痛则专于太阳，而厥阴与焉，例曰，太阳之为病，脉浮，头项强痛而恶寒，论曰，太阳病，头痛发热，汗出恶风者，桂枝汤主之，曰太阳病，头痛发热，身疼腰痛，骨节疼痛，恶风，无汗而喘者，麻黄汤主之，此岂非专于太阳乎，论曰，病发热头痛，脉反沉，若不差，身体疼痛，当救其里，宜四逆汤，曰乾呕吐涎沫，头痛者，吴茱萸汤主之，此岂非厥阴与焉乎，头痛之于阴阳也若此矣，阴阳也者，惟是寒热之别也，何谓头眩则专于少阳，而少阴与焉，例曰，少阳之为病，口苦咽乾目眩也，论曰，伤寒若吐若下后，心下逆满，气上冲胸，起则头眩，脉沉紧，茯苓桂枝白术甘草汤主之，此岂非专于少阳乎，论曰，太阳病，发汗，汗出不解，其人仍发热，心下悸，头眩，身瞤动振振，欲擗地者，真武汤主之，例曰，少阴病，下利止而头眩，时时自冒者死，此岂非少阴与焉乎，头眩之于阴阳也若此矣，阴阳也者，亦惟寒热之别也，又霍乱之于头痛也，论曰，霍乱头痛发热，身疼痛，热多欲饮水者，五苓散主之，此发于阳也，又曰，寒多不用水者，理中丸主之，此发于阴也，霍乱之有阴阳，亦不出乎寒热之外也，头痛之专于太阳也，又有延及于阳明少阳者，论曰，伤寒不大便六七日，头痛有热者，与承气汤，其小便清者，知不在里，仍在表也，若头痛者必衄，宜桂枝汤，此其于不大便，虽既为阳明，而其于头痛，犹未离太阳，于是又因其小便之清浊，而益审其病位者也，故不标其病位，而曰伤寒，此岂非头痛之延及于阳明乎，论又曰，伤寒脉弦细，头痛发热者，属少阳，此其于脉弦细，虽既为少阳，而其于头痛发热，犹未离太阳者也，故亦不标其病位，而曰伤寒，曰属，此岂非头痛之延及于少阳乎，论又曰，太阳中风，下利呕逆，表解者，乃可攻之，其人漐漐汗出，发作有时，头痛，心下痞鞕满，引胁下痛，乾呕短气，汗出不恶寒者，此表解里未和也，十枣汤主之，此其于病位，当为少阳，此而若恶寒，则宜先与小柴胡汤而已，论又曰，太阳病，脉浮而动数，头痛发热，微盗汗出而恶寒者，表未解也，此其于病位，亦当为少阳，此二者，皆虽标以太阳，而其于头痛，亦惟延及于少阳者也。

呕吐各二道（附哕）  ***************************
呕吐之有阴阳也，亦惟热之与寒，凡各二道焉，而治法则三十有六也，热之为呕吐也，以其或及于胃，或逼于胃，或素心下有水气，为彼所激也，此为自外使之也，故取之于阳，寒之为呕吐也，亦以其或及于胃，或逼于胃，或素心下有水气，为彼所激也，此为自内使之也，故取之于阴，惟热则脉必浮，若或不浮，固不得为沉，惟寒则脉必沉，纵至微细，固不能为浮，一寒一热，是为阴阳之别，凡之所以各为二道也，若夫二者之为呕吐也，固有轻重焉，于是或呕，或吐，或欲呕，或欲吐，或呕逆，或吐逆，或呕吐，或欲呕吐，或乾呕，差其所名，以分其轻重，名分不可不辨矣，盖呕者，有欲吐之意而作声也，吐者，有物即出也，欲呕者，胸中愦愦，殆将作声者也，欲吐者，有物将出而未出者也，呕逆吐逆者，欲呕欲吐，而其气冲于上者也，呕吐者，有声而物出也，欲呕吐者，声物将兼出者也，乾呕者，无物而徒作声也，此为其名分矣，名分彰，而轻重可较，轻重较，而处方惟的，名分岂可不辨乎，呕吐之于证也，又有主客焉，专乎此而兼乎彼，是为之主也，专乎彼而兼乎此，是为之客也，惟是在其势而已，故势在于此，则必于此，势在于彼，则必于彼，此其于处方，随其势而制之者也，主客何外乎轻重，轻重何离乎寒热，寒热也者，阴阳之谓也，故凡察证之务，始于寒热，中于轻重，终于主客，转机之本也，处方之要也，不可不审焉，亦不可不慎焉，呕吐之于阴阳也，治法则三十有六者何谓也，其在阳位而呕者，凡九焉，论曰，太阳与阳明合病，不下利，但呕者，葛根加半夏汤主之，曰伤寒中风五六日，往来寒热，胸胁苦满，默默不欲饮食，心烦，喜呕者，小柴胡汤主之，曰伤寒五六日，呕而发热者，柴胡证具，而以他药下之，柴胡证仍在者，复与柴胡汤，此虽已下之，不为逆，必蒸蒸而振，却发热，汗出而解，曰阳明病，胁下鞕满，不大便而呕，舌上白胎者，可与小柴胡汤，曰呕不止，郁郁微烦者，与大柴胡汤，下之则愈，曰伤寒十三日不解，胸胁满而呕，日晡所发潮热，潮热者实也，先宜小柴胡汤以解外，后以柴胡加芒硝汤主之，曰伤寒六七日，发热微恶寒，支节烦疼，微呕，心下支结，外证未去者，柴胡加桂枝汤主之，曰太阳与少阳合病，自下利，若呕者，黄芩加半夏生姜汤主之，曰发汗吐下后，虚烦不得眠，若呕者，栀子生姜豉汤主之，其在阴位而呕者，凡五焉，论曰，少阴病，腹痛小便不利，四肢沉重疼痛，自下利者，此为有水气，其人或不下利，或呕者，真武汤主之，曰少阴病，下利六七日，咳而呕渴，心烦不得眠者，猪苓汤主之，曰少阴病，下利，脉微涩，呕而汗出，必数更衣，反少者，当温其上灸之，（按温其上，盖与四逆汤以温之也，）曰令病者静而复时烦，须臾止，得食而呕，又烦者，蛔闻食臭出，其人当自吐蛔，蛔厥者，乌梅丸主之，曰呕而脉弱，小便复利，身有微热，见厥者难治，四逆汤主之，此呕之别于二道，而治法之以寒热异者也，其在阳位而吐者，凡二焉，论曰，中风发热，六七日不解而烦，有表里证，渴欲饮水，水入则吐者，名曰水逆，曰霍乱头痛发热，热多欲饮水者，皆五苓散主之，其在阴位而吐者，凡五焉，论曰，少阴病，吐利手足厥冷，烦躁欲死者，吴茱萸汤主之，曰少阴病，饮食入口则吐，心中温温欲吐，复不能吐，始得之，手足寒，脉弦迟者，此胸中实，不可下也，当吐之，（按此盖瓜蒂散之所之也）曰伤寒本自寒下，医复吐下之，寒格更逆吐下，若食入口即吐者，乾姜黄连黄芩人参汤主之，曰吐利汗出，发热恶寒，四肢拘急，手足厥泠者，四逆汤主之，曰霍乱寒多不用水者，理中丸主之，此吐之别于二道，而治法之以寒热异者也，其在阳位而欲呕欲吐者，各一焉，论曰，食谷欲呕者，属阳明也，吴茱萸汤主之，曰太阳病，过经十馀日，心下温温欲吐，而胸中痛，大便反溏，腹微满，郁郁微烦，先此时，自极吐下者，与调胃承气汤，此欲呕欲吐者之偏于阳位，而治法各亦以其轻重异者也，其在阳位而呕吐，欲呕吐者，各一焉，论曰，伤寒汗出不解，心下痞鞕，呕吐而下利者，大柴胡汤主之，曰伤寒胸中有热，胃中有邪气，腹中痛，欲呕吐者，黄连汤主之，此呕吐及欲呕吐者之偏于阳位，而治法各亦以其轻重异者也，其在阳位而呕逆者，凡二焉，论曰，太阳病，或已发热，或未发热，必恶寒，体痛呕逆，脉浮紧者，（此虽为名伤寒之例，于法必是麻黄汤之所之也，）曰太阳中风，下利呕逆，表解者，乃可攻之，其人漐漐汗出，发作有时，头痛，心下痞鞕满，引胁下痛，乾呕短气，汗出不恶寒者，此表解里未和也，十枣汤主之，其之阴位而吐逆者一焉，论曰，伤寒脉浮，自汗出，小便数，心烦，微恶寒，脚挛急，反与桂枝汤，欲攻其表，此误也，得之便厥，咽中干，烦躁吐逆者，作甘草乾姜汤与之，此呕逆吐逆之别于二道，而呕逆之暴急在阳，吐逆之深剧在阴，是阴阳之分也，而其于治法，亦以寒热异者也，其在阳位而乾呕者，凡四焉，论曰，太阳中风，阳浮而阴弱，啬啬恶寒，淅淅恶风，翕翕发热，鼻鸣乾呕者，桂枝汤主之，曰伤寒表不解，心下有水气乾呕，发热而咳者，小青龙汤主之，曰伤寒中风，医反下之，其人下利日数十行，穀不化，腹中雷鸣，心下痞鞕而满，乾呕，心烦不得安者，甘草泻心汤主之，曰本太阳病不解，转入少阳胁下鞕满，乾呕不能食，往来寒热，尚未吐下，脉沉紧者，与小柴胡汤，其在阴位而乾呕者，凡四焉，论曰，少阴病，下利清穀，里寒外热，手足厥逆，脉微欲绝，身反不恶寒，其人或乾呕者，通脉四逆汤主之，曰若膈上有寒饮，乾呕者，急温之，宜四逆汤，曰乾呕吐涎沫，头痛者，吴茱萸汤主之，曰少阴病，下利，脉微者，与白通汤，利不止，厥逆无脉，乾呕烦者，白通加猪胆汁汤主之，此乾呕之别于二道，而治法亦以寒热异者也，呕吐之于阴阳也，轻重之差，主客之势，治法之分为三十有六者如此，转机之本也，处方之要也，察证之务，岂可不审焉哉，亦岂可不慎焉哉。
哕者哕逆也，后之所谓呃逆也解为乾呕者非也，论中有哕，有乾呕，哕果乾呕，当但曰哕，何更曰乾呕也，哕乾呕，自异其证，义亦自不同，岂可混乎，然其呕哕并言，即乾呕之义，字书云，有声无物曰哕，因解为乾呕耳，盖哕逆者，气逆上冲，吃吃作声也，素问曰，胃为气逆为哕，仲景氏以胃中虚冷言之也，论曰，食谷者哕，曰与水则哕，曰饮水则哕，曰下之早则哕，曰攻其热必哕，曰时时哕，曰加哕者不治，曰哕而腹满之类，此皆后之所谓呃逆，而非乾呕也，故哕者，哕逆也，然不载其治法矣，又以咳逆为呃逆者，是后世之所创，而非其正名也，曰哕，曰呃，曰咳，一证而二三其名，则来者之不眩惑者几希矣。

咳喘各二道  ***************************
咳喘之岐以阴阳也，凡各二道焉，亦必以热以寒，犹呕吐耳，此二者之为咳为喘者，或自外，或自内，虽均为咳为喘乎，寒热之分，不可不辨矣，咳之为证，虽云有阴有阳，而轻重随之，亦唯可以为一证耳，唯喘也有所异，喘之为证，独多乎热，而少乎寒也，热之聚会乎为喘，寒之奔腾乎为喘，热之极也，寒之极也，惟其于极，寒之为甚，故寒之于喘，为极之极也，危殆之至也，既是为极之极，所以独多乎热，而少乎寒也，于热乎犹可救，于寒乎不可救也，是故三阳有治法，而三阴无治法也，喘之为证，不可不畏矣，咳之于阴阳也，治法凡五焉，而其于阳也，凡二焉，论曰，伤寒表不解，心下有水气，乾呕，发热而咳者，小青龙汤主之，曰伤寒中风五六日，往来寒热，胸胁苦满，默默不欲饮食，心烦喜呕，或咳者，小柴胡汤主之，其于阴也，凡三焉，论曰，少阴病，腹痛小便不利，四肢沉重疼痛，自下利，或咳者，真武汤主之，曰少阴病，下利六七日，咳而呕渴，心烦不得眠者，猪苓汤主之，曰少阴病，四逆，其人或咳或悸，或小便不利，或腹中痛，或泄利下重者，四逆散主之，此五者，皆咳之治法，而阴阳之别也，不可不审矣，喘之于阴阳也，热可救，而寒不可救，故治法之关于此者，惟在阳位，凡十有二焉，论曰太阳病，头痛发热，身疼腰痛，骨节疼痛，恶风，无汗而喘者，麻黄汤主之，曰太阳与阳明合病，喘而胸满者，不可下，宜麻黄汤主之，曰伤寒心下有水气，咳而微喘，发热不渴者，小青龙汤主之，曰太阳病，桂枝证，医反下之，利遂不止，脉促者，表未解也，喘而汗出者，葛根黄连黄芩汤主之，曰太阳病，下之微喘者，表未解故也，桂枝加厚朴杏仁汤主之，曰发汗后，不可更行桂枝汤，汗出而喘，无大热者，麻黄杏仁甘草石膏汤主之，曰阳明中风，口苦咽乾，腹满微喘，发热恶寒，脉浮而紧，曰阳明病，脉浮而紧，咽燥口苦，腹满而喘，发热，汗出而不恶寒，反恶热身重，若渴欲饮水，口乾舌燥者，白虎加人参汤主之，若脉浮，发热，渴欲饮水，小便不利者，猪苓汤主之，曰阳明病，脉浮，无汗而喘者，发汗则愈，宜麻黄汤，曰阳明病，脉迟，虽汗出，不恶寒者，其身必重，短气，腹满而喘，有潮热者，此外欲解，可攻里也，曰伤寒四五日，脉沉而喘满，汗出讝语者，以有燥屎在胃中也，须下之，曰病人小便不利，大便乍难乍易，时有微热，喘冒不能卧者，有燥屎也，皆宜大承气汤，此十有二者，皆关于喘之治法，而惟在阳位者也，喘之为证，热之极也，寒之极也，而在太阳则热之所延及，犹专于表，而未及于极也，故发汗以治之也，至阳明，则热之所聚会，已专于里，而殊极于此，故下之以救之也，既下之，尚恐其不及，不及则毙，故例曰，剧者发则不识人，循衣模床，惕而不安，微喘直视，脉眩者生，涩者死，又曰，直视讝语，喘满者死，惟热之极为然，岂可不畏乎，至厥阴，则寒之所奔腾，已甚于内，而最极于此，所以为极之极也，危殆莫甚焉，其能可救乎，故例曰，下利，手足厥冷，无脉者，灸之不温，若脉不还，反微喘者死，惟寒之极为然，岂亦可不畏乎，如喘家，则不在此数也，论曰喘家作桂枝汤，加厚朴杏子佳，此惟在一时之处，而非通治喘之谓也，言其人若当其有表证也，处之以此为佳耳，故如喘家，则不在此数也。


卷三  ——————————————————————————————————————————————————————————————————————————————————————————

疼痛二道  ***************************
疼痛之有阴阳也，其凡二道焉，而治法，则其纲五矣，何谓其凡二道也，乃其于阳也，必乎热，是桂枝麻黄之所之也，其于阴也，必乎寒，是附子之所之也，必乎热者，主其发之也，必乎寒者，主其温之也，此为疼痛之别矣，而治法则其纲五者何谓也，一者剬在于阳位也，二者在于阳位，而始及于阴位也，三者阴阳相杂也，四者剬在于阴位也，五者剬在于阴位，而波及于阳位也，此五纲者，有次有序，审其条目，以临其病，以处其方，则千变万转，一而万，万而一，会其有极，归其有极也，而其条目分为十有八，其剬在于阳位者，凡三焉，论曰，太阳病，头痛发热，身疼腰痛，骨节疼痛，恶风，无汗而喘者，麻黄汤主之，曰太阳病，脉浮紧，发热恶寒，身疼痛，不汗出而烦躁者，大青龙汤主之，曰伤寒六七日，发热微恶寒，支节烦疼，微呕，心下支结，外证未去者，柴胡加桂枝汤主之，此其剬在于阳位者之治法也　，其在于阳位，而始及于阴位者，凡二焉，论曰，太阳病，发汗遂漏不止，其人恶风，小便难，四支微急，难以屈伸者，桂枝加附子汤主之，曰发汗后，身疼痛，脉沉迟者，桂枝加芍药生姜人参新加汤主之，此其在于阳位，面始及于阴位者之治法也，其阴阳相杂者，凡四焉，论曰，伤寒八九日，风湿相搏，身体疼烦，不能自转侧，不呕不渴，脉浮虚而涩者，桂枝附子汤主之，若其人大便难，小便自利者，去桂枝加白术汤主之，曰风湿相搏，骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之，曰霍乱头痛，身疼痛，热多欲饮水者，五苓散主之，此其阴阳相杂者之治法也，其剬在于阴位者，凡五焉，论曰，少阴病，身体痛，手足寒，骨节痛，脉沉者，附子汤主之，曰少阴病，二三日不已，至四五日，腹痛小便不利，四肢沉重疼痛，自下利者，真武汤主之，曰大汗出，热不去，内拘急，四肢疼，又下利厥冷而恶寒者，曰吐利汗出，发热恶寒，四肢拘急，手足厥冷者，皆四逆汤主之，曰吐已下断，汗出而厥，四肢拘急不解，脉微欲绝者，通脉四逆加猪胆汁汤主之，此其在于阴位者之治法也，其剬在于阴位，而波及于阳位者，凡四焉，论曰，伤寒医下之，续得下利，清穀不止，身疼痛者，急当救里，后身疼痛，清便自调者，急当救表，救里宜四逆汤，救表宜桂枝汤，曰病发热头痛，脉反沉，若不差，身体疼痛，当救其里，宜四逆汤，曰下利腹胀满，身体疼痛者，先温其里，乃攻其表，温里四逆汤，攻表桂枝汤，曰霍乱头痛发热，身疼痛，寒多不用水者，理中丸主之，吐利止，而身痛不休者，当消息和解其外，宜桂枝汤，此其剬在于阴位，而波及于阳位者之治法也，疼痛之于阴阳，亦惟寒热之分，而其治法之所由歧如此矣，不可不审焉，且桂枝麻黄之所之也，虽均之在于阳位，而各有其分存焉，则亦不可无辨矣，乃其热之炽且重者，此为麻黄之所之也，其热之不甚且轻者，此为桂枝之所之也，故惟于桂枝乎，曰为解肌，曰消息和解其外，然则桂枝之所之也，在其尤轻者也，故桂枝而伍之于附子，虽之于阴阳相杂者，而其证尤甚于阴位，而附子之为主，于是乎其用附子，或至二枚三枚，又或因大便鞕，去桂枝而加术，此以其不甚于阳位故也，又先四逆汤理中丸，而后桂枝汤者，亦惟剬于阴位，而微于阳位者也，桂枝麻黄之于辨，轻重之分，大抵为然，亦不可不审焉，又如疮家之身疼痛，不在于此数也。

烦躁四道  ***************************
烦躁之歧以阴阳也，亦犹疼痛之别矣，而又有因大汗出，或下利者，有因火逆者，凡四道焉，乃其于阳也，必以热，是即大青龙汤，白虎汤，承气汤，陷胸汤等之所之也，其于阴也，必以寒，是即乾姜甘草汤，乾姜附子汤，四逆汤，茯苓四逆汤，通脉四逆汤，吴茱萸汤等之所之也，此二道之别，烦躁之最重者也，其因大汗出，或下利者，必以渴之与小便不利，是即五苓散，猪苓汤等之所之也，而一则在阳位，一则在阴位者也，其因火逆者，或惊狂，或清血，或腰以下重而痹，是即桂枝去芍药加蜀漆牡蛎龙骨救逆汤，桂枝甘草龙骨牡蛎汤等之所之也，而尚在阳位者也，此四道者，烦躁之别也，不可不审矣，如栀子豉汤之于反覆转倒，则烦躁之太甚者也，如栀子厚朴汤，救逆汤之于起卧不安，则烦躁之稍轻者也，如大柴胡汤，调胃承气汤，栀子乾姜汤之于微烦，则但烦而不躁者也，而其于证，非无轻重，亦皆在阳位者也，亦不可不审矣，不曰少而曰微，微如幽微之微，隐邃而不大显之义，与少小异，如微热亦然，故属之身热也，烦但训热者，未尽其义也，盖不可情状，而困闷扰挠，谓之烦也，躁也者，扰动展转四支也，故虽烦躁连言，而义之自别如此矣，论中有不烦而躁者，可以见已，他如曰反烦不解，曰更烦，曰心烦，曰胸烦，曰心中满而烦，曰心中懊憹而烦，曰虚烦，曰郁郁微烦，曰烦热，曰烦渴，曰烦疼，曰烦满，曰烦惊，曰烦悸，曰发烦之类，亦皆取义于此而名焉，岂可但训热之为尽也矣哉。

汗二道（附发汗之辨）  ***************************
凡汗之别，其本为二道也，一为阳，一为阴，阳主热，阴主寒，而其治法之纲七，而其目则三十有八也，汗本是一身之津液也，而其所委源，全在于胃焉，故胃焉者，津液之原也，乃其漏乎外也，名以为汗，夫汗之发于外一也，而或热或寒，各殊其候，既各殊其候，而一于津液焉，虽热之可畏，不若寒之太甚，此阴阳之所以分也，三阳之主热而有汗也，在太阳，则发热恶寒，漐漐汗出，此其邪之在肌表，而其最浅者也，在阳明，则不恶寒，反恶热，濈然汗出，此其邪之既入于胃，而其最深者也，在少阳，则往来寒热，非头汗则盗汗出，此其邪之在胸胁，而深于太阳，浅于阳明者也，三阴之主寒而有汗也，专于厥阴，其于太阴与少阴也，治法则不与焉，于太阴，则不在身，而但在头，但在头者，必发黄，由瘀热也，治法则犹属于阳明也，于少阴，则虽曰属，治法则视于厥阴也，故于太阴与少阴也，治法则不与焉，于厥阴，则虽或发热，脉不来，四支厥冷，大汗出，此其笃革之极，将外驰内竭者也，岂非寒热之殊其候，而一于津液，虽热之可畏，不若寒之太甚乎，此其阴阳之辨也，于是其于太阳也，发之以桂枝，以葛根，此以其在肌表也，其于阳明也，或挫之以白虎，或下之以承气，此以其在于胃也，其于少阳也，制之以柴胡，此以其在胸胁也，于太阴，则治法在阳明，于少阴，则治法在厥阴，其于厥阴也，固非可汗，亦非可下，掇收之，牢固之，使其不外驰内竭者，惟四逆之力也，而其力之尚不能衡其势，于是乎有通脉及加猪胆汁之略也，此岂非特笃革之极乎，是其治法之概也，乃立之纲，而其目附之，何谓七纲三十有八目乎，其一为纯于表之纲，而其目凡七焉，论曰，太阳病，头痛发热，汗出恶风者，桂枝汤主之，曰太阳病，项背强[几][几]，反汗出，恶风者，桂枝加葛根汤主之，曰服桂枝汤，大汗出，脉洪大者，与桂枝汤如前法，曰病人藏无他病，时发热，自汗出不愈者，先其时发汗则愈，宜桂枝汤，曰伤寒汗出而渴者，五苓散主之，不渴者，茯苓甘草汤主之，曰阳明病，脉迟，汗出多，微恶寒者，表未解也，可发汗，宜桂枝汤，此皆纯于表者也，其二为自里达表之纲，而其目凡十焉，论曰阳明病，其人多汗，以津液外出，胃中躁，大便必鞕，鞕则讝语，小承气汤主之，曰阳明病，脉迟，虽汗出，不恶寒者，其身必重，短气，腹满而喘，有潮热者，此外欲解，可攻里也，手足濈然而汗出者，此大便已鞕也，曰伤寒四五日，脉沉而喘满，汗出讝语者，以有燥屎在胃中也，须下之，曰二阳并病，太阳证罢，但发潮热，手足漐漐汗出，大便难而讝语者，下之则愈，皆大承气汤主之，曰三阳合病，腹满身重，难以转侧，口不仁而面垢，讝语遗尿，若自汗出者，白虎汤主之，曰阳明病，脉浮而紧，咽燥口苦，腹满而喘，发热汗出不恶寒，反恶热身重，若渴欲饮水，口乾舌燥者，白虎加人参汤主之，若脉浮发热，渴欲饮水，小便不利者，猪苓汤主之，曰阳明病，汗出多而渴者，不可与猪苓汤，（按此盖白虎加人参汤之所之也）曰阳明病，自汗出，若发汗小便自利者，此为津液内竭，虽硬不可攻之，当须自欲大便，宜蜜煎导而通之，若土瓜根及与大猪胆汁，皆可为导，曰阳明病，下之其外有热，手足温，不结胸，心中懊憹，饥不能食，但头汗出者，栀子豉汤主之，曰阳明病，发热汗出，此为热越，不能发黄也，但头汗出，身无汗，剂颈而还，小便不利，渴引水浆者，此为瘀热在里，身必发黄，茵陈蒿汤主之，（按此二条，皆阳明之变证也，）此皆自里达表者也，其三为自表里间而达表之纲，而其目凡六焉，论曰，伤寒五六日，已发汗而复下之，胸胁满，微结，小便不利，渴而不呕，但头汗出，往来寒热，心烦者，此为未解也，柴胡桂枝干姜汤主之，曰伤寒发热，汗出不解，心下痞鞕，呕吐而下利者，大柴胡汤主之，曰伤寒十馀日，热结在里，复往来寒热者，与大柴胡汤，但头微汗出者，此为水结在胸胁也，曰太阳病，脉浮而动数，头痛发热，微盗汗出，而反恶寒者，表未解也，（按此盖小柴胡汤之所之也）曰三阳合病，脉浮大，但欲睡眠，目合则汗，（按此盖柴胡证之脱简者也）曰太阳中风，下利呕逆，表解者乃可攻之，其人漐漐汗出，发作有时，头痛，心下痞鞕，引胁下痛，乾呕短气，汗出不恶寒者，此表解里未和也，十枣汤主之，此皆自表里间而达表者也，其四为仍在阳位，而稍已转之纲，而其目凡三焉，论曰，太阳病，桂枝证，医反下之，利遂不止，脉促者，表未解也，喘而汗出者，葛根黄连黄芩汤主之，曰发汗后，不可更行桂枝汤，汗出而喘，无大热者，可与麻黄杏仁甘草石膏汤，曰太阳病，发汗后，大汗出，胃中干，烦躁不得眠，若脉浮，小便不利，微热消渴者，与五苓散主之，此皆仍在阳位而稍已转者也，其五为阴阳相错之纲，而其目凡三焉，论曰，太阳病，发汗遂漏不止，其人恶风，小便难，四支微急，难以屈伸者，桂枝加附子汤主之，曰伤寒，脉浮，自汗出，小便数，心烦微恶寒，脚挛急，（按此盖桂枝加附子汤之所之也）曰风湿相搏，骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之，此皆阴阳相错者也，其六为遂之于阴位之纲，而其目凡二焉，论曰，太阳病，发汗，汗出不解，其人仍发热，心下悸，头眩，身瞤动振振，欲擗地者，真武汤主之，曰心下痞，而复恶寒，汗出者，附子泻心汤主之，此皆遂之于阴位者也，其七为纯于阴之纲，而其目凡八焉，论曰，病人脉阴阳俱紧，反汗出者，此属少阴，曰少阴病，下利，脉微涩，喘而汗出，必数更衣，反少者，当温其上灸之，曰伤寒六七日不利，便发热而利，其人汗出不止者死，（按此三条，盖皆四逆汤之所之也，）曰大汗出，热不去，内拘急，四肢疼，又下利厥逆而恶寒者，曰大汗，若大下利而厥冷者，曰吐利汗出，发热恶寒，四肢拘急，手足厥冷者，曰既吐且利，小便复利，而大汗出，下利清穀，内寒外热，脉微欲绝者，皆四逆汤主之，曰下利清穀，里寒外热，汗出而厥者，通脉四逆汤主之，曰吐已下断，汗出而厥，四肢拘急不解，脉微欲绝者，通脉四逆加猪胆汁汤主之，此皆纯于阴者也，是之为七纲三十有八目也，汗之有阴阳也，其于寒与热，治法之备如此，不可不辨焉，大抵发汗之法，在二三日，而日分一剂三服，其轻者，一服汗出病瘥，停后服，不必尽剂，其重者，半日许令三服尽，昼夜服至二三剂，此为其大法矣，至其不解者，不止二三日，虽八九日十日以上，尚可发汗也，若其在二三日，而心悸者，不可发汗，当与小建中汤，又其在二三日，已发汗不解，蒸蒸发热者，当与调胃承气汤，若虽既及阳明，仍发热恶寒，则亦尚可发汗，至其不恶寒恶热，当下之，此为其变法矣，脉证之转机，固不可以几，岂惟汗下哉，不可不审察焉，夫太阳之发之于汗也，阳明之祛之于下也，汗下皆耗津液之道也，此何以行之乎，以其不得止也，何以不得止乎，以其非此则无可除之道也，是故其行之在一旦，而不敢强也，因戒其发汗曰，不可令如水流漓，病必不除，又曰，若一服，汗出病瘥，停后服，又曰脉微弱者，不可发汗，戒其下之，曰微和胃气，勿令大泄下，又曰，若更衣者，勿服之，又曰，若一服讝语止，更莫复服，又曰不转失气者，慎不可攻也，惟治法为尔，此岂非其行之在一旦，而不敢强乎，若果强之，则鲜不之于阴位焉，于是乎举或发汗遂漏不止，或发汗过多，或发汗若下之，或大汗出后，或大下之后等之变脉证，而各具其变治法矣，少阳之制之于中位也，此何以不行汗下乎，以其不在表，亦不在里故，汗下皆非其所宜也，因戒之曰，少阳不可发汗，又曰，慎勿下之，亦惟治法为尔，虽尔，能得其肯綮，则或发热汗出而解，故例曰，若柴胡证不罢者，复与柴胡汤，必蒸蒸而振，却发热汗出而解，夫行发汗之药，而汗出，固其所也，柴胡本是非发汗之药，而反发汗，则于法得无背驰乎，此殊不然，以其非发汗之药故，虽汗出乎，于法无有背驰矣，若果行之发汗之药，则虽汗出乎，病必不除矣，故虽均汗出乎，在得其肯綮与否，而有除与否之差也，不啻汗出而解为然，其于得屎而解，亦无不皆然矣，脉证之转机，固不可以几，岂惟汗下哉，不可不审察焉。

消渴四道（附承气白虎之辨）  ***************************
消渴亦有阴阳矣，而治之之法，分为四道焉，其于阳也，惟专于二阳，而炽于阳明，太阳不与也，其于阴也，惟专于二阴，而甚于厥阴，太阴不与也，盖三阳之主热也，太阳则表之表，而太轻且缓，故未与于此矣，少阳则间乎表里，而重于太阳，而轻于阳明，故既及于此矣，阳明则表之里，而愈重且急，故最炽于此矣，此因其津液之为热所耗故也，三阴之主寒也，太阴则里之初，而稍轻且缓，故未与于此矣，少阴则里之本，而重于太阴，而轻于厥阴，故既及于此矣，厥阴则里之末，而益重且急，故甚于此矣，此因其津液之为寒所耗故也，此为消渴之别焉，消渴之为病，或热或寒，虽固有其别，而其耗津液则一也，夫惟一也，是以通三方于阴阳，而随其证也，各有法焉，渴欲饮水，口乾舌燥，无论其小便，是乃白虎汤之所之也，若其小便不利，是乃猪苓汤之所之也，若小便不利，有表证，是乃五苓散之所之也，三方之各随其证也如此，此之为三法焉，又意欲饮水反不渴，是乃文蛤散之所之也，此虽均欲饮水，而反不渴，则于证最为轻矣，乃与之而不差，于是继及五苓散而已，此既曰不渴，则虽如不类乎，观乎其继及五苓散，则亦为不太相远，当属为一法，合上三法，而为治消渴之四法焉，又身黄小便不利，渴引水浆者，是为茵陈蒿汤之所之也，乃如其曰，渴引水浆则类矣，而不曰欲饮水则不类也，惟以其所主之不在于此，而在于发黄也，又热利下重，欲饮水者，是为白头翁汤之所之也，乃如其曰欲饮水则类矣，而不曰渴则不类也，亦惟以其所主之不在于此，而在于下利也，又少阴病，口燥咽乾者，及自利清水，色纯青，心下必痛，口乾燥者，是皆为大承气汤之所之也，乃如其曰口燥咽乾，曰口乾燥，则类矣，而不曰渴，不曰欲饮水则不类也，亦惟以其所主之不在于此，而在于热与利也，又如小青龙汤，小柴胡汤，柴胡桂枝干姜汤等，亦皆兼治渴，惟兼治之，故亦为不类矣，凡之六者，皆类而不类，故不取之于专治渴之法也，又有虽渴欲饮水，或小便不利乎，不可必施治焉者，例曰发汗后，大汗出，胃中干，烦躁不得眠，欲得饮水者，少少与饮之，令胃气和则愈，又曰厥阴病，渴欲饮水者，少少与之愈，又曰，大下之，复发汗，小便不利者，亡津液故也，勿治之，得小便利，必自愈，夫渴之与小便不利，固与于病焉，而又或有不与于病焉者，乃其与于病焉者，药之所能治也，其不与于病焉者，非药之所能治也，故以先与之水，而不施治为法焉，可见其慎于药而不苟施也，只是乎知所谓调理之剂，古之所必无也，故不审其所由，而强施之治则妄也，与其强施之为妄也，不若先其所由是审之无谬也，夫然后尚不愈，于是乎施治，亦为未晚也，例又曰，渴欲饮水，少少与之，但以法救之，渴者宜五苓散是也，不可不慎矣。
有曰渴欲饮水数升，口乾舌燥者，有惟曰口燥舌乾，而不曰欲饮水者，此二者，固易混焉，易混而又既异焉，既异之故，方法亦从异焉，不可不辨矣，乃如其曰，欲饮水数升，则无论其数饮，虽未必至数升，而有欲大得水以甘心之意，以故形容其情状尔，不尔，既曰渴，而复曰欲饮水数升者，似乎复而重矣，故其渴而欲饮水数升者，此则白虎汤之所之也，如其惟曰口燥舌乾，而不曰欲饮水，则虽本无其欲大饮之意乎，惟其乾燥之太甚，非潠以润之，必有所不堪，以故时饮而快意尔，不尔，不曰渴，又不曰欲饮水者，似乎遗而失矣，故其不渴而不欲多饮水者，此则承气汤之所之也，此二者之易混也若此，若此而又既异也若此，夫若此之故，方法之从异也，亦若此焉，此二汤之所之之辨也，夫既辨此之辨，而后又有辨焉，亦不可不辨矣，大抵此二者之于证，皆阳明也，阳明也者，主乎胃焉，胃焉者，津液之府也，而热极于兹矣，是故热既及于胃，则津液为其所驱，而汗自出，口乾燥而渴，大便非难则鞕，此其热之客于肌肤，名为身热，若热既入于胃，则津液愈所耗，而汗愈多，口愈燥，舌愈干，大渴而烦，或讝语，大便非鞕则不大便，此其热之郁于分肉，名为恶热，若热既结于胃，则津液益所竭，而汗亦多，口益燥，舌益干，讝语烦躁，非不大便则燥屎，此其热之常匿而微显，以时大发，名为潮热，惟阳明也者，热之极也，是以详悉其情状，歧名以为三者，亦足以见其轻重矣，虽乃有其热之或及或入或结之别乎，其及乎口燥舌乾之与于津液则一也，而如其既及者与既入者，则渴欲饮水，至乎其既结者，则不欲多饮，此似乎其所以轻者反重，其所以重者反轻何耶，惟其既及者与既入者之所以渴欲饮水者，此其热之犹在于肤之与肉，而势达乎外者也，于是乎渴欲饮水尔，较之其结者，则为稍轻矣，惟其既结者之所以不欲多饮者，此其热之常匿而微显，但当其大发之时，少不得不渴，则鲜其达乎外之势者也，于是乎不欲多饮尔，较之其及者与入者，则为太重矣，一则以渴欲饮水为之证，与之白虎汤，以挫其既及既入之热也，一则以不欲多饮，为之证，与之承气汤，以走其既结之热也，或挫之，或走之，虽术之如不齐乎，至于其救津液则一也，是之为后之辨焉，夫虽既能辨前之所辨之辨，而又不复辨此之辨，则何术之施也矣哉，故亦不可不辨矣。
又有因瘀血而口燥舌乾，或消渴者，亦不为不易混，而脉证各有其分具焉，则又何可混也矣哉，辨详于瘀血之篇，可以审焉已矣。

腹满二道  ***************************
腹满亦有阴阳矣，其凡二道焉，而治法则十有九也，阳之主热也，阴之主寒也，热之与寒，皆为腹满焉，而太阳少阳之在于肌表与胸胁也，则不及于此矣，惟发汗吐下之后，或为腹满者，既是非其本位也，至于阳明，乃为腹满者，以其热之实于胃也，腹满本是太阴之所分，而非阳明之所分也，阳明之薄于太阴，而其热之炽，遂延于其邻，以为腹满者也，此其于腹满，是之为阳位矣，太阴之为腹满者，以其寒之客于腹，此为其正位也，少阴厥阴之为腹满者，此二者亦不远于太阴，而其寒之凝，升达于其上者也，此其于腹满，是之为阴位矣，阴阳之别，在于寒之与热，寒热之分，在于胃实之与自利，腹诊之差，在于鞕之与濡，脉候之辨，在于浮之与沉，此为其概矣，腹满之虽太阴之所分乎，析为寒热二者焉，热之极于胃实也，虽满之在于腹乎，下之而瘳，故其于方剂，以承气汤为之主也，寒之极于自利也，虽满之在于腹乎，温之而痊，故其于方剂，以四逆汤为之主也，即其在于阳位者之于治法，凡八焉，论曰，阳明病，脉迟，虽汗出，不恶寒者，其身必重，短气，腹满而喘，有潮热者，此外欲解可攻里也，手足濈然而汗出者，此大便已鞕也，大承气汤主之，曰若腹大满不通者，可与小承气汤，微和胃气，勿令大泄下，曰发汗不解，腹满痛者，急下之，曰大下后，六七日不大便，烦不解，腹满痛者，此有燥屎也，曰腹满不减，减不足言，当下之，皆宜大承气汤，曰伤寒七八日，身黄如橘子色，小便不利，腹微满者，茵陈蒿汤主之，曰太阳病，重发汗，而复下之，不大便五六日，舌上燥而渴，日晡所小有潮热，从心下至少腹鞕满而痛，不可近者，大陷胸汤主之，曰伤寒吐后，腹胀满者，与调胃承气汤，此皆其在于阳位者之治法也，其在于阳位，而证之相交者之于治法，凡四焉，论曰，阳明中风，口苦咽乾，腹满微喘，发热恶寒，脉浮而紧，曰阳明病，脉浮而紧，咽燥口苦，腹满而喘，发热汗出不恶寒，反恶热，身重，若渴欲饮水，口乾舌燥者，白虎加人参汤主之，若脉浮发热，渴欲饮水，小便不利者，猪苓汤主之，曰三阳合病，腹满身重，难以转侧，口不仁而面垢，讝语遗尿，若自汗出者，白虎汤主之，曰阳明中风，脉眩浮大而短气，腹部满，胁下及心痛，又按之气不通，鼻乾不得汗，嗜卧，一身及面目悉黄，小便难，有潮热，时哕，耳前后肿，刺之小差，外不解，病过十日，脉续浮者，与小柴胡汤，此皆其在于阳位，而证之相交者之治法也，其在于阳位，而不及胃实者之于治法，凡二焉，论曰，发汗后，腹胀满者，厚朴生姜甘草半夏人参汤主之，曰伤寒下后，心烦，腹满，卧起不安者，栀子厚朴汤主之，此皆其在于阳位，而不及胃实者之治法也，其在于阳位，而似于阴位者之于治法也，论曰，太阳病，过经十馀日，心下温温欲吐，而胸中痛，大便反溏，腹微满，郁郁微烦，先此时，自极吐下者，与调胃承气汤是也，其自阳位而遂之于阴位者，及其不大便者之于治法也，论曰，本太阳病，医反下之，因而腹满时痛者，属太阴，桂枝加芍药汤主之，大实痛者，桂枝加大黄汤主之是也，其在于阴位者之于治法也，论曰，下利腹胀满，身体疼痛者，先温其里，宜四逆汤是也，其在于阴位，而不大便者之于治法也，论曰，少阴病，六七日，腹胀不大便者，急下之，宜大承气汤是也，腹满之有阴阳，而其治法之分为十有九者若此，不可不审焉，且桂枝加大黄汤之于大实痛也，大承气汤之于不大便也，亦不可无辨矣，彼则本太阳病，医反下之，遂及于此而已，故不曰太阴病，而曰属，而其于证，非若口乾舌燥之比也，于是乎知其大实痛之非燥屎也，所以行大黄芍药也，此则其六七日之前，盖真武汤或附子汤之证，遂及于此而已，故直曰少阴病，而其于证，必口乾舌燥者也，于是乎知其不大便之果燥屎也，所以行之大黄芒硝也，之二者之于辨，亦不可不审焉。

腹痛二道  ***************************
腹痛之有阴阳也，亦惟以热以寒，其凡二道焉，而治法则十有二也，乃其寒与热之为腹痛也，亦与其为腹满，无以大异矣，腹痛腹满，本是太阴之所分，而其定位也，虽然，热之或及于此也，寒之或逼于此也，不得不满，亦不得不痛，此二者之所以有阴阳也，乃其在于阳位，而不实于胃者之于治法，凡三焉，论曰，伤寒阳脉涩，阴脉弦，腹中急痛者，法当先与小建中汤，不差者，与小柴胡汤，曰伤寒胸中有热，胃中有邪气，腹中痛，欲呕吐者，黄连汤主之是也，其在于阳位，而实于胃者之于治法，凡三焉，论曰，病人不大便五六日，绕脐痛，烦躁发作有时者，此有燥屎，故使不大便也，曰发汗不解，腹满痛者，急下之，曰大下后，六七日不大便，烦不解，腹满痛者，此有燥屎也，皆宜大承气汤是也，其自阳位，而之于阴位者之于治法，凡二焉，论曰，太阳病，医反下之，因而腹满时痛者，属太阴，桂枝加芍药汤主之，大实痛者，桂枝加大黄汤主之是也，其在于阴位者之于治法，凡四焉，论曰，少阴病，二三日不已，至四五日，腹痛，小便不利，四肢沉重疼痛，自下利者，此为有水气，真武汤主之，曰少阴病，二三日至四五日，腹痛小便不利，下利不止，便脓血者，桃花汤主之，曰少阴病四逆，其人或咳，或悸，或小便不利，或腹中痛，或泄利下重者，四逆散主之，曰少阴病，下利清穀，里寒外热，手足厥逆，脉微欲绝，身反不恶寒，或腹痛者，通脉四逆汤主之是也，腹痛之有阴阳，而其治法之分为十有二者若此，亦不可不审焉，又如寒疝及蛔虫等之于腹痛，虽不在于此数乎，要皆属于寒者也，是以其于方剂，必用附子乌头乾姜蜀椒之类，可以见已。

燥屎宿食八道  ***************************
燥屎宿食之为匹也，其候之之目，凡八道焉，而其治法则一也，热之入于胃，即是燥屎宿食之所成也，热之入于胃，其热但炽而未成物，此之谓白虎，既已成物而有形，此之谓承气也，论曰，阳明病，讝语有潮热，反不能食者，胃中必有燥屎五六枚也，此其一也，曰不大便五六日，绕脐痛，烦躁发作有时者，此有燥屎，故使不大便也，此其二也，曰小便不利，大便乍难乍易，时有微热，喘冒不能卧者，有燥屎也，此其三也，曰伤寒五六日，脉沉而喘满，汗出讝语者，以有燥屎在胃中也，此其四也，曰大下后，六七日不大便，烦不解，腹满痛者，此有燥屎也，所以然者，本有宿食故也，此其五也，曰下利讝语者，有燥屎也，此其六也，曰下利脉滑而数者，有宿食也，此其七也，曰下利不欲食者，以有宿食故也，此其八也，皆宜大小承气汤，燥屎宿食之为匹也，虽分为八，而其治法则一也，治法之虽一，而八者不可不分焉，燥屎本是因宿食之为热所焦而成焉者也，盖素有宿食，而热入于胃，则为其势所扇激，而津液必走乎外涸乎内，宿食遂焦，此燥屎之所以成也，而其所以为匹也，而其所以一治法也，若夫热之独恣其势于内，则亦能足焦胃也，谁谓屎之益燥，独能不焦胃乎，二者不或食养之继，终将繫于命期，是故屎之燥，不可不下也，热之势，不可不挫也，承气以下之，白虎以挫之，是之为治法也，屎之成燥也，热之恣势也，唯在其缓急，而本非有二途，则其于治法，亦当一之而已，此何以二之耶，夫屎之物而有形，热之邪而无形，不可得而一也，有形之故，下而去之于外也，无形之故，挫以御之于内也，此其所以二之也，热之虽二乎，其未得物之初，孰与其得物之炽耶，譬犹火之连就其燥焉，当其未得物之初也，溉之以水，则鲜其不灭矣，此即白虎汤之挫之也，及其得物之炽也，溉之未足以灭，不若急彻去夫燥之物，不使其连就也，此即承气汤之下之也，或溉以水，或彻去物，至其救火则一也，乃挫之，乃下之，及其除热则一也，惟仲景氏之术为然，仲景氏之于术，独具于其候之目与其治法，则其可据以行于今者，亦惟此而已，故燥屎宿食之为匹也，于其候之目与其治法，岂可不审焉矣哉，岂可不审焉矣哉。

瘀血二道  ***************************
瘀血之成于热也，其纲凡二道焉，而吐衄及打扑坠损不与也，热或入血室，或结膀胱，则能腐其血，血之腐也，由于瘀热，故命血以瘀也，而或血室，或膀胱，处方之随其候而异，此其纲之所以为二道也，乃其入血室也，其候之之目，凡四焉，曰经水适来，胸胁下满如结胸状，讝语，一也，曰经水适断，如疟状，往来寒热，发作有时，二也，曰昼日明瞭，暮则讝语，如见鬼状，三也，曰下血讝语，四也，是皆小柴胡汤之证也，其结膀胱也，其候之之目，凡八焉，曰其人如狂，少腹急结，血自下，一也，曰其人发狂，少腹鞕满，小便自利，二也，曰其人善忘，屎虽鞕，大便反易，其色必黑，三也，曰消穀善饥，不大便，四也，曰一身手足尽热，便血，五也，曰唇萎舌青，口燥但欲漱水，而不欲咽，胸满无寒热，腹不满而言我满，六也，曰如热状烦满，口乾燥而渴，反无热，七也，曰下利数十日不止，暮即发热，少腹里急，腹满手掌烦热，唇口乾燥，八也，是即桃核承气汤，抵当汤之证也，大抵此二汤之于别，在其新久之与其轻重也，血自下与畜血，急结与鞕满，此为新久轻重之别也，口燥但欲漱水，而不欲咽，此大类乎承气汤之证，惟无寒热，腹不满，为其别也，虽或渴乎，反无热，此颇异乎白虎汤之证，虽或发热乎，少腹里急，亦为其别也，若其入血室与结膀胱，此二者之于别，一则上在于胸胁，一则下在于少腹，经水适来与血自下，经水适断，与久为畜血，是之为其别也，瘀血之于候也，其纲凡二道，而其入血室之目四，其结膀胱之目八，而其于别也若此，不可不审焉，又如经水不利及过多等，则不在此之数也。

下利六道  ***************************
下利之为证，虽区以众多，而其所统，亦惟在寒之与热，寒之与热，二者之所以为下利者，寒始受之于里者，而其为吐利腹痛，固其所也，惟热虽始受之于表乎，遂内及于胃，则亦能为呕为下利，势之使然也，颇似寒而异，何以见其异乎，此则惟热是主之为异，寒则不主乎热矣，虽下利之相似，而寒热之果异，岂可混乎，寒热也者，阴阳之谓也，此二者之于纲，歧以为六焉，有合病之自下利者，有并病之自下利者，或本不可下而反下之，利遂不止，犹在于阳位也，或未可下而数下之，利不止，遂之于阴位也，或因里热也，或因里寒也，此之为六纲也，而其目则四十有二焉，是乃随其转机而制之者也，不可不辨矣，合病之自下利者凡三焉，论曰，太阳与阳明合病者，必自下利，葛根汤主之，曰太阳与少阳合病，自下利者，黄芩汤主之，曰阳明少阳合病，必下利，其脉滑而数者，有宿食也，大承气汤主之，此三者，皆合病之自下利者也，并病之自下利者凡五焉，论曰，伤寒发热，汗出不解，心下痞鞕，呕吐而下利者，大柴胡汤主之，曰太阳病，过经十馀日，心下温温欲吐，胸中痛，大便反溏，腹微满，郁郁微烦，先此时自极吐下者，与调胃承气汤，曰若自下利，脉反和者，此为内实也，宜调胃承气汤，曰阳明病，发潮热，大便溏，小便自可，胸胁满不去者，小柴胡汤主之，曰伤寒汗出解之后，心下痞鞕，乾噫食臭，胁下有水气，腹中雷鸣下利者，生姜泻心汤主之，此五者，皆并病之自下利者也，本不可下而反下之，利遂不止，犹在于阳位者，凡二焉，论曰，太阳病，桂枝证，医反下之，利遂不止，脉促者表未解也，喘而汗出者，葛根黄连黄芩汤主之，曰伤寒中风，医反下之，其人下利日数十行，穀不化，腹中雷鸣，心下痞鞕而满，干吐心烦不得安，甘草泻心汤主之，此二者，皆本不可下而反下之，利遂不止，犹在于阳位者也，未可下而数下之，利不止，遂之于阴位者，凡五焉，论曰太阳病，外证未除而数下之，遂协热而利，利下不止，心下痞鞕，表里不解者，桂枝人参汤主之，曰伤寒服汤药，下利不止，心中痞鞕，服泻心汤已，复以他药下之，利不止，医以理中与之，利益甚，赤石脂禹馀粮汤主之，曰伤寒医下之，续得下利，清穀不止，身疼痛者，急当救里，曰脉浮而迟，表热里寒，下利清穀者，皆宜四逆汤，曰假令已下之，脉数不解，而下不止，协热而便脓血者，桃花汤主之，此五者，皆未可下而数下之，利不止，遂之于阴位者也，因里热者凡十焉，论曰，少阴病，自利清水，色纯青，心下必痛，口乾燥者，急下之，宜大承气汤，曰少阴病，下利六七日，咳而呕渴，心烦不得眠者，猪苓汤主之，曰少阴病四逆，其人或咳，或悸，或小便不利，或腹中痛，或泄利下重者，四逆散主之，曰热利下重者，白头翁汤主之，曰下利讝语者，有燥屎也，小承气汤主之，曰下利脉平，按之心下鞕者，急下之，曰下利脉迟而滑者，内实也，利未欲止，当下之，曰下利脉反滑，当有所去，下之乃愈，曰下利差后，至其年月日复发者，以病不尽故也，当下之，曰下利不欲食者，以有宿食也，当下之，皆宜大承气汤，此十者，皆因里热者也，因里寒者，凡十有七焉，论曰，自利不渴者，属太阴，以其藏有寒故也，当温之，宜服四逆辈，曰欲吐不吐，心烦，但欲寐，五六日自利而渴者，属少阴也，曰少阴病，二三日不已，至四五日，腹痛小便不利，四肢沉重疼痛，自下利者，此为有水气，真武汤主之，曰少阴病，二三日至四五日，腹痛小便不利，下利不止，便脓血者，桃花汤主之，曰少阴病，下利咽痛胸满心烦者，猪肤汤主之，曰少阴病，下利脉微者，与白通汤，利不止，厥逆无脉，乾呕烦者，白通加猪胆汁汤主之，曰大汗，若大下利而厥冷者，曰大汗出，热不去，内拘急，四肢疼，又下利厥逆而恶寒者，曰吐利汗出，发热恶寒，四肢拘急，手足厥冷者，曰既吐且利，小便复利，而大汗出，下利清穀，内寒外热，脉微欲绝者，曰下利腹胀满，身体疼痛者，皆四逆汤主之，曰下利清穀，里寒外热，汗出而厥者，曰少阴病，下利清穀，里寒外热，手足厥逆，脉微欲绝，身反不恶寒，其人或面赤色，或腹痛，或乾呕，或咽痛，或利止脉不出者，皆通脉四逆汤主之，曰恶寒脉微而复利，利止亡血也，四逆加人参汤主之，曰少阴病，吐利，手足厥冷，烦躁欲死者，吴茱萸汤主之，曰伤寒，本自寒下，医复吐下之，寒格更逆吐下，若食入口即吐者，乾姜黄连黄芩人参汤主之，曰霍乱头痛发热，身疼痛，热多欲饮水者，五苓散主之，寒多不用水者，理中丸主之，此十有七者，皆因里寒者也，是之为四十有二目也，下利之为证，虽区以众多，而统之于阴阳，歧以纲之与目，随其转机而制之也若此，岂可不辨矣哉，且燥屎之必讝语也，须辨于郑声，宿食之必滑数也，须辨于微涩，热利之与协热利，大不同也，里有热而下利，欲饮水者，谓之热利也，本里有寒，协合外热以下利者，谓之协热利也，热利则脉数有力，协热利则脉微弱，此为其辨也，凡是皆寒热之易混也，亦不可不辨矣。

厥二道  ***************************
厥之为证，惟在于二阴焉，肇于少阴，而极于厥阴，太阴则不与也，而有寒有热，凡二道焉，其纲八而其目三十有三也，不惟寒之极能为厥，热之极亦能为厥也，其因殊乎内，而其证肖乎外，外虽肖，内果殊，故厥之极于厥阴也，曰寒曰热，此为其分，此其凡之所以为二道也，于是有上下之位，有轻重之等，故其于处方也，无不随以差之，此其纲之所以为八，而其目之为三十有三也，不可不审辨矣，厥之设名也，凡八焉，以物其轻重也，少阴曰手足寒，厥阴曰厥，曰厥寒，曰厥冷，曰逆冷，曰厥逆，曰藏厥，曰蛔厥，此之为厥之八名也，而其轻重之于物，亦不可不审辨矣，寒即温之反，言其人自觉其寒也，厥谓微冷也，厥寒言外候之微冷，而内自觉其寒也，至如厥冷逆冷厥逆，则不必自觉，皆以外候言之也，厥逆逆冷，皆其冷上及腕肘胫膝者，所以名曰逆也，藏厥则不但及腕肘胫膝，既及其肌肤者也，蛔厥则其有将息者也，故藏厥重于厥逆逆冷，蛔厥轻于藏厥也，厥逆逆冷，重于厥冷，寒之与厥寒，轻于厥冷者也，故厥本虽名于逆冷，而但曰厥，则以微冷言之彰矣，此之为轻重之物也，而厥冷厥逆，虽在少阴之位，而已属厥阴者也，故少阴之言厥冷厥逆者，此始于少阴，遂之于厥阴者也，太阳之言厥者，亦无不皆然矣，厥之极于厥阴也，其于寒与热，与上下之位，与轻重之等，则处方之所以随以差之也，故我非执其纲目以临之，则将何以得名之与物，相惬而不失乎，名正而物定，纲举而目随，所以审辨也，何谓八纲三十有三目乎，一纲者，吐利而厥冷，其目凡二焉，论曰，少阴病，吐利手足厥冷，烦躁欲死者，吴茱萸汤主之，此其专于吐，而位之在上焉者也，曰吐利汗出，发热恶寒，四肢拘急，手足厥冷者，四逆汤主之，此其专于利，而位之在下焉者也，虽吐利厥冷之如一乎，惟其于位为尔，何以言之，观乎他用吴茱萸汤，或曰食谷欲呕，或曰乾呕吐涎沫头痛，或曰呕而胸满，则岂非尽专于吐乎，故曰，位之在上焉者也，观乎他用四逆汤，或曰下利清穀，里寒外热，汗出而厥，或曰大下利而厥冷，或曰下利厥逆而恶寒，或曰下利腹胀满，身体疼痛，或曰下利清穀，内寒外热，脉微欲绝，则岂非尽专于利乎，故曰，位之在下焉者也，二纲者，结于胸中，或呕而手足寒，厥冷，其目凡四焉，论曰，少阴病，饮食入口则吐，心中温温欲吐，复不能吐，始得之，手足寒，脉弦迟者，此胸中实，不可下也，当吐之，（按此盖瓜蒂散之所之也）曰病人手足厥冷，脉乍紧，心中满而烦，饥不能食者，病在胸中，当须吐之，宜瓜蒂散，此其于证也，大类于吴茱萸汤之所之，然彼则专于呕吐，此则邪实于胸，是之为其别也，曰若膈上有寒饮乾呕者，不可吐也，急温之，宜四逆汤，（按始曰脉弦迟或乍紧，而此不言者，此盖微细或弱者也，）曰呕而脉弱，小便复利，身有微热，见厥者难治，四逆汤主之，此其于证也，亦大类于吴茱萸汤之所之，然彼则专于呕吐，此则精夺于内，是之为其别也，一则胸，一则内，亦惟上下之位尔，三纲者，下利而厥逆，其目凡六焉，论曰，少阴病，下利脉微者，与白通汤，利不止，厥逆无脉，乾呕烦者，白通加猪胆汁汤主之，曰下利厥逆而恶寒者，曰大下利而厥冷者，皆四逆汤主之，曰下利清穀，里寒外热，汗出而厥者，曰少阴病，下利清穀，里寒外热，手足厥逆，脉微欲绝，身反不恶寒，其人或面赤色，或腹痛，或乾呕，或咽痛，或利止脉不出者，皆通脉四逆汤主之，曰少阴病，下利脉微涩，呕而汗出，必数更衣，反少者，当温其上灸之，（按此虽不曰厥乎，观于其曰脉微涩曰温其上，则必当有厥证耳，温字盖指四逆汤也，以其灸足，故曰其上耳，）四纲者，不关吐利，或利后厥冷，其目凡十有二焉，论曰，若重发汗，复加烧针者，曰病发热头痛，脉反沉，若不差，身体疼痛，当救其里，曰少阴病，脉沉者，急温之，皆四逆汤主之，（按此三条，不曰厥者，盖略之也，）曰伤寒脉微而厥，至七八日肤冷，其人躁无暂安时者，此为藏厥，非为蛔厥也，曰病者手足厥冷，言我不结胸，小腹满，按之痛者，此冷结在膀胱也，曰伤寒六七日，脉微，手足厥冷烦躁者，灸厥阴，曰伤寒五六日，不结胸，腹濡脉虚，复厥者，不可下，此为亡血，曰伤寒脉促，手足厥逆者，可灸之，曰下利后脉绝，手足厥冷，晬时脉还，手足温者生，脉不还者死，（按以上六条，盖皆四逆汤之所之也，）曰发汗若下之，病仍不解，烦躁者，茯苓四逆汤主之，（按此不曰厥者，盖略之也，）曰吐已下断，汗出而厥，四肢拘急不解，脉微欲绝者，通脉四逆加猪胆汁汤主之，曰伤寒六七日，大下后，脉沉而迟，手足厥逆，下部脉不至，咽喉不利，唾脓血，泄利不止者，为难治，麻黄升麻汤主之，（按此方似大可疑，本草麻黄条下，引此证作麻黄汤，亦未可必也，）五纲者，因蛔虫而厥，其目一焉，论曰，蛔厥者，其人当吐蛔，令病者静，而复时烦，此为藏寒，蛔上入膈故烦，须臾复止，得食而呕，又烦者，蛔闻食臭出，其人当自吐蛔，蛔厥者，乌梅丸主之，凡此五纲二十有五目者，皆专于寒，而其最重焉者也，六纲者，手足寒，厥寒，厥，其目凡四焉，论曰，得之便厥，咽中干，烦躁吐逆者，作甘草乾姜汤与之，曰伤寒厥，而心下悸者，宜先治水，当服茯苓甘草汤，却治其厥，（按此不载治厥之方，厥果微冷，则于法宜与当归四逆汤已，）曰少阴病，身体痛，手足寒，骨节痛，脉沉者，附子汤主之，曰手足厥寒，脉细欲绝者，当归四逆汤主之，此一纲四目者，亦皆专于寒而其稍轻焉者也，七纲者，热深而厥深，其目凡二焉，（按此盖不大便，腹鞕满而痛，口乾舌燥或渴者也，）论曰，伤寒一二日至四五日而厥者，必发热，前热者，后必厥，厥深者热亦深，厥应下之，（按此盖承气汤之所之也，）曰伤寒脉滑而厥者，里有热也，白虎汤主之，此一纲二目者，皆专于热，而其最重焉者也，八纲者，热微而厥微，其目凡二焉，论曰，少阴病，四逆，（按此虽曰四逆，未必厥逆者也，）其人或咳，或悸，或小便不利，或腹中痛，或泄利下重者，四逆散主之，曰伤寒热少厥微，指头寒，默默不欲食，烦躁数日，小便利，色白者，此热除也，欲得食，其病为愈，若厥而呕，胸胁烦满者，其后必便血，（按此盖小柴胡汤之所之也，）此一纲二目者，亦皆专于热，而其稍轻焉者也，此之为八纲三十有三目也，厥之为证，惟在于二阴焉，肇于少阴，而极于厥阴，太阴则不与也，而有寒有热，有上下之位，有轻重之等，虽均之为厥乎，各有其分别，而处方之所以随以差之者，悉具于八纲三十有三目，岂可不审辨矣哉，厥之极于厥阴也，率以发热逾之，以为生之候也，而发热又有其可畏者，凡三焉，躁不得卧，此其一也，厥不止，此其二也，汗出不止，此其三也，此之为死之候也，亦复不可不审辨矣。


卷四  ——————————————————————————————————————————————————————————————————————————————————————————

日数  ***************************
凡疾疢之于浅深缓急也，莫不脉证之尽焉，然又因日之多少，或为之转机，则日数何不举也，所以系之以日数也，虽则系之以日数乎，亦惟概举以为法焉尔，乃其不曰一日二日三日，而曰一二日二三日者，岂非概举乎，夫既虽概举曰一二日二三日乎，因日之多少，或为之转机，则何可视以忽诸哉，于是乎知其曰一二日二三日者，以其初发之位，与发汗之过不及言之也，如其曰四五日五六日六七日，则以其既转者言之也，然又不无至此而犹不转，至八九日或十日以上者，论曰，太阳病，脉浮紧，无汗发热，身疼痛，八九日不解，表证仍在，此当发其汗，又曰，病过十日，脉但浮，无馀证者，皆宜麻黄汤，此皆既至八九日十日以上，犹不转者也，当是时也，犹行发汗之方，此为法也，又曰，太阳病，得之八九日，如疟状，发热恶寒，热多寒少，一日二三度发，宜桂枝麻黄各半汤，若轻于前证一等，而日再发，宜桂枝二麻黄一汤，若又不及其再三，宜桂枝二越婢一汤，此亦皆既至八九日，犹不转者也，故曰，其人不呕，清便欲自可，当是时也，亦犹行发汗之方，此为法也，若其既转也，在五六日，或为往来寒热，胸胁苦满，默默不欲饮食，心烦喜呕，宜小柴胡汤，既与小柴胡汤，呕不止，心下急，郁郁微烦，宜大柴胡汤，若前证已愈但渴，宜白虎汤，而其小便不利，宜猪苓汤，若微发热，宜五苓散，此亦为法也，其在六七日，或为身热，为恶热，为潮热，多汗，口燥舌乾而渴，欲大饮水，宜白虎加人参汤，若其脉滑疾，讝语烦躁，小便浊而数，不大便，或难或鞕，于是先与小承气汤，审其燥屎之候，然后与大承气汤，假令与大承气汤，明日不大便，脉反微涩，不可更与之，此亦为法也，是皆其既转者也，论又曰，少阴病，始得之，反发热，脉沉者，宜麻黄附子细辛汤，又曰，二三日与麻黄附子甘草汤，以二三日无里证，故微发汗也，此以其发热为表证也，然则其指为里证者，何谓也，曰心中烦而不得卧，此其里证之一也，曰腹痛小便不利，四肢沉重疼痛，自下利，此其里证之二也，曰下利不止，便脓血，此其里证之三也，乃其始在二三日，未有如此三里证者，而反发热脉沉，其所以为无里证也，此其未转者也，至于二三日之后，见此三里证，于是一则曰二三日以上，以与黄连阿胶汤，一则曰二三日不已，至四五日，以与真武汤，一则曰二三日至四五日，腹痛小便不利，下利不止，明其既与真武汤不愈，以与桃花汤，此亦为法也，是皆其既转者也，凡此等之类，皆概举日之多少，系之脉证，示其转机焉尔，虽日数之不可强拘乎，其不可视以忽诸，大抵为然。
又有不曰一二日二三日，而曰一日二日三日者，如曰一日太阳受之，脉若静者为不传云云，曰二三日阳明少阳证不见者云云，曰发于阳者七日愈，发于阴者六日愈云云，曰至七日以上自愈云云，曰欲解时，从某至其上，曰过经十三日云云，曰十三日不解云云，曰到经不解云云，曰三日三阳为尽，三阴当受邪云云，曰至阴经上转云云，曰后经中云云之类是也，虽均之以日数乎，与其取之于概，曰一二日二三日，自不同也，乃必之于此，曰一日二日三日者，盖取诸素问也，素问之于说，一日太阳受之，经各一日，至厥阴，凡六日，是为前经，至七日，再还太阳复至厥阴，是为后经，过此以往，十三日为过经，遂又至有误下越经等之传也，此不取之于概，而必于此者也，必于此者，推之于理者也，推之于理者，施于事必差，仲景氏之于论，皆施于事者也，奈何从夫理之为，而今及于此者，盖后人谬窥仲景氏所论之似乎素问之说，取以自补者，遂传于今耶，亦不可不择矣，故今以其取于概者为正，如其必于此者则舍㫋，若以其必于此者，取之于概，则尚无害也，或固执而屈理，则固非也，又或并其正者弃之，则非之又非，岂足与议仲景氏之道也矣哉。

挈因命证  ***************************
疾病之于变化，各有外候，外候谓之证，证必有因，谓其所由来者为因也，凡论脉证之中，有挈因而命证焉者，如曰心下有水气，曰胁下有水，曰胸中有热，曰胃中有邪气，曰胃中乾燥，曰胃中不和，曰胃气不和，曰胃中有燥屎，曰胃中空虚，曰胃中虚冷，曰里有热，曰里有寒，曰热入血室，曰热结在里，曰热在下焦，曰热在膀胱，曰瘀热在里，曰寒湿在里，曰水结在胸胁，曰冷结在膀胱，曰里寒，曰胸有寒，曰寒实，曰热实，曰热越，曰热利之类是也，是既挈而命之也，在于仲景氏，仲景氏各尽其所由来，具其外候，使以规则也，不必索之于藏府于内，当索之于外候焉而已，乃其于外候也，乾呕咳喘渴噎，所以心下有水气也，腹中雷鸣，所以胁下有水也，欲呕吐，所以胸中有热也，腹中痛，所以胃中有邪气也，大汗出烦渴，所以胃中乾燥也，乾噫食臭，所以胃中不和也，恶热讝语，所以胃气不和也，不大便六七日，腹满讝语潮热，或腹满痛，或绕脐痛，烦躁发作有时，所以胃中有燥屎也，下之后，为胃中空虚也，自下利，为胃中虚冷也，不大便十馀日，复往来寒热，或潮热讝语，或大渴，舌上乾燥而烦，欲饮水数升，为热结在里，亦为里有热也，汗自出而渴，为里有寒也，经水适来，或断，或下血，胸胁下满，寒热发作有时，讝语如见鬼状，为热入血室也，少腹鞕满，或急结，小便自利，其人如狂，或发狂，或一身手足尽热，为热结膀胱，亦为热在下焦也，少腹满，按之痛，手足厥冷，为冷结在膀胱也，身黄如橘子色，大小便不利而渴，为瘀热在里也，身目为黄，小便不利而不渴，为寒湿在里也，往来寒热，但头汗出，为水结在胸胁也，下利清穀，为里寒也，胸中痞，不得息，或心中满，饥不能食，为胸有寒也，心下鞕痛，无有热气，为寒实也，心下鞕满而痛，不大便数日，为热实也，不大便，发热汗自出，为热越也，下利慾饮水，为热利也，各尽其所由来，具其外候，使以规则者若此，故欲循规则于仲景氏者，当索之于外候焉而已，何必索之于藏府于内也哉。

方证互略  ***************************
处方之从脉证也，对举以详悉焉，然后或举证而略方焉，或举方而略证焉，见证而知方，见方而知证，所以使人自得于转机之道也，如柴胡之于呕，白虎之于渴，则证之所定也，故于此二者，举证而略方焉，乾姜附子汤曰，下之后，复发汗，昼日烦躁不得眠，夜而安静，不呕不渴，桂枝附子汤曰，伤寒八九日，风湿相搏，身体疼烦，不能自转侧，不呕不渴，此其于证，皆似柴胡及白虎而异，故举证之所定，以略其方，使之不混也，曰此而有呕，即有柴胡，此而有渴，即有白虎，如承气之于胃实，四逆之于厥冷，则方之所本也，故于此二者，举方而略证焉，调胃承气汤曰，太阳病，三日发汗不解，蒸蒸发热者，属胃也，又曰，伤寒吐后，腹胀满者，此其于方，固具胃实者也，四逆汤曰，若重发汗，复加烧针者，又曰，病发热头痛，脉反沉，若不差，身体疼痛，当救其里，又曰，少阴病，脉沉者，急温之，茯苓四逆汤曰，发汗若下之，病仍不解，烦躁者，此其于方，固具厥冷者也，故于此二者，举方之所本，以略其证，使之不眩也，此而承气汤曰，此里有实也，此而四逆汤曰，此欲厥冷也，故举证而略方，举方而略证者，欲使人辨其证于微也，又有承气之略方焉者，如论曰，太阳病，得之八九日，如疟状，发热恶寒，热多寒少，其人不呕，清便欲自可是也，又有白虎之略证焉者，如论曰，伤寒脉浮滑，此表有热，里有寒，又曰，三阳合病，腹满身重，难以转侧，口不仁而面垢，讝语遗尿，若自汗出者，又曰，伤寒脉滑而厥者，里有热是也，又有桂枝麻黄之略证焉者，如论曰，脉但浮者，又曰脉浮者，病在表，可发汗，又曰脉浮而数者，可发汗，又曰脉浮虚者，宜发汗，又曰脉浮无馀证者是也，此皆使人审谛其证于若存若亡之中，的然处其方也，又有举重而略轻焉者，如桂枝汤之脉证，而以麻黄汤，四逆汤之脉证，而以通脉四逆汤，举大承气汤，而略小承气汤之类是也，又有举轻而略重焉者，如麻黄汤之脉证，而以桂枝汤，大柴胡或柴胡加芒硝汤之证，而以小柴胡汤，通脉四逆汤之证，而以四逆汤，举小承气汤，而略大承气汤之类是也，此皆使人知不必拘轻重缓急之常例，而先后其处方之道也，此转机之大者也，凡是皆或证或方，略其所定之与其所本，互以发其活用者也，又有曰表里证者，即指柴胡证言之也，此以其表之远太阳，而其里之未及阳明，故取之于少阳，以表里连言尔，盖以其位于中间也，既位于中间，故但为之半犹可，谓为半表半里不可也，何则，或虽既及少阳乎，犹有太阳之证也，或虽既及阳明乎，犹有少阳之证也，或太阳之未罢，而见阳明之证也，是皆有表亦有里者也，此何以不言之半表半里，而言并病若转属转入乎，表里连言者，本是指中位之称，而非半彼半此之称也，然则表里连言者，独可于少阳，而不可于太阳阳明，可以知矣，故但为之半犹可，谓为半表半里不可也。

方从表里  ***************************
脉证之有阴阳，而方剂之从之也，有专于表者，有专于里者，有间于表里者，此脉证有阴阳，而方剂有表里也，三阳之为表也，惟热之主焉，而又立表里，以辨其浅深缓急也，太阳则桂枝汤，麻黄汤，桂枝麻黄各半汤，桂枝二麻黄一汤，桂枝二越婢一汤，葛根汤，桂枝加葛根汤，大小青龙汤等，此皆其专于表之剂也，惟随其脉证，而不拘其腹候也，阳明则白虎汤，猪苓汤，调胃大小承气汤等，此皆其专于里之剂也，必随其外证与其腹候也，少阳则大小柴胡汤，柴胡加桂枝汤，柴胡桂枝干姜汤，柴胡加芒硝汤，柴胡加龙骨牡蛎汤，黄芩汤等，此皆其间于表里之剂也，亦必随其外证与其腹候也，三阴之为里也，惟寒之主焉，未必立表里，而辨其浅深缓急，亦犹三阳也，太阴则理中汤，桂枝加芍药汤，及加大黄汤等也，然若脉浮发热，则取之于表，以桂枝汤也，少阴则附子汤，真武汤，桃花汤，白通汤，四逆散，当归四逆汤，甘草汤，桔梗汤，半夏散，苦酒汤等也，然若反发热，则亦取之于表，以麻黄附子细辛汤，及麻黄附子甘草汤也，厥阴则四逆汤，通脉四逆汤，四逆加人参汤，通脉四逆加猪胆汁汤，当归四逆加吴茱萸生姜汤，吴茱萸汤等也，此皆莫论其专于里之剂，亦必随其外证与其腹候也，又有始于热而入于寒者，如太阳有乾姜甘草汤，乾姜附子汤，芍药甘草附子汤，四逆汤，茯苓四逆汤，真武汤，桂枝加附子汤，桂枝去芍药加附子汤，桂枝附子汤，甘草附子汤，阳明有吴茱萸汤，四逆汤之类是也，有始于寒而出于热者，如少阴有大承气汤，厥阴有白虎汤，猪苓汤，白头翁汤，小承气汤，小柴胡汤之类是也，凡三阳三阴之所主论，在于伤寒之机变焉，机变之百出，遂及于杂脉证，于是乎以其始于表者，属于三阳，以其始于里者，属于三阴，是故有热之谓发于阳，以表之主热也，无热之谓发于阴，以里之主寒也，若夫及于杂脉证也，有表仍不解者，有其已解者，如葛根黄连黄芩汤，五苓散，茯苓甘草汤，小建中汤，桂枝加厚朴杏子汤，桂枝人参汤，黄连汤等，则兼表与里之剂也，如桂枝去桂加茯苓白术汤，芍药甘草汤，厚朴生姜甘草半夏人参汤，麻黄杏仁甘草石膏汤，茯苓桂枝甘草大枣汤，茯苓桂枝白术甘草汤，桂枝甘草汤，半夏泻心汤，生姜泻心汤，甘草泻心汤，旋覆代赭石汤，大黄黄连泻心汤，附子泻心汤，及桂枝加桂汤之于奔豚，桂枝加龙骨牡蛎汤之于火逆，桂枝去芍药加蜀漆牡蛎龙骨救逆汤之于火邪，栀子豉汤之于虚烦，白散之于寒实，茵陈蒿栀子蘖皮汤之于瘀热发黄，麻黄连轺赤小豆汤之于寒湿发黄，大陷胸汤之于大结胸，小陷胸汤之于小结胸，瓜蒂散之结于胸中，十枣汤之引胁下痛，桃核承气抵当汤之热结膀胱，四逆汤之冷结膀胱，则皆专于里之剂也，又有表里递用者，如桂枝汤之又于其气上冲，茯苓甘草汤之又于厥而心下悸是也，夫脉证之有浅深缓急也，方剂之不无坦夷劲骏，于是先切其脉，问心胸，按心下，探腹中，候少腹，试手足，热耶寒耶，浅深是察，缓急是视，然后宜坦夷，宜劲骏，随投则随和矣，或汗，或吐，或下，莫适非和焉，夫三阳三阴之统脉证，而方剂之旋转运用也，犹循环之无端也，惟仲景氏之术为然矣。
后之医流，或必于脉，而不及腹，或必于腹，而不及脉，泥一而遗一，将欲以此而尽之耶，夫疾病之千品万端，悉机于内，而形于外焉，乃候诸外，而察诸内者，惟脉之与证而已，仲景氏之论脉证也，有阴阳之分，有轻重之别，上之头顶，下之四支，或心胸，或心下，或腹中，或少腹，饮食之多少，前后之利不利，各其外候之具，并其脉诊，千品万端，莫所不尽焉，脉证之所以相依不离也，腹中之不可得而洞视，候之于皮上，则与脉诊何异也，若必以脉诊为臆度，则腹候亦无非臆度也，脉不必远，腹不必近，均之在于外候，则脉犹证，证犹脉也，腹何出乎证之外也，故曰，随证治之，岂可泥其一而遗其一乎哉，又或专补气之说，特癖坦夷之药，谓非此则必害人，于是邪气之太盛，愈守而不竣，终将不救矣，又或炽郁滞之说，特癖劲骏之剂，谓非此则必不祛，于是精气之既夺，益攻而不辍，遂将受败矣，及此之时，告情而更医，继之以坦夷之药，不日而痊者，间亦有之矣，至此而论曰，此前因我之劲骏之剂，其病已祛者也，不尔，彼之所与，与白饮何择，又安能祛夫郁滞乎，若又使渠论之，必曰，彼之为术，不问藏府，不察虚实，惟攻是务，尘芥死生，我乃与峻补之虚剂，救其元气，倖免于死已，倘犹委彼而逞其所为，则就于鬼籍必矣，彼则所谓惨刻之妄人也，其相非也，奚啻坚白，所谓圆枘而方凿，何以能相入乎，夫癖坦夷之药者，不知厚药之妙也，癖劲骏之剂者，不见薄药之效也，此其人一试，意不能忘，癖从此始也，其实则厚药未必有妙，薄药非必无效，要在于得其宜与否而已，亦岂可泥其一而遗其一乎哉，补气仲景氏之所不言也，论中惟见温字一二，于理中丸曰温药，于四逆汤曰温，然皆非补之义也，此本因痰饮为寒，吐利为寒，而二方之能治之也，称以为温已，然则与于小承气汤及调胃承气汤曰和何异，亦惟治之义已，岂可取之于补之义乎，后世温补之说，盖取于此，可谓误矣，且有温药，而无寒药，后之所谓寒药，盖取于温补之反，亦可谓误矣，郁滞亦仲景氏之所不言也，理之于物，犹影之于形也，厝形而言影，何不可言也，疾病物也，郁滞理也，厝物而言理，何不可言也，假令眎以为水，莫观非水焉，窥以为火莫候非火焉，为气为血，为有馀，为不足，亦莫不皆然焉，是故断以为郁滞，何病非郁滞也，虽然，以影度形则必乖，以理推物则必失，理虽或可言乎，奈夫物何，又何言郁滞之为，夫疾病之为物，千品万端也，千品万端，则不得不眩惑，于是仲景氏之诱人也，统以阴阳，系以脉证，统而不遗，系而不满，莫不随其所在，而备其方法焉，则千品万端，又何所眩惑乎，夫虽言百病之根柢于腹乎，外内感之邪，其谓之何，此不必言根柢于腹也，何则，人皆禀天地之气，虽不知其所以然，而有风寒暑湿，行于其间焉，于是不拘于体之强壮羸弱，而时或感之矣，其既感之也，总名为邪，邪之自外焉，则能为热，脉必浮，是之为阳，其自内焉，则能为寒，脉必沉，是之为阴，阴阳各三矣，乃其于三阳也，恶寒发热，是为太阳为表，于是与桂枝麻黄之剂，而发其汗，则其邪从去矣，汗本是一身之津液也，而今发之，能得不耗损乎，虽然，非此则无有夫邪之可解，是以一旦发之耳，然夫邪之必有浅深也，或一旦而不解，渐为往来寒热，是为少阳，为表里，于是与柴胡之剂，而驰逐之，则其邪从去矣，此以其在于中间，发汗吐下，皆非其宜，是以驰逐之耳，及其最深也，遂为身热恶热潮热，是为阳明，为里，于是与承气之剂，而下之，则其邪从去矣，胃本是津液之原也，而今下之，能得不涸竭乎，虽然，非此则无有夫邪之可除，是以一旦下之耳，此为三阳之概矣，其于三阴也，自利腹满而时痛，是为太阴，而有理中桂枝加芍药之方也，但欲寐，自利而渴，是为少阴，而有附子真武之方也，吐利厥逆，是为厥阴，而有四逆吴茱萸之方也，此为三阴之略矣，而三阳三阴，又各有其变脉证，而方剂之从之也，奚暇枚举焉，凡是皆外内感之邪，而不拘于体之强壮羸弱，岂可必言根柢于腹乎，虽言百病之根柢于腹乎，皆有外证具焉，是故非并外证，而推之，必有所不尽矣，姑举一而言之，假令少腹之急结鞕满一也，或手足烦热，或四支厥冷，此为寒热之分也，乃其所推之在外证，而处方之大不同也，均是在少腹，而候之于皮上，则未足以尽其分也，问其四肢，并之于此，儳足以尽之矣，于是其手足烦热，为热结膀胱，其四支厥冷，为冷结膀胱也，热结，则桃核承气汤，抵当汤，冷结，则四逆汤也，急结鞕满之虽一乎，惟是寒热之分，尽之于四肢，岂非其所推之在外证，而处方之大不同耶，是故但按其腹，而不并外证，何以能尽矣也哉，夫仲景氏之诱人也，统以阴阳，系以脉证，千品万端，莫所不尽焉，然则欲修仲景氏之术者，不可不尽其所尽，又何求之于他乎，然今此之不务，而取之于臆，必于脉，必于腹，或补气，或郁滞，泥一而遗一，厝物而言理，此皆未尽其所尽，所谓买椟而还珠者也，岂足与议仲景氏之术矣也哉。

数量  ***************************
药有铢两，水有升斗，而其煎煮之法，亦不一焉，古昔之所用，何太密也，举其一二而言之，以厚朴枳实大黄之三品，名曰小承气汤，又曰厚朴三物汤，又曰厚朴大黄汤，惟此三品，一无所更，而异其名，亦异其所之者，以其两数之与升斗，与其煎煮之法也，有苓桂甘枣，有苓桂术甘，有苓桂甘姜，惟此三汤，代枣以术，代术以生姜，而异其所之者，亦以其两数之与升斗，与其煎煮之法也，其他如此类，不遑枚举矣，柴胡泻心之于再煎，大黄黄连之于麻沸，谁知其所以然之故也，惟度其所受之如何而已，古人既稽其宜，建以为法，岂可以己之私，而溷古人之正法哉，是故铢两升斗，及煎煮之法，不可不稽焉，虽然，年逝世换，量衡亦沿革不一，是以推之于史，迁之于世，触乎类，索乎物，儳足以辨其概耳，于是诸家有所互发焉，近闻京师某生有所述，某生亦有所录，于彼乎，于此乎，如沸如激，自非昇平之化，文运之融，稽古之道，六通四辟，何以见斯盛哉，虽然，余未尝一寓目，是以不知其是非也，曩岁肥后人村井生，持其所撰药量考来，示之于余，余仓卒读过，虽未能尽以其言乎，犹记其义，大抵如可据矣，属又我友备中人浅野生，著秤量考，寄谋之于余，余亦往有所考，既而失其稿，欲更起稿未果，得此著为幸，乃阅其所考证，与余之所推，为不大相背矣，故姑从其说，而不论于此也，村井生之所撰，先行于世，继之以浅野生之所著，而又复诸家之所发，接踵而起，则彼以雠对乎此，得铢两升斗之平正，可企以望矣，岂不愉快哉，虽然，医之临术也，莫先乎审脉证焉，药品次之，数量又次之矣，仲景氏既论脉证，为之规则，不循其规则，处方将何之据，故莫先乎审脉证焉，药有种品，因其土之厚薄，气味自不同，气味各惬仲景氏之所用，而后疾可得而治矣，若不惬仲景氏之所用，虽得其脉证，疾何以治，故药品次之矣，铢两升斗，各有其分备，然而量衡世有沿革，不可得而一也，纵有其所考，不能无毫釐撮勺之差，惟在其概耳，若能致其平正，而无毫釐撮勺之差，不得其脉证，则疾必不除，惟其脉证之与药品，能得其所而不失，则铢两升斗之不致其平正，而有毫釐撮勺之差，疾何不瘳，故数量又次之矣，由是而观之，铢两升斗之于医事，抑亦末也，故医之于务，当以脉证为先，而药品为次，然后及数量，未为后矣，数量之于医事，抑亦末也，虽然，古昔之所用太密，则及其煎煮之法，亦皆一规则也，岂容忽诸哉，且夫铢两之于考，必征之于钱，以其无他可以征者也，于是非半两则五铢，或货泉，又或开元钱等，据以为征矣，以余谓之，年逝世换之久，轮郭销燬，则姑舍㫋，虽未审古昔铸钱之法如何乎，视诸本邦今时所铸之法，作千万模范，[沸/鬲]溶铜铁，流入之于模范，则千万一举而成矣，未尝一一修之形，亦未尝一一较其轻重，是以不得少无大小厚薄之参差，岂暇一一修之，一一较之，以齐一之哉，虽古昔亦当然而已，是故五铢未必五铢，半两未必半两，惟平均数十钱，然后儳得其正耶，而今取其一而齐视之，岂其不差乎，不知其征之以五铢之果正耶，又将以半两之未正耶，故考之一二，为其概则可，为无毫釐之差，则不可也，然铢两固不可不密也，何则，古昔之为方，既因此而异其名，亦异其所之，然而今果不能如古，则末奈之何已，纵不能无毫釐之差，惟是医事之末，无已据于概而已，故铢两之于概，亦岂容忽诸哉。

加减法  ***************************
夫药也者，性之偏者也，非若穀肉果菜之常能养人也，人之自有常也，失常之谓疾，惟疾乎能害于人，为其能害于人，服夫偏性之物，谋以除之也，乃同饮食入口也，不得其肯綮，则亦能害于人，是故圣者犹慎焉，古之精于此者，能辨人之所以疾者，与其所以除之者，聚药而制方，欲使人之免疾而复常也，于是乎医之职兴焉，医之职兴，而其详不可得而稽焉，暨臻张仲景氏，论定而规则建焉，规则既建，而后人有依而据焉，于是乎各有所窥，亦未能一焉，夫未能一焉，又焉能一之也哉，虽然，我苟不一之于吾，则术何所修也，于是务一之于此，以修其术，乃取其所修，以临术于今，幸见其不乖也，则术其所以一之者，我满吾之腹焉尔矣，夫药也者，性之偏者也，非若穀肉果菜之常能养人也，乃其已疾之能，全是在于性之偏，偏之能害于物，即害夫使人之失常之物，此之为药之能也，故药之为能也，惟利于疾，而不利于人，乃同饮食入口也，不得其肯綮，则亦能害于人，岂可不慎焉也哉，夫药之为性也，本是一味一能，而不能兼众能也，是故方之于制也，肇于一味，而至于数味，虽乃至于数味乎，合为一方，则未必治数证，亦犹一能也，何则，其合数味而为一方也，彼为此戮力，此为彼所诱，是故有如治三四证者，虽乃如治三四证乎，本之则必是一病证也，故合数味而为一方，则亦犹一能也，仲景氏既有所稽于古，能辨其所以然者，因其方法，或加或去，为各半，为二一，极其变化，致其妙用，建之规则，使人有依而据，则莫不适其宜焉，莫有所未尽焉，此岂后人浅肤之识之所能窥测也哉，夫既合数味而为一方，仅能治一病证，则欲一一析之，以极其能，不可得者，固不少也，惟其随证而移也，于其所或加或去，不无一二之可以窥者也，藉令能一一极其能，又能辨杂之于合数味之方中，果能趋其所欲令趋，擅奏其效耶，焉知不彼为此戮力，此为彼所诱，遂趋于他，反为之害也哉，于是乎知加减之难随意为也，譬诸五色糅布而成间色，五味交和而成盐梅焉，糅布有分，交和有节，分紊则不成其色，节乱则不成其味，不成色则不文，不成味则不旨，不文则物不足以观，不旨则人不足以养，色以美于观为本，味以厚于养为本矣，加减之难随意为也，亦犹此也耶，古之精于此者，既能推夫观之与养之为本，为之分，为之节，使其不得紊乱，亦惟彼为此戮力，此为彼所诱，能成其文，能成其旨也，若夫紊乱分之与节，欲成其间色，成其盐梅耶，焉知不彼为此戮力，此为彼所诱，遂趋于他，不翅不文不旨，反毁物害人也哉，于是乎知加减之难随意为也，夫药之为性也，本是一味一能，而不能兼众能也，试举其一二，则大黄以偏下之为能，芒硝以能烁凝结为能，于是乎若欲下宿食燥屎，则必以此二物为主也，桃仁能破新瘀血，于是乎若欲下瘀血之新凝结者，则必以此三物为主也，水蛭虻虫能破旧瘀血，于是乎欲下瘀血之旧凝结者，则必合此四物施之也，由此而观之，虽大黄之偏下之乎，非芒硝戮之力，为其所诱，则不能及宿食燥屎也，虽芒硝之能烁凝结乎，非为大黄所诱，为彼戮力，则亦不能及宿食燥屎也，虽桃仁之能破新瘀血乎，非上二物戮之力，为其所诱，则不能及其凝结也，虽水蛭虻虫之能破旧瘀血乎，非为上二物所诱，为彼戮力，则亦不能及其凝结也，桂枝能达于肌表，以其能达于肌表，乃驱其邪，又上抵头上，内散上冲之气，又能之于四支，虽其能之如及三四乎，其实则一也，麻黄能之于肤肉而驱其邪，虽乃驱肤肉之邪，未能达于肌表，于是乎戮力桂枝，为其所诱，能得达于肌表，发之于汗也，葛根亦能之于肤肉，而解其热，以其能之于肤肉，又能之于项背，而不能独之于项背，于是乎戳力上二物，为其所诱，能得之于项背，发之于汗，若反汗出，则去其麻黄也，此虽其能之如有二乎，其实则一也，麻黄之既能之于肤肉也，又能止汗，而不能独止汗，于是乎戮力石膏，为其所诱，能得止汗也，此虽其能之如有二乎，其实则一也，石膏之既得麻黄，而能止汗也，又得知母粳米，能已烦渴，附子得乾姜，能温里寒，又得桂术苓，能利水，止疼痛，缓屈伸，厚朴得杏仁，能祛喘，又得枳实，能减腹满，半夏得生姜，能止呕，又得乾姜，能除心下水气，凡此等之类，不暇枚举，亦皆此为彼戮力，彼为此所诱，差其所之，虽其能之如及三四乎，其实则各一也，他亦可例而推焉尔矣，夫既如此也，藉令能一一极其能，又未辨杂之于合数味之方中，果能趋其所欲令趋，擅奏其效，则岂可随意而加减也哉，夫药之于能也，惟利于疾，而不利于人，乃同饮食入口也，不得其肯綮，则亦能害于人，不可不慎焉，或曰，今考仲景氏之方论，既有去桂，如桂，去芍药，加芍药，加厚朴杏子，加茯苓白术，加术，加大黄，加芒硝，加人参，新加，加半夏生姜，加龙骨牡蛎，加蜀漆牡蛎龙骨，加吴茱萸生姜，加猪胆汁，及各半二一等，此皆据古昔之方法，对即今之脉证，随其宜而为之加减者也，且于小青龙汤，小柴胡汤，真武汤，四逆汤，通脉四逆汤，理中丸等之下，详设加减之法，亦皆使人据此而及于他者也，且疾病之能变而能化，固不可概而论也，仲景氏之论脉证，惟是其概耳，乌暇尽其变化乎，于是不漆胶本论，乃变乃化，且加且减，惟随其宜，是之谓能活乎术也，仲景氏既试加减于当时，又示其法于六方之下，则今例于此而为之者，又何不可乎，然吾子独漆胶其所概论之脉证，强辨加减之难以为于今，可谓拘泥之太甚矣，曰吾子亦过矣，大抵后之为方技者，无不皆言如子之所言，缘饰己之陋也，仲景氏之于术，非谓无加减也，不审其规则，徒取之于概，随意而加减，将惟疾病是弄，无乃不可乎，若乃据夫例，而为一二之加减，犹无大害也，甚则至于拟各半一二等之例，不惟合二为一，更复加之数药，欲兼尽数证也，幸遇自愈者，谓实由于加减之力也，于是每证配药而不足，必将加减以不遗也，此其所专，不在于本方，而在于加减也，加减之果能兼尽而不遗，则百证接踵而起，固不足以为忧矣，古人之制数百之方剂者，迂阔之已甚，又何使人迷惑也，择其紧要者，则不过二三方，而无所不足，又奚烦数百之方剂之为，仲景氏既有所稽于古，能辨其所以然者，因其方法，或加或去，为各半，为二一，极其变化，致其妙用，建之规则，使人有依而据，则莫不适其宜焉，莫有所未尽焉，此岂后人浅肤之识之所能窥测也哉，夫既建之规则，使人有依而据，则其非概而论者谛矣，规则之具于脉证也，厝脉证而将何之由，处方之从于转机也，厝脉证而将何之由，然后处方在于我，而加减不在于我也，岂可徒取之于概，随意而加减也哉，夫既处方在于我，而加减不在于我，故术之为治也，不在于每证加减，而在于察机处方也，或不必兼治，而分治各证，或因一二异同，而悬殊其所之，或一方而二三其脉证，或证相类而方不相类，或药多而证少，或证多而药少，此乃仲景氏之所以能极其变化，能致其妙用也，如脚挛急而厥，咽中干，烦躁吐逆者，与甘草乾姜汤，厥愈足温者，更与芍药甘草汤，若胃气不和讝语者，与调胃承气汤，若四支厥逆者，与四逆汤，又有表里证，渴欲饮水，水入则吐者，不与小柴胡汤，而先与五苓散，又与泻心汤，痞不解，渴而口燥烦，小便不利者，与五苓散，又心下痞鞕，乾噫食臭，腹中雷鸣下利者，与生姜泻心汤，而噫气不除者，与旋覆代赭石汤，又腹痛小便不利，四肢沉重疼痛，自下利者，与真武汤，而下利不止，便脓血者，与桃花汤，又服桂枝汤后，大烦渴不解，及服柴胡汤，已渴者，皆与白虎加人参汤，则不必兼治而分治各证者也，如桂枝汤，治头痛发热，汗出恶风者，及其气上冲者，又加之桂二两，足前成五两，名桂枝加桂汤，治奔豚，又加芍药三两，足前成六两，并胶饴，名小建中汤，治腹中急痛者，及心中悸而烦者，又去其胶饴，名桂枝加芍药汤，治腹中满时痛者，又加之大黄一两，名桂枝加大黄汤，治其实痛者，又桂枝汤方中，去芍药，名桂枝去芍药汤，治脉促胸满者，又加之附子一枚，名芍药加附子汤，治其微恶寒者，又加之附子二枚，足前成三枚，名桂枝附子汤，治身体疼烦，不能自转侧，脉浮虚而涩者，又去桂加术四两，名去桂枝加白术汤，治其大便鞕，小便自利者，又桂枝附子汤方中，减附子一枚，去生姜大枣，加术二两，名甘草附子汤，治骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿者，又桂枝汤方中，加附子一枚，名桂枝加附子汤，治发汗遂漏不已，其人恶风，小便难，四支微急，难以屈伸者，四逆汤，治吐利烦躁，四支厥逆，无脉者，及下利清穀者，又去其甘草，名乾姜附子汤，治昼日烦躁不得眠，夜而安静，脉沉微，身无大热者，又去其附子，名乾姜甘草汤，治咽中干，烦躁吐逆而厥者，芍药甘草汤，治脚挛急，又加附子，名芍药甘草附子汤，治发汗病不解，反恶寒者，又四逆汤方中，去甘草，代葱白，名白通汤，治下利脉微者，又四逆汤方中，加人参，名四逆加人参汤，治恶寒脉微而复利者，又去附子，代术，名理中汤，治霍乱寒多不用水者，又加之桂四两，名桂枝人参汤，治协热而利，利下不止，心下痞鞕，表里不解者，附子汤，治少阴病，口中和，其背恶寒者，及身体痛，手足寒，骨节痛，脉沉者，又去人参代生姜，名真武汤，治腹痛小便不利，四肢沉重疼痛，自下利者，及太阳病，发汗，汗出不解，仍发热，心下悸，头眩，身瞤动振振，欲擗地者，茯苓桂枝甘草大枣汤，治脐下悸，欲作奔豚者，又以术代大枣，名茯苓桂枝白术甘草汤，治心下逆满，气上冲胸，起则头眩，脉沉紧者，又以生姜代术，名茯苓甘草汤，治伤寒汗出者，及厥而心下悸者，小柴胡汤，治往来寒热，胸胁苦满，默默不欲饮食，心烦，喜呕者，又加之桂枝芍药，名柴胡桂枝汤，治伤寒六七日，发热微恶寒，支节烦疼，微呕，心下支结，外证未去者，半夏泻心汤，治心下痞鞕，又加之生姜四两，名生姜泻心汤，治心下痞鞕，乾噫食臭，腹中雷鸣下利者，又加之甘草一两，足前成四两，名甘草泻心汤，治下利日数十行，穀不化，腹中雷鸣，心下痞鞕而满，乾呕，心烦不得安者，又半夏泻心汤方中，去黄芩代桂枝，加黄连二两，足前成三两，名黄连汤，治腹中痛，欲呕吐者，栀子甘草豉汤，治发汗吐下后，虚烦不得眠，少气者，又去香豉代蘖皮，名栀子蘖皮汤，治身黄发热者，又栀子豉汤方中，如枳实，名枳实栀子汤，治大病差后劳复者，又去香豉，代厚朴，名栀子厚朴汤，治下后心烦腹满，卧起不安者，调胃承气汤，治胃气不和，讝语者，又去甘草，代甘遂，名大陷胸汤，治实热结胸，心下痛，按之石鞕者，则因一二异同，而悬殊其所之者也，如桂枝汤，行之太阳病，头痛发热，汗出恶风，鼻鸣乾呕者，而又行之其气上冲者，及前证既愈，身痛不休者也，麻黄汤，行之头痛发热，骨节疼痛，恶风，无汗而喘者，而又行之太阳与阳明合病，喘而胸满者，及不发汗，因致衄者也，葛根汤，行之项背强[几][几]，无汗恶风者，而又行之太阳与阳明合病，自下利者也，小建中汤，行之腹中急痛者，而又行之心中悸而烦者也，大青龙汤，行之脉浮紧，发热恶寒，身疼痛，不汗出而烦躁者，而又行之脉浮缓，身不疼，但重，乍有轻时，无少阴证者也，五苓散，行之脉浮，小便不利，微热消渴者，而又行之水逆及霍乱也，猪苓汤，行之脉浮发热，渴欲饮水，小便不利者，而又行之少阴病，下利，咳而呕渴，心烦不得眠者也，茯苓甘草汤，行之伤寒汗出者，而又行之厥而心下悸者也，小柴胡汤，行之往来寒热，胸胁苦满，默默不欲饮食，心烦，喜呕者，而又行之身热恶风，颈项强，胁下满，手足温而渴者，及热入血室，与呕而发热者，与伤寒差已后，更发热者也，大柴胡汤，行之呕不止，心下急，郁郁微烦者，而又行之伤寒十馀日，热结在里，复往来寒热者，及伤寒发热，汗出不解，心下痞鞕，呕吐而下利者也，白虎汤，行之脉浮滑，表有热，里有寒者，而又行之三阳合病，腹满身重，难以转侧，口不仁而面垢，讝语遗尿，自汗出者，及脉滑而厥，里有热者也，白虎加人参汤，行之热结在里，表里俱热，时时恶风，大渴舌上乾燥而烦，欲饮水数升者，而又行之伤寒无大热，口燥渴，心烦，背微恶寒者，及服桂枝汤，大汗出后，大烦渴不解，脉洪大者，与服柴胡汤已渴者也，调胃承气汤，行之胃气不和，讝语者，而又行之发汗后，不恶寒，但恶热者，及自下利，脉反调和者，与阳明病，不吐不下，心烦者，与心下温温欲吐，胸中痛，大便反溏，腹微满，郁郁微烦者，与吐后腹胀满者也，小承气汤，行之小便数，大便因鞕，微烦者，而又行之大便不通者，及下利讝语者也，大承气汤，行之阳明病，讝语潮热，腹满微喘，大便鞕，或不大便六七日，有燥屎者，而又行之少阴病，二三日，口燥咽乾者，及自利清水，色纯青，心下必痛，口乾燥者也，真武汤，行之少阴病，腹痛小便不利，四肢沉重疼痛，自下利者，而又行之太阳病，发汗不解，仍发热，心下悸，头眩，身瞤动振振，欲擗地者也，附子汤，行之少阴病，口中和，其背恶寒者，而又行之身体痛，手足寒，骨节痛者也，四逆汤，行之下利清穀，里寒外热，手足厥逆，脉微欲绝者，而又行之发热头痛，脉反沉，身体疼痛者，及膈上有寒饮，乾呕者，与下利腹胀满者也，吴茱萸汤，行之食谷欲呕者，而又行之吐利手足厥冷，烦躁欲死者，及乾呕吐涎沫，头痛者也，则一方而二三其脉证者也，如曰桂枝证，医反下之，利遂不止，脉促，喘而汗出者，宜葛根黄连黄芩汤，曰太阳病，外证未除，而数下之，遂协热而利，利下不止，心下痞鞕者，宜桂枝人参汤，曰发下后，腹胀满者，宜厚朴生姜甘草半夏人参汤，曰吐后，腹胀满者，宜调胃承气汤，曰下后，心烦腹满，卧起不安者，宜栀子厚朴汤，曰少阴病六七日，腹胀不大便者，宜大承气汤，曰腹满时痛者，宜桂枝加芍药汤，其大实痛者，宜桂枝加大黄汤，曰腹满痛者，宜大承气汤，曰腹中急痛而呕者，宜小柴胡汤，曰腹中痛，欲呕吐者，宜黄连汤，曰心下温温欲吐，而胸中痛，大便反溏者，宜调胃承气汤，曰心下痞鞕，呕吐而下利者，宜大柴胡汤，曰不大便五六日，舌上燥而渴，日晡所小有潮热，从心下至少腹，鞕满而痛，不可近者，宜大陷胸汤，曰不大便五六日，日晡所发潮热，腹满痛者，宜大承气汤，曰胸满烦惊，小便不利，讝语，一身尽重，不可转侧者，宜柴胡加龙骨牡蛎汤，曰腹满身重，难以转侧，口不仁而面垢，讝语遗尿，自汗出者，宜白虎汤，曰身体疼烦，不能自转侧，不呕不渴，脉浮虚而涩者，宜桂枝附子汤，曰发汗后，水药不得入口为水逆，宜五苓散，曰少阴病，饮食入口则吐，心中温温欲吐，复不能吐，胸中实者，宜瓜蒂散，曰本自寒下，医复吐下之，寒格更逆吐下，若食入口即吐者，宜乾姜黄连黄芩人参汤，曰气上冲胸，起则头眩，脉沉紧者，宜茯苓桂枝白术甘草汤，曰心下悸，头眩，身瞤动振振，欲擗地者，宜真武汤，曰心下痞鞕，胁下痛，气上冲咽喉，眩冒，经脉动惕者，宜十枣汤，曰胸中痞，气上冲咽喉，不得息者，宜瓜蒂散，曰太阳与阳明合病，自下利者，宜葛根汤，曰太阳与少阳合病，自下利者，宜黄芩汤，曰少阴病，咽痛，宜桔梗汤，曰咽中痛，宜半夏散，曰吐利厥逆，脉微欲绝者，宜四逆汤，曰吐利手足厥冷，烦躁欲死者，宜吴茱萸汤，曰下利脉微者，与白通汤，利不止，厥逆无脉，乾呕烦者，宜白通加猪胆汁汤，曰渴欲饮水，口乾舌燥者，宜白虎加人参汤，曰渴欲饮水，小便不利者，宜猪苓汤，曰脉浮，小便不利，微热消渴者，宜五苓散，则证相类而方不相类者也，如茯苓桂枝甘草大枣汤之于脐下悸也，茯苓甘草汤之于伤寒汗出也，半夏泻心汤之于心下痞鞕也，小建中汤之于腹中急痛也，黄连汤之于腹中痛欲呕吐也，桂枝加芍药汤之于腹满时痛也，厚朴生姜甘草半夏人参汤之于腹胀满也，桂枝加芍药生姜人参新加汤之于身疼痛也，桂枝去芍药加蜀漆牡蛎龙骨救逆汤之于火邪也，桂枝甘草龙骨牡蛎汤之于火逆也，麻黄连轺赤小豆汤之于发黄也，黄连阿胶汤之于烦不得卧也，小柴胡汤之于呕而发热也，白头翁汤之于热利下重也，附子汤之于口中和背恶寒也，牡蛎泽泻散之于腰以下有水气也，则药多而证少者也，如甘草乾姜汤，以治厥而咽中干，烦躁吐逆者，乾姜附子汤，以治昼日烦躁不得眠，夜而安静，脉沉无大热者，甘草附子汤，以治骨节烦疼，掣痛不得屈伸，近之则痛剧，汗出短气，小便不利，恶寒不欲去衣，或身微肿者，十枣汤，以治漐漐汗出，发作有时，头痛，心下痞鞕满，引胁下痛，乾呕短气者，大陷胸汤，以治膈内拒痛，胃中空虚，短气躁烦，心中懊憹，心下因鞕者，及不大便五六日，舌上燥而渴，日晡所小有潮热，从心下至少腹，鞕满而痛，不可近者，猪肤汤，以治下利咽痛，胸满心烦者，瓜蒂散，以治胸中痞，气上冲咽喉不得息者，及手足厥冷，心中满而烦，饥不能食，邪结胸中者，吴茱萸汤，以治吐利，手足厥冷，烦躁欲死者，四逆汤，以治下利清穀，里寒外热，手足厥逆，脉微，欲绝者，则证多而药少者也，凡是皆虽或加或去，或异一二，或以此代彼乎，非若极夫一味之能，欲兼尽而不遗也，何则，其加者，不必加证，其去者，不必去证其异一二者，不必异一二，其以此代彼者，不必以此代彼也，既加既去，既异一二，既以此代彼，则各自一方，而其所之之不同也，既各自一方，而其所之之不同，此特在于仲景氏之术而不在于我，我乌能辨其所以然者也哉，仲景氏既有所稽于古，能辨其所以然者，因其方法，极其变化，致其妙用建之规则，使人有依而据，则其在于我，而可行于今者，惟此而已，何必极一味之能，随意而加减之为，若乃专于加减，则不得不一一推其能也，欲一一推其能，则必有所穷，穷则必强，强则必驰，既取脉证于概，而专于其所驰，则无所不至，以此称能活乎术，术之为活，亦终不难矣，古人之既制数百之方剂，仲景氏之或加或去，为各半，为二一，极其变化，致其妙用者，非若夫极一味之能，欲兼尽而不遗也，此岂后人浅肤之识之所能窥测也哉，然则数百之方剂，及其或加或去，为各半，为二一者，不在于仲景氏之术而何，我惟由规则于此，则转机乎可以察，而处方乎无不从也，虽不极其能乎，虽不为加减乎，仲景氏之术之活，果可行于今矣，故术之为活也，不在于每证加减，而在于察机处方也，术之为活，亦已为难矣，夫药也者，性之偏者也，非若穀肉果菜之常能养人也，乃同饮食入口也，不得其肯綮，则亦能害于人，岂可不慎焉也哉，且于六方之下，设加减之法者，皆依或字而为之也，或也者，盖事之涉于二道，而未必之辞也，故今云或其或某者，谓其兼证之有然者，又有否者也，此本非为加减言之也，大抵论病状，有定证，有兼证，如定证，则必之者也，如兼证，则未必者也，姑以青龙柴胡二汤言之，则青龙之定证，至于发热而咳，柴胡之定证，至于心烦喜呕，以下云或某或某者，皆其兼证也，乃其于兼证之然与否，或疑乎异其方法也否，于是云或某或某以明其不论然之与否，亦能统而治之，不异其方法也，故依或字，一一设加减者，非仲景氏之意也，此必后人之不辨此旨，忽看或字，谓此宜乎加减，于是乎，旁注加减之法者，遂谬混正文也，若果仲景氏之所设，则奚啻于六方之下，必当先肇之于桂枝汤已，未见他于无或字者，设加减之法者何耶，必言今例于此，而施之于他，果见其效，则加减之法，何可废乎，殊不知此本统其或某或某者，皆能治之，固不须加减也，况乎既加既去，既异一二，既以此代彼，则各自一方，而其所之之不同也乎，故依或字，一一设加减，又例于此而施之于他者，皆非仲景氏之意也，不可从矣，夫疾病之能害于人也，服夫偏性之药者，本是不得已也，乃其同饮食入口，而受于胃也，于其所受，必有宜与否既虽此药之中彼之病乎，势之不相应，则反为逆，或不逮也，为逆则呕吐而水浆不下，痞为鞕，鞕为痛，不逮则数服而不见其效也，非必此药之不中彼之病也，势之不相应也，故其所受之宜与否，亦不可不稽矣，古人既稽于此，假生姜大枣粳米饴蜜之类，伍之于药，以缓其气，以励其力，以宣布之，以滋润之，此皆人之常所食养，而非偏性之物也，不必中其病，各稽其入口受于胃之宜，使其势之相应，能极其变化，能致其妙用矣，古者暇修之加桂姜，膳羞之用枣慄饴蜜之类，此非其入口受于胃之宜，则何以施之食养乎，然则今虽伍之于药，亦不得不皆然矣，倘或谓既伍之于药，则异乎宜其入口受于胃之类耶，惟是假此物，缓之气，励之力，为宣布，为滋润而已，岂有其宜乎食养者之更成偏性之物，而中其病之理矣乎哉，夫既虽此药之中彼之病乎，势之不相应，则反为逆，或不逮也，乃其同饮食入口，而受于胃，则其所受之宜与否，亦不可不稽矣，如桂枝汤之歠热稀粥，以助之力，则欲使其逮也，如柴胡汤及泻心汤等之再煎以钝之气，则使其不逆也，桂苓甘枣汤之于甘澜水，大黄黄连泻心汤之于麻沸汤，麻黄连轺赤小豆汤之于潦水，枳实栀子汤之于清浆水，亦不得不皆然矣，虽然，稽其入口而受于胃之宜与否也，在于古人，我乌能稽之乎，亦惟循规则于仲景氏焉耳矣，且煎煮之法，有宜猛火者，有宜微火者，若不得其宜，则气味或差，差则虽此药之中彼之病乎，或不成其效也，故煎煮之法，亦不可不戒矣，譬如煮茗之法，先猛其火，以沸其汤，当其沸怒之时，急投之茗，一二沸而饮之，气味大佳，若煮之以微火，则气少味涩，而色徒成浓耳，乃药之于煎煮，亦无不然，岂可不戒矣乎哉，且汤散丸之类，古人既稽其所受之宜，而肇之制，为汤为散为丸，则汤不可为散，散不可为汤，汤不可为丸，丸不可为散，若据便宜，则何不取之于一乎，故其为汤为散为丸者，不惟稽其所受之宜，稽其中于病，而见其效之宜而已，虽有若理中陷胸抵当半夏散及汤之类乎，此稽其宜，而肇之制也，既在于古人，我乌能稽之乎，亦惟循规则于仲景氏焉耳矣。

服法  ***************************
医之为术也，在于察机而处方焉，而其处方而作之也，在备铢两升斗，及煎煮之法，铢两升斗及煎煮之法备，而后药可得而服也，乃其服之也，又各有法焉，不可不慎以守矣，如铢两则姑舍诸，升斗之随而不一也，煎煮之法，亦随而不一也，不唯此而已，服法亦复不一也，其不一也，各有其义而存焉，非苟而已，故煎煮之法，与其服法，抑虽复末也，而是助我转机之术而成之者也，其为用也，不轻而重矣，缓急迟速多少，各有其法存焉，如桂枝加厚朴杏子汤，桂枝加附子汤，桂枝去芍药汤，及加附子汤，桂枝加芍药汤，及加大黄汤，桂枝加桂汤，小建中汤，桂枝去桂加茯苓白术汤，柴胡加桂枝汤，麻黄附子甘草汤，则以水七升，煮取三升，温服一升，日三服，如桂枝汤，则服至二三剂，如麻黄杏仁甘草石膏汤，白头翁汤，则煮取一升，温服一升，如吴茱萸汤，则分温服七合，如桃花汤，则煮米令熟，去滓，温服七合，如桃核承气汤，则煮取二升半，分温服五合，如葛根黄连黄芩汤，则以水八升，煮取二升，分温再服，如附子汤，当归四逆汤，及加吴茱萸生姜汤，理中汤，则煮取三升，温服一升，日三服，如真武汤，则服七合，如柴胡加龙骨牡蛎汤，则煮取四升，温服一升，如麻黄汤，则以水九升，煮取二升半，温服八合，如大青龙汤，则煮取三升，温服一升，如桂枝人参汤，则日再夜一服，如小青龙汤，葛根汤，葛根加半夏汤，桂枝加葛根汤，茯苓桂枝甘草大枣汤，厚朴生姜甘草半夏人参汤，炙甘草汤，茵陈蒿汤，麻黄连轺赤小豆汤，麻黄附子细辛汤，黄芩汤，及加半夏生姜汤，麻黄升麻汤，则以水一斗，煮取三升，温服一升，如大承气汤，则煮取二升，分温再服，如黄连汤，则煮取六升，日三服，夜二服，如半夏泻心汤，生姜泻心汤，甘草泻心汤，旋覆代赭石汤，则煮取六升，去滓再煎取三升，温服一升，日三服，如白虎汤，则煮米熟汤成温服一升，日三服，如竹叶石膏汤，则煮取六升，去滓，内粳米，煮米熟汤成去米，温服一升，日三服，如桂枝加芍药生姜人参新加汤，则以水一斗一升，煮取三升，温服一升，如桂枝去芍药加蜀漆牡蛎龙骨救逆汤，则以水一斗二升，煮取三升，温服一升，如小柴胡汤，大柴胡汤，柴胡桂枝干姜汤，则煮取六升，去滓，再煎取三升，温服一升，日三服，如小陷胸汤，桂枝附子汤，赤石脂禹馀粮汤，乾姜黄连黄芩人参汤，则以水六升，煮取二升，分温再服，如茯苓桂枝白术甘草汤，则煮取三升，温服一升，分温三服，如桂枝麻黄各半汤，则以水五升，煮取一升八合，温服六合，如桂枝二麻黄一汤，桂枝二越婢一汤，则煮取二升，温服一升，如黄连阿胶汤，则服七合，如桂枝甘草龙骨牡蛎汤，则煮取二升半，温服八合，如芍药甘草附子汤，则煮取一升五合，分温服，如茯苓四逆汤，则煮取三升，温服七合，日三服，如抵当汤，则温服一升，不下再服，如茯苓甘草汤，则以水四升，煮取二升，分温三服，如猪苓汤，则再服，如栀子豉汤，及生姜豉汤，甘草豉汤，栀子蘖皮汤，则煮取一升五合，分温再服，如小承气汤，则煮取一升二合，分温二服，如甘草乾姜汤，芍药甘草汤，则以水三升，煮取一升五合，分温再服，如甘草汤，则服七合，如四逆汤，及加人参汤，通脉四逆汤，及加猪胆汁汤，则煮取一升二合，分温再服，如桂枝甘草汤，乾姜附子汤，则煮取一升，顿服，如桔梗汤，白通汤，及加猪胆汁汤，则再服，如调胃承气汤，则少少温服，如栀子厚朴汤，及乾姜汤，则以水三升半，煮取一升五合，三服再服，如大黄黄连泻心汤，则以麻沸汤二升，渍之须臾，绞去滓，分温再服，如附子泻心汤，则内附子汁，分温再服，其于丸散亦然，如五苓散，则以白饮和，服方寸匕，日三服，如文蛤散，则以沸汤和一钱匕服，汤用五合，如白散，则以白饮和服，强人半钱，羸者减之，如十枣汤，则以水一升半，先煮大枣，取八合，去滓，内药末，强人一钱匕，羸人半钱匕，平旦温服之，如陷胸丸，则如弹丸一枚，别捣甘遂末一钱匕，白蜜二合，水二升，煮取二升，温顿服之，如抵当丸，则四味杵分为四丸，以水一升，煮一丸，取七合服之，如理中丸，则蜜和丸如鸡黄大，以沸汤数合和一丸，研碎温服之，日三服，如瓜蒂散，则取一钱匕，以香豉一合，用热汤七合，煮作稀糜，去滓，取汁和散，温顿服之，如四逆散牡蛎泽泻散，则白饮和，服方寸匕，如乌梅丸，则丸如梧桐子大，先食饮服十丸，日三服，稍加至二十丸，故煎煮之法，即制攻守之具者也，而服法之用，即就其攻守之事也，缓急迟速多少，其应之也，各有妙契，存于其中，故医之为术也，在于察机而处方焉，而其处方而作之也，不唯在于铢两升斗，及煎煮之法，亦莫不于服法焉，服法岂可不慎以守矣哉，发汗之法，于桂枝汤，则曰，服已须臾，歠热稀粥一升余，以助药力，温覆令一时许，遍身漐漐微似有汗者益佳，不可令如水流漓，病必不除，若一服病差，停后服，不必尽剂，若不汗，更服依前法，又不汗，后服当小促其间，半日许，令三服尽，若病重者，周时观之，服一剂尽，病证犹在者，更作服，若汗不出者，乃服至二三剂，禁生冷黏滑，肉面五辛，酒酪臭恶等物，乃于麻黄汤葛根汤，亦如之，唯不歠粥为异已，故曰，余如桂枝法，将息及禁忌，惟服法为然矣，凡服药之法，日再三为度，独于发汗之法，促其服者，过常度若此，是故独于发汗之法乎，方后惟曰温服一升，而不载再服三服等字，以其服之至二三剂也。
独于发汗之法，所以禁生冷黏滑，肉面五辛，酒酪臭恶等物者，盖桂枝本以其香气与辛味，能奏其效也，助之以热粥之力，麻黄亦假此而励其力，皆能得达于表，而发其汗也，当是之时，若糅吃以此等之物，恐彼夺桂枝之气味，与夫热粥之力，终丧其达于表，而发其汗之效也，然则此等之物，何可不禁乎，不独于发汗，凡当服药之时，食饮之将夺夫气味，而丧其效者，亦不可不禁也，故陷胸丸方后曰，禁如药法，乌梅丸方后曰，禁生冷滑物臭食等，禁忌之不可全无也，可以知已，虽然，此唯禁之在服药之前后，而非久之之谓也，故为全无禁忌，妄也，又据此而久之，泥矣。
下之之法，必须恶寒止，小便浊，必须小便利，屎定鞕，必须汗多出，发潮热，于是或宜调胃承气汤，或宜小承气汤，或先与小承气汤，益审燥屎之候，而后及大承气汤，此之为法也，故于调胃承气汤，则曰，当和胃气，即一升为一剂，少少温服，于小承气汤，则曰，微和胃气，勿令大泄下，又曰，少少与微和之，令小安，又曰，初服汤，当更衣，不尔者，尽饮之，若更衣者，勿服之，又曰，若一服讝语止，更莫复服，又曰，若一服利，止后服，此以一升二合为一剂，分为二服也，大抵煎煮之法，虽有多少乎，煮取三升为常也，服药之法，虽不同一乎，分服一升，亦为其常也，而今二汤之于煎煮与服法也若此，较之于常，则其作剂者，三之一，而其所服者，几减其半，慎之至也，于大承气汤，则曰，伤寒，不大便六七日，头痛有热者，未可与承气汤，其小便清者，知不在里，仍在表也，又曰，手足濈然汗出者，此大便已鞕也，大承气汤主之，若汗出多，微发热恶寒者，外未解也，其热不潮，未可与承气汤，又曰，阳明病，潮热，大便微鞕者，可与大承气汤，不鞕者，不与之，若不大便六七日，恐有燥屎，欲知之法，少与小承气汤，汤入腹中，转矢气者，此有燥屎，乃可攻之，若不转矢气者，此但初头鞕，后必溏，不可攻之，攻之必胀满不能食也，又曰，至四五日，虽能食，以小承气汤，少少与微和之，令小安，至六日，与承气汤一升，若不大便六七日，小便少者，虽不能食，但初头鞕，后必溏，未定成鞕，攻之必溏，须小便利，屎定鞕，乃可攻之，又曰，阳明病，讝语，发潮热，脉滑而疾者，小承气汤主之，因与承气汤一升，腹中转矢气者，更服一升，若不转矢气，勿更与之，明日不大便，脉反微涩者，里虚也，为难治，不可更与承气汤也，又曰，呕多虽有阳明证，不可攻之，又曰，心下鞕满者，不可攻之，又曰得下余勿服，此以二升为一剂，分为二服，其于煎煮与服法也若此，较之于常，则其作剂者，三之二，而其所服者，不及于三，以其非可数服之药也，亦慎之至也，此之为服法也。
惟于白散十枣四逆之三方也，有强人羸者之辨，其所谓强人羸者，当就病而辨，不宜以常论也，大凡人之于常，各有其禀，禀有厚薄强弱之差，不可得而一也，及其受病也，未必不失其常，既已失其常，则向之强人，今反为羸者，而向之羸者，犹保其强，故曰，强人羸者，当就病而辨，不宜以常论也，病有轻重缓急，药有大毒小毒，剂有大小多少，参伍之而察其机，商量之而适其宜，是医之术也，夫巴豆甘遂附子，皆是大毒之品也，故非其最重且急之病，则不用之矣，然犹且不能无轻重缓急，则何得无大小多少之略哉，乃察其机而适其宜，以料其胜药之与否，惟医之术为然，不然，或用药之太少，而其力之微，不足挫其势也，或其过多，则瞑眩之甚，殆且伤其正，所以有大小多少之略也，且夫证有一定，而药不可移易，故医之为术，料病之轻重缓急，与其人胜药与否之强羸，然后大小多少，取之于其略，故人禀之厚薄强羸，在常而不在病也，病人之强壮羸弱，在病而不在常也，故所谓强人羸者，当就病之轻重缓急，与胜药与否而辨之，不宜以常论也，惟于斯三方，所以有强人羸者之辨者，以巴豆甘遂附子，皆为大毒之品也，于是乎强人一钱，或半钱，羸者半钱，或减之，大附子一枚，而乾姜三两，是为大小多少之略也，亦惟服法为然矣。
于论脉证之中，及其方后发例者，往往而有之，各半汤曰，脉微缓者，为欲愈也，脉微而恶寒者，此阴阳俱虚，不可更发汗更下更吐也，面色反有热色者，未欲解也，以其不能得小汗出，身必痒，桂枝二麻黄一汤曰，汗出乃解，桂枝二越婢一汤曰，脉微弱者，此无阳也，不可发汗，大青龙汤曰，若脉微弱，汗出恶风者，不可服，服之则厥逆筋惕肉瞤，此为逆也，又曰，一服汗者，停后服，小青龙汤曰，服汤已渴者，此寒去欲解也，麻黄汤曰，服药已微除，其人发烦，目瞑，剧者必衄，衄乃解，茯苓桂枝白术甘草汤曰，发汗则动经，身为振振摇者，栀子豉汤曰，得吐者，止后服，桃核承气汤曰，下者愈，又曰，当微利，抵当汤曰，下血乃愈，又曰，不下再服，抵当丸曰，晬时当下血，若不下者更服，大陷胸丸曰，一宿乃下，如不下更服，取下为效，大陷胸汤曰，得快利止后服，白散曰，病在膈上必吐，在膈下必利，不利进热粥一杯，利过不止，进冷粥一杯，柴胡桂枝干姜汤曰，初服微烦，服后汗出便愈，十枣汤曰，若下少病不除者，明日更服加半钱，得快下利后，糜粥自养，瓜蒂散曰，不吐者少少加，得快吐乃止，甘草附子汤曰，初服得微汗则解，能食汗出，复烦者，服五合，恐一升多者，宜服六七合为妙，白虎汤曰，发汗则讝语，下之则额上生汗，手足逆冷，茵陈蒿汤曰，小便当利，尿如皂角汁状，色正赤，一宿腹减，黄从小便去也，吴茱萸汤曰，得汤反剧者，属上焦也，桃花汤曰，若一服愈，余勿服，白通加猪胆汁汤曰，服汤脉暴出者死，微续者生，理中丸曰，服汤后，如食顷，饮热粥一升许，微自温，勿发揭衣被，凡此等之类，皆示处方之有将息者也，将息之适宜，服法尽于此焉，亦岂可不慎以守矣哉。
后世煎煮之法，作之不过一二钱之剂，或以水一盏半，或以二盏，煮取一盏，分之三五，频频服之，此其药之与水，与煎煮之法，与其服法，何不似古法之如此其远乎，亦将言人之禀赋，有古今之差耶，人之与天地参焉，禀赋岂有古今之差乎，且后世之与服法，病之在上者，必先食后药为宜，其在下者，必先药后食为宜，嗟乎，是何屈乎理之殊甚也，夫药也者，除病之品，食也者，养精之物，而各异其职，则药自药，食自食，固不可相混也，是以古之于服法，自一升至五合为一服，一日再三为度，惟于发汗之法乎，或促其服者，此固在一时之略，而不在数日之攻，则何取之常度乎，故古之于服法，再三为度，而无有如以一盏之仅仅，分之三五，频频服之之法也，惟是服之不过再三，则食药自不相混者，可以知矣，若乃分之三五，频频服之，则食药自不相远，食药自不相远，则不得不相混也，既已相混也，一则欲除病，一则欲养精，二者其亦能不相斗于内乎，今夫服吐下之药，而不远其食，则或并而吐下之，凡吐下之药之见效也，速则在顷刻，迟不俟二时，因此而考之，食气之行，亦当在一二时之际也，药之能奏其效也，亦不得不假以行其气，则何必先药乎，又何必后食乎，然则如何而可乎，古之于服法，未尝言食之先后也，食药各异其职焉，固非可相混矣，惟是服之在再三，则相距之一时许，而食而药，则食药当不自相混耳，然则虽今之服法，亦宜措发汗之促其服者，自一升至五合为一服，日再日三，或昼三夜二，或昼二夜一，随本论之法而服之，相距之一时许而食而药，食药不相混，则其庶几哉，又何必食前，必食后之为，又复何以一盏之仅仅，分之三五，频频服之之为。


卷五  ——————————————————————————————————————————————————————————————————————————————————————————

藏府三焦  ***************************
五藏六府者，仲景氏之所不论也，惟于藏论心，于府论胃膀胱，时又论三焦也，然皆与后世之所说，大不同也，何者心胃膀胱，及三焦之悉具于内，不可得而窥也，不直索之于内，而各索之于外也，乃索之于外也，设其部位，而为三焉，大抵膈间为心位，为上焦，从心下至脐上，为胃位，为中焦，少腹为膀胱位，为下焦，各具其外候，而与其相符，则为能尽而不遗也，犹直索之于内也，夫在膈间，则其人之所自知，而外候之所不及也，如曰心中痞，曰心中窒，曰心中懊憹，曰心中疼热，曰心烦，曰心悸，曰心中悸而烦，曰心中满而烦，曰心中温温欲吐，曰心中结痛，曰结胸，曰胸中塞，曰胸中烦，曰胸满，曰胸胁满，曰胸胁苦满，曰胸胁烦满，曰胸满胁痛，曰胸满烦惊，曰胸胁满而呕，曰胸中满而烦，曰胸中实，曰胸中有热，曰气上冲心，曰气上撞心，曰气上冲胸，曰气上冲咽喉，曰其气上冲，曰气从少腹上冲心，曰气痞，曰气逆，曰膈内拒痛，曰膈上有寒饮之类是也，至心以下，则不惟其人之自知，而外候以符之也，如曰心下痞，曰心下鞕，曰心下满微痛，曰心下痞鞕，曰心下鞕满，曰心下痞鞕而满，曰心下满而鞕痛，曰心下因鞕，曰心下痛，按之石鞕，曰从心下至少腹，鞕满而痛，曰正在心下，按之则痛，曰心下痞，按之濡，曰心下鞕满而不痛，曰心下必痛，曰心下急，曰心下悸，曰心下结，曰心下支结，曰微结，曰胁下满，曰胸胁下满，曰胁下满痛，曰胁下鞕满，曰胁下痞鞕，曰胸下结鞕，曰胁下痛，曰引胁下痛之类是也，若夫胃膀胱，则专据外候以符之也，如不大便，或难或鞕，为胃实，潮热讝语烦躁，或腹满痛，或绕脐痛，或喘冒不能卧，或下利讝语，为胃中有燥屎，恶热讝语，为胃气不和，乾噫食臭，为胃中不和，大汗出烦渴，为胃中乾燥，腹中痛，为胃中有邪气，自下利，为胃中虚冷，下之后，为胃中空虚，少腹鞕满，或急结，小便自利，其人如狂，或发狂，或一身手足尽热，为热结膀胱，亦为热在下焦，少腹满，按之痛，手足厥冷，为冷结在膀胱，下利不止，小便不利，为利在下焦，当吐者，为属上焦，吐与下，为犯胃气及上二焦之类是也，因是而观之，心胃膀胱，及三焦之为上中下之部位，各具其外候，而与其相符，则能尽而不遗也，岂可与后世之直索五藏六府及三焦于内，缠绕为之说，不得其实者，同类而语也矣哉，且夫人之所以生者，惟气之与血也，气之与血，无不在于饮食，故饮食者，气血之原也，其入于胃，而化为气血，充盈四体，润养一身，此乃人之所以生也，如其糟粕余液，则出为前后也，乃饮食之各有分，而前后之自从之，此之为得常也，若其饮食之太多太少，而前后之或清或浊，或数或涩，非难则鞕，或秘或溏，此之为失常也，虽藏府及三焦之悉具于内，不可得而窥乎，稽之饮食之与前后，则惟胃中之可以度也，乃具其外候，而与其相符，则能尽而不遗也，犹直索之于内也，且夫人之于身也，内焉藏府三焦，外焉四肢九窍，各有官司，不可一缺焉，既而不可一缺也，孰取孰舍，孰重孰轻，孰亲孰疏，孰先孰后，虽然，其最要者，莫逾于胃焉，生也在于兹，死也在于兹，疾凑于兹，药适于兹，故人身之为要也，胃之为最焉，惟胃中之可稽而度也，有饮食与前后之在，则外候之不得不肇于此，既其馀液之从胃溉致于膀胱，而为前溲也，膀胱之可稽而度者，有清浊数涩之在，则外候之亦不得不由于此，如膈间，则固其人之所自知也，因审其所知，而取之于外候也，亦犹胃膀胱也，故虽藏府及三焦之悉具于内，不可得而窥乎，既设上中下之部位，各具其外候，而与其相符，则能尽而不遗也，犹直索之于内也，所以惟于藏论心，于府论胃膀胱，时又论三焦也，此岂若他藏府之不可得而窥，而外候之无可稽而度也矣哉，自素难之说藏府三焦，而后世直索之于内，议论纷呶，五为六，六为五，心包命门，实如洞视然，遂至尽配之药曰，入某藏，之某经，补其藏，导某经，论仲景氏之所未论，而耸动人心耳，此其说之出乎议论也，不乖其实者几希，假令发解藏府，极尽其布置色味，断续长短，大小分寸，脉理之所通，经络之所繫，而乌能得窥度其药之合五七味，若十数味，为一方也，既服之后，复能别入某藏，之某经否，补某藏，导某经否，果能治其疾乎，又将为害乎哉，夫既肝肾肺脾胆，心包命门，大小肠之不可得而窥，而外候之无可稽而度也，又何有治法之可索也，仲景氏之所以不论及于此也，因是而观之，与以吾之浅肤之识，搜索夫难窥难度之藏府也，宁服膺仲景氏之教，以就此易窥易度之外候也，然后能识此药之敌彼之疾，不过而谬，则吾其愉快也已矣，是故至如肝肾肺脾胆，心包命门，大小肠之不可得而窥，而外候之无可稽而度也，则姑舍㫋，吾将惟从夫心胃膀胱，及三焦之为上中下之部位，各具其外候，而与其相符，则能尽而不遗也已矣。

荣卫  ***************************
荣卫之出乎素难焉，后世敷演其说，伤寒为阴邪，为在荣分，中风为阳邪，为在卫分，配麻黄于荣，配桂枝于卫，且以所为无热恶寒者，发于阴也，见以为即未发热，必恶寒者也，此等之类，殊为不通，何则，阴阳本是表里之统名也，伤寒中风者，轻重之别也，阴阳以统表里，轻重以别风寒，非以风寒为阴阳也，故阳邪阴邪，惟以三阳三阴言则可，以伤寒中风言则不可也，无热与未发热不同，无热者，本以三阴言，无表证之谓也，有热为表，故其有热而恶寒者，知其在表位，故曰，发于阳也，无热为里，故其无热而恶寒者，知其在里位，故曰，发于阴也，此主病位而言之也，未发热者，虽未见其热，而顿将发者也，而非若三阴之无热也，对已字而云未，惟言有其先后已，云无云未，辞亦自别，岂可混同以视之乎，又岂可以风寒为阴阳乎，夫荣卫者，气血之别称也，素难之所说，详悉莫以尚焉，荣卫之名，盖昉于此，而其书则成于仲景氏之后也，谨按本论，言荣卫者，仅二三，因审其语脉，不似仲景氏之辞气也，且治法之于荣卫，必不可不言，则何不肇之于桂枝麻黄之初乎，此果后人之说，谬混于此者历然也，气血字，论中一无有也，虽然，于发汗吐下后，及下利之证，每论亡津液，津液越出，及亡血之等，殊为紧要，则其旨虽不同，而其名言之也，为不大相远矣，然如仲景氏之所论，则所见尽在于外证焉，后世遂取之于臆，有汗多亡阳，下多亡阴等之说，而汗多亡阳，见于大青龙汤，救逆汤之条，及阳明篇，然其云亡阳及虚，皆非古义，亦必后人之说耳，桂枝二越婢一汤之条曰，无阳，少阴篇曰，亡阳，又曰，阳已虚，亡无通，阳谓表也，无阳者，谓表证已解也，阳已虚者，谓表证已解，惟精气未复也，即与阴阳俱虚同，古义为然矣。
古语曰，百病生于气，气即侠气，勇气，浩然之气，气力，血气之气也，言病机百出，一由气血之郁结也，后世误解，为心气之气也，谓人之苟苦思劳心于事，则必败心矣，因名以心气不足，与之以药，欲以救且补之也，夫药也者，性之偏焉者也，岂可能补其不足乎，又岂可能救其劳苦乎，若惟言因其劳苦，而气血郁结，致此之疾，则犹可，然后随其脉证，而处之方，则其何不可乎，假令人之苦思劳心于事于此，乃其事之颇从己之意，则必不俟药，而思弭心弛矣，若不从己之意，则愈苦愈劳，而思奚弭，心奚弛矣，当是之时，莫有能救且补之之良药也，医乃命之字，而称劳疫，则人亦乞之药，岂非惑之已甚乎。

虚实  ***************************
虚实之名，必起于人之失其常也，而强弱之称，必因其体之常质也，故虚者精气之夺，实者邪气之盛，邪气之实，攻之以草木虫石，精气之虚，养之以穀肉果菜，乃今以草木虫石，谓为补精气，抑亦医法末路之失也，何以言之，张仲景氏之论虚也，必于精气，如曰阴阳俱虚，曰恶寒者虚故也，曰胃中空虚，曰胃中虚冷，曰虚烦，曰虚则郑声是也，其论实也，必于邪气，如曰胃实，曰内实，曰寒实，曰热实，曰热者实也，曰潮热者实也，曰实则讝语是也，夫精气之于人也，重孰大焉，能护四体也，邪气之于人也，害孰甚焉，能贼五内也，精气者生之所凭，故不可不养焉，养以穀肉果菜，此之为法矣，邪气者死之所创，故不可不祛焉，祛以草木虫石，此亦为法矣，盖胃之为府也，收夫穀肉果菜，而精气委源于兹，所以最为重也，邪气之盛也，精气为之夺，所以最为害也，故虚实皆主胃而言之，邪气之实于胃，仲景氏之所深惧焉，故于府惟言胃也，故其所谓实者，皆以胃实言之，不独大便难鞕也，凡人之于常，无有虚实，失常而后有虚实，于是乎论焉，素问曰，邪气盛则实，精气夺则虚，又曰，邪之所凑，其气必虚，又曰，攻邪以毒药，养精以穀肉果菜，此盖古语之最纯粹者也，邪以无为常，故曰实，曰盛，曰攻，精以有为常，故曰虚，曰夺，曰养，皆主胃而言之者，彰然而明哉，夫人之于胃也，譬如水缸乎，胃也者，收穀肉果菜之府也，缸也者，贮水之器也，收而充之，此其常也，贮而满之，亦其常也，于是投缸中以一拳石，则如之何，邪之于胃，其犹缸之于石乎，石本非缸之所贮也，邪本非胃之所收也，既投之以一拳石，则水必涌溢乎外也，邪之害乎精气，亦犹如此乎，故谋去夫石，此即钩匕杈䉗之道也，谋祛夫邪，此即草木虫石之术也，以此之道，既去夫石，则水必减矣，以此之术，既祛夫邪，则精必虚矣，水之减，非钩匕杈䉗之所能加也，精之虚，非草木虫石之所能补也，然则如何而可乎，亦惟加之以水，养之以穀肉果菜而已矣，夫缸贮水以备用，胃收精以保生，贮之有分，分不可强，惧石之投也，收之有节，节不可逾，惧邪之实也，石愈大，则水益减，邪愈盛，则精益虚，石之不可不去也，水何不加，邪之不可不祛也，精何不养，是故仲景氏之论虚也，必于精气，精气者，生之所凭也，其论实也，必于邪气，邪气者，死之所创也，虚实之分，可以辨而已矣，后世不辨此等之分，于人之常，而论其虚实，以混之于强弱，是以精气必论，邪气亦必论，抑亦医法末路之失也，凡人之于常，无有虚实，失常而后有虚实，于是乎论焉，岂可以常而论焉哉，虚实强弱，本不同道，虚实自虚实，强弱自强弱，固已不可混而已矣，然则精气之虚，果不可补乎，曰精气之生于穀肉果菜也，气为之化，邪气凑于胃也，精气不得不夺，犹投石于缸中，其水必减，此所以邪曰实，精曰虚也，邪是草木虫石之所与，精是穀肉果菜之所与，此所以实曰攻，虚曰养也，故精气之虚，欲以草木虫石补之，非法矣，何则，草木虫石，犹钩匕杈䉗也，钩匕杈䉗，所以去夫石之具，而非所以加水者也，草木虫石，所以祛夫邪之毒，而非所以补虚者也，具岂能加水乎，毒岂能补虚乎，补虚之说，至此而穷矣，故精气之虚，惟有穀肉果菜之养已，岂有草木虫石之补乎哉，是故虚实之于分，不可不善辨焉。

死生  ***************************
凡医之为职也，死生之所繫焉，药能活人，药能杀，故死生有命，亦不得谓之命，则是医之责也，是以作剂之法，必权其体之强壮羸弱，与其病之轻重缓急，与其药之大小多少者也，慎之至矣，夫人之至重者，莫死生若焉，死生皆命也，虽寿之期于百岁乎，七十之为稀，而札瘥短折之亦不少也，凡天下之人，其几亿万，何其以病毙者之最多，而其以寿终者之最少也，病乎百之九十九，而寿乎仅一而已，仅一之命，而九十九之非命耶，岂非非命之最多耶，莫论寿夭之与疾病，自经自屠，畏压溺，或为罪所刑，是皆非自然而然，则谓为非命耶，然其于死一也，若质之于圣人，则必谓之命，何则，上自王公，而下至众庶，各有其事，实命不同，死生皆命也，生于其所，而死于其事，有常有变，命之不可奈何也，故莫论寿夭之与疾病，自经自屠，畏压溺，或为罪所刑，虽其非自然而然乎，亦皆始于其常，而终于其变者也，圣人之所以谓为命也，虽然，医之为职，治人之病者也，治之不瘳，使人死其病也，则于其职，谓之何也，纵其人之命，于我乎不得不为非命矣，故其瘳之与否，不可不论焉，医之于术，得之则生，失之则死，死生之繫于医也，不可不慎焉，稽诸往昔，能辨死生，是为医之良，后世又谓为司命之职，亦似为不诬矣，夫先王之设医之职也，惟是恤人之疾苦，使其免于死，此先王之仁也，凡人之于疾苦，急则顿将死，缓则引年月，终亦将死，能祛其疾苦，使其免于死，惟医之术已，术之非无工拙，故其病已瘳之后，精气不继而死，或未及瘳，困闷而死，其于死一也，以其已瘳为命，以其未瘳为非命耶，此惟医之所知，而非先王之所问也，恤其疾苦，使其免于死，此先王之仁也，何暇论其已瘳之与未瘳乎，故其所视于医也，独在其死生，以独在其死生故，论其工拙，亦惟以此，制其禄秩，亦惟以此，为之黜陟，亦惟以此，此先王之所建，确乎不可易矣，死生之所以繫于医也，周礼曰，以五气五声五色，眡其死生，又曰，死终则各书其所以，而入于医师，又曰，岁终则稽其医事，以制其食，十全为上，十失一次之，十失二次之，十失三次之，十失四为下，少曰死，老曰终，医师掌医之政令，故录其不瘳之状，以告于医师，医师以此论其工拙，以此制其禄秩，以此为之黜陟，以为后世之戒也，失四为下者，五之为半，或不治而自瘳，故十全至失四，禄秩之差，分为五等也，先王之设医之职也，恤人之疾苦，使其免于死，此先王之仁也，是以不录其已瘳之生，而录其不瘳之死，不啻为后治之戒，亦慎之至矣，以其所视于医之独在其死生也，若其术之于工拙，惟在于处方，处方之能惬其脉证，是之为得，不惬其脉证，是之为失，得之无失为工也，失而无得为拙也，脉证不可不明矣，处方不可不惬矣，明之以仲景氏之规则，惬之以仲景氏之规则，医之于务，惟在仲景氏之规则是审焉尔矣，夫药之为品也，古者概以为四等，有大毒，有常毒，有小毒，有无毒，草木虫石之外，五味五穀，亦伍之于方，以从其宜，固不可一为毒乎，周礼曰，以五味五穀五药养其病，此其不一于毒之故，不曰治而曰养，古之术为然，然今之为医者，或代疾以毒，更药以毒，以为能尽百病，以归死于命，谓死生之自在于彼，稽诸古昔，未尝有如此者也，又有疑乎周礼以为汉儒之伪撰也，纵令周礼可疑，距古不远，而古言尚存，且其流本出于先王之道也，非医之所可以议也，先王之道，御邦家之道也，医之道，治疾病之道也，邦家之大，疾病之小，固异其伦，固不可混同也，若疑乎其言之不契于己，则奚翅周礼也，医而议先王之道，非僭则妄矣，呜呼，人之至重者，莫死生若焉，当其有疾，与之于药，若不得其宜，不但其不瘳，甚则至于死，至此谓药之不杀人而可乎，自古有药杀，岂非药之杀人乎，今夫中药之毒，而烦乱困闷，谓之瞑眩，瞑眩之太甚，不得不至于死，故如巴豆甘遂附子之类，必因其强羸，有半钱一钱之分，此权其强壮羸弱，与病之轻重缓急，与药之大小多少者也，不尔，或过或不及，讵得谓之术乎，医之于术，得之则生，失之则死，死生之繫于医也，岂可不慎焉哉。

三权  ***************************
医之临术也，有三权焉，何谓三权乎，一曰体位，二曰病位，三曰药位，体有强壮羸弱之分，病有轻重缓急之势，药有大小多少之略，各辨其位，以识之于躬而蔽之，是之为三权也，三权之相持而不愆，是之谓能执术也，仲景氏之统脉证于阴阳，建之规则也，三权自具于其中焉，而临术之要，全尽于兹，不可不辨矣，若夫体之羸弱，而病之重且急，无乃危乎，病之重且急，而药之小少，无乃不及乎，病之轻且缓，而药之大多，无乃过乎，不及之与过，皆其术之已失也，及其甚也，不度强壮羸弱，轻为重，重为轻，缓乎急，急乎缓，小大失宜，多少异处，岂其不忒乎，及其最甚也，或拘吐方，或泥下剂，拘吐方者，当汗必吐之，当下亦必吐之，泥下剂者，当汗必下之，当吐亦必下之，岂不乖乎，皆取之于己，而不辨三权者也，是以己虽误之乎，不能自顾，人之爰死也，必归之于命，嗟乎，诬之殊甚，惟其至于此乎，实己之由，盍自耻自悔，为后治之戒乎，夫强壮羸弱之于分，轻重缓急之于势，莫不随其分之与其势而制之，其何无大小多少之略也，若果拘泥乎一，则必有如割鸡用牛刀者，此谓之过也，又必有似解牛用鸡刀者，此谓之不及也，过与不及，固非术也，是故体与病之位在彼，惟药之位在我也，非辨我之与彼之位，以识之于躬而蔽之，何以相持而不愆乎哉，仲景氏之统脉证于阴阳，建之规则也，三权自具于其中焉，而临术之要，全尽于兹，则我将辨之以仲景氏之规则，规则之体于我，三权尽是我之有已，然后如牛刀之直解牛，鸡刀之直割鸡也已矣，又何取之于己，而拘泥乎一之为。

仁术  ***************************
后之业医者，自许以仁术，曰我之救民之疾苦之著于今也，不类儒之閒然无事之邈乎古也，嗟乎，何其言之谬且恣乎，此其视仁也，盖取诸慈爱恻怛之心也，慈爱恻怛之心，固不足以尽仁矣，夫仁之至广至大之难言，固不可言于医也，何则，先王之御邦家也，贯乎百尔者，特在于仁焉，无论乎慈爱恻怛之心，使人人各得其所，事乎其事，以安其心，以终其身也，惟仁之化为然，及其化之及也，雨露之所降，舟车之所通，莫远弗及焉，惟仁之化为然，岂非其至广至大之难言乎，故仁者合德与行之名也，虽德与行之名众乎，莫有出于仁之上焉者也，又岂可言之于医乎哉，医药之设，肇于先王，则其仁在于先王焉，而医之所任，不在于仁，而在于其职焉，乃其于职也，犹百工之各以其事，以供上之用，以应下之需也，乃其于术也，亦不能无巧拙，于是分禄秩之差，以为五等，此先王之制也，虽今之不似古之制，而禄秩之差，率从其巧拙，则近之矣，若其无官禄者，为人治之疾，则人必报之以币也，或赐禄，或受币，食于其业则一也，故医之食于业也，亦犹百工之食于事也，岂可独私于仁，而缘饰己之小技乎哉，纵令辞其币，施药于四邻，惟是一小惠，未足以烦仁之名也，而今不惟受其币，而其稍菲薄，或怒而咎之，则惠之名，犹无有也，而况于仁之至广至大之难言乎，医之伍之于下，谓为小数小技，非必贱之也，盖圣人之御邦家也，莫不包裹焉，是以一技之蕞，举以备数，医亦与焉，皆圣人之用也，圣人之用，广矣大矣，以此而观乎彼，则何技之不小乎，此其所以谓为小数小技也，医之既为我之任也，系人之命期，则研究之入于腹心，精核之彻于骨髓，而后可以发之于其术矣，是之谓共天职也，然则医之任于我，孰大焉，故苟居业于此也，岂可小以自视，而贱夫天职乎哉，不可不慎矣，夫医之任之系人之命期之重也，不在于仁焉，而在于天职焉，惟天职之慎，而研究精核之务，夫然后庸与否，有命之在，知命而安焉，虽身为贱业，无害乎为君子矣，又民者君上之辞也，而非吾侪小人可呼之称也，已儳业于医，何免于民，既不免于民，呼人以民，可谓僭妄矣，故民者非对君上，则不可呼之称也，因此而观之，所谓仁术及救民，皆君上之事，而惟儒之所修，其不可言于医也审矣。

古今方  ***************************
方法之言古今也，建极于何之时，而为古为今乎，以今而视宋元之时，邈乎古矣，岂可以今言之哉，故必先建之极，而后古今可得而言而已矣，其于古也，虽有和缓俞胕文挚扁仓等，而其方法不传，则何以建而为之极乎，及东汉之时，有张氏仲景，独作伤寒之论，以传其方法，乃其所论也，不惟伤寒，而方法之具，莫正焉，方法之传，莫古焉，既而其论定于仲景氏，而其书出于仲景氏，则古之于方法，当委之于仲景氏，建以为极而已，又曷议之为，然后之言古方者，或谓周官之遗篇，或谓扁鹊之遗法，此皆不委之于仲景氏，强而议之者也，岂非穿凿之殊甚乎，当西晋之时，有王氏叔和，其所著之脉经，盖出于其独得之识也，于仲景氏之术，莫或大裨益，惟其务于伤寒论，而传之于后世者，此其功之伟者也，当唐之时，前有孙氏思邈，后有王氏焘，而孙之撰千金方，王之纂外台秘要方，各设病门，而伤寒为一门者，既非仲景氏之旨也，是以虽博辑群方，而不获其大要，何以尽行之于今乎，故二氏之于方法，不可不择焉，择之有善，有不善，先以获仲景氏之旨为本，乃适于此而择之也，其择在于仲景氏，是为其善者也，不适于此而择之也，其择在于己之私，是为其不善者也，夫既择之以其善者，然后其可以行于今者，仅不过十之一二，乃取其一二，以弘仲景氏之道，则方法之莫不该备焉，于是乎建极于仲景氏，而弘道于二氏，我乃呼以为古，不亦可乎，至宋元之时，有诸名家，亦莫不皆祖述焉，虽然，率囿于素难，不能逾短墙也，而谓古不惬今，遂还辕轭，肇方法于我，而擅搅旧辙，于是乎歧为二途，仲景氏之术几熄，而专为宋元之流，我乃呼以为今，不亦可乎，古今之不可妄言也，建之极者为然矣，而今之为宋元之流者，动辄曰，人之天禀，有古今厚薄之差，嗟嗟，是何其言之谬乎，夫虽古今异乎，天地万物，固无有古今，天地万物，既无有古今，而独人为有古今厚薄之差者，最为无谓矣，何则，人寿百岁，虽古实稀，故仅载之于史，或传之于言，然则札瘥短折之人，果其无有乎，古何异于今也，虽今之渐及季衰，而百岁之人，果其无有乎，今何异于古也，岂独人而有古今厚薄之差乎哉，可谓谬矣，虽然，姑从其说而论之，古之人之果厚，而今之人之果薄，方其有疾也，则治之以药，药也者，草木虫石也，草木虫石，亦与人同，受天地之气，以生于其间，古今厚薄，亦惟从以移也，则古之人之厚也，必以古之药，今之人之薄也，必以今之药，古之所惬，而今何不惬乎，因此而观之，人与疾，与药，固不出于天地之外而受之气也，则古自古，今自今，厚自厚，薄自薄，无不从以移矣，岂取古之药，而行于今之人乎哉，况于日月之系，星辰之罗，四时之行，百物之生，弥乎万古万今，而不竣其政令焉乎，然则于人，亦无古今厚薄之差，可以知矣，惟其于天禀，不在于古今，而在于人人，人人之于厚薄，及其临疾而行药也，必从为之酌量，此亦何有古今乎，然强为古不惬今之说，不但诳庸愚，虽有识之人，殆诱其黠言，岂非妄诞之甚乎哉，若及近世，好古之士颇多，而无不熟西汉以上之书，不翅儒术再辟榛棘，医亦幸得复古之时，及仲景氏之术，于是唱古之方术于本邦者，先有丹水先生，而继起者，为艮山先生，此其嚆矢也，而继之者，为秀庵先生，各有著作，而行于世，然于仲景氏之书，则有所未尽矣，又继而起者，有若一閒斋先生，有若东洋先生，有若东洞先生，亦各雄于当世者也，然于仲景氏之书，则犹有所未尽矣，独如东洞先生，则张识于扁鹊，而睥睨于仲景，一术于掌握，以屏议论之諠，不歆轻薄之誉，不屑睚眦之毁，先生之于业，可谓达矣，于先生则既达矣，后进之受其业者，恐不达其所达也，世有称古方家者，特取方于仲景氏，如其脉证，则不必从仲景氏也，因试问之，则曰，此经验之方，且曰，仲景本非圣人也，何其无缺遗矣，后世谓为医之圣，不亦谬乎，如其伤寒论，则自好方技之笃，随得而所笔，固不足以为规则，医之于术，方而已矣，察其证以处之方，则在于我也，何拘仲景之脉证之为也，且今之病疾者，能惬其脉证者固少，若拘于此，则其鲜不失乎，故度其宜以处之，此我之术也，嗟此何言与，嗟此何言与，夫如此，则医之于术，不在于古，而在于我也，其在于古者，特方而已，特取其方，而擅于己则果不能出于宋元诸氏之上也，岂足以古称之哉，夫方法之能得其要领，而详悉莫所不至者，孰若仲景氏也，如宋元诸氏，则其纤密逾于仲景氏，颇陷于凿空，此失之于深者也，如所谓古方家，则恶夫凿空，遂驰于疏漏，此失之于浅者也，欲以此而尽于百病，不可得也，术之将穷乎，于是病者以其治验之终不能如其言，致咎于医，医则以其服医之不遂从其指挥，归罪于病者，其相责也若此，而不知其是非也，此恶能胜宋元之流而上之哉，要之如宋元之流，则犹远乎害，以其失于深也，如古方家，则殆近乎害，以其失于浅也，深之与浅，两不得其中，能得其中者，莫如仲景氏焉，故仲景氏之脉证，不可不循者也，岂特取其方而已哉，且其所谓经验者，在其始也，将何之据乎，又将试以己之妄乎，此芥蒂其人也，仲景氏既论脉证，以为规则焉，而去其规则，从己之经验也，然己之经验，本由于仲景氏，而不由于己，此不信仲景氏之规则，而信己之妄者也，若必以经验言之，则或载于书，或传于人者，何方之非经验也，夫疾病之似而类者，固不少矣，故其于方法，不滞于一，又不眩于百，此之为要也，若其脉证之既移也，不可不从以转焉，然因循不转，及其脉证之既大移，而己之处方，愈遂不转，自谓虽一二之出入，何随以转之为，有特操者之术，当如此矣，此岂非滞于一乎，脉证之未移也，不可不从其旧焉，然己处之方，则数转不处，朝转而夕转，自谓虽一二之出入，不可不随以制之，临机应变之术，当如此矣，此岂非眩于百乎，及其最甚者，则建二三之主方，而加减以施于百病，自谓医之术尽于此矣，此其方之与加减，皆自乎己者也，疾病之于情状，有止于一焉者，有之于二三焉者，以其之于二三焉者而一之，则不可也，以其止于一焉者而二三之，亦不可也，彼亦一不可，此亦一不可，于其不得其要则一也，欲得其要，则莫若循仲景氏之规则焉，乃其于规则也，有不必兼治，而分治各证者，有因一二异同，而悬殊其所之者，有一方而二三其脉证者，有证相类而方不相类者，有药多而证少者，有证多而药少者，凡是皆仲景氏之所以能极其变化，能致其妙用，使后人据以行之者也，岂非规则哉，不可不循焉，夫疾有形，而方无形，故方有移，而随其疾之形，以为之制也，故方有形，则不足以制矣，若有经验之挟于意，则方先疾而有形，方既有形，则疾无形矣，闻无形之能制有形，不闻有形之能制无形，是故其似而类者之多，虽既验于彼，而未必验于此也，方本无有善否，能得其宜，则皆善矣，是故虽不验于彼，而又验于此矣，此经验之不足贵也，而方岂有善否哉，夫虽仲景氏之非圣人乎，方法之肇于此，而吾侪之据于此，则于我乎不得不尊奉，既尊奉之，则不得不窃比诸圣人，窃比诸圣人，不敢侵先王之尊，假微于我之医，则谁敢为强僭哉，且视伤寒论，方汇之不如，是皆窥仲景氏之轻忽，未始信其书，是以不能通会终始，截取其意之所应，至其所不应，则必罪叔和，曰此必渠之所搀入，以涂窜之欲罪叔和之意，先翳膜其目，是以仲景氏之所要论，亦或涂窜以斥之，不辨其所论之脉证，即为规则，去其规则，特取其方，岂不亦妄乎，脉证本也，处方末也，去本而取末，是以忽看药味，而推之于理，谓方有某某之药，宜治某某之证，此其妄之始也，既配每药于每证而不厌，加之以加减，此其妄之终也，是所谓无寸之尺，无星之称已，恶识仲景氏之规则哉，大抵古人之举事以述义也，撰其可以规则于后来者，编之于书，以传焉而已，岂若后之专贪名利之比哉，不可不信矣，孟轲氏有言云，尽信书，不若无书，此惟疑尚书之言之侈已，非博斥书籍之言也，观下文显曰，于武成取二三策，可以见矣，后人误以为博斥书籍者也，设令博斥书籍，我则反孟轲氏，幡然而更曰，不尽信书，不若无书，呜呼难哉，生于今之时，而明于古之术也，若不信其书，将何之信乎，我之于仲景氏，虽未能尽明其义，以行其术于今乎，独信其书，而不疑者也，且其不称仲景氏之流，而称古方家者，岂亦有所忌耶，无论其取之于仲景氏，他杂取诸氏之方法，则独称仲景氏之流，此似有所支矣，故博称古方家，以遁乎辞而已，此岂其所以不称仲景氏之流耶，夫方法之有古今也，歧为二途者，如前所辨矣，于是建极于仲景氏，而弘道于孙王二氏，则古之于方法，莫不概备焉，虽然，疾病之变态百出，不可得而穷诘也，虽宋元诸氏之遂还辕轭，擅搅旧辙乎，非全无一二之所得矣，乃取其所得，以应夫变态百出，则亦足以博吾之术，岂不亦愉快哉，医之为术，虽固多端，而自有要领矣，故不求其多端于远，而求要领于迩，是之谓善择也，既善择而善行于今，则又何言古今哉，虽然，有本而有末，有古而有今，本不立，则末必紊，不识古，则焉辨今，方法之肇于仲景氏也，建极于此，以识乎古，能识乎古，体之于我，则我后于宋元，而能辨其为今，然后择之以古，以古御今，则今犹古乎，夫既辨今之在于识古，则古今何不言也，故必先建之极，而后古今可得而言矣，是之谓本立而末不紊也，方法之言古今也，以其必验于疾为要矣，有迂阔者，有捷径者，有迂阔而捷径者，有捷径而迂阔者，故不可不善择焉，然后言无古今，何为不可乎，亦惟在其人，亦惟在其人矣，记曰，忠信之人，可以学礼也，我于吾之术亦云，苟不有忠信之质，则乌能尽仲景氏之术矣乎哉，不可不慎焉。
