

卷第一  ——————————————————————————————————————————————————————————————————————————————————————————

上古天真论篇第一  ***************************
（此篇太素仅存天癸一段）
成而登天　以上六句。疑王氏所补。非古经之文。何以言之。此篇全氏训解在第九卷。倘使其本果有此六句。则是帝始未退在末卷。万无此理。盖王氏移天真论置之于八十篇之上。并添改其起语也。其文取之于史记大戴礼及孔子家语。改聪明作登天。冠以昔在二字。盖摹仿尧典序。而承以乃问于天师曰一句。组织之痕。自不可掩矣。顾全氏之旧犹是。不过黄帝问曰四字而已。林亿等专奉王氏如此七句。既信为古经之真。故置而不校也。小岛春沂曰。千金方作黄帝问于岐伯曰七字。遐年要抄引太素经亦同。此足以为确征矣。（太素问字下每有于岐伯三字）
年半百　古钞本年下有至字。千金方遐年要抄引太素并同。（古钞本系于四五百年前人所字涩江全善对校）
不妄作劳　书盘庚惰农自安。不昏作劳。传不强作劳于田亩。疏不强于作劳。海保元备曰。文选西京赋。何必昏于作劳。薛综注。言何必当勉力作勤劳之事乎。盖先儒古义。皆以作为力作。据此。此作劳亦力作勤劳之义。又韩诗外传论人有六情曰。其身体四肢。欲安而不作。三国志魏武帝纪。君劝分务本穑人昏作。（注引盘庚等）亦是同义。如全本太素。其义自异。
不知持满　淮南子泛论训周公可谓能持满矣。高诱注。满。满而不溢也。故曰能持满。
以耗散其真　先兄曰。耗敖通。曲礼亦敖欲对言。曰敖不可长。欲不可从。正义云。敖者矜慢在心之名。又云。心所贪欲为欲。则饮食男女。人之大欲存焉是也。人皆有欲。不得从之也。
逆于生乐　王以养生之乐解之。恐非。吕览知士篇此剂貌辨之所以外生乐趋患难故也。注。外弃其生命之乐。解人之患。往见宣王不辟难之故也。盖此亦谓生命长久之乐也。
夫上古圣人之教下也皆谓之　先兄曰。潘之恆黄海云。谓之者。语之也。即下八字是也。按语之者。似指下六句。盖圣人之教下也。语之以避邪风而守精神。则可以不病。故民之顺化者。志閒心安。劳而不倦云云是也。是以以下六句。谓民之所仿行也。故美其食以下六句。谓上古之俗淳朴也。是以嗜欲以下六句。谓不为外物所挠。故和于术数也。所以以下三句。谓非时世之异。人自失之也。是皆承圣人教下六句之意而演也。
虚邪　先兄曰。马云（以下马云即元台也）虚邪。俱指风言。王注非。此说为佳。宜参八正神明论及岁露篇九宫八风篇。
不肖　礼杂记桀之子不肖。注。肖。似也。不似。言不如人。解精微论王注不肖谓拥造不法。
天数然也　先兄曰。吕览仲秋纪凡举事无逆天数。注。天数。天道也。马云天数。凡人所禀于天之数也。
齿更发长　先兄曰。六节藏象论云。肾者主蛰封藏之本。精之处也。其华在发。其充在骨。五藏生成篇云。肾之合骨也。其荣发也。
天癸　杨曰。天癸精气也。坚按此说非是。韩诗外传曰。十六精通。而后能施化。阴阳相反。（大戴礼说苑此四字作阳穷反阴阴穷反阳二句此下有故字）阴以阳变。阳以阴变。故男八月生齿。八岁龆齿。十六而精化小通。女七月生齿。七岁龀齿。十四而精化小通。（原识引文有脱仍更揭出）史记正义曰。男八月生齿。八岁毁齿。二八十六阳道通。八八六十四阳道绝。女七月生齿。七岁毁齿。二七十四阴道通。七七四十九阴道绝。（孔子世家注）
太冲脉　太素作伏冲脉。坚按此与新校正引合。（以下其相合者不敢具载）
真牙生而长极　杨曰。长极。身长也。先兄曰。马云真牙由是而生。且长极矣。汪云。人身之长。至此而具。马说为长。
五七阳明脉衰　马曰。女子大体有馀于阴。不足于阳。故其衰也。自足阳明始。张同志曰。夫气为阳。血脉为阴。故女子先衰于脉。而男子先衰于气也。坚按下文女子必言脉。男子必言气。志说似优。
面始焦　先兄曰。说文醮。面焦枯小也。
丈夫　先兄曰。说文。周制八寸为尺。十尺为丈。人长八尺。故曰丈夫。
五八肾气衰　马曰。男子大体有馀于阳。不足于阴。故其衰也。自足少阴始。张同志曰。肾为生气之原。男子衰于气。故根气先衰。而发堕齿藁也。坚按志说宜从。
七八　推上下文天癸竭云云四句。似宜移于八八下。恐是错出。然前注无敢言及者。不能无疑。
不过尽八八　唐书李叔明传曰。传云女子十四有为人母之道。四十九绝生育之道。男子十六有为人父之道。六十四绝阳化之理。
提挈天地把握阴阳　先兄曰。张云能斡旋造化。燮理阴阳。是即提挈把握之谓。
此其道生　琦曰。四字衍。
适嗜欲　先兄曰。吕览重己篇云。凡生之长也。顺之也。使生不顺者欲也。故圣人必先适欲。注。适。犹节也。
逆从阴阳　先兄曰。按逆从是唯从义耳。犹言急剧为缓急。死斯为死生之期。谓顺从于阴阳之理也。见法则象似辨列分别等字。而可观诸注欠妥。且内经中用逆从二字者。或唯称从。或单称逆。不可一例而读之。

四气调神大论篇第二  ***************************
（此篇太素全存）
发陈　尔雅释天。春为发生。夏为长嬴。秋为收成。冬为安宁。注。此亦四时之别号。盖文异而旨近。又荀子天论篇曰。繁启蕃长于春夏。畜积收藏于秋冬。
早起　唐书裴度传曰。夫颐养之道。当顺适时候。则六气平和。万寿可保。道家法春夏蚤起。取鸡鸣时。秋冬晏起。取日出时。盖在阳胜之以阴。在阴胜之以阳。
以使志生　志曰。（张志聪）志者。五藏之志也。志意者。所以御精神。收魂魄。适寒温。和喜怒者也。是以四时皆当顺其志焉。
夏三月　太平御览举此一段。并有注语。或疑是全氏所解。仍具载于下。曰。夏三月。天地阴阳之气交合。万物华实。故言夏生长于万物成实者也。夜卧早起。是贪于夏气。不厌于日者也。是晚卧早起。明于阳气之盛者也。人志气毋怒。阳气成结。秀实以成。其气得泄阳者也。万物成结。于夏受之。因此夏阳气之所应也。能从其气。则是养生之道也。逆之则伤损于心。心者夏王也。故言伤心。心伤则秋必病㾬疟。故言夏伤于暑。秋病㾬疟者。不从其气。则大为逆也。是故伤逆深皆损于阳气。故冬至阴盛必重病。
容平　杨曰。夏气盛长。至秋也不盛不长以结其实。故曰容平也。坚按此说与王意同。考严杰经义丛钞有金鹗释庸一篇有云。庸又通镛。书益稷笙镛以简。郑氏镛作庸。注云。西方之乐谓之庸。庸功也。西方物孰有成功。庸又通颂。大射义西阶之西。颂磬东面。注云。言成功曰颂。西为阴中万物之所成。是以西方颂磬谓之颂。古文颂为庸。颂古容字。与庸同声。故通用。繇是推之。则容平之容。恐亦与庸相通。而容平即万物成熟平定之谓也。
飧泄　太素作飡泄。杨曰飡音孙。谓食不消。下泄如水和饭也。
无扰乎阳　先兄曰。按王以为君子周密之义。然照上文高注。（高士栻）所谓地气固藏。不腾于天者是也。
使气亟夺　太素亟夺作不极。杨曰閇（古闭字）诸腠理。使气不泄极也。坚按此不必是。
清净　太素作清静。
藏德不止　太素止作上。坚按此与新校正引别本同。
天明　太素作上下。
名木　古人谓大为名。（王念孙有说见经义述闻礼记其名者成条）名木盖大水之谓。王注恐谬。
云雾不精则上应白露不下　太素雾作露。白作甘。下白露同。
心气内洞　宋本外台与本文同。
肺气焦满　太素作燋漏。杨曰。燋热也。漏泄也。坚按此与新校正引不同。
独沉　太素作浊沉。
春夏养阳秋冬养阴　高注本于滑氏。（滑伯仁）
苛疾　太素作奇疾。
愚者佩之　方氏家藏集要方。保寿天苏陁酒。主治曰。夫养生者。人之急务也。春夏则养阳。秋冬则养阴。圣人行之。愚者背之。坚按此以佩为背。既在古今黈之前。
内格　先兄曰。滑云。格者扞格也。谓身内所为。与阴阳相扞格也。高云。阴不交阳。阳不交阴。上下表里不通。是谓内格。
铸兵　太素亦作铸兵。

生气通天论篇第三  ***************************
（太素全存）
九州九窍　先兄曰。孔頴达禹贡正义曰。周公职录云。黄帝命风后受图割地布九州。坚按楚辞九辩叙。故天有九星。以正机衡。地有九州。以成万邦。人有九窍。以通精明。
十二节　杨曰。十二节者。谓人四支各有三大节也。
其生五其气三　太素五作在。杨曰。谓天地间九州等物。其生皆在阴阳及和三气。坚按作在非是。（三气与弘决外典钞引文异当考）先兄曰。庄公三年穀梁传独阳不生。独阴不生。独天不生。三合然后生。注。徐邈曰。古人称万物负阴而抱阳。冲气以为和。然则传所谓天盖名其冲和之功。而神理所繇也。据此。则三气之说非。诸家所说者。盖可证也。华氏（华佗）中藏经以内外左右上下之气为解。殊觉支离。坚按春秋繁露曰。寒暑与和三而成物。日月与星三而成光。天地与人三而成德。由此观之。三而一成。天之大经也。
皆通于天气　淮南子天文训。蚑行喙息。莫贵于人。孔窍肢体。皆通于天。
苍天之气清净　太素净作静。杨曰。苍天色也。气谓四气和气者也。天之和气。清而不浊。静而不乱。能令人。志意皆清静也。
传精神服天气　太素作搏精神或服天气。杨曰。搏附也。或有也。圣人令精神相附。不失有服清静之气。坚按太素经注并难从。又尤怡医学读书记曰。按传当作专。言精神专一。则清净弗扰。犹苍天之气也。老子所谓专气致柔。太史公所谓精神专一。动合无形。赡足万物。班氏所谓专精神以辅天年者是也。若作传。与义难通。王注精神可传。惟圣人得道者乃能尔。予未知精神如何而传也。先兄曰。服。服膺之服。服天气清净之理也。志曰。服。餐服也。非是。
欲如运枢　太素运作连。坚按与全元起本合。
体若燔炭汗出而散　朱震亨曰。夫寒邪初客于肌表。邪郁而为热。有似燔炭。得汗则解。此仲景麻黄汤之类是也。
因于湿　太素此七句作因于湿。首如裹攘。大筋濡短。小筋弛张。弛张者为拘。二十字。坚按太素盖属讹脱。
緛短为拘　集韵。拘俱遇切。拘挐不展（拏牵也）
肿　说文曰。肿痈也。周官疡医注曰。肿疡痈而上生创者。先兄曰。古单称肿者。皆谓痈肿也。若谓胕肿水肿浮肿者。水病也。
烦劳则张　先兄曰。后汉班超传。遂雄张南道注。雄张犹炽盛也。盖此张字义相近。
煎厥　太素作前厥。杨曰。前厥。即前仆也。坚按太素经注并误。楼英曰。煎厥。仲景所云春夏剧秋冬瘥之病。俗人名曰注夏者也。亦非。。宣明论于素问诸证拟有一方。然多难供用。仍不具录。
汩汩手不可止　太素作滑滑不止。
薄厥　太素作前厥。先兄曰。孙奕示儿编曰。薄者三声。音泊者。厚薄之薄。音朴者。疾驱声。音博者。迫也。但韵书中并不收云云。
汗出偏沮　太素作而出汗偏阻。杨曰。阻坏也。慈吕反。坚按太素经注并误。
痤疿　太素疿作疽非。杨曰。痤痈之类。然小也。俗谓之疖子。
高粱　太素作膏粱。
足生大丁　先兄曰。唐椿原病集云。此足字今人常如此用者。如中庸邦有道。其言足以兴。邦无道。其默足以容。足字义一也。
劳汗当风　卫生宝鉴八白散。治劳汗当风。寒薄为皶郁乃痤及䵟点之类。白丁香白芨白殭蚕白牵牛杜蒺藜新升麻（内白者佳各三两）三奈子白蔹白芷（各二两）白附子白茯苓（各半两）上为末。至夜津唾涂面。明旦以莹肌如玉散洗之。（王注瘛于玄府中先兄曰瘛当与锲通荀子劝学篇锲而不舍锲注刻也又宋本瘛作瘦可疑）
大偻　医垒元戎载经文有大偻。方用羌活防风细辛附子当归甘草川芎续断白芍药白术桂麻黄黄耆熟地黄。曰此药当与鲁山骨碎补丸相表里。
瘻　杨注骨空论鼠瘻曰。瘻。昔漏也。三因方曰。经云。陷脉为瘻。留连肉腠。脉得寒即下陷。凝滞肌肉。故曰留连肉腠。肉冷亦能为脓血。故为冷漏。须用温药。附有陷脉散桂附丸二方。（按陷脉散即千金瘿瘤门陷肿散桂附丸即养生必用方温经丸见外科精义引）
俞气化薄（至）惊骇　太素俞作输。下皆然。及作乃。琦曰。按文义不次。盖他经脱文。
岐伯曰　琦曰。衍文。
起亟也　太素作极起者也。杨曰。五藏藏精。阴极而阳起也。六府卫外。阳极而阴固也。故阴阳相得。不可偏胜也之。（按之字是语助杨注中多见之）
脉流薄疾　先兄曰。马云。薄为依薄。疾为急数。
肠澼　杨曰。澼音僻。泄脓血也。坚按集韵。澼匹辟切。脉间水。
凡阴阳之要　先兄曰。以下王注释为房中补益之义。恐误。
故阳强　先兄曰。张云强亢也。孤阳独用。不能固密。
因于露风乃生寒热　寒热即虚劳寒热之谓。（说见原识脉要精微论中）裸露冒风。恐不遽为此病。盖露疲惫之义。风犹风乎舞雩之风。言劳役疲惫之人。有喜乘风凉。则邪气侵客。留连不解。遂成风劳也。昭公元年左传。于是乎节宣其气。勿使有壅闭湫底以露其体。杜注曰。湫集也。底滞也。露羸也。壹之则血气壅滞。而体羸露。王念孙谓露为疲惫之义。露羸一声之转。举数征以确之。（见经义述问）皇侃论语疏。风。风凉也。
春必温病　太素作春乃病热。
秋伤于湿　水热穴论曰。秋者金始治肺将收杀。金将胜火。阳气在合。阴气初胜。湿气及体。王注以渐于雨湿雾露。故云湿气及体。管子幼官篇秋下曰。君服白色。味辛味。听商声。治湿气。注。秋多霖雨水。故治湿。（春治燥气夏治阳气冬治阴气）又度地篇曰。当秋三月。山川百泉踊。降雨下。山水出。海路距。雨露属。天地凑汐云云。濡湿日生。土弱难成。
脾气乃绝　太素脾作肺。杨曰。肺气克肝。令肝气津泄。则肺无所克。故肺气无用也。坚按太素经注。俱似未妥。然此段不及肺。姑从之。
短肌　先兄曰。盖是阴阳别论所谓索泽。山海经所谓体腊也。
心气抑　太素无心字。杨曰。咸以资骨。今咸过伤骨。则脾无所克。故肌肉短小。脾气壅抑也。坚按太素经注并难从。然下有心气喘满。（此心字无者为是）
味过于甘　太素甘作苦。衡作卫。杨曰。苦以资心。今苦过伤心。坚按作苦为是。盖言味过于苦。心气过实。以为喘满。火亢血燥。故色黑。水火不济。故肾气不衡也。
味过于苦　太素苦作甘。无不字。杨曰。甘以资脾气。今甘过伤脾气濡。令心闷。胃气厚盛也。注曰。厚者敦厚也。壅满也。经云。土太过曰敦阜是也。坚按作甘为是。据过酸例。不字当作以字。亦言味过于甘。则脾气过实。胃气敦阜也。尤怡医学读书记曰。脾气不濡。胃气乃厚者。由脾不能为胃行其津液。而胃亦不能输其精气于脾也。胃不输。脾不行。则津液独滞于胃。而胃乃厚。厚犹滞也。宁强厚之足言哉。此说未必然。
沮弛　太素沮作涅。下乃央作乃英。杨曰。心神克肺气涅泄。神气英盛浮散无用也之。坚按太素经注。俱欠晰。医学读书记曰。沮。消沮也。弛。懈弛也。由辛散太过。而血气消沮。筋脉懈弛。精气衰及其半也。岂润泽长久之谓哉。
气骨以精　杨曰。调五味各得其所者。则咸能资骨。故骨正也。酸能资筋。故筋柔也。辛能资气。（原脱资字今谊补）故气流也。苦能资血。故血流也。甘能资肉。故腠理密也。坚按吕览简选欲其精也。注。精犹锐利。

金匮真言论篇第四  ***************************
（此篇太素全存）
八风发邪以为经风触五藏　太素作八风发邪气。（按太素邪字一用耶字）经风触五藏。杨曰。八风。八正耶气也。正月朔日有此八风。发为耶气。伤人者也。经风。八虚风也。谓五时八风。从虚乡来。触于五藏。舍之为病也。
俞在颈项　琦曰。下言春病在头。颈项即头之变文。
病在藏　杨曰。藏谓心腹。琦曰。即谓胸胁。对肢节而言。坚按下文南方曰病在五藏。则两说并难从。
病在肩背　先兄曰。志云秋气降收。不能主持于皮肤肌腠之间。故邪入俞也。坚按此节脱长夏病所在。
故冬不按蹻　太素作按⿰扌⿱右冋。杨曰⿰扌⿱右冋。几小反。强勇貌也。坚按杨注可疑。先兄曰。张云。冬元气伏藏在阴。当伏藏之时。而扰动筋骨。则精气泄越。以致春夏秋冬各致其病。
鼽衄　先兄曰。吕览尽数篇。菀处鼻则为鼽为窒。注鼽齆鼻。论衡礼义篇。鼻鼽不通。
故藏于精者　此盖言冬月慎房者。似不与按蹻相干。
平旦　先兄曰。白虎通云。夏以十三月为正。色尚黑。以平旦为朔。殷以十二月为正。色尚白。以鸡鸣为朔。周以十一月为正。色尚赤。以夜半为朔。
藏府　先兄曰。五行大义云。藏者以其藏于形体之故。故称为藏。亦能藏受五气。故名为藏。府者以其传液受纳。故谓之曰府。
三焦　巢源举灵营气篇及三十一难文曰。谓此三气。焦乾水穀。分别清浊。故名三焦。
阴阳表里内外雌雄　太素作阴阳表里。外内左右。雌雄上下。杨曰。五藏六府。即表里阴阳也。皮肤筋骨。即内外阴阳也。肝肺所主。即左右阴阳也。牝藏牡藏。即雌雄阴阳也。腰上腰下。即上下阴阳也。此五阴阳气相输会。故曰合于天也。
其畜鸡　先兄曰。周礼兽医疏。在野曰兽。在家曰畜。释文畜。计又切。又淮南子作羊。
其气臊　惠士奇礼说庖人下曰。月令五臭无臊。故春臭羶。内经五臭无羶。故春臭臊。则类于羶也。繁露夏祭先享。商祭先臊。则又腥臊同类矣。先兄曰。淮南子作羶。
故病在五藏　杨曰。心为五藏主。不得受于外耶。受外耶则五藏皆病也。
其畜羊　先兄曰。淮南子作鸡。
其谷黍　说文。黍。禾属而黏者也。以大暑而种。故谓之黍。孔子曰。黍可为酒。禾入水也。程瑶田。九穀考就说文有详说曰。黍淡黄色。又有赤黍杂黑黍中者。韩非子吴起欲秦小亭置一石赤黍东门外。又曰赤黍白黍。宋之苏颂以冒虋⿰虫忽。是不知虋⿰虫忽之为赤白苗也。
其谷稷　白虎通。稷。五穀之长。故立稷而祭之也。稷者得阴阳中和之气。而用尤多。故为长也。说文。稷。斋也。五穀之长。风俗通孝经说。稷者五穀之长。程瑶田曰。稷。斋大名也。黏者为秫。北方谓之高粱。通谓之秫。秫又谓之蜀黍。高大似芦。
其数五　先兄曰。郑玄云。土生数五。成数十。但言五者。土以生为本。
其畜马　先兄曰。淮南子作狗。
其谷稻　详见于汤液醪醴论。
开窍于二阴　杨曰。二阴谓前后阴也。
其臭腐　惠士奇礼说曰。月令冬臭朽。内经冬臭腐。说文朽作㡩。腐也。腐之言无也。气若有若无为㡩。或从木。独秋臭腥。故秋膏腥。月令内经与周官皆合。
藏之心意　先兄曰。按意非志意之意。意臆古通。心意犹言胸臆。汉书贾谊鵩鸟赋。请对以意。文选意作臆。

阴阳应象大论篇第五  ***************************
（篇首至风胜则动及上古圣人论理人形一节太素并缺）
积阳为天积阴为地　此二句亦出京房易传。
清气在下则生飧泄　先兄曰。儒门事亲可汗式中有飧泄不止。用桂枝麻黄汤案当参。
清阳为天浊阴为地　列子天瑞篇。清轻者上为天。浊重者下为地。（易纬乾凿度同）淮南子天文训。清阳者薄靡而为天。（注薄靡者若尘埃飞扬之类）浊阴者凝滞而为地。
气伤于味　国语周语。五味实气。
味厚则泄薄则通　先兄曰。泄谓大便。通谓小便。
厚则发热　千金方作厚则秘塞。
壮火之气衰少火之气壮　海保元备曰。之字古有则义。马氏之意或为然。（诗黍离彼黍离离彼稷之苗笺我以黍离离时至稷则尚苗是郑氏释之为则也）
气味辛甘发散为阳酸苦涌泄为阴　先兄曰。王意盖谓味之辛甘者。其气发散。故为阳。味之酸苦者。其气涌泄。故为阴。诸注亦然。特马氏不同。坚按王注至真要大论曰。涌吐也。泄利也。
风胜则动热胜则肿燥胜则乾　太素无则动热胜四字。杨曰。耶风客于皮肤。则为䐜肿也。耶热燥于皮肤。则皮乾无汗。坚按肿言痈肿。杨说误。先兄曰。王注六元正纪大论云。动不宁也。又云热胜气则为丹熛。胜血则为痈肿。胜骨肉则为胕肿。按之不起。又云。干于外则皮肤皴揭。干于内则精血枯涸。干于气及津液。则肉乾而更著于骨。
寒胜则浮　太素浮作胕。杨曰。检义当腐。寒胜肉热肉当腐。坚按杨说非是。王注六元正纪云。浮言浮起。按之起见也。
湿胜则濡写　太素无写字。杨曰。阴湿气盛。则多汗也。坚按太素经注并非。六元正纪写作泄。王云。濡泄。水利也。
五行　春秋繁露曰。行者行也。其行不同。故谓之五行。（详源识藏气法时论下）
暴怒伤阴暴喜伤阳　先兄曰。灵行针篇。多阳者多喜。多阴者多怒。淮南子原道训云。人大怒破阴。大喜坠阳。高诱注云。怒者阴气也。阴为坚冰。积阴相薄。故破阴。喜者阳气也。阳气升于上。积阳相薄。故曰坠阳也。
秋必痎疟　太素作秋生㾬疟。杨曰。㾬音皆。
在变动为握　管子入国篇。偏枯握递。注。递著也。谓两手相拱著而不申者谓之握递。
乐恬憺之能　先兄曰。张云能者如关尹子所谓惟有道之士能为之。亦能能之而不为之之义。
故俱感于邪　王注至真要大论曰。外有其气。而内恶之。中外不喜。因而遂病。是谓感也。先君子曰。此解能尽感字之义。
地有五里　月令。孟春之月曰。毋变天之道。毋绝地之理。毋乱人之纪。
天气通于肺　圣济经曰。天气通肺。清者浮也。先兄曰。肺主鼻。是自鼻通于肺者也。
地气通于嗌　太素嗌作咽。杨曰。咽中入食。以生五藏六府。故地气通咽也。圣济经曰。地气通嗌。浊者入也。先兄曰。地气指地土之气而言。非饮食之气也。不然。与穀气通于脾相矛盾。
雷气通于心　杨曰。心能觉动四支百体。故雷气通心也。圣济经曰。雷气通心神者运也。
穀气通于脾　太素谷作穀。杨曰。五穀滋味入脾。故穀气通脾也。坚按此宜与甲乙等互证。
九窍为水注之气　太素水注二字复。杨曰。声色芳味。如水从外流于上之七窍。注入经水溲后糟粕之水。从内出下二窍也。有本为外注。理亦相似。
阳之气以天地之疾风名之　先兄曰。淮南精神训。耳目者。日月也。血气者。风雨也。琦曰疾字衍。
暴气象雷　杨曰。人身中气上下有声。故象雷也。
逆气象阳　杨曰。无阴之阳即为灾。故气逆不和者。象于阳也。坚按象字难解。（次注逆气降上降字宋本作陵宜改）
治肌肤　先兄曰。说文。肌。肉也。胪。皮也。籀文作肤。释名。肤布也。布在表也。肌。懻也。肤幕坚懻也。（玉篇北方名坚曰懻）礼运。肤革充盈。疏云。肤。革外薄皮。革。肤内厚皮。（说文兽皮治去其毛曰革）要之肌肤多连言。则肌皮中脆肉。肤肌外薄皮明矣。
水穀之寒热　太素热作温。
以右治左以左治右　杨曰。谓以缪刺刺诸络脉。谓以巨刺刺诸经脉也。
以我知彼　杨曰。谓医不病。能知病人。
见微得过　过与五藏生成篇过在。及脉要精微论有过之脉同义。仓公传有络脉有过文。王引之经义述闻释易中过字。曰过者差也。两爻相失也。盖此过字。其意相同。
善诊者　说文。诊。视也。从言[般/鳥]声。段玉裁注曰。仓公传。诊脉。视脉也。从言者。医家先问而后切也。
可刺而已　杨曰。以其善诊病之始生。即以小针消息去之。不用毒药者。此则其微易散者也。
其盛可待衰而已　杨曰。病盛不可疗者。如堂堂之阵。不可即击。待其衰时。然后疗者。易得去之。如疟病等也。
故因其轻而扬之　先兄曰。吕览尽数云。精气之来也。因轻而扬之。
因其衰而彰之　此衰字与上衰字义自异。此三句杨氏吴氏马氏高氏则属之针。徐氏张琦则属之药。王氏张氏志聪并不乍言其何。然王张意似言药。志聪则似言针。且马曰本节虽言用针。而用药之理。亦不外是也。今审考之。谓为药治者。庶为得理。
形不足者（至）补之以味　杨曰。谓寒瘦少气之徒。补其阳气也之。又曰。五藏精液少者。以药以食五种滋味而补养之。先兄曰。吴云药之为性。气为阳。投之以养阳之品。则形肉温而皮肤充。无不足之形矣。味为阴。投之以益阴之物。则精液足而真元复。无不足之精矣。坚按格致馀论曰。精不足者。补之以味。何不言气补。曰味阴也。气阳也。补精以阴。求其本也。故补之以味。若甘草白术地黄泽泻五味子天门冬之类。皆味之厚者也。经曰。虚者补之。正此意也。上文谓形不足者。温之以气。夫为劳倦所伤。气之虚。故。不足。温者养也。温存以养。使气自充。气完则形完矣。故言温不言补。经曰。劳者温之。正此意也。此说欠当。医学入门曰。形不足者。温之以气。温存以养。使气自充。非温药峻补之谓也。精不足者。补之以味。非膏粱之谓也。亦未是。（儒门事亲曰经云劳者温之温谓温存而养之今之医者以温为温之药差之久矣此二书所本）
中满者写之于内　兰室秘藏曰。中满者写之于内。谓脾胃有病。当令上下分消其气。下焦如渎。气血自然分化。不待泄滓秽。
定其血气各守其乡　吴曰。定安也。诸经皆有血气。宜安定之。使之各守其位。不得出位乘侮也。
气虚宜[制/牛]引之　太素[制/牛]作掣。

阴阳离合论篇第六  ***************************
（太素全存）吴曰此篇当与皮部论参看
今三阴三阳不应阴阳　先兄曰。吴云言天地止是一阴一阳。今人有三阴三阳。何其不相应也。
前曰广明　先兄曰。马云心位南方。火位主之。阳气盛明。故曰广明。前者上也。上南方也。人之形体。以心胸为前为南。以肾腰为后为北。吴云。曰广明者。兼额面胸部而言。
结于命门　杨曰。结聚也。
根起于厉兑　太素此下有结于颡上四字。杨曰。阳明脾府之脉。在太阴表前。从足指厉兑上行。聚于颡上额颅。颡。额也。苏荡反。
根起于窍阴　太素此下有结于窗笼句。
太阳为开阳明为阖少阳为枢　太素开作閞。（按即关字）杨曰。三阳离合。为閞阖枢。以营于身也。夫为门者。其有三义。一者门閞。主禁者也。膀胱足太阳脉。主禁津液。及于毛孔。故为閞也。二者门阖。谓是门扉主开闭也。胃足阳明脉令真气止息。复无留滞。故名为阖也。三者门枢。主转动者也。胆足少阳脉主筋。纲维诸骨。令其转动。故为枢也。坚按太素与新校正引九墟相合。如今甲乙犹与根结篇不异。皮部论阳明之阳。名曰害蜚。（即阖扉）少阴之阳。名曰枢持。太阳之阳。名曰关枢。乃与太素同义。（开字阖字义具于皮部论又太素载根结论开字亦并作閞）
命曰一阳　先兄曰。张云虽三阳各有其体。然阳脉多浮。若纯于浮。则为病矣。故但欲搏手有力。得其阳和之象。而勿至过浮。是为三阳合一之道。故命曰一阳。
根起于隐白　太素此下有结于太仓句。
根起于涌泉　太素此下有结于廉泉句。
根起于大敦　太素此下有结于玉英句。
太阴为开厥阴为阖少阴为枢　太素开作閞。杨曰。三阳为外门。三阴为内门。内门亦有三义。一者门閞主禁者也。脾藏足太阴脉。主禁水穀之气。输纳于中不失。故为閞也。二者门阖主开闭者也。肝藏足厥阴脉主守神气出入。通塞悲乐。故为阖也。三者门枢主动转也。肾藏足少阴脉主行津液。通诸经脉。故为枢者也。坚按太素与九墟合。皮部论少阴之阴。名曰枢儒。心主之阴。名曰害肩。（即阖扉）太阴之阴。名曰关蛰。亦是同义。又先兄曰。吴云三阴行前行后之不同。谓之离。太少厥同出于阴。谓之合。此三阴自为离合也。太阴居中。敷布阴气。谓之开。厥阴谓之尽阴。受纳绝阴之气。谓之阖。少阴为肾。精气充满。则脾职其开。肝职其阖。肾气不充。则开阖失常。是三阴为枢轴也。
名曰一阴　先兄曰。张云三经皆阴。不得相失也。若过于沉。则为病矣。故但宜沉搏有神。各得其阴脉中和之体。是为三阴合一之道。故名曰一阴。
⿱山⿲彳黑攵⿱山⿲彳黑攵　太素作锺锺。杨曰。锺锺行不止住貌。坚按锺通作锺。白虎通。锺之为言动也。又广雅。憧憧往来也。王念孙疏证曰。冲或作冲。说文。憧。意不定也。咸九四。憧憧往来。朋从尔思。释文云。憧憧。马云行貌。王肃云。往来不绝貌。易林咸之坤云。心恶来怪。冲冲何惧。并字异而义同。据念孙此说。冲冲锺锺⿱山⿲彳黑攵⿱山⿲彳黑攵。亦皆音通。杨以为行不止住。王以为气之往来。其义一也。

阴阳别论篇第七  ***************************
（太素全存）
四经十二从　太素从作顺。（太素中从字皆用顺字岂有所避乎）杨曰。四经。谓四时经脉也。十二顺。谓六阴爻六阳爻相顺者也。又曰。肝心肺肾四脉。应四时之气。十二爻。应十二月。坚按十二爻亦至人有二字而穷矣。
别于阳者知病处　太素作知病之处。杨曰。阳胃气也。足阳明脉通于胃。是以妙别阳明胃气。则诸脉受病所在并知之。
别于阴者知死生之期　杨曰。妙别五藏之脉。即知死生有期。
凡持真脉之藏脉者　太素作凡持真脏之脉者。
悬绝急　太素无急字。杨曰。脉至即绝。久而不来。故曰悬绝。。琦以篇首至悬绝。四日死。为他经脱文。
发心脾　太素脾作痹。
有不得隐曲　杨曰。隐曲大小便。先兄曰。外台引删繁骨蒸方云。肾实热则色炲隐曲。膀胱不通。大便壅塞。
风消　杨曰。风消谓风热病消骨肉也。先兄曰。儒门事亲云。风消者。为风所皷。消渴肠胃。其状口乾。虽饮水而不咽。此风热拒于贲门也。
息贲　杨曰。息贲。贲膈也。为膈息也。先兄曰。邪气藏府病形篇。肺脉滑甚为息贲上气。徐灵胎难经经释云。息贲。气息贲迫也。此说为得。坚按五十六难杨玄操注曰。息长也。贲鬲也。渐长而逼于鬲。上善说与玄操相似。而更觉含混。
腨㾓　太素作喘悁。杨曰。悁季绵反。忧患也。
背痛　先兄曰。经筋篇。手阳明之筋绕肩胛。挟脊直者。从肩髃上颈。足阳明之筋。上循胁属脊。据此。张说为是。
善噫　先兄曰。宣明五气篇心为噫。
阴阳相过曰溜　太素溜作弹。杨曰。阴阳之脉。至寸口相击曰弹也。
起则熏肺使人喘鸣　太素熏作动。鸣作喝。
淖则刚柔不和　杨曰。淖乱也。音浊。言阳散阴消。故刚柔不和。则十二经气绝也。坚按淖训乱。未知所出。当考。（宜考八正神明论）
辟阴　杨曰。辟重叠至。阴太阴重也。坚按此解似是。
阴阳结斜　太素作阴阳结者针。琦曰。斜义不详。或衍字也。涩江善曰。斜恐纠字之讹。宋本作斜。又后世俗讹斜作纠。说文纠绳三合也。从系丩。后汉书注。纠。缠结也。结纠即结聚缠合之谓。文义始妥。说文又曰。丩相纠缭也。一曰瓜瓠结丩起。结纠与结丩同。
二阳结　太素作三阳结。
三阳结谓之隔　太素三作二。杨曰。便溲不通也。
阴搏阳别　先兄曰。以下至篇末。高注并不以脉候而解。坚按脉经曰。脉平而虚者。乳子法也。经云。阴搏阳别。谓之有子。此是血气和调。阳绝阴化也。
阳加于阴　许叔微伤寒百证歌曰。素问云。阳加于阴。谓之有汗。俗谓过关之脉也。
三阴俱搏（至）十日死　琦曰。阴搏则阴盛。阳搏则邪实。故皆主死。阴阳离合论。搏而勿浮。名曰一阳。搏而勿沉。名曰一阴。是阴阳和平。此言搏为死候。则阳搏而浮。阴搏而沉。可知。发尽句疑有误。

灵兰秘典论篇第八  ***************************
（太素所缺）
先兄曰。篇中言灵兰之室。则明非灵台兰室二处。
心者君主之官也　管子心术曰。心之在体。君之位也。九窍之有职。官之分也。心处其道。九窍循理。荀子天论篇曰。心居中虚。以治五官。夫是之谓天君。注。心居于中空虚之地。以制耳目鼻口形之五官。是天使为形体之君也。
肺者相傅之官　先兄曰。吴云。相去声。位高非君。犹之宰保相傅也。主行营卫。犹之燮阴阳而赞化育。故曰治节出焉。
至道在微　海保元备曰。此句与上文其宗大危不相承接。高援大禹谟人心惟危。道心惟微为解。非是。
闵闵之当　海保元备曰。闵闵通老子二十章俗人昭昭。我独昏昏。俗人察察。我独闷闷。五十八章。其政闷闷。闷闷古本皆作闵闵。闵闵闷闷。皆以谓道之玄妙。王以为深远。义或本此。
其形乃制　先兄曰。按万理本只在自家心上。故一念之萌。推之大之。其形之为殃为寿者。为彼所制而已。犹度量之数。本萌于恍惚中也。

六节脏象论篇第九  ***************************
（太素缺）
三百六十五节　先兄曰。春秋繁露人有三百六十节。偶天之数也。淮南子天有十二月。以制三百六十日。人有十二肢。以使三百六十节。坚按九针十二原曰。节之交三百六十五会。又曰所言节者。神气之所游行出入也。非皮肉筋骨也。盖十二原所言。即系穴俞气穴。论文足以互证。本篇所言。亦此义也。
草生五色　张曰。此以草言者。木亦在其中矣。青黄赤白黑。五色之正也。然色有浅深间杂之异。故五色之变。不可胜视。酸辛苦甘咸。五味之正也。然味有厚薄优劣之殊。故五味之美。不可胜极。先兄曰。孙子兵势篇。声不过五五声之变不可胜听也。色不过五。五色之变不可胜观也。味不过五。五味之变不可胜尝也。又见女子及淮南子厚道训。
天食人以五气　胡渭洪范正论曰。素问六节脏象论云。天食人以五气。地食人以五味。五气入鼻。藏于心肺。五味入口。藏于肠胃。夫气云入鼻。则五气当即是五臭。故王冰注素问曰。五气者云云。以气为臭。仅见于此。此说为是。阴阳应象大论。气味辛甘。发散为阳。本草经药有寒热温凉四气。所谓气者。俱是性。亦非气臭之气也。圣济经药理篇。审剂篇。并论气臭。文繁不录。
五色剺明　太素剺字皆作循。与剺相似。又庄子大宗师以德为循。释文循本作剺。
神之变也　先兄云。吴云。变谓宰其变也。
其华在面其充在血脉　先兄曰。汪云。华英华也。充溢也。
肝者罢极之本　或曰罢极当作四极。四极见汤液醪醴论。即言四支。肝其充在筋。故云四极之本也。
魂之居也　先兄曰。左传昭二十五年。乐祁曰。心之精爽。是谓魂魄。礼郊特牲。魂气归于天。形魄归于地。又祭义。气也者。神之盛也。魄也者。鬼之盛也。注。气谓嘘吸出入者也。耳目之聪明为魄。
脾胃（至）通于土气　先兄曰。滑云。此处疑有错误。当云脾者仓廪之本。营之居也。其华在唇四白。其充在肌。此至阴之类。通乎土气。胃大肠小肠三焦膀胱名曰器。能化糟粕。转味而入出者也。高本据以僭改。又潘揖医灯续焰。亦有三焦膀胱。名虽二而实一之说。宜参。坚按琦所改订亦与滑同。曰对五神藏言。故曰器。若脾藏不得名为器也。此说不必。
故人迎一盛　张曰。一盛二盛。犹言一倍二倍。谓以人迎寸口相较。或此大于彼。或彼大于此。而有三倍四倍之殊也。
关格之脉羸　宋本羸作赢。然新校正既云赢当作盈。则古本作赢明矣。但其于经义作羸似是。（辨校正文宋本有讹读者当自知）。琦曰。盖关格虽有内外之不同。而总为阴盛而病阳。外格则阳浮。内关则阳陷。非阳盛而关阴于外之说也。绎越人仲景甲乙经之义。则得之矣。

五藏生成篇第十  ***************************
（太素缺篇首一段）
其主肾也　先兄曰。高云。外合外荣者藏之成。主者藏之生。五行之理。制而后生。主者生之谓也。火受水制。则水有馀而木气旺。木旺则生火。制之乃所以生之。
翠羽　先兄曰。说文。翠青羽雀也。出郁林。从羽卒声。
缟　杨曰。缟工道反。白练。坚按任氏大椿释缯曰孰帛曰练。生帛曰缟。（段氏说文注引缯说文帛也）
裹朱　先兄曰。说文。絑。纯赤也。坚按段氏曰。凡经传言朱皆当作絑。朱其段借字也。朱者赤心木也。
色味当五藏　先兄曰。张云。当。合也。志云。当。承也。值也。
诸脉者皆属于目　先兄曰。吴云。以经脉考之。膀胱之脉。起于目内眦。胃之脉交頞中。胆脉起于目锐眦。大肠之脉贯颊。小肠之脉上颊。至目锐眦。其支者至目内眦。三焦之脉。至目锐眦。又心脉系目系。是诸脉皆属于目也。
诸血者皆属于心　先兄曰。阴阳应象大论。心主血。痿论。心主身之血脉。
诸气者皆属于肺　先兄曰。灵五味篇。大气之搏而不行者。积于胸中。命曰气海。出肺循喉咽。
此四支八溪之朝夕也　杨曰。诸脉髓筋血气等五属血气。皆于四支八溪。朝夕往来。先兄曰。子华子云。一人之身为骨。凡三百有六十。精液之所朝夕也
足受血而能步　先兄曰。吴云人之所以能步能握能摄者。虽繫于筋。若无血以养筋。则痿弱无力。
故为痹厥　吴曰。言痹厥而不言泣。痹可以兼泣也。
人有大谷十二分（至）少十二俞　太素俞作关。杨曰。小曰溪。大曰谷。溪谷。皆流水处也。故十二经脉。名为大谷。三百六十五胳。名曰小溪。据前后体例无五十四。手足十二大节名十二关。坚按杨溪谷解非是。春秋繁露曰。天以终岁之数。成人之身。故小节三百六十六。副日数也。大节十二分。副月数也。盖小节大节。即小溪大谷也。
针石缘而去之　先兄曰。张注本于吴氏。
诊病之始五决为纪　始纪押韵。管子等古书多见之。如老子十四章能知古始。是谓道纪。亦是。
下虚上实　本事方曰。下虚者肾虚也。故肾厥则头痛。又曰治肾气不足。气逆上行。头痛不可忍。谓之肾厥。其脉举之则弦。按之石坚。宜玉真圆。（硫黄二两石膏半夏各一两硝石一分上细末姜汁糊丸梧子大每服三十丸姜汤或米饮下）更灸关元穴百壮。良方中硫黄丸亦佳。（用硫黄硝石二味）
狥蒙招尤　太素狥作侚。杨曰。侚蒙。谓眩冒也。招尤。谓目招摇。头动战尤也。尤音宥。先兄曰。本事方云。狥蒙者。如以物蒙其首。招摇不定。目眩耳聋。皆晕之状也。故肝厥头晕。肾厥巅痛。不同如此。（沉承之据于此）庄子憷然有恂目之志。释文李颐又作眴眩也。盖狥蒙即眩冒。又檀弓咏斯犹注吐。犹。当作摇。声之误也。摇。谓身摇动也。秦人犹摇声相近。坚按杨说为是。而先兄意相符。但杨以招尤属之头目。似谬。考说文。柖。树摇貌（段曰榣各本作摇今正）摇树动也。段氏注曰。柖之为言招也。树高大则如能招风者然。汉志郊祀歌。体招摇若永望。注。招摇申动之貌。按此招摇与柖榣同。又页部曰。㹍颤也。段注曰。按玄应书两引说文皆作[牜|宀/隹]云。谓掉动不定也。盖演说文语通俗文云。四支寒动。谓之颤[牜|宀/隹]。（今按玄应书又曰载[牜|宀/隹]字体作颤又作[牛余]同之见反）盖上虚下实。故眩晕昏冒。身体振掉。不能自持。此恆见之证也。（说文颤头不定也又有版字曰颤也玉篇[ 宀/卯]尤咒切头摇也与㹍同据此杨注似宜从然尤既与摇同且招尤连言不必系头目头动故从页实非招尤本义也如颤字则本是头动假以为身摇）本事方曰。上虚者。肝虚也。故肝虚则头晕。又曰头晕清头目。治肝厥。钩藤散。（钩藤陈皮半夏麦门冬茯苓茯神人参甘菊花防风各半两甘草一分石膏一两上粗末每服四钱水一盏半生姜七片煎服）
甚则入肝　先兄曰。张云此下三节。不言甚则入藏。盖文之缺而义则同也。
䐜胀　先兄曰。说文。䐜。起也。
支鬲胠胁　先兄曰。按鬲与膈同。支拄隔塞也。
下厥上冒　先兄曰。冒又作瞀。庄子予适有瞀病。李颐曰。瞀风眩貌。司马彪云。瞀读为斋）
五色微诊　先兄曰。张云微诊。沴有精微也。
外疾　先兄曰。吴云。外疾。用心于外而致疾也。张云。外疾。外邪也。坚按琦曰二字疑衍。
上坚而大　琦曰。上字疑衍。王氏以寸口释之。非也。坚而大。沉实之诊。阴凝之象也。故积气在小腹与阴。

五藏别论篇第十一  ***************************
（太素全存）
或以脑髓为藏　太素此下有或以为府一句。先兄曰。海论脑为髓之海。
六府者（至）满而不实也　杨曰。肠胃更满。故为实也。更虚。故不满也。饱食未消。肠中未有糟粕。即胃实肠虚也。食消以下。于肠胃中未有食。入即肠实胃虚也。以其胃虚。故气得上也。以其肠虚。故气得下也。气得上下。神气宣通。长生久视。
气口　先兄曰。经脉别论四时气篇作气口。五色篇终始篇作脉口。六节藏象论禁服篇作寸口。
六府之大源也　先兄曰。海论胃者水穀之海。其输上在气街。下至三里。
皆出于胃变见于气口　杨曰。胃为水穀之海。六府之长。出五味以养藏府血气。卫气行手太阴。脉至于气口。五藏六府善恶。皆是胃气所将。而来会手太阴。见于气口。故曰变见也。
故五气入鼻（至）不利也　琦曰。此与上文义不属。有遗脱也。
凡治病（至）与其病也　杨曰。疗病之要。必须上察人迎。下诊寸口。适于脉候。又观志意有无。有志意者。不可为巫及说疗疾。复观其人病态能可疗以不。坚按适。犹调也。（宜参离合真邪论）即平人气象论平息以调之为法之义。杨志意注非是。盖不过言病者之苦喜厌欲耳。

异法方宜论篇第十二  ***************************
（太素全存）
盐胜血　先兄曰。五藏生成篇。多食咸则脉凝泣而变色。宣明五气篇。咸走血。血病无多食咸。
砭石　太素作[ 穴/口斗]石。杨曰。疡养良反。疮也。[ 穴/口斗]针破痈已成。冷石熨其初起。此言东方疾异疗。坚按[ 穴/口斗]是砭讹。玉篇。[ 穴/口斗]。甫廉切。刺也。以石刺病也。砭同上。可以证焉。（已乏同用犹祀之与⿱敄牛犯之与[馬八]）杨分砭石为二误。且冷石未审其解。
陵居　先兄曰。后汉西羌传注。引作山居。
褐荐　太素作叠篇。杨曰。不衣者。不以绵为衣。而以叠篇其身。坚按叠篇俟考。
华食　太素作䇥食。杨曰。䇥。诈白反。食物皆压䇥磨碎。不以完粒食之。
毒药　鶡冠子环流篇曰。味之害人者谓之毒。又曰。积毒为药。工以为医。月令孟夏之月曰。是月也。聚百药。注。蕃庑之时。毒气盛。
灸焫　先兄曰。志云。北方阴寒独盛。阳气闭藏。用艾焫灸之。能通。按元阳于至阴之下。
南方者　柅原性合万安方曰。岐伯曰。南方其地下。水土弱。雾露之所聚也。故瘴气独盛于广南。
食胕　杨曰。胕。扶付反。义当腐。（扶原作快今改）
痿厥寒热　杨曰。人之食杂。则寒温非理。故多得寒热之病。不劳则血气不通。故多得痿瘚之病。故导引按挢。则寒热咸和。血气流通。
导引按蹻　太素作按挢。杨曰。挢。巨绍反。又曰。挢又九绍反。举平也。先兄曰。志云。宜导引其四支。以引气血之流通也。坚按杨注平字当作手。说文。挢寒手也。又文选长杨赋注。引服[米感]云。蹻举足也。据此。王注举手足亦有所本。然其云蹻捷者。义遂不通。
得病之情　王以性怀释之。恐非。志曰。得病之情者。知病之司于天时。或因于地气。或因于人之嗜欲。得病之因情也。此解亦未允。盖病之寒热虚实。皆得谓之情。乃是言得所以为痈疡。为病生于内。为满病为挛痹为痿厥寒热之情也。如余闻虚实以决死生。愿闻其情。（玉机真藏论）诊病之道。观人勇怯。骨肉皮肤。能知其情以为诊法也（经脉别论）形之疾病。莫知其情。（宝命全形论）莫知其情而见邪形也。（八正神明论）索之于经。慧然在前。按之不得。不知其情。故曰形。（同上）良工所失。不知其情。（疏五过论）愚医治之。不知补泻。不知病情。（同上）正邪之中人也。微先见于色。不知于身。若有若无。若亡若存。有形无形。莫知其情。（邪气藏府病形篇）可以互证焉。千金方曰。风者善行而数变。在人肌肤中。内不得泄。外不得散。因人动静。乃变其性。所谓性者。文异而意同。但次篇系之病者数问其情者。即性怀已。方盛衰论追阴阳之变章。五中之情。其义又异。

移精变气论篇第十三  ***************************
（太素全存）
祝由　杨曰。上古之时有疾。但以祝为去病所由。其病即已。又注次节曰。是以有病以祝为由。移精变气去之。无假于针药也。坚按上说即王所据。方以智通雅曰。由内经有祝由说。又䈙祝榴也。即祝。段玉裁说文法曰。惠氏士奇曰。素问黄帝曰。古之治病。可祝由而已。祝由即祝䈙也。已止也。玉裁按玉篇曰。古文作袖。（按惠言出礼说又古钞真本玉篇言部曰[⺮/聊]大又反说文[⺮/聊]祝也或为䈙字在尔部今本说文与此不同而真本玉篇示部繫于缺佚）此说似是。然据贼风篇。则旧注为当。又格致馀论。虚病痰病。有似邪祟。论曰。或曰外台秘要有禁咒一科。庸可废乎。予曰。移精变气。乃小术耳。可治小病。若内有虚邪。外有实邪。当用正大之法。自有成式。昭然可考。（按外台秘要无禁咒科千金翼方圣济总录等有之）盖古祝由之法不传。故朱氏有斯言。
僦贷季　太素无僦字。杨曰。贷季。上古真者也。
草苏草荄之枝本末为助　太素苏作荄。助作眇。坚按太素非是。庄子天运篇。苏者取而爨之。释文李云。苏草也。方言。江淮南楚之间。谓之苏。（方言苏芥草也原识⿱⺮坠草字错）草荄之枝。犹言草荄与枝之字。古有与义。详见王引之经传释词。
一者因得之　宋陈言以三因极一命其书。实本于此段。而且以此因字为病因之义。盖张注之谬所自来也。

汤液醪醴论篇第十四  ***************************
（太素全存）
五穀　五音五味篇。麦大豆稷黍麻。与月令同。程瑶田九穀考曰。素问金匮真言论五方之谷曰。麦黍稷稻豆。郑氏注职方氏之五种曰。黍稷菽麦稻。汉书地理志引职方氏师古注之全同。后郑管子书多周秦间人所傅益。其地员篇载五土所宜之种曰。黍秫菽麦稻。淮南子正谷注。菽麦黍稷稻。汉书音义韦昭曰。五穀黍稷菽麦稻也。自金匮真言以下。说并不异。而五常政大论。则又进麻为木谷。至火谷则麦黍互用。（程氏更举数说兹不繁引）
汤液及醪醴　杨曰。醪汁泽酒。（按泽当滓）醴宿酒也。坚按扁鹊传曰。其在肠胃酒醪之所及也。考周礼酒正辨五齐之名。一曰泛齐。二曰醴齐。注。泛者成而滓浮泛泛然。如今宜成醪矣。醴犹体也。成而汁滓相将。如今恬酒矣。（醴有清有糟宜考周礼及内则注疏）惠士奇礼说曰。酒正四饮。浆人六饮。皆有医。医者古之汤液。今之酒浆也。故浆人掌之。酒正辨焉。说文。医治病上殹者恶姿也。得酒而使。一曰殹病声酒所以治病。周礼有医酒。效祀志顺风作液汤。如淳曰。艺文志有液汤经。其义未详。愚按内经黄帝问曰。上古圣人作为汤液醪醴。然则古之治病。未有毒药针石。先有汤液酒醪。故谓之医。此说稍精。然熟考注疏。所谓医者。与醴无大异。而经文下一及字。则汤液与醪醴。其品盖殊。窃以为称云汤液。则恐是煮米取汁者。而醪醴者是酝酿所成也。要之邈古之物。无由确知耳。元人施圆端效方制有汤液方。姑存于下。（汤液方治诸虚百损气血劳伤因病久深变生膈气腹胁刺痛噎痞心胸食结不消哕逆呕水翻胃吐食大便硬秘形瘦体枯以致难救者（越信之）黄米糯米（各三升同醋煮粥）曲细末（三斤）量寒温和器内停发过沉澄之时又入饧稀六斤等候再糟粕讫日自然上清下澄以成汤液昼夜十二时辰停分三度度一服气药膈气丁沉药后停待一时温服汤液一盏液后又候一时更吃白饧数块日夜长短品二服饮液食饧均九度饮食汤液造作煎烹食药相应颐生养气而以乐天知命实腹虚心百日获安知故者众）
稻米　程瑶田九穀考曰。说文。稻。稌也。稌。稻也。周礼曰。牛宜稌稬。沛国谓稻曰稬。案稻稌大名也。稬糯也。其黏者也。（字林糯黏稻也）稉之为言硬也。不黏者也。（字林稉稻不黏者）南方谓之籼。（广雅籼稉也玉篇籼稉稻也）七月之时。十月获稻。（月令季秋尝稻注云稻始熟也）为此春酒。以介眉寿。月令仲冬乃命大酋。秫稻必齐。内则杂记。并有稻醴。左传进稻醴粱糗。内经黄帝问为五穀汤液及醪醴。岐伯对曰。必以稻米炊之。稻薪皆言酿稻为酒醴。是以稻为黏者之名。黏者以酿也。⿰飠制黏（句）黍稷黏（句）秫皆可以酿者也。内则糁配（餰同）用稻米。笾人职之饵糍。注。亦以为用稻米。皆取其黏耳。先兄曰。高云汤液醪醴。五穀皆可为之。而秋成之。稻穀尤佳。志云。稻得春生夏长秋收冬藏之气。具天地阴阳之和者也。
稻薪　谓禾稗也。以供炊爨甚佳。
神不使也　张曰。凡治病之道。攻邪在乎针药。行药在乎神气。故治施于外。则神应于中。使之升则升。使之降则降。是其神之可使也。若以药剂治其内。而藏气不应。针艾治其外。而经气不应。此其神气已去。而无可使矣。虽竭力治之。终成虚废已尔。是即所谓不使也。
荣泣　太素泣作涩。
其有不从毫毛生而　宋本生而易位。
津液充郭　太素充作虚。郭作廓。杨曰。肾伤竭也。廓。空也。坚按根结篇满而补之。则阴阳四溢。肠胃充廓。五癃津液。别论消穀。则虫上下作。肠胃充廓。上膈篇。虫寒则精聚守于下管。则肠胃充郭。（原识引文有讹）尔雅。廓。大也。方言。张小使大谓之廓。盖灵枢充廓似张大之谓。如本篇未必是。存考。又胀论。夫胀者。皆在于藏府之外。排藏府而郭胸胁。胀皮肤。杨曰。气在其中。郭而排之。亦张大之谓。（下文曰胸腹藏府之廓也其义盖殊）
平治于权衡　先兄曰。吴云平治之法。当如权衡。阴阳各得其平。勿令有轻重低昂也。坚按鸡峰普济方引初和甫曰。去远陈莝。谓涤肠胃中腐败也。脉浮如秤。衡之在上。即发汗。鬼门汗空也。脉沉如秤。槌之在下。即利小便。净府小肠也。此净府解谬。
开鬼门洁净府　先兄曰。玉机征义云。鬼门者。犹幽玄之谓。有毛窍而不见其开阖。净府者。谓膀胱。内无入孔。而外有出窍。为清净津液之府。按此鬼门解误。净府解乃张注所本。
精以时服　琦曰。当作复。坚按张介宾注有所本。不须改。

玉版论要篇第十五  ***************************
（太素全存）
奇恆者言奇病也　太素言奇病也。作言奇恆病。坚按五藏别论。奇恆之府。亦奇于恆常之谓。
道之至数　杨曰。数理也。坚按管子注。数。理也。老子注。数。谓理数也。（更宜考经籍纂诂）
神转不回　沉作诘寓简曰。卦终于未济何也。天下之事。无终穷也。而道亦无尽也。若以既济而终。则万法断灭。天人之道泯矣。黄帝书所谓神转不回。回则不转。浮屠所谓不住无为。不断有为者是也。
容色　太素作客色。坚按此与全元起合。王以他气注之。恐原本亦作客色也。又论衡曰。妖气见于天。容色见于面。面有容色。虽善操行。不能减。死征已见也。据此。古或有容色语。当考。
色夭面脱不治　太素作其色赤面兑不为治。杨曰。宛（按当兑字）尖小谓面瘦无肉也。坚按太素经注并难从。
病温虚甚死　张曰。病温邪有馀。虚甚正不足。正不胜邪。故死志曰。正气虚甚。邪惟内侵。邪盛正虚。必死之候也。坚按据王注伤寒真死下虚人者即是。
搏脉痹躄　先兄曰。张云。上文言奇恆之色。此下言奇恆之脉。

诊要经终论篇第十六  ***************************
（太素佚）
人气在心　先兄曰。吴云。地气始闭。阳气在中。人以心为中。故人气在心也。
人气在肾　琦曰。按本文言人气所在。与金匮真言四时刺逆从诸义不同。三月四月之在痹。九月十月之在心。尤难曲解。始依王义说之。以俟知者。又曰。此下与四时刺逆从论语相出入。然彼文为得。盖所传异辞。不无错入也。
散俞　先兄曰。按散俞对本输而言。譬若太阴肺经。除少商鱼际太渊经渠尺泽之外。共为间散之穴。谓之散俞。寒热病篇。春取络脉。夏取分腠。秋取气口。冬取经输。四时气篇。春取经血脉分肉之间。甚者深刺之。间者浅刺之。夏取盛经孙络。取分间。绝皮肤。秋取经俞。邪在府取之合。冬取井荥。必深取之。水热穴论。春者木始治肝气始生。肝气急。其风疾。经脉常深。其气少。不能深入。故取络脉分肉间。终始篇。春气在毛。夏气在皮肤。秋气在分肉。冬气在筋骨云云。盖春气始生之际。邪气入浅。故其刺亦不欲深。故刺间散之穴也。
直下　先兄曰。吴云。直下言直刺而下。不必按而散其卫气也。
解堕　吕览季秋纪曰。行春令则暖风来至。民气解堕。月令作解惰。释文。解古买反。惰徒卧反。释名曰。懈。解也。骨节解缓也。
益嗜卧又且善梦　先兄曰。吴云。刺夏分而伤心。则神疲而嗜卧。心虚神不安。故又善梦。
布憿　先兄曰。吴云。以布憿著之者。以胸腹近于五藏。遮风寒也。马云。从布上刺者。不欲深入也。（志定著之解繫于误读王注形定）
目睘　韩非子外储说。肦然环其眼。注。环转其眼以作怒也。吴盖本于此。张子和十形三疗曰。清州王之一子。年十馀岁。目赤多泪。众工无效。戴人见之曰。此儿病目睘。当得之母腹中被惊云云。此与少阳经终其证自殊。
善惊妄言　琦曰。阳明病闻木音则惕然惊。骂詈不避亲疏。一由土虚畏木。一则热盛铄心。非阳明之绝症。王氏据以说此。误也。坚按此说不必。
不仁　杨注痹论曰。仁者。亲也。觉也。营卫及经络之气。疏涩不营皮肤□中。故皮肤不觉痛痒。名曰不仁。坚按成无己注平脉法曰。仁者柔也。不仁者。言不柔和也。为寒热痛痒俱不觉知者也。又曰。不仁为强直而无觉也。赵大中风科集验名方曰。中风不仁者。盖仁为众善之长。主温和慈顺。今则四肢强直。不能舒捲。筋挛紧急。是由荣卫不通。故为不仁也。二氏以强直为解。欠核。


卷第二  ——————————————————————————————————————————————————————————————————————————————————————————

脉要精微论篇第十七  ***************************
（此篇太素首段至关格及心疝病成而变二节并缺余皆在）
诊法　先兄曰。张云。凡切脉望色审问病因。皆可言诊。而此一节以诊脉为言。坚按此说本于马氏诊要经终论注。
阴气未动阳气未散　尤怡曰。按营卫生会篇云。平旦阴尽而阳受气矣。夫阴方尽。何云未动。阳气方受。何云未散。疑是阳气未动。阴气未散。动谓盛之著。散谓衰之极也。坚按此说未必是。志本于滑氏曰。阴静而阳动。有所动作。则静者动而动者散乱矣。
参伍　先兄曰。参伍二字。朱子文集详释之。
浑浑　先兄曰。山海经东望泑泽河水所潜也。其源浑浑泡泡。注。水濆涌之声也。
苍璧　先兄曰。周礼大宗伯听以苍璧礼天。
中盛藏满气胜伤恐者　先兄曰。吴云。藏满。藏气壅塞而满也。坚按琦曰。气胜五字衍文。湿伤脾土。故中满盛。而声微不清。
膝者筋之府　张云。筋虽主于肝。而维络关节以立此身者。惟膝膕之筋为最。故膝为筋之府。筋惫若是。则诸经之失强也。
岐伯曰反四时者云云　琦曰。此他经脱文。不可强解。坚按此与原识意相协。
万物之外六合之内　先兄曰。物在天中。天包物外。盖万物之外。六合之内。犹言天地间也。
彼秋之忿　太素忿作急。杨曰。秋之三月。阴气之始。风高气劲。故名为急。坚按此与王注合。
脉与之上下　杨曰。春夏之脉。人迎大于寸口。故为上也。寸口小于人迎。故为下也。秋冬之时。寸口大于人迎。故为上也。人迎小于寸口。故为下也。此乃盛衰为上下也。坚按就规矩权衡考之。犹以马注为优。
从阴阳始　先兄曰。志云。从阴阳始。即冬至阳气。夏至阴气。微上微下。阴阳上下。自有经常之理。（纪始押韵既见五藏生成篇）
四时为宜　宜字当从太素作数。盖此段分之。有期以下二十四句。每二句押以同韵。度与宜其韵不通。度与数其部则一。（广韵宜在上平五支度在去声十二暮数在上声九麌段玉裁六书音均表暮麌并在古音第五部）仍知太素为是。盖四时为数者。言从五行衰王而为准。度者必就四时为计数。
补写勿失　太素作循数勿失。坚按太素为是。盖此段隔句。每取句末一字以为次句起语。上云为数。故承以循数言。人之有脉。循四时之数。不敢违失。犹与天地云。为其理如一也。且本节论诊法。不及针药。补写二字。殊无著落。益知旧文为讹。
得一之精以知死生　太素精作诚。坚按始之以下三十三字疑不必羡文。庄子刻意纯素之道。唯神是守。守而勿失。与神为一。一之精通。合于天伦。句法相似。
短虫　长虫　先兄曰。说文蛲。腹中短虫也。蛕。腹中长虫也。。杨曰。凡梦有三种。人有吉凶。先见于梦。此为征梦也。思想情深。因之而梦。此为想梦也。因其所病。见之于梦。此为病梦也。此十一种梦。皆病梦也。坚按周礼六梦。三曰思梦。即杨所谓想梦也。又杨以梦诊为答。病乍在内之问。不可从。
持脉有道虚静为保　先兄曰。李云虚者。心空而无杂思也。静者。身静而不喧动也。坚按素灵中道宝押韵不一而足。如治病之道。气内为实（疏五过论）治数之道。从容之葆。（征四失论）持针之道。坚者为实。（九针十二原论）营气之道。内谷为宝。（营气篇）灸刺之道。何者为实。（四时气篇宝原作定今从甲乙）审知其道。是谓身宝。（五乱篇）是也。又诸子间亦见之。如管子成功之道。羸缩为宝。。六鞱。凡谋之道。周密为宝。（武韬）必出之道。器械为宝。（虎韬）吴子。夫安国家之道。先戒为宝。（料敌）韩非子。人主之道。静退为宝。（主道）吕览凡食之道。无飢无饱。是之谓五藏之葆。（尽数）凡农之道。厚之为宝。（审时）是也。（广韵道宝并在上声皓韵）琦曰。保当作宝。未确。
春日浮如鱼之逰在波　太素逰作游。波作皮。杨曰。春时阳气初开。脉从骨髓流入经中。上至于皮。如鱼游水。未能周散。坚按照在肤下。肤在骨而砍之。则改作在皮。疑是。当考。
蛰虫将去　或曰。王训藏去者。汉书苏武传。去屮实而食之。师古曰。去谓藏之也。三国志华佗传。何忍无急去药。裴松之曰。古语以藏为去。是其义也。此说似是。说文。蛰。藏也。此盖谓当蛰之虫。将蛰地下也。
按而纪之　纪。经纪之谓。犹理也。
心脉搏坚而长　太素搏作揣。下并同。杨曰。揣。动也。长谓寸口脉长一寸也。此为心脉盛动坚。心脉上至舌下。故盛动坚。舌卷不能言坚。按广雅。揣。动也。先兄曰。张云。五藏病脉。一曰搏坚而长。一曰耎而散。而其为病多皆不足。何也。盖搏坚而长者。邪胜于正。是谓邪之所凑。其气必虚也。一以有邪而致虚。一以无邪本虚。虽若一而病本不同。所以当辨也。
当消环自已　太素环作渴。杨曰。耎而散者病消渴。以有胃气故自已。尤怡曰。按搏坚而长者。太过之脉。心象火而脉萦舌。心火有馀。故病舌卷不能言也。软而散者。不足之脉。心者生之本神之处。心不足则精神为消。奴卑惵遗亡恐惧之类是也。环自已者。言经气以次相传。如环一周。复至其本位。而气自复。病自已也。诊要经终论云。刺中心者环死。义与此同。环自已者。经尽气复则生。环死者经尽气绝则死也。甲乙经。环作渴。非。琦曰。心液耗伤。故见消渴。俟心气复续。津液得生。则自已也。
当病灌汗至令不复散发也　太素令作今。杨曰。以肺气虚。故脉耎散也。虚故腠理相（旧校曰疑开）逐。汗出如灌。至令不复也。
易入肌皮肠胃之外　杨曰。易音亦。若脉耎散。色又光泽者。当因大渴暴饮。水溢肠胃之外。易入肌皮之中。名曰溢饮之病也。坚按广韵。易变易。又始也。改也。夺也。转也。伊昔切。杨氏盖为转义读。先兄说亦相合。曰易移易之谓。言以其多饮不渗入尿脬。移易入于肌肤肠胃之外。甲乙经易作溢可证。又杨言肌皮之中者。与原识意合。
折髀　食痹　杨注并与王义同。下折腰亦然。
色不泽　杨曰。足太阴脉循胻。故脾虚色不泽者。胻肿若水之状也。坚按若水状。专系言胻肿。杨注是。
至令不复也　太素令作今。
病成而变　张曰成言病之本。变言病之标。标本不同。是谓之变。
瘅成为消中　说文。瘅劳病也。从疒单声。是义医经所无。先兄曰。淮南子说山训。嫁女于病消者夭死。则后难复处也。后汉李迪传。素有消病。注。消中之病也。
筋挛骨痛　杨曰。因于痈肿。有此二病。故请所主。（按请疑问讹）坚按此与张意合。
有故病五藏发动　张曰。有故病。旧有宿疾也。五藏发动。触感而发也。
征其脉小　马与王义同。曰小为虚也。脉则一时之虚。所以谓之新病也。张曰。脉小者邪气不盛。琦曰。色发于藏。故久病色必夺。脉兼经络。故新病脉即夺。
不见血已见血　琦曰。不见血六字疑衍文。
尺内两傍则季胁也尺外以候肾尺里以候腹　杨曰。从关至尺泽为尺也。季胁之部。当在尺中央两傍。不在尺外两傍。季胁有病。当见此处。尺中两傍之外。以候两肾之有病。当见此部也。自尺内两中间总候腹中。坚按杨氏盖就尺部分左右各两行与中行为说。王氏以为两傍各谓尺之外侧。则与尺外谓尺之外侧者。殆无分别。故更分上下为说。俱似未为明核。今考经文。但言中附上。上附上。而不言下附下。然以下文推之。则此三句是一节。其为下附下可知矣。且此三句特不分左右。是均两手而言。尺内者尺内侧也。尺外者尺外侧也。下文内外字皆然。可以互证。尺内两傍者。两手尺内侧之谓。而尺外下无两傍字者。省文也。尺里者。尺内外侧之中央也。（向校刊源识用此说为图）先兄曰。张云。人身以背为阳。肾附于背。故外以候肾。腹为阴。故里以候腹。所谓腹者。凡大小肠膀胱命门。皆在其中矣。又施沛脉微有说欠确。仍不录。
中附上　太素附上以下（杨以中字属上句）至内以候膻中四十三字。作跗上以候胸中六字。杨曰。跗当为肤。古通用字。故为跗耳。当尺里以上皮肤。以候胸中之病。坚按据杨注。则尺里与肤上肤前肤后。并不能知其界限。其说盖谬。今姑存之。
前以候前后以候后　太素两以字无。杨曰。当此尺里跗前以候胸腹之前。跗后以候背后。
上竟上者胸喉中事也　太素作跗上鬲上也五字。杨曰。当尺里跗上皮肤以候膈上也。一曰竟上疑错。先兄曰。吴云。上竟。上寸之尽也。下竟。下尺之尽也。张云。竟。尽也。言上而尽于上也。
下竟下者少腹腰股膝胫足中事也　太素作鬲下者。腹中事也七字。杨曰。当尺里肤上以下。以为膈下之分。即腹中事。
粗大者阴不足阳有馀为热中也　太素大作[⺮/曼]。中下有跗之下三字。杨曰。尺之皮肤。文理粗[⺮/曼]者。是阴衰阳盛。热气熏肤。致使皮肤粗起。故为热中。坚按以上杨注并难信。
来疾去徐　杨曰。来疾阳盛。故上实也。去徐阴虚。故下虚也。上实下虚。所以发癫疾也。
上虚下实　杨曰。上虚受风。故恶风也。
故中恶风者阳气受也　太素无此九字。坚按无者似胜。
眴仆　杨曰。眴玄遍反。目摇。坚按杨本于说文。然王谓头眩者。于义为顺。先兄曰。方言。朝鲜冽水之间。颠眴谓之[木疌]眩。史屈原传。眴兮窈窕。徐广云。眴眩也。（眴眩古通用既见原识五藏生成篇狥蒙下）
多汗身寒　王注气多。据新校正亦当血多。
阴阳有馀则无汗而寒　太素无此文。坚按太素似是。。琦曰。阳加于阴。谓之汗。气行而血不充。故身热无汗。其表实无汗。亦此义也。阳虚于外。故多汗。阴盛于内。故身寒。但滑脉为阳与多汗身寒之证不合。阴阳有馀二语。未详真义。恐有讹误。
推而外之　此下一段。施沛脉微举蔡轠说欠妥。尤怡以上而不下。下而不上。为升降义读。亦不确。并不具录。
而身有痹也　太素作而身寒有痹。

平人气象论篇第十八  ***************************
（太素全存）
三动而躁　杨曰。脉之三动以是气之有馀。又加躁疾。尺之皮肤复热。即阳气盛。故为病温。坚按论疾诊尺篇曰。尺肤热甚。脉盛躁者。病温也。
尺热曰病温　先兄曰。吴云。温病者寒毒入里。积久变为温热。故尺部肌肉热。是为温病。
尺不热脉滑曰病风脉涩曰痹　杨曰。一呼三动而躁。尺皮不热。脉滑曰风。脉涩曰痹也。坚按论疾诊尺篇曰。尺肤滑其淖泽者风也。又曰。尺肤滑而泽脂者风也。尺肤涩者风痹也。
藏宜散于肝　先兄曰。按藏真非真藏之真。即言五藏真元之气。各应五时而见脉象也。
虚里　杨曰。虚音墟。虚里。城邑居处也。此胃大络。乃是五藏六府所禀居。故曰虚里。
脉宗气也盛喘数绝　杨曰。宗尊也。此之大络。一身之中□血气所尊。故曰宗气。其脉动。如人喘数而绝者。病在藏中也。
宗气泄也　琦曰。其动应衣。动之甚也。肺贯宗气。下降于肾。以行呼吸。胃气上逆。肺无下降之路。宗气不能下行。而横冲于虚里。故曰泄。房劳伤阳。最多此候。亦有天真气少得之者。温中培土。使中枢运转。升降不失。则气自清降。近代医家。顿为肾虚不能纳气。重以地冬滞土代阳。否则桂附温下。胥失之矣。坚按此谓阴驳景岳。然难为通论。
寸口　杨以为从关至鱼一寸之处。有九分之位。殊失经旨。
曰足胫痛　先兄曰。张云。长为阴不足。阴不足则阳必凑之。故足胫痛。
促上击者　太素作如从口（蠹烂难读按注文似是下字）上击者。杨曰。脉从下向上击人手。如从下有物上击人手。是阳气盛。阳脉行于肩背。故知肩背痛也。
沉而横　太素横下有坚字。杨曰。横指下脉横也。琦曰。脉细而附骨。横格有积。又诊。坚按琦更据金匮积聚篇为解。今不具录。又大奇论脉至横格。是胆气予不足也。王注脉长而坚。如横木之在指下也。
沉而喘曰寒热　杨曰。沉。阴气也。脉动如人喘者。是为阳也。即知寒热也。先兄曰。吴云。喘脉来如人之喘急也。王注。喘为阳吸。误。（五脏生成篇喘而坚王注与杨意同又喘有动义开于举痛论）
脉滑浮而疾者　琦曰。浮滑痰数。邪气方张。故知新病。
脉急者　杨曰。按其脉如按弓弦。是阴气积。故知疝瘕。少腹痛。
脉滑曰风脉涩曰痹　先兄曰。此二句重出。系剩文。
臂多青脉　杨曰。臂尺地也。尺地络脉青黑为寒。即知脱血。以其阳虚。阴盛乘阳。故脉青之。志曰。臂内浮见之络脉多青。盖因血脱而不华于色也。坚按志注为是。盖肤肉色夭。故青络独见也。
尺脉缓涩　先兄曰。按尺脉缓涩。犹言头项强痛。盖尺肤缓而脉涩也。坚按此说甚确。论疾诊尺篇。尺肉弱者。解㑊安卧。缓与弱其义一也。盖素灵中尺位无诊脉之法。下文尺涩尺滑及通评虚实论。寸脉急而尺缓等。皆是尺肤之谓。原识于虚实论有说。宜参。（奇病论尺脉数甚脉字衍彼篇详言之）又鳌城公观曰。尺脉缓涩。当作尺缓脉滞。其意相近。（公观宽政中人撰有素问考）
解㑊　杨注次篇曰。解音懈。㑊相传音亦。谓怠惰运动难也。坚按加藤良白曰。解㑊通作解释。正法华经卷五授五百弟子决品云。又瞻如来诸佛境界。得未曾有。欢喜踊跃。无衣食想。肢体解怿。不能于衣食。音释。怿音亦。（广韵怿亦并羊益切集韵夷益切）
安卧　杨接上句读。宜从论疾诊尺篇。可以互证。海论。髓海不足。则脑转耳鸣。胫酸眩冒。目无所见。懈怠安卧。亦是一征。
脉盛谓之脱血　太素脉上有尺字。坚按此句当作尺热脉盛。谓之脱血。正与前后尺脉对言例相合。论疾诊尺篇曰。尺炬然热。人迎大者。当夺血。此其明据矣。盖太素原有热字。而杨氏不知其脱。至王所见本。则并尺字而脱之。故遂以安卧属脉盛也。又脉盛者。盖非直盛。戴起宗脉诀刊误列之于芤脉下。又举仲景所谓亡血失精。半产漏下之脉弦而大。弦则为减。大则为芤以证之。甚得经旨。志注诊尺篇曰。尺炬然热。人迎大者。三阳之气偏盛也。故当主夺血。
尺涩脉滑　尺寒脉细　杨释尺与脉与王义同。又诊尺篇曰。尺肤寒其脉小者。泄少气。
脉尺粗常热者　先兄曰。此亦谓脉粗。尺肤常热。脉要精微论云。粗大者。阴不足。阳有馀。为热中也。又鳌城公观曰。当作脉粗。尺常热。坚按脉经曰。尺脉粗。常热者。谓之热中。腰胯疼。小便赤热。更考经无粗脉。此脉字疑衍。然脉经亦既有之。不敢妄决。
是谓真藏见皆死　琦曰。此三部九候论篇脱文。
颈脉动喘疾咳　太素喘疾倒。杨曰。有本为肾脉动也。（按本为一本）
目裹微肿如卧蚕起之状　太素裹作果。无蚕字。杨曰。目果上下睑也。睑之微肿。水之候。坚按蚕字无者为是。水胀篇水始起也。目窠上微肿。如新卧起之状。论疾诊尺篇。视人之目窠上微痈。如新卧起状。其颈脉动时咳。按其手足上窅而不起者。风水肤胀也。俱可以证。王引评热病论为征。然彼言目下微肿光亮。此言目上庞然虚浮。亲验病者。其候自异。王注谬。（金匮风水有如蚕新卧起状文蚕字衍又有目下如卧蚕语即与评热病论同义）
目黄者黄疸　琦曰。目者宗脉之所聚。脾胃湿热郁蒸。故土色上见于目。甚则一身尽黄。
妇人手少阴脉动甚者妊子也　杨曰。手少阴脉。心经脉也。心脉主血。女子怀子则经血外闭不通。故手少阴脉内盛。所以动也。（王引经脉别论是阴阳别论文）
未有藏形　杨曰。寸口人迎。且逆且顺。即四时未有真藏脉形也。又注真藏论曰。脉悬绝沉涩。失四时和脉。虽未见病藏之形。不可疗也。坚按杨注俱未妥。
风热而脉静　太素静作盛。杨曰。脉盛者。风热之病也。
前曲后居　杨曰。心脉来时。按之指下觉初曲。后直如操捉带钩。前曲后直。（按此四字似剩）曰心死。脉居直也。
厌厌聂聂　圣惠方载十四难文作檿檿欇欇。考广韵檿叶动貌。于琰切。说文。欇木叶摇白也。从木聂声。（尔雅枫摄摄说文枫枫木也厚叶弱枝善摇一名聂）据此。如循榆叶。义似相叶。然要不过蹁跹轻浮之谓。
如循长竿　先兄曰。志云。辨脉篇云。累累如循长竿者。名阴结也。此肝气病而阻结也。
喘喘累累如钩　太素钩作旬。杨曰。旬平也。手下坚实而平。此为石脉之形。故曰平也。坚按古旬匀多通用。（段玉裁谓之）故杨以旬为均平之义。然于喘喘累累。殊未衬切。仍考太素旬字即是銞字。如钧。盖如钩讹。说文銞古文钧。或从旬。淮南子原道训。钧旋毂转。注。钧陶人作瓦器。法下转旋者。汉书邹阳传。独化于陶钧之上。张晏曰。陶家名模。下圆转者为钧。其云如钩。即是此义。为沉濡而滑之象。始与夏平脉有别。先兄曰。注云喘喘累累如钩。言其滑而濡也。按之而坚。濡滑有力也。。杨曰。夫五色有形。目见为易。五声无形。耳知次难。五脉之动。非耳目所辨。斯最微妙。唯可取动指下。以譬喻薋之得在于神。不可以事推之知也。

玉机真藏论篇第十九  ***************************
（五藏受气至传寒之名也及篇末虚实一段太素所缺）
其气来实而弦　太素弦作强。杨曰。其春脉坚实劲直。名为来实而强。此为春脉。少阳有馀。耶在胆府少阳。故□在外。一曰而弦。疑非也。坚按太素似是。
两胁胠满　杨曰。胠去居反。腋下三寸以下胁也。胁下至八间之外胠也。（宜参刺疟论）
肤痛为浸淫　太素肤讹骨。杨曰。浸淫者。滋长也。
令人烦心上为咳唾下为气泄　太素咳作噬。泄字无。杨曰。阳虚阴盛。故心烦也。心脉入心中。系舌本。故上见噬唾。噬市滞反也。谓嚼唾也。气谓广肠泄气也。坚按噬字非是。
故曰浮　琦曰。金气收降而脉浮者。承六阳盛长之后。阳气微下。自皮肤而渐降。所谓秋日下肤蛰虫将去。与春夏之浮不同也。来急去散。即厌厌聂聂。如落榆荚之义。非劲急散乱之谓。
中央坚两傍虚　琦曰。即如循鸡羽也。坚按此据前篇王注。
愠愠然　太素作温温然。杨曰。温温然。热不甚也。坚按杨说误。
沉以搏故曰营　杨曰。营聚也。谓万物收藏归根。气亦得深搏骨沉聚内营。故曰如营也。坚按此解难从。钱大昕曰。古人读营如环。（见潜研堂文集问答中）先兄难经疏证。以为营卫之营。与环同义。王注如营动。亦或此意。
其去如数　太素作其气去如毛。杨曰。肾气不足。故其气去。按之如按于毛。病在于肾。故曰在中。一曰如数也。琦曰。其去如数。来不盛去反盛也。阳根微弱。故来不盛。肾精下沉。故去似数。
解㑊　琦曰。解㑊与弹石之脉。疑有误字。
脊脉痛　太素作腹痛。
心悬如病飢　太素悬如易位。坚按杨注亦不了。不录。
小便变　杨曰。又小腹虚满。小便变色也。
如水之流　先兄曰。张云。平人气象论。如水之流曰脾死。此言太过。盖水之流。滔滔洪盛者。其太过也。溅溅不及者。其将竭也。
如鸟之喙　太素喙作啄。坚按此与新校正引别本合。先兄曰。高云如鸟之喙者。则坚劲自止。
四支不举　尤怡曰。玉机真藏论云。脾脉太过。则令人四支不举。其不及。则令人九窍不通。灵枢本神篇云。脾气虚。则四支不用。实则泾溲不利。盖脾虚则营卫涸竭。不能行其气于四支。而为之不举。脾实则营卫遏绝。亦不能行其气于四支。而为之不举。九窍亦然。两经互言之者。所以穷其变也。
九窍不通　琦曰。生气通天论。阳不胜其阴。则五藏气争。九窍不通。盖脾阴下陷。升降倒置。浊阴填凑。故九窍不通也。
死生之早暮也　先兄曰。按新校正说误。
故曰别于阳者　先兄曰。张云。阳者言表。谓外候也。阴者言里。谓藏气也。凡邪中于身。必证形于外。察其外证。即可知病在何经。故别于阳者。知病所从来。病伤藏气。必败真阴。察其根本。即可知危在何日。故别于阴者。知死生之期。此以表里言阴阳也。如阴阳别论。乃以脉言阴阳也。
皮肤闭而为热　即仲景所谓名曰伤寒者。麻黄汤证是。
汤熨　先兄曰。吴云。汤洗也。熨烙也。坚按扁鹊曰。疾之居腠理也。汤熨之所及也。汤熨恐是温汤蒸熨之谓。存考。
肺痹　先兄曰。吴云。肺痹盖肺气不利之名也。志云。痹闭也。
弗治肺即传　琦曰。上脱治法一节。疑上或痹不仁二十字当在此上也。
发瘅　山海经西山经。服之已瘅。郭注。黄瘅病也。音旦。此疸本作瘅之明征。汉书艺文志。五藏六府瘅十二病方四十卷。师古曰。瘅黄病。音丁韩反。外台秘要引仲景伤寒论。疸或作瘅。又引古今录验及千金翼方。正有胃瘅肾瘅等九疸。六元正纪大论少阴司天下曰。黄瘅鼽衄。是知疸字隋唐人或用瘅。故王氏亦以发黄为解也。
疝瘕　长刺节论。病在少腹。腹痛不得大小便。病名曰疝。得之寒。仲景有寒疝之称。并足以知疝之因寒。今此云冤热者。盖是寒郁为热。非疝之因热矣。巢源症瘕候曰。瘕者假也。谓虚假可动也。盖疝之结块。乍聚乍散。故谓之疝瘕也。
冤热　儒门事亲曰。冤者屈滞也。病非本经。为他经冤抑而成此疾也。冤一作客。客犹寄也。遗客热于少腹。久不去。从金化而为白。坚按此说非是。
不以次入者　马曰。或以有馀而乘彼盛。以不足而受乘。皆乘所不胜。此其不以次而入之道也。坚按此节心肾则其志太过。而为他藏所克。肝则移克他藏。而肺特具二者。（悲忧俱为肺志）且不及脾藏。故王氏据五气篇。有忧则肝气移于脾之解。而志聪改易三字。然既云不以次。则何怪乎其不画一乎。又琦曰。精气并于心则喜。喜则气缓。神不收持。故肾气乘之。怒则气上。悲则金旺。故所胜所不胜所生皆为所乘。恐者肾精之下陷。故脾气乘之。忧当作思。思者脾阳之郁结。故心气乘之。凡诸相乘。各由衰盛。喜恐者衰而所胜乘之也。怒悲者盛而互乘诸藏也。忧则母乘子也。举此三端。而相乘之道备。不言子乘母者。前文五藏受气于其所生已言之也。此说亦不免牵强。姑存备考。
忧则心气乘矣　先兄曰。张云忧伤肺而心气乘之。火胜金也。
其气动形　杨曰。喘息气急。肩膺皆动。故曰动形也。坚按仲景所谓呼吸动摇振振者不治。正此之谓也。
期六月死真藏脉见　太素无脉字。杨曰。肺病次传至肺再伤。故六月死也。又曰。古本有作正藏。当是秦皇名正。故改为真耳。真正义同也。坚按此五项。杨配之五藏。与王意相同。
内痛引肩项期一月死　杨曰。内痛。谓是心内痛也。心府手太阳脉。从肩络心。故内痛引肩项也。心不受痛。受病不离三月。故一月死。真藏脉见可即与死期也。先兄曰。张云。一月者。斗建移而气易也。坚按金匮曰。脉沉而弦者。悬饮内痛。
内痛引肩项　杨以为脾胃中痛不妥。
十月之内死　杨曰。良以脾胃受于穀气。故至十月而死也。先兄曰。张云十日者。天干尽而旬气易也。月字误。当作日。
肩髓内消　太素髓作随。杨曰。肾府足太阳脉。循肩髆内。故肾病肩随内藏消瘦也。又两肩垂下曰随。坚按脉要精微论有肩随文。琦曰。肩髓疑当作骨髓。内消即动作益衰也。
动作益衰　王注过凿。
真藏来见　太素亦作未见。杨曰。肾气未是甚衰。所以期至一年。
心中不便　太素无心字。
肩项身热　先兄曰。高云。肩项痛引肩项也。
目匡陷　先兄曰。说文。眦。目也。今考经文。匡。助眼骨也。匡。饭器也。筥也。义取于此。后世遂从目旁。玉篇。眶。眼眶也。集韵。眶目厓。（宜与刺禁论原识参）
坚而搏　太素搏作揣。下搏而绝亦同。（宜参脉要精微论）
如毛羽中人肤　先兄曰。张云。浮虚无力之甚。而非微毛之本体。
形气　鸡峰普济方。有脉形气逆顺说演本节之义。文繁不录。宜参阅。盖此所谓气者。即气息之气。元气之盛衰。必征之于脉。又征之于气息之静躁。以与形貌之肥瘦刚脆。互相表里。而为诊察之紧要矣。且古书于病之繫于呼吸者。多命以气。上文胸中气满。其气动形。俱气息之谓。而次篇形盛脉细少气不足以息者危。乃所谓形气相失也。（彼篇王注引证本节）金匮要略有息摇肩者一条。并可以互证焉。论语乡党屏气似不息者。仪礼聘礼下阶发气怡焉。郑注曰。发气。舍息也。（王念孙曰舍读为舒谓发舒其气也见经义述闻）此足以为古人谓息为气之征。
明告之　太素此下有勿趣以时一句。
病热脉静泄而脉大脱血而脉实　张曰。如病热脉静者。阳证得阴脉也。泄而脉大脱血而脉实者。正衰而邪进也。
五实　琦曰。邪结于中。升降道塞。表里不得泄越。故然。
五虚　严氏济生方曰。大抵滑泄忌五虚。证治要诀曰。五虚者死。元是泠泻。

三部九候论篇第二十  ***************************
（此篇中太素有缺）
天光　书顾命宣重光。马注。重光。日月星也。
下副四时　先兄曰。广韵。副。佐也。称也。
以处百病　先兄曰。大戴礼听其声。处其气。坚按左传文十八年传。德以处事。注。处犹制也。国语鲁语。夫仁者讲功。而智者处物。注。处名也。汉书谷永传。臣愚不能处也。师古曰。处谓断决也。
上部天　杨以为足少阳阳明二脉之动。与王义异。
上部地　杨以为足阳明。与王义同。
上部人　杨以为手太阳手少阳足少阳三脉在和窌中动。与王义异。
以平为期　志曰。盖凡治病。必先去其血。乃去其所苦。然后写有馀。补不足。无问其病之可否。必候其气至和平而后。乃出其针。坚按此殆是一说。
形盛脉细　江之兰医津一筏曰。形盛脉细。元阳虚也。少气不足以息。虚之极也。故死。形瘦脉大。真阴虚也。胸中多气。虚之极也。故死。
中部之候　先兄曰。高云。中部之候虽独调。究其上下左右之众藏相失。是上下左右不归于中土。故死。中部之候独减。是中土不达是上下左右。故死。坚按志曰。血气生于中焦。故独重于中部。此说似是。然中部不中焦之谓。盖独举中部者。岂须人隅反欤。
目内陷者死　琦曰。即玉机真藏目匡陷之义
浑浑然　徐徐然　志曰。浑浑然者。急疾而太过也。徐徐然者。气之不及也。故皆主病。
身不去者　杨曰。去者行也。脱肉羸瘦。身弱不能行者为死。琦曰。是以脱肉身不去者死句未详。疑有误。
真藏脉见者胜死　太素者胜错易。杨曰。候诸病脉有真藏脉。见胃气之柔独胜。必当有死。
沉细悬绝　杨曰。深按得之曰沉。动犹引线曰细。来如断绳曰悬绝。
以平旦死　杨曰。脾病寒热。死于平旦。平旦木也。木克于土。故脾病至平旦死。
以日夕死　杨曰。风为肝病。酉为金时。金克于木。故日夕死。
日乘四季死　杨曰。脾者土也。王于四季。平和时脉在中宫。静而不见。有病见时乍疏乍数。故以日乘四季时死也。
七诊虽见　杨以为沉细悬绝。此一诊。盛躁喘数。此二诊。寒热病。此三诊。热中及热病。此四诊。风病。此五诊。病水。此六诊。形肉已脱。此七诊。亦觉未允。
必发哕噫　张介宾景岳全书曰。呃之大要。亦惟三者而已。则一曰寒呃。二曰热呃。三曰虚脱之呃。张锡驹伤寒直解曰。呃有虚呃。有实呃。有败呃。此云哕噫。即所谓虚呃败呃也。
其脉疾者不病　琦曰。不字衍。
留瘦不移　杨曰。留久也。久瘦有病之人。不可顿刺。可节量刺之。琦亦以瘦为廋字之误。曰留廋谓痈瘕之类。伏匿而不移动。当节减而去之。坚按集韵瘦廋并疏鸠切。是知可相通用。不必改。
上实下虚　先兄曰。刺节真邪论。一经上实下虚而不通者。此必有横格盛加于大经。令之不通。视而写之。此所谓解结也。

经脉别论篇第二十一  ***************************
（太素佚）
有所堕恐　堕恐二字义似不属。且下有惊恐。此恐字疑讹。
观人勇怯　勇怯之分。详见论勇篇。盖此节四句。实为诊处之要。病邪危剧。而偶得快了者。病邪轻易。而遽就困惫者。俱亦不可不由强弱壮孺之殊也。
能知其情　先兄曰。吴云。情病之所由来也。
淫精于腋　此下十句。每取句末一字以为次句之首。脉要精微论既有此例。
浊气归心　琦曰。穀气对藏府之气言。则为浊气。谷入于胃。先传之肺。乃化精气。注于藏府。此文首归心而脉而精乃归于肺。误也。坚按此说似有理。然上文云散精于肝。淫气于筋。下文云淫精于肺。则心字难得改易。又吴医汇讲载沉家瑗说辨。此心字为脾字之误。然至淫精于脉。而其说亦不通。

藏气法时论篇第二十二  ***************************
（太素仅存肝色青以下一段）
更贵更贱　高曰。贵者木王于春。火王于夏。贱者木败于秋。火灭于冬。更贵更贱者。生化迭乘。寒暑往来也。
急食甘以缓之　医津一筏曰。肝欲散。急食辛以散之。肝之实也。肝苦急。急食甘以缓之。肝之虚也。推之他藏亦然。
急食苦以燥之　按肺云食苦以泄之。是五藏中宜食苦者有二。而无一宜食咸者。且末段列五藏色味。正与此段相发。而有脾色黄宜食咸句。然则此苦字为咸字之误明矣。所谓咸伤血盐胜血者。皆燥中之验也。盖咸之讹苦。自唐以前既然。故撰运气伪经者。沿袭不辨。于至真要大论。频复言之。而金元诸家更主张之。遂至使苦燥之说。入人肺腑。牢不可破。且今试之。苦寒之药。实未见有燥中之害矣。一字之误。以生千古之惑。有如此者。
肾苦燥　李中梓苦欲补泻论。本于缪希雍神农本草经疏。
持于冬　巢源持作待。以下并同。
温食饱食　琦曰。饱食中气迟滞。湿地濡衣则助温。温食疑当作冷食。生冷最伤脾也。
日昳　先兄曰。高云。昳。昃也。日昳。乃午后未分土王之时。
甚于戊己　先兄曰。志云。在四藏曰加者。言所胜之气加于我。而使病加之。是客胜也。在肾藏曰甚于戊己。乃至其所不胜而甚。是主弱也。
至于所生而持　先兄曰。志云。持得所生之气。而能支持也。
取血者　先兄曰。脉经注云。血者谓有血之穴。
胁下与腰相引而痛　琦曰。藏府病形篇。小肠病。小腹痛。腰脊控睾丸而痛。以小肠附脊也。
大腹　先兄曰。脐下为小腹则大腹似言脐上。易说卦曰。离。其于人也为大腹。集解。象曰。常满。如妊身妇。故为大腹。与此不同。
葵　阮元葵考曰。葵为百菜之主。古人恆食之。诗豳风。周礼醢人。仪礼诸篇。春秋左氏传。及秦汉书传。皆恆食之。尔雅于恆食之菜。不释其名。为其人人皆知也。故不释韭葱之名。而但曰藿山韭。茗山葱。尔雅不释葵。其曰菟葵芹葵戎葵蔠葵。皆葵类。非正葵。亦韭葱之例也。六朝人尚恆食葵。故齐民要术栽种葵术甚详。鲍照葵赋。亦有豚耳鸭掌之喻。唐宋以后。食者渐少。今人直不食此菜。亦无知此菜者矣。然则今为何菜耶。曰。古人之葵。即今人所种金钱紫花之葵。俗名钱儿淑气（即蜀葵二字吴人转声）者。以花为玩。不以叶充食也。今之葵花有四种。一向日葵。高丈许。夏日开黄花。大径尺。一蜀葵。高四五尺。四五月开各色花。大如杯。此二葵之叶。皆粗涩有毛不滑。不可食。唯金钱紫花葵。及秋葵叶可食。而金钱紫花葵尤肥厚而滑。乃为古之正葵。此花高不过二尺许。花紫色。单瓣。大如钱。叶虽有五歧。而多骈。诚有如鲍明远所谓鸭掌者。异于秋葵之叶大多歧不骈如鹤爪也。齐民要术称葵菜花紫。今金钱葵花皆紫。无二色。不似蜀葵具各色。秋葵色淡黄也。云云。（出揅经室三集）此说是也。考本草白字但有冬葵子。图经曰。苗叶作菜茹。更甘美。然齐民要术种葵术中又有种冬葵法。可知冬葵虽亦充菜茹。而非古正葵明矣。（诂经精舍文集中有释葵三篇而金鹗谢淮则谓为秋葵孙同元则谓为向日葵并谬又阮氏谓人所谓秋葵即是黄蜀葵一名侧金盏者耳要术有言秋葵者繫于正葵之秋种者日华子云秋葵即是种早者俗呼为葵菜此可以证）
脾色黄宜食咸　此节五味之用。俱就五藏所苦而言。脾性善湿。故食咸味。取其燥涸也。（王注肝性喜急心性喜缓等喜字俱为善义）王氏及新校正。其说似精。然不改上文为咸字。徒就苦字为辨。殊似属迂回矣。琦说亦系肆臆。仍不录。
黄黍　程瑶田九穀考曰。内则饮黍稷稻粱。白黍黄粱。郑氏注。黍。黄黍也。闻之农人云。黍⿰飠制二谷。其色皆有黑白黄赤之异。及与人索取其种。凡持以至者。有黑黍白黍。又有赤黍杂黑黍中者。而独无黄黍。惟⿰飠制则类多黄者。余因以所目验难农人。农人无以应。然则黄黍者⿰飠制也。穄也。（说文黍禾属而黏者也⿰飠制穄也穄⿰飠制也程瑶田曰按说文以禾况黍谓黍为禾属而黏者非谓禾为黍属而不黏者也是故禾属而黏者黍则禾属而不黏者⿰飠制）
辛散酸收甘缓苦坚咸耎　此五味之用。就五藏所欲而言。与上异义。两相对待也。
气味合而服之以补精益气　太素益作养。坚按此二句据应象大论。即兼药食而言之。盖毒药攻邪。而调以穀肉果菜。实为疗病之大法。然徒如是立说。则似他无药补者。故承以此二句。以示有药食相济。能为补益之理。下文所谓各有所利者。亦寓药之五味。又有补益。不止攻邪一端之意。
或急　太素无此二字。坚按是足以确原识说。

宣明五气篇第二十三  ***************************
（太素仅存五病五邪五脉应象余皆缺）
肺为咳　高云。病气在肺则为咳。咳气上逆也。
脾为吞　说文。吞嚥也。从口天声（玉篇同又曰子虚赋吞若云梦者）当考。琦曰。脾病则口常作吞嚥声。谬。
为恐　琦曰。恐者肾之情。而见于胃。未详其义。盖衍文。
大肠小肠为泄　五十七难。大肠泄者。食已窘迫。大便色白。肠鸣切痛。小肠泄者。溲而便脓血。少腹痛。金匮大肠多寒者。多鹜溏。便肠垢。小肠有寒者。其人下重便血。
膀胱不利为癃不约为遗溺　金匮热在下焦者。则尿血。亦令淋泌不通。又曰。下焦竭即遗溺失便。杨注刺疟论。小便不利如癃状。非癃淋也。小便不利如淋也。（宜与奇病论相参）
五藏所恶　此不拘相剋之次序。又不必以天之五气。盖亦专就五藏之本性而言。藏病之理。实不外乎此。热寒湿三者。俱兼内外因而言。风以外因言。燥以内因言。且热风湿俱本藏主气。而其太过却足以为病矣。王释心肺脾似未尽。
阳病发于血　琦曰。阳病发于血者。阳淫失敛。则血流溢。阳虚不化。则血凝结。凡上下血症。及瘕疝疡痈。胥此义也。
阴病发于肉　太素作以味病发于气。杨曰。阴之为病。发骨疼等。阳之为病。发于血痹等。五味为病。发于气不调等。冬阳在内。故病发冬。夏阳在外。故病发夏也。坚按太素非是。
五邪所乱　太素作五邪入三字。则痹作则为血痹。杨曰。热气入于阳脉。重（按说阳字）故为狂病。寒邪入于阴脉。重阴故为血痹。
脾脉代　张曰。代更代也。脾脉和耎。分王四季。随时相代。故曰代。此非中止之谓。

血气形志篇第二十四  ***************************
（太素全存）
夫人之常数　太素此一句。及下六常字。此天之常数句。并无。
伺之所欲　杨曰。凡疗病法。诸有痛苦。由其血者。（由字疑）血聚之处。先刺去之。刺去血已。伺候其人情之所欲。得其虚实。然后行其补写之法也。
欲知背俞　太素左角右角相错。杨曰。以上言量背输法也。经不同者。但人七尺五寸之躯。虽小法于天地。无一经不尽也。故天地造化。数乃无穷。人之输穴之分。何可同哉。昔神农氏录天地间金石草木三百六十五种。法三百六十五日。济时所用。其不录者。或有人识用。或无人识者。盖亦多矣。次黄帝取人身体三百六十五穴。亦法三百六十五日。身体之上。移于分寸。左右差异。取病之输。实亦不少。至如扁鹊灸经取穴及名字。即大有不同。近代秦承祖明堂。曹子氏灸经等所承别本处所及名亦皆有异。而除疴遗疾。又复不少。正可以智量之适病为用。不可全言非也。而併为非者。不知大方之论。所以此之量法。圣人设教有异。未足怪之也。
病生于肉　杨曰。形志俱逸。则邪气客肉。脾之应也。多发痈肿。故以硂针及石熨调之也。（按硂字疑）山海经曰。高氏之山。其上多玉。有石可以为[ 穴/口斗]针。堪以破痈肿者也。坚按杨云石熨误。
治之以熨引　杨曰。筋之病也。毉而急（按毉字当考）故以熨引。调其筋病也。药布熨之引之。使其调也。坚按杨熨引解是。圣济总录曰。引取舒伸之义。盖本于此。
病生于咽嗌　太素嗌作喝。杨曰。喝肺喘声也。有本作渴。
百药　太素无百字。
经络不通　太素作筋脉不通。坚按此五节杨氏以配五藏。而筋脉不通为肾之应。俱似属牵强。
此谓五形志也　马曰。按疏五过论有云。凡欲诊病者。必问饮食居处。暴乐暴苦。始乐后苦等义。与此意同。

宝命全形论篇第二十五  ***************************
（太素全存）
夫盐之味咸者　太素经注。并与新校正引同。但首句味字令字并无。（注文陈木之已画尽字作蠹）杨又曰。府者中府。谓五藏也。坏者则声岁也。（此十四字在中府坏者上岁当作哕）坚按陈古文作[KT]。故讹为敷字。
人有此三者　琦解上文从杨义。且曰三字疑衍。府谓胃府。
知万物者　太素作荷主万物者。
敢问其方　杨曰。方道也。
土得木而达　太素木作水。无下金得火而缺。水得土而绝二句。杨曰。言阴阳相分。五行相剋。还复相资。如金以剋木。水以剋火。土以剋水。始土剋水。得水通易。馀四时皆然。并以所克为资。万物皆尔也。坚按太素经注并难从。窃谓达当作夺。声之误也。
黔首共馀食　杨曰。黔。黑也。渠廉反。人之首黑。故名黔首也。饮食。服用也。（此文在新校正所引止）
知养身　太素作治养身。坚按此与新校正引异。又治神养身。新校正以杨说为优。然熟审经文。王注似是。（先兄曰杨注单豹外凋之害出庄子达生篇）
知毒药为真　太素药字复。非是。
知府藏血气之诊　太素府作输。非是。
道无鬼神独来独往　太素来往字错。杨曰。应天地之动者。谓之道也。有道之者。其鬼不神。故与道往来。无假于鬼神也。坚按关尹子五鉴篇曰。人之平日。目忽见非常之物者。皆心有所歉而使之然。苟知吾心能于无中示有。则知吾心能于有中示无。但不信之。自然不神。或曰。厥识既昏。熟能不信。我应之曰。如捕蛇师。心不怖蛇。彼虽梦蛇。而不怖畏。故黄帝曰。道无鬼神。独往独来。
可玩往来　太素玩作梲。杨曰。梲五骨反。动知也。（梲当杌知字疑）坚按太素经注。非是。
五虚勿近　先兄曰。吴云。针道难补而易写。故五藏天真已虚。戒人勿近。五邪相乘而实。戒人勿远。
间不容瞚　杨曰。眴音舜也。坚按杨盖以眴为瞚。义或是。音通。玉篇瞚式闰切。瞬同上（原识舒问切考段注说文问当作闰）
慎守勿失　先兄曰。高云。其慎守也。则如临深渊。其勿失也。则手如握虎。其深浅在志。而远近如一也。则神无营于众物。
神无营于众物　营王以外营为解。恐非。吕览尊师篇。凡学必务进业。心则无营。注。营惑。淮南精神训。而物无能营。注。营惑也。一曰乱。荀子宥坐。言谈足以饰邪营众。注。营读为荧。据此。言下针之际。能一其神。不敢惑于他务。即无左右视之义。（王引之经义述闻周易不可荣以录条宜参）

八正神明论篇第二十六  ***************************
（太素全存）
灵枢晚出于素问。然如此篇及脉解针解。俱似原于彼者。不知古自有其说。二经皆为根据。马氏专崇灵枢。以为素问之言所出者谬矣。吴曰。自法往古凡九。释率皆古语。因问而详及者也。此言为是。
合以天光　杨曰。光谓三光。（宜参三部九候论）
气定　杨曰。定者候得天地正气日定。定乃刺之。（按日字疑）
人血淖液　杨曰。淖大卓反。濡甚也。谓血濡甚通液也。坚按尔雅释言。释文引字林云。淖濡甚也。此杨所本。又广雅淖湿也。泽润液也。谓微湿润也。行针篇。阴阳和调。而血气淖泽滑利。盖淖液淖泽。其义相同。（宜参阴阳别论）
凝泣　太素凝作涘。杨曰。泣音漝之。坚按涘凝异构。漝盖涩讹。
血气始精　杨曰。精者谓月初血气随月新生。故曰精也。但卫气常行。而言始行者。亦随月生。称曰始行也。（精字义见于生气通天论下）
月郭　先兄曰。马云。月之四围为郭。犹城郭之郭。
卫气去形独居　杨曰。经脉之内。阴气随月皆虚。经络之外。卫之阳气亦随月虚。故称为去。非无卫气也。形独居者。血气与卫虽去。形骸恆在。故曰独居。故谓血气在于时也。
天温无凝　太素凝作疑。杨曰。天温血气淖泽。故可刺之。不须疑也。
故日月生　太素日作曰。
络有留血　太素作经有流血。坚按据王注太素为误。
沉以留止　先兄曰。吴云。邪气沉著留止不去也。
八风之虚邪　先兄曰。马云。灵刺节真邪篇云。虚邪之中人也。此可见虚邪本指风。而王注以为人虚感风邪者非也。
以身之虚　杨曰。形及血气。年加皆虚。故曰身之虚。坚按官针篇曰。故用针者。不知年之所加。气之盛衰虚实之所起。不可以为工也。阴阳二十五人篇曰。岐伯曰。形胜色。色胜形者。至其胜时。年加感则病行。失则忧矣。云云。杨所言此即是也。岁露篇。年之衰亦同义耳。（注灵枢者以年加为五运加临之谓先兄尝辨其谬极为明确）
身形若用力　太素形下有飢字。杨曰。胃中无谷曰飢。飢及汗出。虚因腠理开。虚风得入。虚风入时难知。故曰冥冥也。
萌牙　王注应象大论。故善治者治皮毛一节。全据此段。
处而治之　此四字当为一句读。
写必用方　杨曰。方正也。气正盛时。月正满时。日正温时。身正安时。息正吸时。此之五正。是内针时也。
身方定　先兄曰。吴云。身方定。身之阳气不扰也。

离合真邪论篇第二十七  ***************************
（太素全存）
窦汉卿针经指南曰。古有离合真邪云者。盖圣人慾使其真邪相离。而勿合之谓也。若邪入于真。则真受其蠹。而不遂其纯一之真。真之不遂。则其所谓真也。罹害有不可胜言者。真被邪窃其柄而肆其横逆。邪既横逆。则其为患复可胜言哉。呜呼。真邪之不可合也如此。胡为真。胡为邪。真之为言也。天理流行。付与万物。万物得以为生者。皆真也。圣人保之如持盈。邪之为言也。天地间非四时五行之正气。而差臻迭至者。皆邪也。圣人避之如矢石。其防微杜渐之严。如是。渊有旨哉。盖真立则邪远。邪厉则真残。邪固可除。真尤宜养。（原文多讹今据卫生宝鉴录）此说盖吴所本。
荣输　太素作荥输。
气淖泽　太素气下有血字。
亦时陇起　杨曰。耶气至时。薋皆有波陇。波陇者。耶风动正气。
循循然　太素此下有循字。杨曰。牛忿反。輑。车前横木。备车行也。耶循脉行。曰輑。有本作轺。非之也。坚按太素经注义不了。
在阴与阳不可为度　先兄曰。按邪之所在。或阴或阳。非寸口不能为度者。故下文云云。
以得气为故　先兄曰。吕览本生篇云。天子之动也。以全天为故者也。注。故事也。
扪而循之　杨曰。先上下扪摸。知病所在。
适而自护　太素而作人。坚按史记日者传。岁谷不熟。不能适。索隐。适犹调也。
逢其冲　杨曰。不得刺其盛冲写法。比之不击逢逢之陈。
经气　杨曰。经气者。谓十二经脉正气也。坚按此盖经常之气。
其病不可下　太素无可字。
不知其取　太素取上有可字。
补写如何　此句难解。诸注未确。但志曰。夫邪气盛。则精气夺。将先固正气而补之乎。抑先攻邪气而写之耶。稍通。吴作取血如何肆。
逆而刺之　太素无此句。
温血也　杨曰。温热也。耶之新入。未有定处。有热血刺去之。病愈。坚按张意与杨相符。琦曰。温疑作蕴。蓄血也。难从。
中府　杨曰。中府。五藏也。欲调五藏之气。取定天地人三部九候之也。
邪之新客至其病立已　琦曰。二十六字衍文。

通评虚实论篇第二十八  ***************************
（太素存颇有缺）
气逆者足寒也　琦曰。者也二字衍文。又曰。此明五藏之虚实。从肺起例也。肺主气。肺虚故气虚。气逆足寒。肺虚之证也。肺宜清降。虚则治节不行。故上则喘逆。而下则足寒。浊阴不降。则清阳不升也。
气热脉满　先兄曰。马云。以后文寒气暴上脉满而实照。则此气热者。邪气热也。非人之中气也。高曰。重实者。言人身大热之病。气盛而热。脉盛而满。阴阳血气皆实。是谓重实。坚按高注。似是。
皆从其物类始　高曰。物犹形也。类犹合也。物类者。五藏在内。皮肉脉筋骨有形在外。而合于五藏也。始先见也。夫虚实者。皆从其有形之外合以先见也。坚按甲乙始作治。其义似长。
脉口热而尺寒也　杨曰。络为阳也。经为阴也。寸为阳也。外也。尺为阴也。内也。秋冬阴也。春夏阳也。络气不足。阳气虚也。经气有馀。阴气盛也。于秋冬时诊寸口。得缓脉。尺之皮肤寒为逆。春夏缓脉。尺之皮肤寒为顺。缓脉热也。以秋冬阳气在内。阴气在外。春夏阴气在内。阳气在外也。坚按杨以脉口热为缓脉。非是。又尺肤寒。见论疾诊尺篇。
经虚络满　先兄曰。马云。满。实也。
尺热满脉口寒涩也　太素无口字。杨云。满。盛也。经虚络盛。春夏诊得尺之皮肤热盛。寸口得急脉为逆。故死。秋冬得尺热脉急。故生。脉急多寒。脉缓多热也。坚按杨以寒涩为急。义亦误。又尺肤热见论疾诊尺篇。又邪气藏府病形篇。脉大者尺之尺肤亦贲而起。尺满。盖即是也。
灸阴刺阳　杨曰。经虚阴虚。故灸阴。络满阳满。故刺阳也。经满阴满。故刺阴。络虚阳虚。故灸阳之也。坚按此先得张意。
尺虚　邪气藏府病形篇。脉小者尺之皮肤亦减而少气。
不象阴也　琦曰。不象阴未详。疑有脱误。坚按此说不必。
寒气暴上　脉经诊百病死生决曰。寒气上攻。脉实而顺滑则生。实而逆涩则死。（其注引太素与本文同）盖寒气暴上。恐冲疝之类。
实而逆则死　琦曰。寒中之属。脉多沉虚。今脉满而实。是阴盛之极。故以脉滑涩为生死也。
脉浮而涩　此十一字。太素在帝曰形度云云下。与王氏旧本同。琦曰。此为阳病见阴脉。浮脉宜汗解。涩为血少。不能作汗。故死。
其形尽满者　脉经注引太素作举形尽满者。坚按此可以征王注之非。满字推上例高说为优。志以肿胀释盖误。
尺涩　脉经注引太素亦作尺满。
乳子而病热　琦曰。悬当为弦。声之误也。产后气血空虚。病热而得弦细之脉。弦为寒郁。细为气少。是亦阳病见阴脉也。足温木气尚存。足寒脾阳已绝。坚按脉经曰。诊妇人新生乳子。因得热病。其脉悬小。四肢温者生。寒清者死。又说文人及鸟生子曰乳。兽曰产。（盖指潼为乳非其本义）据此。琦说为是。其悬字并下文悬绝悬小。改为弦者不可从。又张氏医通曰。乳子言产后以乳哺子时非婴儿也。此说亦是。然恨不知乳之为产耳。
乳子中风　琦曰。产后中风发热而喘鸣肩息者。邪客中上二焦。气道不利。故喘息有音摇肩以伸其气也。肩息之证邪实者可治。故得实大之脉。然必有舒缓之象。则胃气犹存。且阁中风之症。若得弦急。为阴盛于内。而阳绝于外。故主死也。坚按脉经曰。论妇人生产。因中风伤寒。热病喘鸣而肩息。脉实大浮缓者生。小急者死。
身热则死身寒则生　朱丹溪曰。内经所谓身热则死。寒则生。此是大概言。必兼证详之方可。今岂无身热而生寒而死者。（出心法类集）此说误矣。盖滞下初起。表邪发热。固非所忌。如夫经久引日。液脱肉燥。以为烦热者。攻补两难。必属不治。经言真不诬。而王以为热为血败者。能得其理。
肠澼下脓血　脓血。即肠垢与血俱下之谓。不是真脓。巢源赤白痢候曰。重者状如脓涕。而血交之。妇人带利候曰。其状白脓如涕。而有血杂。俱可以征。
身不热　脉经诊百病死生。决无不字。
脉搏大滑　脉经与新校正引巢元方同。小牢急作小坚急。
脉实大病久可治　滑氏所引巢元方本出脉经。
春亟治经络　亟太素作极。下并同。杨曰。春时阳气在于皮肤。故取络脉也。夏时在于十二经之五输。故取输也。秋气在于六府诸输。故取之也。冬气在于骨髓。腠理闭塞。血脉凝涩。不可行针与砭石。但得饮汤服药。
不得顷时回　太素回作因。杨接下句读。
刺手太阴傍　先兄曰。吴云。傍经之侧处也。
掖痈　腋俗字。说文所无。
暴痈筋緛　太素緛作濡。杨曰。筋濡者。谓筋湿也。坚按太素经生。并误。
太阳经络者　杨曰。足太阳与足少阴以为表里。足少阴上行贯肝膈。发腹诸穴。故腹暴满。故取太阳经络（新校正节引仍具录）琦从杨说。曰腹满自属阳明之病。取足太阳胃俞以写之则已。
胃之募也　太素讹则人募者也。杨曰。募有本为幕也。琦曰。胃募即谓胃俞也。
痫惊　太素犹作痫惊。与新校正引异。
刺手少阴　太素作刺手少阳。
凡治消瘅（至）寒风湿之病也　琦曰。仆击。如击而仆也。气满发逆。即喘逆也。在肥贵人则为膏粱所致。盖甘肥之过。中气缓滞。肺胃壅鬲。郁生痰热。故见诸症。坚按此段一则肥贵人高粱之疾。盖得之逸药。一则得之暴忧。盖是贫苦劳役之人。两相对言。一则内因之病。一则外因之病。亦两相对言。如蹠跛亦属外因。
故瘦留著也　按瘦廋同用。三部九候论有留瘦不移交。宜相参看。
久逆之所生也　琦曰。阴不升。阳不降。则为逆。其在脾胃。则湿淫为黄疸。其在经脉。则为暴卒而痛。若在上焦。则癫疾厥狂。皆气逆之所致也。
头痛耳鸣　兰室秘藏曰。头痛耳鸣。九窍不利者。肠胃之所生。乃气虚头痛也。又曰。气虚头痛。人参黄耆为主。此言可疑。

太阴阳明论篇第二十九  ***************************
（太素全存）
愿闻其异状也　马曰。此乃总论六阳六阴之理。而脾胃自在其中也。坚按志以此下至伤于湿者下先受之。一属脾胃为解。稍觉牵强。
阳道实阴道虚　朱丹溪阳有馀阴不足论。根据于此。
阳受之则入六府　琦曰。府阳藏阴。各从其类。按阴阳应象论云。天之邪气。感则害人五藏。水穀之寒热。感则害人六府。与此相反而义实相成。以形气言。邪气无形故入藏。水穀有形故入府。以表里言。府阳主外。故贼风虚邪从外而受。藏阴主内。故食饮不节从内而受。实则府藏皆当有之。盖内外之邪。病情万变。非一端可尽。故广陈其义耳。坚按徐氏及琦说并本于王氏溯洄集。
入六府　杨曰。六府阳气在外。故身热也。阳盛昼眠不得。至夜故不时卧也。阳气盛于上。故上为喘呼也。张曰。阳邪在表在上。故为身热不卧喘呼。琦曰。不时卧。谓卧不以时。即不得卧也。
入五藏　杨曰。阴邪在中。实则䐜胀肠满。闭塞不通。虚则下利肠澼。张曰。阴邪在里在下。故为䐜满飧泄肠澼。
故喉主天气　杨曰。肺为天也。喉出肺中之气呼吸。故主天。脾为地。咽出脾胃噫气。故主地。吴曰。喉咙为肺系。受气于鼻。故纳无形之天气。咽为胃系。受气于口纳有形之地气。琦同。又曰此义又与阴阳应象论同。
脾病而四支不用何也　杨曰。五藏皆连四支。何因脾病独四支不用也。
常著胃土之精也　太素无胃字。坚按王胃字句是。
阳明者表也　吴曰。阳明者。太阴之表也。
各因其经　张曰。因其经。因脾经也。
四支不得禀水穀气　此下二十八字。与上文复。正是衍文。

阳明脉解篇第三十  ***************************
（太素全存）篇存上脱论字
其脉血气盛　太素作其气盛
惋　太素作悗。杨曰。悗武槃反。此经中为闷字。
厥逆连藏则死　金匮卒厥条。其义相发。
妄言骂詈不避亲疏而不欲食　太素此十二字无。为是。
故妄走也　太素作故妄言为是。先兄曰。张子和治狂人。本于经旨。用调胃承气汤。治验。宜参。


卷第三  ——————————————————————————————————————————————————————————————————————————————————————————

热论篇第三十一  ***************************
（太素全存）
头项痛腰脊强　太素作头项腰脊皆痛。坚按与新校正引异。
目疼　太素无此二字。
少阳主胆　太素胆作骨。杨曰。肝足厥阴。主筋。三膲手少阳。与膀胱合。膀胱肾府表里皆主骨。
三阳经络　太素作三经皆受病。而未入通府也。
未入于藏者　太素作未入通于府也。
可汗而已　三阳经络至此。琦曰。十七字衍文。坚按此说非。
囊缩　吴缓伤痛蕴要曰。凡囊缩有热极而缩者。亦有冷极而缩者。要在详辨治之。
五藏不通则死矣　太素五作府。坚按此下承以其不两感于寒者云云。则三阴三阳六句。盖指两感而言。王意为然。高注过凿。
嚏　太素作咳。杨曰。咳者。肺气通也。
可泄而已　琦曰。泄谓泄越。其热非攻下之谓也。坚按此说谬。
遗　杨曰。遗。余也。大气虽去。犹有残热在藏府之内外。因多食以穀气热与故热相薄。重发热病。名曰馀热病也。
两热相合　先兄云。注云。两热者谓所藏之热。与新谷入气之热相侵薄也。
食肉则复　杨曰。肉热过谷。故少食则复。谷热少肉。故食多为遗也。张曰。复者病复作。遗则延久也。坚按肘后方曰。凡得毒病愈后百日之内。禁食猪犬羊肉。并伤血及肥鱼久腻乾鱼。则必大下痢。下则不可复救。又禁食面食胡蒜韭薤生菜虾䱉辈。食此多致复发。则难治。又令到他年数发也。
谵言　杨注厥论曰。谵诸阎反。多言也。相传乃衔反。独语也。坚按集韵。谵之廉切。疾而寐语也。又女监切。病人自语也。谵噡之廉切。多言。或从口。
三日乃死　杨曰。更得三日方死也。坚按两感。乃仲景所谓三阳合病之类。系乎表里俱热证。
暑当与汗　琦曰。暑当与汗八字有脱误。坚按温不云汗。暑特无汗。其理难晰。琦说似是。

刺热篇第三十二  ***************************
（太素全存）
小便先黄　王注有不通二字。不知何意。
腹痛多卧　琦曰。木克脾。故腹痛。肝胆同气。胆热故好眠。
狂言及惊　杨曰。肝动语言也。故热争狂言及惊也。坚按宣明五气篇肝为语。
其逆则头痛员员　太素无逆则二字。员员作[牜俞][牜俞]。杨曰。[牜俞]都⿰牜亶反。头切痛也。坚按[牜俞]字当考。
脉引冲头也　此五字太素亦有之。然窃疑古注文所错入。宜删去。方与下文例相合。
卒心痛烦闷　琦曰。气液交郁。故心痛烦闷。善呕者。胃脉入心。心热胃亦病也。头痛面赤者。火壅于上也。
颊痛　太素颊作颜。
颜青欲呕身热　琦曰。肝木克脾。故颜青。然详篇中五藏病无胜已之证。则衍文是也。胃逆故呕。脾主肉。故身热。坚按颜青不必肝克脾证。
两颔痛　太素颔作颌。先兄曰。至真要大论。王注颔。颊车前牙之下也。铜人经注。颔。谓颊下是也。方言云。秦晋颔谓之颌。
先淅然厥起毫毛恶风寒　太素厥字毫字寒字并无。杨曰。肺主毛腠内热衍然起毛恶风也。肺热上熏。故舌上黄也。肺主行气于身。故身热也。坚按王不注厥字。恐原本亦无之。琦曰。淅然厥起恶风寒。似外感之症。然本篇皆言病自内发。盖热甚于藏。阴气浮越于外。肺主皮毛。故先见之。后乃身热也。此说殆得杨意。
头痛不堪汗出而寒　太素堪作甚。杨曰。肺热冲头。以肺脉不至。故头痛不甚也。有本为堪。言气冲甚。故头痛也。琦曰。肺失清肃之令。气不下行。三阳脉壅于上。故头痛。卫虚阴浮。故汗出而寒。
出血如大豆立已　杨曰。出血如豆。言其少也。恐泄气虚。故不多也。琦曰独言出血。五藏可知。
身热　杨曰。为足太阳脉。别项本支行背。合有四道。故身热。
其逆则　太素无逆则二字。
澹澹然　太素无然字。杨曰。澹徒滥及。动也。谓不安动也（按安动疑安静）
诸汗者至其所胜日汗出也　太素无此十一字。坚按此可以确高说。
名曰治未病　杨曰。五藏部中赤色见者。即五藏热病之微。热病已有。未成未发。斯乃名为未病之病。宜急取之。
热病从部所起者　杨曰。部所者。色部所也。
诸治热病　琦曰。治热病。大意可见矣。仿之用药辛凉清润之剂。其亟亟乎。
刺足少阳补足太阴　太素无补字。坚按补字无者亦是。杨以为刺此二脉。不斥言孔穴。而以下四项并然。其意盖与吴同。
始手臂痛　太素始作先。
始于头首者　素问太素无痛字。按上文此言始于头首痛。下始于足胫亦同。
刺足阳明而汗出止　琦曰。前言五藏之热。此列六府之热。林氏补足阳明。复缺手太阳手少阳二条。古文简脱多矣。藏病云。至其王日汗出。盖藏病无发汗之理。故俟其王日。正气胜邪。自然汗出邪解。此所列府。府病皆在经。故可刺以出汗。
刺足少阴　太素作刺足少阳。杨曰。足少阳脉起目兑眦。胳身骨节。入耳中。故热病先身重耳聋好瞑。所以取此脉之输穴者也。有本为足少阴也。
太阳之脉　杨接上句读。且以为此之三脉。皆生于骨。故赤色荣颧非是。
荣未交　礼记大学注。夭夭。美盛貌。
曰今且得汗待时而已　太素今作令。而作自。杨曰。赤色未夭之日。且得汗者。至胜时病自得已也。坚按据杨所注太素原文曰。是日字传写误之耳。下文则作日字。可以互证。又仲景所谓面色反有热色。面色缘缘正赤。其证相似而不同。
与厥阴脉　琦曰。厥阴当作少阴。若与少阴脉争见。则是一日府藏俱病。三日遍六经而死。缘其热本自肾发。故病内连肾也。坚按此即原下文新校正所言或者之意。存考。
其热病内连肾少阳之脉色也　太素病下有气字。无少阳之脉色也六字。坚按此与王所谓或为及新校正引旧本合。
色荣颊前（至）不过三日　太素曰作日。而作自。无期不出三日五字。（余与新校正引同）琦曰。按当有太阴色脉争见之条。古文脱误也。坚按此说与原识意符。
与少阴脉　琦曰。当作厥阴。
热病气穴　太素无此句。杨以椎下问为皆两葙取之。非是。
荣在骶也项上三椎陷者中也　太素无骶也二字。及也字。杨曰。从肺输以上三椎在顶。故曰项上三椎。即大椎上陷者中也。
逆颧为大瘕　太素颧作椎。瘕作瘦。颧后亦作椎后。马曰。按灵枢五色篇。当以颧下为大小肠之分。难经亦有大瘕泄。坚按太素难从。大瘕恐不大瘕泄之谓。当考。

评热病论篇第三十三  ***************************
（太素存）
阴阳交　琦曰。阴阳交。即两感也。一阴一阳。藏府相交。而以火为作合。故脉躁疾。不为汗衰。由热邪布满。如焚如毁故也。坚按此说欠妥。郭雍伤寒补亡论。既辨阴阳交两感相似。文繁不录。当参。
三死　杨曰。汗出而热不去死有三候。一不能食。二犹脉躁。三者失志。坚按马暗得杨意。
服汤　太素无服字。杨曰。饮之汤液。以疗其内。
劳风　太素作劳中。杨曰。劳中得风为病。名曰劳中。亦曰劳风。鸡峰普济方举此证曰。此由肾气不足。动作劳损。风搏于肺。肾气不足。则膀胱不荣于外。故候强上瞑视。因其劳动而受病在肺。宜芍药黄耆汤。（芍药黄耆川芎乌头姜枣水煎）医学读书记曰。此可悟伤风不解成痨之故。劳风者。既劳而又受风也。劳则火起于上。而风又乘之。风火相搏。气凑于上。故云。法在肺下也。肺主气而司呼吸。风热在肺。其液必结。其气必壅。是以俯仰皆不顺利。故曰当救俯仰也。救俯仰者。即利肺气散邪气之谓乎。然邪气之散与否。在乎正气之盛与衰。若阳气王而精气引者三日。次五日。又次七日。则青黄之涕。从咳而出。出则风热俱去。而肺无恙矣。设不出。则风火留积肺中。而肺伤。肺伤则喘咳声嘶。渐及五藏。而虚劳之病成矣。今人治劳。日用滋养。叨不少益者。非以邪气未出之故欤。而久留之邪。补之固无益。清之亦不解。虚劳病之所以难治也。（按王注曰从劳风生曰故肾劳风生阴阳别论风消注曰胃病深久传入于脾故为风热以消削又风厥注曰夫肝气为风肾气陵逆既风又厥故名风厥奇病论息积注曰灸之则火热内烁气化为风又肾风注曰劳气薄寒故化为风并谓内生之风非外来之风邪此是王氏之创说而其实渊源于四时刺逆从篇狐疝风及胆肺心肾风疝之自）
以救俯仰　琦曰。谓通利气道。使呼吸得达。坚按此证。项强目眩。起居不便。且咳者横卧必甚。然则岂是扶持针药。俱使其就安之谓乎。
巨阳引精者　琦曰。句不可解。疑有误。
其状如脓　太素脓上有稠字。
面胕痝然　太素痝作㾓。先兄曰。周语敦痝。纸固注。痝大也。
时热　太素不复。坚按此段太素异同颇多。今不具存。
风水　琦曰。水病肺肾为主。而实本于脾。盖肾为水藏。以类相从。故凡水责之肾。肺主治节。气虚不化。亦令积水。然句中土气实升降不失。则水无从生。故水病悉由脾虚不能制水也。
邪之所凑其气必虚　此非邪凑则气虚之谓。言气所虚处。邪必凑之。故下文承以阳虚者阳必凑之。盖此语足以尽邪气伤人之理矣。

逆调论篇第三十四  ***************************
（太素存）
先兄曰。吴云。逆调者。逆于调摄而病。兹乃论其致病之由也。
非常温也　琦曰。非逢温暑之时。而生烦满。是即所谓能冬不能夏者。
中非有寒气也　琦曰。中字疑误。
故身寒如从水中出　琦曰。此能夏不能冬者。阴阳之气偏。则为中寒中热之病。非因外也。
两阳相得　杨曰。人有四支先热。若遇风寒。更如火炙。是人阴虚阳盛。以其四支是阳。阳气更盛。四支二阳合而独盛。销烁肌肉。不能生长。故曰肉烁之。马曰。按此节当为内伤兼外感者欤。坚按此盖不兼外感者。
以水为事　琦曰。以水为事。涉水游泳之类。恃其肾气之胜。而冒涉寒水。水气通于肾。肾得水寒。则肾中阳衰。太阳之气亦衰。肾主骨髓。而髓之生长。惟恃乎气。寒湿在内。反消真精。肾气既衰。则脂枯不长。痿论亦有以水为事之文。指湿言也。
一水不能胜两火　琦曰。句衍。坚按此据高说。
而生于骨　太素作而主骨故。
不能冻慄　琦曰能字衍。下同。
肾孤藏也　琦曰犹言一水。
当挛节也　琦曰。寒入骨髓。骨病而筋亦缩。为挛节。病名骨痹。因乎寒湿也。坚按此段琦说稍奇。姑存备考。鸡峰方举此证。处以乾漆。元曰。所以不冻慄者。非阳虚而为阴乘也。名曰骨痹。疟久久不治。令挛缩。其方用鹿茸生乾地黄（各四两）乾漆（半两）附子（一两）上为细末。酒煮面糊和丸。如梧子大。酒下三十丸空心服。
苛　先兄曰。源顺和名钞引玉篇云。苛。小草生刺也。
肉如故也　太素故作苛。杨曰。苛音何。有本作苟。皆不仁之甚也。故虽衣絮温覆。犹尚不仁者。谓之苛也。故知衣絮温覆。即知觉首为不仁也。
卧不安　琦曰。卫气昼行于经则寤。夜行于藏则寐。而卫气之出入。依乎胃气。阳明逆则诸阳皆逆。不得入于阴。故不得卧。

疟论篇第三十五  ***************************
（太素全存）
夫痎疟　太素痎作㾬。先兄曰。圣济总录云。痎疟者。以疟发该时。或日作。或间日乃作也。寒温瘅疟。动皆该时。故内经统谓之痎疟。此说非。又左传疥字。据旧说亦即痎字。（昭二十年左传齐侯疥遂痁杜预注痁疟也陆氏释文疥旧音戒梁元帝音该字当作痎两日一发之疟也痎又音皆后学之徒佥以痎字为误案传例因事曰遂若痎已是疟疾何为复言遂痁乎颜之推曰说文痎二日一发之疟痁有热疟也齐侯之病本是一发后渐加重遂频日热发也今北方犹呼痎疟音皆而世间传本多以痎为疥俗濡就为通云病疥令人恶寒变而成疟此臆说也疥癣小疾宁有转作疟乎今案孔疏引梁人袁狎之就亦谓疥当痎坚按王念孙以陆说为是说见经义述闻宜参）
愿闻其道　杨曰　诸问寒疟发之所以也。
阳并于阴　琦曰。阳并于阴。阴出之阳也。阳为阴并。故阳虚而恶寒。王注谓阳气入于阴分。非也。坚按杨注下文曰。三阳俱并于阴。则三阳皆虚。虚为阴乘。故外寒。琦意与此相合。
阳盛则外热阴虚则内热　杨曰。阴极则阳盛。阳盛则外热。阳极则阴虚。阴虚则阳乘。故内热。
喘　上文不言喘。故此补出。即呼吸喘迫之谓。不是痰喘。
此荣气之所舍也　杨曰。此言其日作所由也。皮肤之内。肠胃之外。脉中营气。是耶之舍也。坚按此说是邪在营分者。其气浅。故日作。邪在募原者。其气深。故间日。琦以为疟邪多在营分者误。
与卫气并居　琦曰。并居。即与卫气合而病作之义。非邪本居于卫也。
遇风及　太素及作乃。
夜行于阴　太素无此四字。
内外相薄　太素无此四字。杨曰。耶气与卫俱行。以日日而作也。坚按病源。亦无此句。顾无者为胜。杨注与高同义。琦曰。得卫气之行。则外发。故病作。气过则仍内薄。故不作。其意亦同。
阴与阳争不得出　杨曰。其耶气因卫入内。内薄于阴。共阳交争。不得日日与卫外出之阳。故间日而作也。
膂　太素作[月吕]。
间日发者由邪气　太素无此七字。
横连募原　杨曰。募原五藏背有募原。其耶气内著五藏之中。横连五藏募源之输。坚按杨说不晰。然邪客篇募筋。太素作募筋。而杨注则曰募当为膜。亦募覆也。盖其改募作膜者。未必是。然足以坚原识之意。先教谕别有募原考。（附刊在所者医賸后）学者当参看。横连二字。诸家无解。盖膈募横遮。故邪之客亦横连其位也。又按尧典光被四表。汉书作横被四表。戴东原文集有说曰。乐记钟声铿。铿以立号。号以立横。横以立武。郑注曰。横充也。谓气作充满也。祭义曰。溥之而横乎四海。孔子閒居曰。以横于天下。注曰。横充也。据此。横连之横。恐亦充满之义。存考。
不能与卫气俱行不得皆出　太素无不得二字。皆作偕。杨曰。偕俱也。坚按此与甲乙合。
故虚实不同邪中异所　志曰。虚实者。早晏也。若邪中异所。则或发于早者。每日早发。或发于晏者。每日晏发。非若客于风府之邪。日晏而日早也。坚按此说难从。姑存之。
邪气之所合　太素合作舍。坚按此与灵枢病源合。
则其府也　先兄曰。吴云。上文邪客风府之论。似乎拘泥。故虚实不同。邪中异所。至此其论风无常府。邪之所舍。则其府也。始为活泼无弊也。张云。邪之所中。亦但随虚实而异其处。不必尽当风府。然则所谓日下者。惟邪气耳。卫气周环。岂有日下之理。但气至而会。其病即作。马云。凡物之所聚。皆可以言府也。
沉以内薄　先兄曰。张云。言其深也。即薄于五藏。横连膜原之谓。
凄沧之水寒　太素水作小。寒下有寒迫之三字。外台引病源并同。（今本犹作水旡<原本作无>迫字）坚按上文夏伤于暑热。气盛云云。与此稍异。
秋伤于风则病成矣　太素成作盛。病源同。（外台引作成）
温疟　琦曰。蒙上夏伤于暑。故但言风寒。坚按此说傎矣。
瘅疟　杨曰。瘅热也。
熇熇之热　先兄曰。易家人九三家人嗃嗃。郑玄曰。嗃嗃苦热之意。释文。刘表章句作熇熇。
外无气　先兄曰。吴云。外无气。谓卫气併入于阴而表虚也。
阳与阴复并于外　琦曰。外应作内字之误也。此阳入之阴。
真性而未得并者也　太素真作直。而下有取字（新校正特举直往）是。琦曰。所谓迎而夺之。
客于六府　琦曰。句有错误。篇中并无邪客六府之义。
以春病者恶风　杨云。恶于路反。畏恶也。
邪气与汗皆出　太素皆作偕。

刺疟篇第三十六  ***************************
（太素全存）
足太阳之疟　琦曰。疟邪不居经络。亦有六经证者。邪从风府而下。渐以内传其出也。亦必背俞而出。各视所近经络为变现也。
足少阳之疟　杨曰。足少阳脉羁终身之支节。故此脉病。身体解㑊。
刺足少阳　杨曰。可刺足少阳风池丘虚等穴也。
令人先寒（至）乃快然　琦曰。此与少阴节错简。当在足少阴其病难已之上。阴病多寒。喜见日月光火气者。阳虚故也。
令人呕吐至欲闭户牖而处　琦曰。此阳明疟脱文也。胃逆故呕吐。阳盛故热多。阳明病恶人与火。故欲闭户牖而处。坚按琦说臆断。姑存之。
其病难已　琦曰。病在阴者难已。通太厥而言之也。
刺足厥阴　杨曰。可刺足厥阴。五输中封等穴也。
肺疟　太素热字不复。（按与巢源合）杨曰。以上言经病为疟。以下言藏病疟。肺以逼心。故肺病心寒。嘉惊妄有所见。宜取肺之藏府表里之脉也。
心疟　杨曰。心中烦热。故欲得冷水。及欲得寒。以其足阳。得寒发热。故欲得寒多也。其寒不甚。其热甚也。心经手少阴受病。遂令心烦。又曰疗在手少阴少海之穴也。
肝疟　太素苍苍作仓仓。杨曰。肝疟病甚。则正色见。故仓仓然也。仓青也。病甚气奔。故太息出之。可取肝之经络见血得愈也。
脾疟　杨曰。脾脉足太阳脉属脾。胳胃连肠。以穀气盛。故寒疾腹痛肠鸣。可取脾之经脉。大都公孙商丘等穴也。
宛转大便难　先兄曰。高云灵五邪篇云。邪在肾。则骨病阴痹。大便难。
胃疟者令人且病也　杨曰。疽音且。内热病也。胃受饮食。饮食非理。致有寒热。故胃有疟也。坚按千金方曰。五脏并有疟候。六腑则无。独胃腑有之。三因方曰。病者寒热善飢而不能食。食已支满。腹急㽲痛。病以日行。名曰胃疟。六腑无疟。唯胃有者。盖饮食飢饱所伤胃气而成。世谓之食疟。或因诸疟饮食不节。变为此证。景岳全书曰。三因所云胃疟。既云饮食。则明是内伤。且凡先因于疟而后滞于食者有之。未有不因外邪而单有食疟者也。
刺足阳明太阴横脉　杨曰。阳明大胳。即大横脉也。先兄曰。高云。横脉。络脉也。经直络横之意。
立寒　琦曰二字衍。
疟方欲寒　琦曰。刺手经以写热。刺足经以写寒。使阴阳分泄。气不相併则病已。
傍五胠俞　先兄曰。玉机真藏论次注。胠谓腋下胁也。说文胠亦下也。（按疟脉满大急下新校正中五十五字当作五十七字）
诸疟而脉不见　杨以脉为胳脉。难从。儒门事亲曰。会陈下有病疟二年不愈者。止服温热之剂。渐至衰羸。命予药之。余见其羸。亦不敢便投寒凉之剂。乃取内经刺疟论详之曰。诸疟不已。刺十指间出血。正当发时。余刺其十指出血。血止而寒热立止。咸骇其神。医学议书记曰。凡诸疟而脉不见。刺十指间出血。血出必已。故初病脉不出者。多是气血壅遏所致。无用张皇。遽投温补。亦致败事。
手少阴阳明　太素作阴阳。杨曰。手表里阴阳之脉。十指之间也。坚按据新校正太素脱手字。
刺三阳经背俞之血者　杨曰。风疟候手足三阳经之背输。有疟□穴处取之。坚按杨说似是。琦亦以为谓足三阳经。
胕髓病　杨曰。有本髓为体。
刺至阴诸阴之井　太素刺至阴作刺之。杨曰。五藏诸阴之井。起于木。宜取勿出血也。坚按此与甲乙经合。（原识三字衍三当作二）
刺足阳明　太素同于本文。与新校正引异。甲乙曰。九捲云取足阳明。素问刺太阴。
刺足少阳　太素同于本文。甲乙引九卷与新校正引同。

气厥论篇第三十七  ***************************
（太素全存）
肾移寒于肝　肝太素亦作脾。
肺消　杨曰。心得寒气与肺。肺得寒发热。肺燋为渴。名曰肺消。饮一升。溲一升。可疗。饮一升。溲二升。肺已伤甚。故死也。琦曰。肺藏受寒。脾阳亦败。饮入于胃。不复消化精微。而直输水府。上则相火烁金。下则膀胱寒滑。风水竭力冲决。是以饮一而溲二也。是其上热下寒。中焦湿滞。金匮男子消渴饮一斗溺亦一斗。肾气丸主之。所以湿味而滋水。此饮一溲二。由于心气之败。君火衰熄。而相火燔炎。枢轴不运。五藏精液。输泄无馀。藏神已败。故不治。阴阳别论曰。心之肺谓之死阴是也。医学读书记曰。肺居上焦而司气化。肺热则不肃。不肃则水不下。肺寒则气不化。不化则水不布。不特所饮之水直趋而下。且并身中所有之津。尽从不趋之热。有降无升。生气乃息。故曰饮一溲二死不治。
如囊裹浆水之病也　太素作如裹囊治肺者。盖有讹脱。
肝移热于心则死　杨曰。肝将热气与心。心中有神。不受外耶。故令受耶即死也。琦曰。王注引阴阳别论甚当。但非火木相燔之义耳。
柔痓　太素作素痓。杨曰。素痓强直。不得回转。坚按太素非是。
传为虚　琦曰。虚字衍。
肠澼死　太素澼作⿸厂酋。杨曰。脾主水穀。故脾得热气。令肠中水穀消竭。所以肠虚辟叠不通而死。坚按杨注不稳。王注肠澼除亦不了。当考。
胞移热于膀胱　杨曰。胞女子胞也。女子胞中有热。传与膀胱尿胞。尿脬得热。故为淋病尿血也。坚按杨注甚核。
口麋　太素麋作靡。杨曰。热上冲口中烂。名曰口靡烂也。（按此烂字衍）亡皮反。坚按靡盖嚖者。说文。嚖烂也。（原识麋字是写胥所误皆当从麻）
为虙瘕为沉　太素虙瘕作密疝。杨曰。小肠将热气与大肠为病。名曰密疝。大肠得热。密涩沉而不通。故得密沉之名也。坚按王注瘕一作疝者。盖指太素也。琦曰。沉当作症。是臆说。
食亦　杨曰。亦义当易也。言胃中热。故入胃之食。变易消无。（按无字疑讹）不为肌肉。故瘦。坚按杨注欠当。
鼻渊　太素作鼻淟。杨曰。淟他典反。垢浊也。坚按鼻淟之名。与证相协。然盖是避唐太祖讳而所改也。（太素渊掖作泉掖清冷渊作清冷泉是其证）
衄蔑　太素蔑作䍯。杨曰。䍯亡结反。眵也。坚按太素经注并误。（太素䍯字据杨注系駽字之讹）千金作鼽瞢。此由䍯字而更转讹者。
故得之气也　太素气厥倒。杨曰。此胆传之病。并曰逆。热气之所致也。坚按杨注与原识意符。

咳论篇第三十八  ***************************
（太素全存）
先兄曰。医宗必读云。此言咳而不言嗽者。省文也。如秋伤于湿。见于二篇。一篇只有咳字。一篇兼有嗽字。则知此篇举咳。而嗽字在其中矣。
非其时各传以与之　琦曰。非其时三字衍。坚按此说当考。
五藏各以治时　张曰。治时。治令之时也。
乘秋则　太素无此三字。有黄帝曰五藏之咳奈何。岐伯曰。五藏之久咳乃移于府五句。杨曰。以下言肺咳相传为藏府咳也。五藏之咳。近者末皇。久者传为府咳也。
肺先受之云云　太素心先受之。以下三先字并无。杨曰。肺以恶寒。肺先受寒。乘春肝王之时。肝受即为肝咳。若肺先受。寒乘于至阴。即为脾咳。若肺先受寒。乘冬即为肾咳。坚按据杨注太素肝先受之之先字亦并芟去。于例相协。
唾血　唾盖是涕唾。非津唾之谓。张曰。唾血者。随咳而出是。
咽肿喉痹　太素作咽喉肿。
咳则两胁下痛　太素胁作胠。杨曰。胠有本作胁也。
咳涎　太素涎作演。杨曰。音涎。肾液也。谓咳涎出之也。坚按演盖[KT]之讹。[KT]即涎字。（见集韵及慧琳藏经音义）又按此涎。即今之稠痰也。琦曰。肾主五液。入脾为涎。浊阴上填。故咳而多涎。
遗失　太素亦作遗矢。杨曰。遗矢者。咳引大肠。故遗矢也。先兄曰。滑云。失当作矢。如一饭三遗矢。大肠为传送之府。故寒入而气不禁。
咳而失气气与咳俱失　太素作咳而气。气者与咳俱出。杨曰。小肠在上。咳引小肠。故气与咳俱发者也之。
此皆聚于胃关于肺　杨曰。此六府咳。皆以气聚胃中。上关于肺。致使面壅浮肿。气逆为咳也。坚按杨特属之六府。未为尽。
多涕唾　此亦恐今之稠痰。与评热病论唾出若涕。及咳出青黄涕之涕。其义相同。
帝曰善　琦曰。经文论咳。专主于寒。金匮以支饮言。亦寒也。金匮及此经正相发明。皆水湿寒气为之也。若燥火之邪。亦有作咳。乃其兼症。非专病也。至内伤劳嗽。又属标中之标。不可责之咳者。犹肺痿肺痈。及大病后年高气弱。多有咳嗽。不可以咳论治也。坚按张介宾既有详说。其义甚精。须参看。

举痛论篇第三十九  ***************************
（太素全存）
要数极　杨曰。所以然者。得其要理之极明达故也。数。理也。
明明也　太素作明矣二字。
如发蒙解惑　先教谕撰医賸曰。枚乘七发云。发蒙解惑。未足以言也。先兄曰。易蒙初六。发蒙利用刑人。（又见气穴论）
五藏卒痛　高曰。痛者藏府之气不通也。故愿闻五藏卒痛。何气使然。坚按详下文五藏卒痛。是诸痛中一证。盖帝先举病最重者为问也。而伯对以寒气入经。有脉外脉中之辨。帝仍就其义以问诸痛之别。高注以为其第一第二痛。有止不止之不同。第三四五痛。有宜按不宜按之不同。第六七八九痛。有上下相应相引之不同。第十十一痛。有久暂之不同。第十二十三十四痛。有通闭之不同。
寒气入经而稽迟　太素作寒气入焉。经血稽迟。
客于脉外则血少　马云。或客于经脉之外。则血原少而愈涩。或客于经脉之中。则脉遂涩而不通。皆能卒然而痛也。琦曰。脉外伤卫。脉中伤营。互文见义。血少则气虚可知。气不通则血亦不行矣。其脉必见迟涩。坚按马说为优。
寒气客于脉外　史载之方曰。若寒湿之气胜而腹痛。六脉皆微细而沉。时时小击。经诀所谓阳弦头痛。阴微腹痛是也。又曰。举痛论云。寒气客于脉外云云。其脉正与寒湿之气胜同。
炅　杨曰。炅。热也。又注。后炅则气泄。曰。炅音桂。热也。
因重中于寒则痛久矣　吴曰。此明痛甚不休者。寒气重盛。不易解散。故痛。久衍高同。坚按据此则不须必从滑氏改下文。
寒气客于经脉之中　太素脉作胳。杨曰。痛不可按之两义解之。一寒热薄于脉中。满痛不可得按。二寒下留热气上行。令脉血气相乱。故不可按也。坚按此疑非两义。琦曰。寒气稽留。热气从上。释相薄之义。此说似是。吴马等诸言。其意既然。史载之方引删满则以下十七字。盖以为重复也。史又曰。其脉散满。指下充大。而至数不多。却不甚有管力。宜去其寒而行其血气。
寒气客于肠胃之间　史载之曰。其脉亦差大差缓而沉。
血不得散　太素血作而。
寒气客于侠脊之脉　史曰。其脉当尺泽沉而击。宜行其肾经以去其寒。
寒气客于冲脉　史曰。其脉当实大有形不匀。轻滑而又紧。来疾去迟。如有物制之。宜通其脉。行其气。
冲脉起于关元　脉经。冲脉者。起于关元。循腹里直上至咽喉中。
喘动　广雅。揣。㹞动也。疏证曰。释训云。揣。抁摇捎也。揣抁之转作喘耎。庄子胠箧篇。喘耎之虫。崔撰注云。动虫也。一云无足虫。此说足以证喘蝡之相通。（揣喘蝡并同韵）
寒客于背俞之脉　史曰。脉涩以血虚而不行其脉。六脉细数。而肝心尤微。心脉如带芤。重按即缺。往往身有汗。宜足其血以得其心。
则血脉泣　太素无血字。
寒气客于厥阴之脉　史曰。其脉皆轻带弦。肝脉连肾脉弦长而紧。甚则透过尺泽而弦。
寒气客于小肠募原　太素小肠募原作肠募关元。史曰。其脉沉大而实。膀胱动而有声。宜通其小肠。
寒气客于五藏　杨曰。寒气入五藏中。厥逆上吐。遂令阴气竭绝。阳气未入之间。卒痛不知人。阳气入藏还生也。史曰。其脉伏而大极无骨力。三部皆芤。身有冷汗。宜灸气海。后用暖药。
寒气客于肠胃　史曰。其脉细而滑。（史氏于每证附有治方殊少可取仍不录）
瘅热焦渴　太素渴作竭。
视其主病之脉　张曰。主病之脉。病所在也。脉坚者。邪之聚也。血留者。络必盛而起也。陷下者。血气不足。多阴候也。
怒则气上喜则气缓　春秋繁露曰。怒则气高。喜则气散。
恐则气下　春秋繁露曰。惧则气慑。
惊则气乱　春秋繁露曰。忧则气狂。
飧泄故气上矣　太素作食而逆。气逆上也。杨曰。引气而上。故气逆。怒其气逆。则致呕血。及食气逆上也。坚按此与新校正引稍异。张子和儒门事亲曰。素问之论九气。其变甚详。其理甚明。然论九气所感之疾则略。惟论呕血及飧泄。余皆不言。又曰。灵枢论神意魂魄志精所主之病。然无寒热暑惊劳四证。余以是推而广之云云。其文颇繁。宜参。
故气缓矣　张曰。气脉调和。故志畅达。荣卫通利。故气徐缓。然喜甚则气过于缓。而渐至涣散。故调经论云。喜则气下。本神篇曰。喜乐者神惮散而不藏。义可知也。琦曰。九气皆以病言。缓当为缓散不收之意。阴阳应象论曰。暴喜伤阳。又曰。喜伤心是也。
故气消矣　杨曰。营卫之气。在心肺聚而不散。神归本移。所以热而气消虚也。
营则喘息　太素息作喝。
神有所归正　太素与新校正引甲乙经同。

腹中论篇第四十  ***************************
（太素热中消中及怀子二节缺余皆存）
鼓胀　太素今本与本经同。
鸡矢醴　太素无矢字。杨曰。气满心腹。故旦食暮不能也。是名鼓胀。可取鸡粪竹丸。（按此二字疑）熬令烟盛。以清酒一斗半泼之。承取汁。名曰鸡醴饮。取汗。一剂不愈。至于二剂。非直独疗鼓胀。肤胀亦愈。坚按既名以醴。则用酒以优。但鸡矢泻下之力颇峻。王氏以为利小便者是。其云取汗者误矣。（千金治产后中风别是法鼓胀岂宜取汗乎）鸡峰普济方。鸡矢酿若心腹满。旦食暮不能食。由脾元虚衰。不能剋制于水。水气止行。浸渍于土。土湿则不能运化水穀。气不宣流。上下痞塞。故令人中满。旦则阳气方长。穀气易消。故能食。暮则阴气方进。谷不得化。故不能食。其脉沉实而滑。病名谷胀。宜鸡矢醴。鸡矢白半升。上以好酒一斗。渍七日。温服一盏。温酒调服尽净为佳。（按王氏所举大利小便微寒是本草黑字文又方以智物理小识有矢醴说殊少其要仍不录）
故时有病也虽然　太素病作痛。无虽字。下文病气亦作痛气。坚按虽然以下。琦曰有脱误。或衍文。
血枯　病源论曰。醉以入房。则内气竭绝伤肝。使月事衰少不来也。所以然者。肝藏于血。劳伤过度。血气枯竭于内也。又先经唾血及吐血下血。谓之脱血。使血枯。亦月事不来也。琦曰。凡血枯经闭。固属虚候。然必有瘀积。乃致新血不生。旧积日长。藏府津液。俱为所蚀。遂成败症。徒事补养。无救于亡。金匮治虚劳有大黄䗪虫丸。盖本此也。由血气本虚。挟痰挟寒挟气。即著而为瘀。治宜先去其瘀。继养其正。则得之矣。乌鰂厥阴血药。藘茹即茜草。二味主平肝行瘀。雀卵温补精血。鲍鱼腐物也。亦利瘀血。补益精气。兼以活血散瘀。虚劳治法。不出于此。
复以何术　先兄曰。张云。复。复其血气之原也。
四乌鲫骨至伤肝也　太素鲫作贼。藘作芦。肠作胁。杨曰。四四分一。一分捣以雀卵为丸。食后服之。饮鲍鱼汁。通利肠及补肝伤也。坚按本草经曰。病在心腹以下者。先服药而后食。张氏医通曰。久病虚劳失血。血枯发热。及女人经闭血枯者。宜素问四乌鰂骨一藘茹丸。又有此方治验。举在病能论下。宜参。又有方意论颇精。文繁不录。当阅。
此下（至）内痈　太素下脓之下。无生。作出。侠作使。杨曰。以其伏梁下因于阴。脓血必上迫于胃管。上出于膈。使胃管生痈。故按之下引于阴。上连心腹。所以致死。
论在刺法中　琦曰。此节讹缺。甚不可读。以意逆之。盖藏府郁热。久而不散。乃成内痈。
病名伏梁　此段太素文句有错。欠妥。仍不具载。外科精义。伏梁丸（出养生必用方）治环脐肿痛。肠胃疮疽。厚朴（生姜汁制）茯苓枳壳（麸炒去穰）白术荆三稜（炮）半夏（汤洗七次）人参（以上各乙两）上为细末。面糊为丸。如小豆大。每服三十丸。食前米饮汤下。
肓之原在齐下　稗海本搜神记曰。心上为膏。心下为肓。（段玉裁曰许云鬲上为肓者折言之鬲上肓肓上膏膏上心是说本于杜氏稗海本搜神记似晚出书然释膏字或有其理当考）
动之为水溺涩之病　王注奇病论曰。故动之则为水而溺涩也。动谓齐其毒药而击动之。使其大下也。
芳草　楚辞大招和致芳只。注。芳。姜椒也。张衡七辨。芳以姜椒。此所谓芳草。盖姜椒之属。张注亦谓是也。
上药之气悍　仓公传论曰。中热不溲者。不可服五石。石之为药精悍。
膺肿　太素亦作痈肿。
无邪脉也　金匮曰。妇人得平脉。阴脉小弱。其人渴不能食。无寒热。名妊娠。

刺腰痛篇第四十一  ***************************
（太素全存）
尻　先兄曰。吴云。尻臀也。按尻臀自异。吴说误。
刺金门　杨云。刺金门。坚按此说非是。
善悲　杨曰。阳明穀气虚。故妄有见。虚为肝气所克。故善悲。
䯒前　太素䯒作骭。杨曰。下循胻外廉。故刺之以和上下。坚按说文骭骹也。从骨交声。（骹下曰胫也）
痛引脊内廉　太素无痛字。廉作痛。坚按新校正引少异。
内踝上　太素上作下。杨曰。足少阴脉云云。出然骨之下。循肉踝之后。故取内踝之下。
出血太多　太素作出血大虚。
厥阴之脉　太素并作居阴之脉。坚按此与王所谓一经同。
腨踵鱼腹　太素腹作肠。
善言　太素亦无善字。
解脉　杨曰。解脉行处为病。与足厥阴相似。亦有足厥阴胳脉。坚按此与王注不同。
痛引肩　太素无痛字。肩作膺。
解脉　医学读书记曰。详本篇备举诸经腰痛。乃独遗带脉。而重出解脉。按带脉起于少腹之侧。季胁之下。环身一周。如束带然。则此所谓腰痛如引带。常如折腰状者。自是带脉为病。云解脉者。传写之误也。坚按未是。
如引带　太素引作别。无带字。坚按引或体别。故讹作别也。
善恐　太素亦作善怒。
刺解脉在郄中　杨曰。前之解脉。与厥阴相似。今此刺解脉郄中。当是取足厥阴郄中之胳也。
合腨下间去地一尺所　太素云作上。杨曰腨下间上地一尺所。即阳交穴阳维也。阴维会即筑宾穴。阴维郄也。坚按甲乙阳交阳维之郄。在外踝上七寸。斜属三阳分肉间。（足少阳胆经）
衡络之脉　太素作冲絁之脉。衡络绝作冲絁胳。衡居作冲居。坚按此即王所谓一经。杨注亦欠晰。不录。考冲亦横也。见颜师古匡谬正俗。
直阳之脉　杨曰。刺直阳者。有本作会阳。坚按此足以证直之为值义。
内踝上五寸　太素亦作二寸。
飞阳之脉　先兄曰。按飞阳即腓阳。古文肥作㚄。与古蜚字相似。故讹作飞。而腓肥古相通。易遁卦。肥遁无不利。文选思玄赋。作飞遁。曹子建七启。作飞遁。可见飞肥古文相讹。又易咸卦。咸其腓凶。释文。荀爽作肥。即肥腓古文相通。可以证也。盖足太阳之脉。别下贯踹内者。故云腓阳之脉。前说据姚氏西溪丛话。
上踝二寸所　太素二作三。坚按内踝上三寸。即三阴交穴。属足太阴经。此云太阴后。知太素非是。
散脉　阳曰。散脉在膝前骨肉分间者。十二经脉中。唯足厥阴足少阳在膝前主溲。故当是此二经之别。坚按杨说误。
肉里之脉　杨曰。太阳外绝骨后。当是少阴为肉里脉也。坚按此说亦难从。
筋缩急　太素缩作挛。
刺足太阳郄中　太素太阳作阳明。
腰痛上寒不可顾　此以下六十二字。太素亦无。
两踝胛上　太素无踝字。杨曰胛。脊骨两葙间也。先兄曰。王注长刺节论云腰踝骨者。腰旁侠脊平立陷者。中按之有骨处也。
左取右右取左　太素无此六字。

风论篇第四十二  ***************************
（太素全存）
或为风也　太素风上有贼字。坚按据张注贼风。亦盖指脑风目风等。巢源有贼风候。别是一证。
风气藏于皮肤之间至寒中而泣出　杨曰。风寒之耶得之因者。或因飢虚。或因复用力。腠理开放。风入毛腠。洒然而寒。腠理闭塞。内壅热闷。又曰。其寒不泄在内。故不能食。其热不泄在外。故销肌肉也。是以使人恶风而不能食。称曰寒热之病。怢慓。振寒貌也。坚按千金方错综此段。更演其义曰。风者善行而数变。在人肌肤中。内不得泄。外不得散。因人动静。乃变其性。有风遇寒。则食不下。遇热则肌肉消而寒热。有风遇阳盛则不得汗。遇阴盛则汗自出。肥人有风。肌肉厚则难泄。善为热中目黄。瘦人有风。肌肉薄则常外汗。身中寒。目泪出。有风遇于虚。腠理开则外出。悽悽然如寒状。觉身中有水淋状。时如竹管吹处。此是其证也。有风遇于实。腠理闭则内伏。令人热闷。是其证也。
风气与太阳俱入　此以下至有不仁也。杨接下文疠风为说。正与高意同。
与卫气相干　太素此下有冲气淫耶四字。
有疡　太素疡作伤。下疡溃同。坚按作伤者非。
有荣气热胕　杨曰。胕。腐也。坚按荣气犹言营血。
其气不清　太素清作精。
以春甲乙云云　杨曰。春甲乙者。木王时也。木王盛时。冲上风来。名曰耶风。木盛近里。故冲上耶风来伤于肝。故曰肝风。余曰仿此也。
亦为藏府之风　据志高说推之。此言风中五藏六府之俞者。不拘时日。亦为藏府之风。但下五藏风病能。不言偏枯喑俳等候。则本篇所谓五藏风。别是一证殆是。金匮五藏风寒篇中所举中风之类欤。志又曰。此二因。（按二因言以时伤者与中藏府之俞者）与金匮之所谓邪入于府。即不识人。邪入于藏。舌即难言。口吐涎之因证不同。金匮之所谓中藏中府者。邪直中于藏府。而伤藏府之元神。本篇之论。一因随时而伤藏气。一因经络受邪而内连于藏府。是以五藏之风状止见色证。而不致如伤藏神之危险者也。此说亦是。
各入其门户所中则为偏风　太素所作之。杨曰。门户空穴也。耶气所中之处。即偏为病。故名偏风也。坚按杨注与原识符。盖本篇总该诸风之为病者。辨证揭名。并五藏风凡十四般。其候各异。特此偏风。乃为仲景所谓半身不遂之风矣。高以脑风目风等七证属之偏风。恐不必然。
风入系头　太素系作系。杨曰。耶气入于目系。在头故为目风也。
眼寒　太素作眠寒。杨接下句读。且曰有本目风眼寒也。坚按太素经注并误。琦曰。寒者隐涩之意。亦非。先兄曰。六书故云眼目中黑白也。易曰多白眼。合黑白与匡谓之目。
内风　龚氏寿世保元以为肾水虚衰。阴虚阳实。卒倒无所知之证。
风者百病之长也　杨曰。百病因风而生。故长也。以因于风。变为万病。非唯一途。故风气以为病长也。
无常方然致有风气也　太素致作故。张曰。无常方然者。言变化之多。而其致之者。则皆因于风气耳。
其诊及其病能　杨曰。诊者既见其状。因知所由。故曰诊也。昼间暮甚等即为状也。咳短气等。即为病服之也。（按眠当能字）
皏然　杨曰。皏普幸反。白色薄也。
焦绝　杨曰。焦。执也。绝。不通也。言热不通也。坚按义不了。
病甚则言不可快　太素病作痛。无言字。琦曰。心开窍于舌。其脉别系舌本。经络受邪。故言语蹇涩。
色薄微黄　琦曰。土居中以灌四傍。藏府精气变现。已为色则精明而厚。脾衰不能灌溉。故色薄。
面痝然浮肿　琦曰。面肿者。风挟水气上行。即评热病论之风水也。　　脊痛　太素脊上有腰字。
隐曲不利　杨曰。谓大小便不得利。琦曰。阳道不利。其在女子。则月事不来也。
肌上　太素作颐上。杨曰。颐上肾部也。有本为肌上误也。琦曰。诊在肌上未详。刺热论以颐候肾。肌或颐之讹也。坚按二说俱允。惜未知肌之为肌耳。
首风　三因方处以附子摩头散。即金匮头风摩散。
漏风　三因方与病能论。酒风错综。处以麋衔汤。
常不可单衣　杨曰。谓重衣则汗。衣单则寒。坚按任说最稳。
身汗　琦曰。身汗二字衍。
衣常濡　太素常作裳。坚按王注亦云衣裳濡。恐原本为然。
不能劳事　琦曰。阳泄而虚。故不耐劳事也。
泄风　三因方从千金作内风。治以附子汤方。附子（生去皮脐）人参（各半两）茴香（炒）茯苓山药（各一分）甘草（炙）乾姜（炮各三分）上为锉散。每服四大钱。水二盏。姜三片。盐少许。煎至七分。去滓。空心服。
上渍其风　琦曰。其风二字衍。
身体尽痛　汗出液燥。营卫涩滞。故有此证。犹桂枝加芍药生姜人参新加汤。身疼痛之类。琦以为重感于寒。谬。

痹论篇第四十三  ***************************
（太素全存）
以冬遇此者为骨痹　杨曰。冬时不能自调。遇此三气。以为三痹。痹俱称骨痹。以冬骨也。馀四仿此。至阴六月脾所主也。琦曰。至阴当作季夏。
多饮数小便　琦曰。热上淫肺。故多饮。肝郁欲泄。故便数。
上为引如怀　太素作上为演坏。杨曰。演当作涎。谓涎流坏中心也。坚按太素经注俱非。
上为大塞　太素塞作寒。杨曰。胃寒呕冷水也。先兄曰。按大塞义未详。岂饮食不进之谓欤。。琦曰。下云入藏者死。此列五藏痹未见死候。且五藏惟肾痹为骨痹之诊。余并藏之本病。绝与痹无与。故林氏云云。（系痛聚在脾下新校正文）盖因有肺痹心痹等名。遂以意窜入。殊不知经所云肺痹心痹云者。乃病之变名。如五藏生成篇。亦有五藏痹证。与本篇风痹之义。渺不相涉也。率意移之过矣。坚按琦说是。
肠痹者数饮而出不得　太素肠上有大字。杨曰。大肠中热。大便难。
胞痹　杨曰。膀胱盛尿。故谓之胞。即尿脬。脬返苞反。
内痛　太素亦作两髀。杨曰。膀胱中热。故按之髀热。。先兄曰。高云。言六府之痹。不言胃胆三焦者。肠胃自受糟粕。言肠不必更言胃矣。胞为经血之海。胆为中精之府。言胞不必言胆矣。三焦者中渎之府。水道出焉。言膀胱不必更言三焦矣。
阴气者静则云云　琦曰。府阳藏阴。故藏气谓之阴气。言人能安静志气。则神藏于内。阴平阳秘。水升火降。精气内治。邪不得干。若时时躁动。扰其血气。则阳神消耗。生气通天论所谓起居如惊。神气乃浮也。神气消亡。故邪得入之。肠胃本受盛转轮之府。然饮食不节。每致受伤。此统言藏府所以受邪之由也。
淫气　杨曰。淫过也。喘息。肺所为也。喘息过者。则肺虚邪客。故痹聚也。（下文意并同）
遗溺　太素作呕唾。杨曰。呕唾。肾所为也。
乏竭　太素作渴乏。杨曰。肝以主血。今有渴乏。多伤肝血虚。故痹聚也。
淫气肌绝痹聚在脾　太素作淫气飢绝。痹聚在胃。淫气壅塞痹聚在脾。杨曰。飢者胃少谷也。飢过绝食则胃虚。故痹聚。又曰穀气遇塞。则实而痹聚于脾也。。太素从上。凡痹之客五藏者。至此亦在。阴阳别论阴阳相过曰溜下。（总题云阴阳杂说）
其入藏者死　孙思邈论脚气曰。黄帝曰。缓风湿痹是也。然则痹之入藏。岂脚气冲心之类乎。
其留皮肤间者　太素留作流。杨曰。流行在于皮肤浅处之间。动而又浅。故易已也。
各随其过　太素作各治其遇（遇当过讹）
洒陈于六府　杨曰。陈起也。坚按。洒散也。陈布也。杨注非是。
熏于肓膜　太素肓作胃。坚按太素非是。
阳遭阴故为痹热　高曰。知阴气盛而主湿。则知阳气盛而主燥矣。志曰。燥者谓无汗。坚按高本于马注。然上文或燥二字疑后人所添。
两气相感　两气盖湿与阴气之谓。
不仁　太素仁作知。杨曰。不知者。不觉不仁也。
不痛　琦曰。五者具。则自皮入骨。前所谓病久入深。明不痛之为重也。
逢寒则虫逢热则纵　太素虫作急。热作湿。坚按作湿非是。

痿论篇第四十四  ***************************
（太素全存）
志曰。夫五藏各有所合。痹从外而合。病于内外所因也。痿从内而合。病于外内所因也。琦曰。痹痿相似而不同。痹为外感。痿属内伤。痹虽有内伤而外感多。痿虽非外感而内伤甚。
筋膜　杨曰。膜者人之皮下肉上。膜肉之筋也。
肺热叶焦　琦曰。思虑忿怒。五志之火内炽。销烁肺金。故喘息有音。而肺叶焦枯。肺所以行营卫。治阴阳饮食之精。必自肺家传布。变化津液。灌输藏府。肺藏一伤。五藏无所禀受。故因之以成痿躄也。
痿躄　按痿分为五。而首段叙其证。次段叙其因。然其文互相发。且痿躄脉痿骨痿三证。则前后义同。筋痿则前段云筋急而变。后段云宗筋弛纵。此筋痿有二证也。肉痿则前段云脾气热则胃干而渴。后段云有渐于湿以水为事。此肉痿有内外二因也。又按此病痿软。其正证而拘急。盖是变证。末节曰。故阳明虚则宗筋纵。带脉不引。故足痿不用。其义可见矣。
白淫　奇效良方有说。宜参。
有渐于湿　杨曰。渐渍也。
肉痿　琦曰。肉痿即属痹症。谓之痿者。必兼病筋骨也。生气通天论云。湿热不攘。大筋緛短。小筋弛长。緛短为拘。弛长为痿。又曰。秋伤于湿。发为痿厥。阴阳应象论曰。地之湿气感。则害皮肉筋骨。盖脾既受湿。必流于关节。内热应之。则为痿躄。非止于肌肉不仁也。
阳气内伐内伐则热舍于肾　太素内伐不复。伐作代。舍作合。杨曰。阳明主谷。其气热盛。复有外热来加。阳明之脉内即代绝。内外热盛下合水。坚按太素非是。
络脉溢　杨曰。胳脉心之所主也。胳脉张见为溢也。
宗筋主束骨　太素作宗筋者束肉骨。杨曰。宗筋者。足太阴少阴厥阴三阴筋。及足阳明筋。皆聚阴器。故曰宗筋。又曰。宗筋即二核及茎也。
各补其荣云云　太素时受月作时受日。杨曰。五藏热痿。皆是阴虚。故补五藏阴经之荣。阴荣水也。阴输是木少阳也。（按此句疑）故热痿通其输也。各以其时者。合以其时受病之日。调之皆愈也。

厥论篇第四十五  ***************************
（太素全存）
前阴者宗筋之所聚　杨曰。阴器。为前阴也。宗总也。人身大筋总聚以为前阴也。
夺于所用云云　太素因作且。杨曰。入房太甚有伤。故曰夺于所用。因夺所用。则阳气上虚。阴气上争。不能和复。精气溢泄益虚。寒耶之气。与虚上乘以居其中。以寒居中。阳气衰虚。坚按杨注暗得汪高意。琦曰。独阴无阳。故曰邪气。亦是。
阴气虚则阳气入　先兄曰。张云湿热在脾。则脾阴虚。阳独亢而胃不和矣。脾胃俱病。则精气竭。故不能营其经络四支也。高云。入者。络脉之热复入于胃也。
阳气盛于上　医学读书记曰。素问曰。阴气盛于上。则下虚。下虚则腹胀满。又曰。阳气盛于上。则下气重上。而邪气逆。则阳气乱。阳气乱则不知人。此二段乃岐伯分答黄帝问厥。或令人腹满。或令人昏不知人。二语之辞。所谓阴气者。下气也。下气而盛于上。则下反无气矣。无气则不化。故腹胀满也。所谓下气者。即阴气也。阳气上盛。则阴气上奔。阴从阳之义也。邪气亦即阴气。以其失正而上奔。即为邪气。邪气既逆。阳气乃乱。气治则明。乱则昏。故不知人也。甲乙经削阳气盛于上五字。而增腹满二字于下。虚则腹胀满之下。则下气重上之上。林氏云。当从甲乙。谓未有阴气盛于上。而又阳气盛于上者。二公益未体认。分答语辞。故其言如此。殆所谓习而弗察者耶。坚按此说明确。正与原识合。
不知人也　琦举仲景脉法生气通天论。（薄厥）调经论。（大厥）缪刺论文曰。合数条之义。皆血气相薄。阳气郁冒不行。与寒热之厥不同。
厥状病能　琦曰。热厥属阳经。寒厥属阴经。然阴阳虚实互乘。则阳经亦有寒厥。亦有热厥也。
肿首头重　太素肿作踵。坚按此王氏所非。
癫疾欲走呼　先兄曰。张云。阳明为多血多气之经。气逆于胃。则阳明邪实。故为癫狂之疾。而欲走且呼也。阳邪盛则神明乱。故为妄言妄见也。坚按原识所举。言其证同者不言其因。
屈膝　先兄曰。张云。肝主筋。故足软好卧而屈膝。高云。屈膝踡卧也。高说是。
阴缩肿　先兄曰。高云。阴缩肿。前阴痿缩而囊肿也。按巢源虚劳阴疝肿缩候。疝者气痛也。众筋会于阴器。邪客于厥阴少阴之经。与冷气相搏。则阴痛肿而挛缩。
胻内热　太素胻作胫。杨曰。胫内热有本胫外热。足厥阴脉不行脉外。（按疑胫外）外为误耳。琦曰。以上并热厥之候。
太阴厥逆　太素阴下有脉字。下并同。杨曰。问曰前章已言六经之厥。今复言之。有何别异也。答曰。二章说之先后经脉厥。而主病左右不同故也。琦曰。按厥有寒热两候。前列六经。症皆热厥。自此至末。所言皆寒厥。坚按此下诸证。不必属寒者。琦说难从。
下泄清　太素清作青。杨曰。下利出青色者。少腹间冷也。
三阴俱逆不得前后　杨曰。逆即气之失逆。名曰厥逆。足三阴之脉。同时失逆。必大小便不通。手足冷。期至三日死矣。
僵仆　杨曰。后倒曰僵。前倒曰仆。
发肠痈不可治　琦曰。肠痈五字衍。
喘咳身热　杨曰。足阳明逆气乘肺。故喘咳也。足阳明主身热。
呕血　太素此下有不可治惊者死六字。盖剩。
痓　太素作痉。杨曰。痓身项强直也。


卷第四  ——————————————————————————————————————————————————————————————————————————————————————————

病能论篇第四十六  ***************************
（太素存但病风腰痛一节缺）
风论及其病能。王注曰。能谓内作病形一切。经音义恣态下曰。古文作能。
当候胃脉　杨曰。得胃脉者。寸口脉也。又曰。平人手之寸口之中。胃脉合浮与大也。今于寸口之中。诊得沉细之脉。即知胃有伤寒逆气。坚按杨说不稳。医学读书记曰。云当候胃脉者。谓趺阳也。趺阳脉不必沉且细。而今沉且细者。气逆于上。而下乃虚。下虚则沉细也。人迎甚盛者。气逆于上则上盛。上盛故人迎甚盛。夫气聚于上而热不行。胃脘壅遏。得不畜积为痈耶。琦亦以为趺阳。曰盖胃痈之候。寸口之脉。未有不洪数者。然诊趺阳创于仲景。内经所未见。则此说亦难从。
精有所之寄则安云曰　太素作精有之倚则不安。（按与新校正引小异）悬上有往字。坚按古钞本无之字。琦曰。悬某病未详。疑有误。似是。（王注处字古钞本无）
偃卧　广雅。偃。仰也。
脉大　先兄曰。滑云。脉谓脉隧也。
痈气之息　杨曰。息。增长也。坚按此说谬。盖痈气之息。是脓未成者。气盛血聚。是脓已成者。
怒狂　太素作喜怒。下善怒亦作喜怒。
生铁洛　太素洛作落。杨曰。生铁落铁浆之也。坚按杨亦误。
下气疾也　桓谭新论云。子云亦言。成帝诏作甘泉赋。卒暴。遂倦卧。梦五藏出地。以手收内之。及觉。气病一年。（意林引）盖气病即气疾也。
身热解坠　太素热作体。
泽泻术各十分麋衔五分　仲景方于丸。散特用分字。亦是裁分之谓。非六铢之分。即与本经同义。张氏医通曰。石顽治牙行陶震球子伤劳咳嗽失血。势如泉涌。服生地黄墨汁不止。余及门周子用热童便二升而止。邀石顽诊之。诊得弦大而虚。自汗喘之。至夜则烦扰不宁。与当归补血汤四贴而热除。时觉左胁刺痛。按之漉漉有声。此少年喜酒负气。尝与人斗狠所致。与泽术麋衔汤。加生藕汁调服。大便即下累累紫黑血块。数日乃尽。后与四乌鰂骨一藘茹为末。分四服入黄牝鸡腹中。煮啖留药蜜丸。尽剂而血不复来矣。
为后饭　琦曰。证虽在表。而欲其下渗。故先药后饭。

奇病论篇第四十七  ***************************
（太素全存）
无治也　张子和治病百法举此段曰。虽有此论。可煎玉烛散二两。水一碗。同煎至七分。去滓放冷。入蜜少许。时时呷之则心火下降。而肺金自清。故能作声也。（按玉烛散繫于四物汤承气汤朴消各等分水煎出三法六门）
刺法曰（至）疹成也　甲乙无刺字。盖作溢。（下文盖字犹作益知溢是讹文）疹作辜。故曰。疹成也。作故曰成辜。琦曰。此节盖他经脱文。
息积　吴以为肺积。张以为喘促息难。俱袭王注之谬。三因方举本证拟有磨积丸。（胡椒木香全蝎）化气汤（缩砂仁桂心木香甘草茴香丁香皮青皮陈皮乾生姜蓬术胡椒沉香）及导引法。文繁不录。
尺脉数甚　太素无脉字。杨曰。尺□（按当肤字）数□（按当筋字）急见出者。此为疹筋。筋急腹急。此必金水垂（按当作乘）肝。故色白黑即甚也。有本为尺瘦也。坚按太素为是。一作尺瘦者尤是。盖血液虚少。故尺肉削减。即为腹筋竖急之诊。此脉字芟去。而素灵中遂无尺部诊脉之说矣。（难经经释于十三难下曰今去经文大小字而易数字数者一息六七至之谓若皮肤则如何能数按所言经文者邪热气藏府病形篇也）
厥逆　白附子散出鸡峰普剂方。据续易简方。本王子亨方。（琦曰按王氏引全注仅见此条）
五气　杨曰。五气。五穀之气也。琦曰。五当作痹。坚按二说非是。
肥者令人内热　琦曰。食肥则阳气滞而不达。故内热。食甘则中气缓而善留。故中满。中满而热。脾气上溢。故口甘也。
胆募俞　杨曰。可取胆募日月穴也。
有癃者　杨曰。癃淋也。坚按六书故曰。人病小便淋沥不通者。今谓之淋。古作癃云云。（淋犁针切又良中切癃良中切史记孝景本纪索隐曰隆虑音林闾避殇帝讳改之又宣明五气篇不宜参）琦曰。癃而数溲。热郁而气不化也。颈膺如格。上焦闭拒也。人迎躁甚。胃热也。喘息气逆。肺邪实也。太阴寸口之脉微细如发。肺藏虚也。此肺之治节不行。故水道不利。而肺之受热。由阳明积热上壅。肺受热淫。格逆于上。故也。
五有馀二不足　凡病虚实相错者。药有所顾忌。下手最难。此即是也。仲景称云难治者。亦皆虚实相错之证也。
巅疾　太素作癫疾。
病名为胎病　杨曰。人之生也。四月为胎母□（按当为字）人物亦惊。神气并上惊胎。故生已发为癫疾也。坚按说文胎妇孕三月也。（段校曰玄应两引皆作二月）巢源千金并曰。妊娠三月始胎。仍知杨注四字。盖是三讹。然此胎字。要不过在孕之谓。不必限某月。
痝然　太素作庞然。杨曰。庞然者。面皮起之貌。
切其脉大紧　紧弦不同。今大且紧。故三以如弓弦释之欤。

大奇论篇第四十八  ***************************
（太素全存）
肺之杂喘而两胠满　太素雍作癕。下同。胠作胁。杨曰。肺以主气。故肺生痈有喘也。肺脉上膈近胁。故肺痈胁满也。又注肝雍曰。两胠谓在侧葙两肋下空处。坚按杨以雍为癕读讹。
不得小便　杨曰。有本作小和字误。
胫有大小髀䯒大　先兄曰。张云。足胫或肿或消。是谓大小。自髀至胻或为大。
跛易　杨曰。左右二脚更病。故为易也。坚按杨注非是。
心脉满大痫瘛筋挛　杨曰。心脉满实仍大。是则多气热盛。故发小儿痫病。以其少血。阴气不足。故寒而筋挛也。
肝脉惊暴　太素骛作惊。非是。琦曰。骛暴。迅急鼓动之意。阳气不安。故为惊骇得之。
脉不至若喑　本事方气中下曰。经云。无故而喑。脉不至。不治自已。谓气暴逆也。气复则已。
石水　杨曰。石水谓盛冬凝水坚硬如石。名曰石水。言此水病之甚也。坚按此说难从。
并小弦欲惊　太素欲作亦。先兄曰。吴云。欲者。萌而未然也。琦曰。句疑有误。
心脉搏滑急　太素搏作揣。下并同。杨曰。揣动也。滑阳气盛而微热。急为多寒。心气寒。寒盛而微热。寒胜。故为心疝也。
为瘕　杨曰。瘕谓女子宫中病。男子亦有瘕而为病。又曰。男子为瘕。女子为石瘕之病。坚按杨说非。
二阴急为痫厥　杨曰。二阴。少阴也。候得少阴脉急。是为阴与阴急阳胜。发为小儿痫病。手足逆冷也。
肠澼　太素澼并作辟。
血温身热者死　医学读书记曰。按温当作溢。夫血寒则凝而不流。热则沸而不宁。温则血之常也。身虽热。何遽至死。惟血既流溢。复见身热。则阳过亢而阴受逼。有不尽不已之势。故死。今人失血之后。转增身热咳嗽者。往往致死。概可见矣。琦曰。下血家脉静身凉者愈。身热则阴阳离绝。故死。温字疑误。坚按血温二字难解。二说并觉有理。窃疑下文有血衄身热者死。此一句或误文复出也。
其脉小沉涩为肠澼　太素此八字无。
其身热者死　杨曰。身热以胃气散去。远至七日死。琦曰。阴下陷而阳外[鹿/速]也。
男子发左女子发右　医学读书记曰。按玉版论要云。男左为逆。右为从。女子右为逆。左为从。本文盖谓男子发左。女子发右。于法为逆。然不喑舌转。则受邪轻。故证虽逆。而犹可治。若男子发右。女子发左。于法为从。然喑则受邪重。证虽从。必三岁必起也。设逆而邪重者。必死不治。从而邪微者。奚行三岁而后起哉。琦曰。男以阳为主。女以阴为主。左右者阴阳之道路也。阳自左升。阴从右降。男子发右。阴病而阳未病。女子发左。阳病而阴未病。若男子发左。女子发右。则为生者病矣。
悬钩浮为常脉　常脉。脉经作热。太素作脉皼。（按即鼓字）杨曰。夏秋二脉并至。以为脉皼。坚按脉经太素经注并非。琦曰。悬者如物之悬。钩者中微曲悬。钩即芤脉。为失血之常脉。以去血故中空也。此与原识意合。
暴厥　脉经太素并作气厥。坚按气厥似是。盖是许学士所谓气中。与气厥论之气厥不同。（证治要诀曰气厥即中气卢氏丹溪纂要曰气中即俗谓之气厥是然惜不引脉经文）
如火薪然　脉经太素薪作新。杨曰。心脉如勾。今如新燃。是心脉急疾精絜。故至草乾水时被克而死。坚按作新似是。（王注新然之火焰云云此似王本经文原作新字然宋本并作薪）
如散叶　太素叶作採。杨曰。肝脉如弦。今散加五彩。变见不定。是为肝木气之虚损。至木[⺮/彳复]落金时被克而死。有本为藂[⺮/射]散叶也。坚按丛棘散叶。其义自异。琦曰。丛棘弦硬杂乱之象。为是。
如省客省客者脉塞而鼓　太素客并作容。塞作寒。
悬去枣华　杨曰。至枣华。土时被克而死也。
如丸泥　脉经丸泥错。杨曰。胃脉耎弱。今反如丸泥。干坚之丸。即是胃土兼气之有损。故至榆荚木时而死也。
禾熟　杨曰。至禾熟秋金时被克而死也。
胞精　杨以胞为心胞。谬。
如交漆　太素漆作英。可疑。
三十日死　脉经三作四。
如涌泉云云　太素涌字无。肌作胞。英作华。杨曰。足太阳肾之府脉。今如泉之浮皼而动。即膀胱胞气水之不足。故至韭英（按英字衍）华土时被克而死。一曰韭英也。琦曰。少气味三字衍。
如颓土之状　脉经太素并作委土。琦曰。颓败之土。
五色先见黑白垒发死　太素无见字。垒作累。脉经曰。垒下注云。一作藟。坚按齐民要术引诗义疏曰。櫐巨荒也。似燕薁。连蔓生。叶似艾。（此二字据诗释文补）白色子赤。可食。酢而不美。幽州谓之椎櫐。
如悬雍　太素亦作悬离。
水凝而死　脉经水作冰。太素死下有亟字。
菀熟　太素菀作宛。
大肠气　太素作胆气。
如华云云　脉经华作舂。杨曰。脉之浮散。故如华也。心府小肠虚小。（按小空似剩）故多恐。坐卧不安。心虚。耳中如有声。故恆听。

脉解篇第四十九  ***************************
（太素全存）
先兄曰。吴云。脉解者。所以解古脉论也。故每条皆有所谓字者字在首。
太阳所谓肿腰脽痛　杨曰。脽。尻也。音谁也。十一月一阳生。十二月二阳生。正月三阳生。三阳生寅之时。其阳已大。故曰太阳也。坚按经脉篇膀胱足太阳有腰痛。
正月太阳寅　先兄曰。马云。膀胱诸证。岂尽在正月哉。特论与时相应之义有如此耳。盖虚实在人。随时为病。不必尽在正月也。坚按弟子掘川济曰。此篇以足三阳三阴配之六月。太阳为正月。厥阴为三月。阳明为五月。少阴为七月。少阳为九月。太阴为十一月。三阳三阴。每互其位。而必隔一月。今本经七月误作十月。殊为不伦。须从太素是正。此说极确。
阳气东解　太素作阳冻解。杨曰。正月已有三阳。故冻解。阳气出于地也。先有三阴。故犹有冬寒。阳气不足也。人身亦尔。半身不足。故偏虚。跛谓左脚偏跛也。坚按杨偏虚解宜从。
强上引背　太素无引背二字。
万物盛上　琦曰。万物二字衍。
狂巅疾　太素巅作癫。杨曰。脱衣登上。驰走妄言。即谓之狂。僵仆而倒。遂谓之颠也。
喑　杨曰。喑不能言也。坚按杨本于说文。（喑义具于原识宣明五气篇下）
喑俳　太素俳作痱。杨曰。阳气外衰。故为喑也。左（按疑若字）肾气内虚絜而厥者。则为喑痱。（按此下宜更补痱字）音肥。风病不能言也。谓四支不用。喑不能言。心无所知。甚者死。轻者生可疗也。坚按尔雅痱病也。（郝懿行尔雅义疏曰通作腓诗百卉具腓传腓病也释文引韩诗云变也变病义近声又相转文选戏马台诗注引毛诗作痱今作腓玉篇引诗正作百卉具痱可知腓古本作痱矣。说文俳戏也张以为无所取义者是）
心胁痛　经脉篇。胆足少阳有心胁痛。不可转侧。转讹作盛也。
言少阳盛也盛者　太素盛并作成。杨曰。成为九月。九月阳少。故曰少阳也。小岛尚质曰。成盖戌误。
故为跃　杨曰。跃勇动也。琦曰。此有误衍不可读。
洒洒振寒　经脉篇。胃足阳明。有洒洒振寒。
邪客于藏府间　先兄曰。吴云。藏。肺藏也。府。胃府也。脾土不能制湿。故上于肺而为水喘。
甚则厥云云　经脉篇。痛至则恶人与火。闻木声则惕然而惊。心欲动。独闭户塞牖而处。甚则欲上高而歌。弃衣而走。
阳尽而阴盛　尽者犹伤寒论血弱气尽之尽。即阳气不振之义。非竭绝之义。琦以为阳明极虚。欠当。
客孙脉　太素脉作胳。杨曰。太阴经脉。至于舌下。太阴孙胳。胳于头鼻。故阳明并于太阴孙胳。致鼽腹脾也。坚按经脉篇唯有鼽衄。
上者则其孙络太阴也　琦曰。上者句有脱误。
病胀　杨曰。十一月阴气内聚。虽有一阳始生。气微未能外通。故内痈为胀也。坚按经脉篇。脾足太阴有腹胀善噫。得后与气。则快然如衰。
上走心为噫　新校正驳王注。盖本于杨氏。
食则呕　杨曰。胃中食满。阳气销之。今十一月一阳力弱。未能热消。故胃满而溢谓之呕。此呕吐也。坚按经脉篇有食则呕。
得后与气快然如衰　太素如并作而。
十月　太素作七月。杨曰。七月秋气始至。故曰少阴。
呕咳上气喘　经脉篇有咳唾则有血喝。喝而喘又有上气。
色色不能久立久起云云　太素色色作邑邑。久坐之久无。䀮䀮并作[目/芒][目/芒]。杨曰。七月阴阳气均未有定。主秋气始至。阳气初夺。故邑然怅望。不能久立。又阴阳内各不足。故从坐起目[目/芒]。无所见也。有本作露。但白露即露之微色。（按疑当作霜文微也）十月已降。甚霜即知。有本作十月者非也。坚按太素经注并是（说见上）经脉篇有坐而欲起。目䀮䀮如无所见。
恐如人将捕之　经脉篇。气不足则善恐。心惕惕如人将捕之。
所谓恶闻食臭云云　杨曰。七月阳衰。胃无多气。故恶闻食气也。琦曰。此疑阳明节脱文。误次也。
阳气未盛于上而满　琦曰。未字衍。太素脉作腹。并难从。
㿗疝　太素㿗作颓。杨曰。颓谓丈夫少腹寒气成积阴器之中而痛也。疝谓寒积气上入小腹而痛也。病在少腹痛。不得大小便。病名曰疝也。
㿗癃疝肤胀　太素㿗作钉。杨以为钉肿。盖非。经脉篇肝足厥阴有遗溺闭癃。琦曰。此节（按言厥阴一节）文多讹缺。按此篇以十二辰分配经脉。义殊无当。而论病理本于藏府阴阳衰盛甚确。故以意解之。琦说稍肆。今不敢从。

刺要论篇第五十  ***************************
（太素佚）
不去矣　王所引针经。是海论文眩冒下更有目不能见懈怠安卧二句。安卧与不去其义相发。

刺齐论篇第五十一  ***************************
（太素佚）

刺禁论篇第五十二  ***************************
（太素刺中心以下缺）
要害　贾谊过秦论。要害之郡。又要害之处。
心部于表　琦曰。部统属之词。（按新校正引太素故曰治今本作故曰里也是）
刺客主人内陷中脉　中马高为去声读是。
为内漏　巢源曰。邪随血气。至再热。气聚则生脓汁。故谓之聤耳。王盖指此。
刺臂太阴脉　马曰。灵寒热病篇。亦有臂太阴。以其脉行于臂。故可曰手。又可曰臂也。
重虚出血　张曰。肾既虚而复刺出血。是重虚也。
刺膺中陷中肺　陷上疑脱内字。琦曰。肺脉之讹。
为漏　上文有内漏。著至教论上为巅疾。下为漏病。王注漏血脓出。此唯注目漏。其意亦恐谓脓漏出。巢源有目泪出不止候。又有目脓漏候。曰风热客于睑眦之间。热搏于血液。令眦内结聚。津液乘之不止。故成脓汁不尽。谓之脓漏。

刺志论篇第五十三  ***************************
（太素佚）
气实形实气虚形虚　气之虚实。不啻验之于脉。亦必验之于息。故张注气多为喘满也。更宜与玉机真藏论相参。
得之伤寒得之伤暑　此二句对举。以示寒暑二邪。初受之略。盖至其传化。则非一言所蔽。马注此段以虚实直讹。非是。
此之谓　琦曰。三字衍。
夫实者气入也虚者气出也　琦曰。气内守则实。气外泄则虚。申虚实之义。非谓邪气也。

针解篇第五十四  ***************************
（太素全存）
气实乃热也气虚乃寒也　太素无此二句。坚按疑是注文所错。满而泄之。十二原篇作满则泄之。
为虚与实者　先兄曰。高本与作为十二原篇同。
针穷其所当补泻也　太素穷作官。所下有之字。
所谓三里者　张曰。按此下言取穴之法。非本篇上下之义。意必他篇之文脱误于此者。
跷足胻　太素作摇[⺮/朵]足胻。杨曰。[⺮/朵]高也。谓此外踝上高举处也。摇而取之。
人齿面目应星　先兄曰。志云。灵枢经云。天有列星。人有牙齿。高曰人面目光明。齿牙排列。一如星之明朗排列。
人心意应八风　此以下至应之九。琦曰。句不可解。亦烂文也。坚按此与原识合。

长刺节论篇第五十五  ***************************
（太素全存）
头疾痛（至）傍四处　太素头疾错无上字。阴作阳。杨曰。藏针之法。刺在骨部。不得伤于骨肉皮部皮者。乃是取其刺骨肉之道。不得伤余处也。刺头痛者。头为阳也。甚寒入脑。以为头疾痛病。故阳刺之法。正内一。傍内四。疗气博大者也。本作阴刺者。字误耳也。先兄曰。吴云伤非言伤损。既是刺至骨。何得无骨肉及皮乎。盖言无得妄为提按动摇。而伤骨分肉分皮分之真气也。
治寒热　杨注。大藏为肺藏。为刺肺寒热。非是。
与刺之要　与盖施与之与。金匮玉函经有云。与汗之。与下之。语例相同。
治腐肿者刺腐上　太素腐并作癕。坚按此腐字与热论荣气热胕之胕同义。然作痈为是。
刺大者多血小者深之　太素无大字小者二字。杨曰。刺癕之法。当癕上刺之。大者深之。小者浅之。坚按不如甲乙之为稳。
为故止　故常法也。（详见离合真邪论）先兄曰。吴云止者。无他求之意。
皮[骨盾]　太素作腹齐。（杨注义不了不录）琦曰。按经云刺皮[骨盾]以下。至少腹而止。不得指齐下五寸。并不得云齐下横骨之端也。当以全氏义为得矣。坚按琦驳王林则当。其从全氏者。误䯏骨端也。本见说文。（䯏玉篇光末切广韵古活切）皮字未晰。张解以横皮可疑。
髂髎　杨曰。髂客骂反。脊骨两旁也。（髂源作辖今意改客骂字亦可疑广韵枯驾切）
寒气至　高曰。寒气至骨。
其道　太素作至其。
刺之虚脉　先兄曰。张云。谓写其盛者。便之虚也。必视针下诸分尽热。则气至邪退。其病已而止针也。
病初发　琦曰。下应脱不治二字。坚按琦说。谬。
病风且寒且热　杨曰。风成为寒热。一日数度寒热。并汗。刺诸分腠胳脉。复且寒且热。三日一刺分剂也。
汗出且寒且热　琦曰。六字衍。

皮部论篇第五十六  ***************************
（太素全存）
皮有分部　先兄曰。志云。分部。分属之部署也。
脉有经纪　经。经常。纪。别理。月令毋失经纪。以初为常。
筋有结络　杨曰。十二经筋。各有结聚。各有篥胳。
以经脉为纪　杨曰。欲知皮之部别。十二经为纲纪也。
以渗于内诸经皆然　杨曰。渗山荫反。下入也。琦曰。故在阳者。以下有讹误。不可解。
关枢　阴阳离合论。太阳为开。太素开作閞。而杨注以为关者主禁。阖者门扉主开闭。此足以征原识之确矣。又枢杼关枢。是三阳中有二枢。仍疑关枢之枢。盖字之误也。
枢儒　太素儒作擩。杨曰。而泉反。坚按擩盖檽讹。杨音谬。
其入经也（至）内注于骨　太素出下有经字。无内字。琦曰。义未详。亦有讹误。
心主之阴　琦曰。心主当作厥阴。
关蛰　太素蛰作枢讹。阴阳离合论。太阴为开。太素开作閞.
是故百病始生也　此段论邪之所入。分为三等。然其所主在入络客经。而又言其留而不去者。或廪于肠胃。或留于筋骨之间也。
必先于皮毛　太素于上有客字。
感虚乃陷下　太素感作减。杨曰。咸气为虚。乃血少脉陷也。
不与　杨曰。在浅不疗。遂生大病也。与。疗也。坚按杨说难从。

经络论篇第五十七  ***************************
（太素存无黄帝问曰四字直与前篇连接）

气穴论篇第五十八  ***************************
（太素全存）
气穴　杨曰。三百六十五穴。十二经脉之气。发会之处。故曰气穴也。
溢意　杨曰。溢意。纵志也。
捧手　杨曰。捧手。端拱也。
逡巡　太素作遵循。杨曰。遵循音逡巡。
及上纪　太素此下有下纪二字是。杨曰。任脉上于脊里。为经胳海。其浮而外者。循腹里。当齐上胸至咽喉。胳唇口。故背胸相控痛者。任脉之痛也。此等诸穴。是任脉所贯。所以取也之。
上纪者胃脘也　先兄曰。高云。胃脘有上脘中脘下脘。以脐之上下为纪。则此胃脘乃下脘也。脐上至下脘。脐下至关元。分寸相等。故曰上纪下纪。以脐为中纪。其上也。故上纪者。脐上下脘之胃脘也。由脐纪下。则下纪者。脐下小腹之关元也。
背胸邪系　太素无背胸二字。系作击。
前后痛涩胸胁痛　琦曰。任督脉绕篡间。故前后二便痛满。任脉气上壅。故有胸胁痛等证。
交十椎下　太素此下有藏字。杨曰。量此脉行处生病。皆是督脉所为。下藏者。下胳肾藏也。
完骨　先兄曰。灵骨度篇云。耳后当完骨者广九寸。类经云。完骨。耳后高骨也。
肩解　先兄曰。灵经脉篇。手太阳之脉出肩。解绕肩胛。窦杰针经指南云。
肩解背后缝。盖髃骨之后。与胛相对而陷解处。故谓之肩解。窦说为妥。
瘄门一穴　太素作肩髃二穴。
胸俞十二穴　太素作肓输二穴。
膺俞十二穴　太素无十字。
踝上横二穴　太素横下有骨实。张据王注曰。左右共四穴。
凡三百六十五穴针之所曰行也　太素此二句。在阴阳蹻四穴下。杨曰。以上九十五穴。通疗诸病也。坚按太素九十九穴。并藏俞府俞热俞水俞。俱三百三十七穴。为数最不足。
孙络三百六十五穴会　先兄曰。张云。孙络之云穴会。以络与穴为会也。穴深在内。络浅在外。内外为会。故曰穴会。非谓气穴之外。别有三百六十五络穴也。
以溢奇邪　太素溢作洫。杨曰。洫谓沟洫。水行处也。孙胳行于奇耶营卫之气。故曰洫。火逼反。坚按太素非是。
邪溢气壅　杨曰。以下言气壅成热以为壅疽。
大膕　太素作大䐃。
积寒留舍　杨曰。以下言寒气留积溪谷沟洫。为痹不仁也。
肋肘不得伸　太素肋肘作时。坚按太素似是。
十四胳脉　杨曰。十二别走胳脉。并任督二脉。为十四胳也。脾之大胳。从脾而出。不从脉起。故不入数。坚按此王注所本。
内解泻于中　杨曰。解别也。其诸胳脉别者。内写十脉也。十脉谓五藏脉两葙合论。故有十也。坚按此亦王所本。琦曰。按岐伯曰。孙络以下可节。此言恐是。

气府论篇第五十九  ***************************
（太素全存）
七十八穴　太素八作三。琦曰。今所传经穴图。足太阳凡百三十穴。与此不同。且各经穴错出。悉多讹缺。难以覈计。又止言手足三阳。与督冲任。而不及手足三阴。亦遗脱也。
入发至项三寸半　太素作入发项二寸间半寸。坚按义难解。
傍五相去三寸　太素三作二。杨曰。明堂傍相去一寸半有此不同也。（按杨所举俞穴与王注同者省而不录且太素经文间有脱句今亦不具载）
风府两傍各一　杨曰。天牖二穴。坚按此说非是。（天牖穴见前篇注）
侠背以下至尻尾　太素背作脊。无尾字。
五藏之俞各五六府之俞客六　琦曰。五藏六府之俞。左右共二十八穴。甲乙经有四十一穴。大杼风门。已见上注。不数。尚有鬲俞在七椎下。中膂俞二十椎下。白环俞二十一椎下。并去中行二寸上上髎脊两旁。第一空陷中次髎。第二空中髎。第三空下髎。第三空会阳阴尾尻骨两旁。盖是经惟说藏府之俞。故不备也。近世又有厥阴俞在第四椎下。（按厥阴俞既见千金外台）
锐发　人镜经曰。耳前发脚为兑发。
客主人　杨曰。一名上关。坚按甲乙上关。一名客主人。
耳下牙车之后　杨曰。大迎一名髓空。坚按后足阳明手少阳并有大迎骨空。仍如王注为是。甲乙颊车足阳明脉气所发。大迎足太阳脉气所发。并与本经不同。（外台引甲乙大迎足阳明）
缺盆　杨曰。缺盆一名天盖。坚按杨注本于甲乙。
掖下三寸　杨曰。掖下左右一寸□泉掖。（按即渊掖避讳作泉字）辄筋。天池。三穴。胁下至胠章门维道。日月□正经气发也。肠哀（按肠当作腹）大横此二穴。正经虽不言发。近此三正经气也。带脉五枢。此二穴少阳别气至也。上[户/卯]□穴。（按当居[户/卯]）少阳脉胳别至也。左右廿二世六穴也。是则掖下三寸为胁。胁下□间之外为胠。则胠胁之言可别矣。坚按此注非是。
髀枢中傍各一　杨曰。环铫居髎左右□穴。琦曰。中傍二字衍。
足阳明脉气所发者六十八穴　太素八作二。
额颅发际傍各三　杨曰。头维本神麴差左右也。
面鼽骨空各一　杨曰。鼽渠留反。鼻表也。有鼻塞病。非也。颧[户/卯]也。坚按甲乙四白在目下一寸。向頄骨颧空。据此。王注为优。（颧[户/卯]见于太阳脉注）先兄曰。易䲑九三。壮于頄。释文。頄求龟反。颧也。翟玄云。頄面也。頄颊间骨也。
膺中骨间各一　杨曰。膺中。膺窗也。左右二穴。坚按杨注误。
侠胃脘各五　杨注无太一。有乳根。关门作开明。（盖字讹）
侠脐广三寸各三　杨注无外陵。有太一。
下脐二寸侠之各三　太素三作六。杨曰。外陵大巨水道归来府舍冲门左右十二穴。太阴脉穴。更无别数。所以亦入阳明也。
分之所在穴空　太素之作上。
曲掖上骨空各一　杨曰。曲垣左右二穴。坚按甲乙曲垣。左肩中央曲甲陷者。中按之。动脉应手。据此杨注盖误。
上天窗四寸各一　太素窗作容。杨曰。足太阳遂天容。手太阳脉未至天容。谓天容字错。未详所。左右八穴。
肩解下三寸各一　杨曰。天宗臑输贞左右六穴。
鼻空外廉项上各二　杨曰。迎香天窗。左右四穴。天窗去手阳明胳近。故得其气也。坚按王注为胜。
柱骨之会各一　杨曰。柱骨左右二穴。坚按杨不斥言何穴。
角上各一　杨曰。颔厌左右二穴。琦曰。即足少阳颔厌二穴重出。
下完骨后各一　杨曰。天容左右二穴。
项中足太阳之前各一　杨曰。大椎大杼左右及中三穴。坚按大杼是足太阳经穴。不宜言之前。杨说难从。琦曰。即足少阳风池二穴。重出。
侠扶突各一　太素无依字。杨曰。扶突左右二穴。扶突近手少阳经也。琦曰。即手太阳天窗二穴。重出。
督脉气所发者二十八穴项中央二　太素八作六。二作三。杨曰。项中央者。项内也。非唯当中也。故项内下行喑门一天柱二为三也。上行风府一风池二为三。总有六穴也。督脉上入风池。即为信也。坚按杨注牵强。不可从。
大椎以下（至）脊椎法也　太素作大椎以下至尻廿节间各一。至胝下凡二十一节。脊椎法。杨曰。胝竹尸反。此经音枑尾穷骨从骨为正大椎至胝廿一节。有廿间。间有一穴。则廿六穴也。（按每节间不必有穴二十六穴字有讹）明堂从兑端上项下至喑门。有十三穴。大椎以下至胝骨长强廿一节。有十一穴。凡廿四穴。督脉气所发。与此不同。未详也。
至横骨六寸半一　太素六寸半一作八寸一一。杨曰。鸠尾以下。至横骨一尺六寸。寸有一穴。有十六穴。并已前有一十八穴也。明堂中央任脉气所□穴。合有十六。此经从璇机以下。至庭中□穴。合□穴。此经从璇机以下至横骨。虽放□下分寸。复与明堂不同。亦未详也。琦曰。一上脱各字。
侠脐下傍各五分　琦曰。中注四满一名髓府。气穴一名胞门。大赫一名阴关。横骨一名下极。坚按并出甲乙经。
足少阴舌下　太素此上有五藏之输各□凡五十穴十字。

骨空论篇第六十  ***************************
（太素全存）
恶寒　太素作恶风寒。
譩譆　杨曰。上譩一之反。下譆火之反。谓病声也。（按病疑痛讹）
肩上横骨间　杨曰。失枕为病。可取肩上横骨间。谓柱骨间。
䏚络季胁　马曰。䏚络者。䏚间之络。坚按䏚络季胁。义未晰。
八髎　太素作九[户/卯]。坚按此王氏所非。
还刺寒府　琦曰。还疑衍字。膝外附骨解间。当足阳明之阳关穴。谓之寒府者。义未详。或有误字。
寒府在附膝外解营　太素无附字。杨曰。寒热府在膝外解之营穴也。名曰骸閞也。
取膝上外者　杨曰。凡取膝上外解。使拜者屈膝伏也。取涌泉者。屈膝至地。不伏为跪也。
任脉　先考曰。任为衽之义。其脉行腹中。行犹衣衽之在于腹前也。先兄曰。说文。㨟交衽也。衽。衣㨟也。
冲脉　先兄曰。说文。冲。通道也。春秋传云。及冲以戈击之。冲四通道也。
至胸中而散　琦曰。散者布散之意。冲脉为十二经之海。灌渗溪谷。故曰散也。
带下　先兄曰。一切经音义引苍颉篇云。带下。妇人病也。又曰带音当赖反。人作䐭同。字林女人赤白带二病也。关中多音带。三苍下漏病也。
督脉者起于少腹以下骨中央　杨曰。八十一难云。起于下极横骨。一名下极。即是少腹之下也。骨之中央。髋骨中央也。又八十一难云。起下极之输。并脊上行。至于风府。（按难经有入属于脑四字）为阳脉之⿰牜曹。（按此一句是吕广注）义亦同也。
廷孔　太素作庭孔。
篡间　太素篡作[牜辛]。下并同。坚按玉篇。[牜辛]居其切。无所取义。顾繫于篡字之坏。（长刺节论新校正别本篡一作基）
不孕癃痔　太素孕作字。杨曰。有本无痔字。
治在骨上甚者在齐下营　杨曰。骨上量是骶骨。□督脉标也。齐下营者。□脉本也。营亦穴处也。
喉中央　杨曰。廉泉也。坚按今云在缺盆中。则王注为是。
立而暑解　医学读书记曰。暑解当是骨解。言骨散随如解也。骨与暑相似。传写之误也。琦改暑作引曰。解懈同起。而引懈痿弱不任地之谓。坚按二说俱不确。
骸关　太素作厌关。杨曰。厌开。骸閞也。膝骨相属屈伸之处也。坚按作厌非是。
拇指　太素拇作母。杨曰。母指。小母指也。足少阴足太阳皆行膕中。至足小指。故疗其膕也。坚按先兄曰。易咸初六。咸其拇。虞翻曰。[ 足母]足大指也。又解九四。解而拇。马融曰。足大指。庄子骈拇。枝指出乎性哉。骈于足者。连无用之肉也。
关　杨曰。膕上髀枢为閞也。
背内　杨曰。背内谓足太阳背输内也。琦曰。背上俞穴主内者取之。王注谓大杼。非也。
阳明中俞髎　杨曰。足阳明中输。谓是巨虚上廉也。[户/卯]输穴也。
若别治巨阳荫荣　太素少阴荣作少阳荣。杨曰。若胻痛。若别可足太阳足少阳二脉营穴也。（按可字下恐有脱）坚按足少阳经出膝外廉下外辅骨之前。直下抵绝骨之端。则太素似是。
淫泺胫酸云云　太素胫酸字无。外下有踝字。五作四。杨曰。泺罗各反。淫泺膝胻痹痛无力也。外踝上五寸。足少阳光明穴也。少阳维者。在四寸中也。
辅骨上横骨下为楗　杨曰。膝辅骨上横骨下为楗。
侠髋为机　太素髋作䯘。杨曰。髋孔昆反。又音完。坚按䯘髋同用。先兄曰。机髀骨之入枢者。在臀上两傍。其所侠为髋。髋则臀上侧骨。与骼本是一大骨。腰旁侠脊平立陷者中。按之有骨。机关处动者是也。
骸下为辅　铜人经注曰。辅骨谓辅佐胻之骨。在䯒之外。
头横骨为枕　太素头作项。杨曰。项横骨。项上头后玉枕也。坚按据藏经音义。作项为是。说文。頄玉枕也。（玉枕各本作项枕今据段氏所改录）
髓空在脑后五分　太素无在字。五作三。
在颅际锐骨之下　气府论。足阳明脉气所发。有额颅发际傍各三灵。骨度篇曰。发所覆者。颅至项尺二寸。据此颅字。似专指前发际。然说文顼。顼颅首骨也。颅顼颅也。（并据段注本录）阮孝绪文字集略云。颅脑盖也。（和名钞引）然则。项后亦得称之颅也。沉彤释骨曰。头横骨中央之下端曰颅际锐骨是。
项后下复骨下　太素无后字。坚按释骨曰。柱骨隐筋肉中者曰复骨。先兄曰。沉说亦妥。
数髓空　琦曰。数字疑有误。
或骨空　琦曰。或字疑有误。先兄曰。沉彤云。通回匝口颊下之骨曰或骨。按说文。或即域本字。云或骨者。以其骨在口颊下。象邦域之回匝也。
当两肩　杨曰。两肩。有本为唇也。
髆中之阳　说文。髆。肩甲也。（原识髆误写作髃）
两骨空之间　太素无空字。
出上膝四寸　琦曰。出衍字。
在毛中动下　太素动下作动脉。琦曰。动下当作动脉下。
扁骨有渗理凑无髓孔　太素扁作遍。无凑字。孔作空。杨曰。言骨上有空。五穀津液。入此骨空。资脑髓也。此骨空种数所在难分。有□者。不可知者。故置而不数也。坚按扁作遍非。
易髓无空　琦曰。四字衍文。
先灸项大椎　太素灸作取。杨曰。大椎穴。三阳督脉之会。故灸寒热气取明堂大椎。有疗伤寒病。不疗寒热之。
撅骨　太素作厥骨。杨曰。此脉中血寒而少。故取背输陷也。厥骨尾[ 火苪]骨也。有本厥与骨通为一字。巨月反。坚按厥尽也。椎骨之所尽。故称厥骨乎。其厥与骨为一字者。盖指蒚字也。
肩上陷者　杨曰。肩负等穴也。
足小指次指之间　杨曰。□临泣等穴也。
腨下陷脉　杨曰。承山□等。
动如筋者　太素动作痛。
掌束骨下　太素作骭骨下。杨曰。肝音干。[ 骨曷]骭穴也。（按肝当骭干当于）坚按释骨曰。束掌者曰掌束骨。
足阳明　太素此下有灸之二字。坚按此与甲乙全氏合。
巅上一　太素作直上动脉。
即以大伤病法灸之　太素作即以大伤痛壮数灸也。
二十九处　太素九作七。
伤食灸之　杨曰。伤食为病。灸之不得愈者。可刺之。刺法可刺大经所过之胳。出血及饮药调之。阳胳脉也。坚按巢源宿食不消候曰。令腹胀气急噫气醋臭时复增寒壮热是也。或头痛如疟之状。

水热穴论篇第六十一  ***************************
（太素全存）
肺者太阴也　太素作肾者少阴。难从。
关门不利　太素门作闭。盖非。
上下溢于皮肤　先兄曰。按有文上下指人身上下之部而言。非肺肾之谓。
地气上者　张曰。牝阴也。地气上者。阴气升也。以阴从荫而生水液。故曰至阴。
玄府　太素作六府。上文藏府作其藏而三字。下文所谓玄府者汗空也九字所无。并非是。
水俞五十七处者　徐灵胎医学源流论。有水病针法论。当参。
此肾俞　太素作此皆肾输也。杨曰。尻上五行。合廿五输者。有非肾俞所发。皆肾输。以其近肾。并在肾部之内。肾气所及。故皆称肾输也。
肺为逆不得卧　评热病论。真气上逆。故口苦舌乾。卧不得正偃。正偃则咳出清水也。诸水病者。故不得卧。
分为相输　杨曰。肾以主水。肺以主气。故曰分之。先兄曰。按水气同类。肺肾俱为标本。故其感病也。互相输而俱受。分为胕肿喘呼之证也。本是二藏属阴。而水气之所留也。诸家以相输为二藏之气。以俱受为病气。恐非是也。
皆藏之阴络　太素作皆藏阴之络也。杨曰。是等诸穴。皆肾之阴藏所终之输。水客之舍也。坚按太素义不了。琦曰。阴气所行。故曰阴络。内督脉及足阳明穴。亦曰阴络。其义未闻。
帝曰春取络脉分肉　此节太素别为类题云变输。是以知其为错文。琦曰。此疑四时刺逆从论中脱文误次者。知四时之治变。庶切脉用药无太过矣。
其气少不能深入　先兄曰。马云。斯时肝气虽急。天之风亦疾。然人之经脉常深。而风木之气常少。不能深入于经脉之内。仅在络脉分肉之间。志曰。风木之气。常达于络脉分肉之间。其经脉之气。随冬令伏藏久深而始出。其在经之气尚少。故不能深入而取之经。
夏取盛经分腠　杨曰。三阴盛经也。夏日其经热盛。故取其盛经部内分腠。
阳气留溢　太素留作流。坚按此与新校正引别本合。
阳气坚盛　太素坚作紧。杨曰。紧盛也。
阳脉乃去　去盖藏之义。（宜参脉要精微论蛰虫将去条）
以越诸阳之热逆也　杨曰。人头为阳。故头上廿五输。以起诸阳热者也。（按起当作越）
而传为热　王注。湿气内结。盖言无汗证。然语意欠妥。其释传字以转字换之。极是。
夫寒盛则生热也　杨曰。夫阳极则降。阴极即升。是以寒极生热。热极生寒。斯乃物利之常也。故热病号曰伤寒。就本为名耳也。

调经论篇第六十二  ***************************
（太素全存）
十六部　王注盖本于杨氏。
肝藏血脾藏肉　琦曰。五神藏当云肝藏魂。脾藏意。而此以血肉言者。以本篇主血气身形立说故也。盖互文见意耳。
而此成形　琦曰。四字衍。
守经隧焉　杨曰。营卫不和。百病还生。血气之中。故守经隧以调血气者也之。
神不足有馀云云　先兄曰。马云。此节当分为四段。初段言有馀不足。皆能为病也。是乃本体之病。第二段言始时皆能感邪。其病必微。是乃外感之病。第三段言刺其有馀不足之法。非刺其邪也。第四段方与第二相应。乃所以刺其邪也。若第三段为二。第二段为三。则文理自明。
勿之深斥　杨曰。斥齿亦反。推也。勿深推也。坚按广雅曰。斥推也。王念孙疏证曰。跟经音义卷十四引三仓曰。斥推也云云。又说文。推排也。是推有开拓之义。
按而致之　太素按作切。
血有馀则怒不足则恐　杨曰。肝血有馀于肝。所以瞋怒。肝血不足于目。所以多悲也。
视其虚经　太素视作补。杨曰。写其盛经出血。所以不怒。正补其虚。令不泄血。所以不悲。有本视其虚经也。
形有馀　杨曰。形者非唯身之外状名形。举体皆名。
微风　刘河间保命集曰。中风俱有先兆之证。凡人如觉大拇指及次指麻木不仁。或手足不用。或肌肉蠕动者。三年内必有大风之至。经曰。肌肉蠕动。名曰微风。
乃能立虚　琦曰。按以上论五藏有馀不足形证。即未尽其理。读者取其大意可也。坚按古书言约而理邃。学者宜思索会悟。引申隅反。如琦之言。殆后人之见已。
血逆于经　太素逆作留。杨曰。十二经血留于营经也。或曰血流也。（按营经之经似羡）
乃为炅中　琦曰。血并于阴。则里气虚。气并于阴。则内阳盛。故为热。此皆指其盛者言之。所谓一实一虚也。如以血言。则血并于阳。为阴出之阳。当为外寒也。
心烦惋　太素惋作悗。杨曰。悗则闷同也。
善忘　琦曰。此二条即前二条之轻者。
气之所併为血虚云云　吴曰。邪之所凑。必其虚也。
故为虚焉　琦曰。气併为气实而血虚。血併为血实而气虚。然气血本不相离。偏胜则相失。故皆为虚。
则为实焉　琦曰。惟气血并于经络者为实。以藏府未动也。若邪入内相併。皆为虚矣。
则为大厥　琦曰。此并之异常也。
阴阳匀平　太素匀作旬。坚按匀旬古通紃。亦恐同义。
其生于阳者云云　杨曰。阴五藏也。阳六府也。风雨寒暑。外邪从外先至六府。故曰生于阳也。饮食起处。男女喜怒。内邪生于五藏。故曰生于阴也。张曰。风雨寒暑。生于外也。是为外感。故曰阳。饮食居处。阴阳喜怒。生于内也。是为内伤。故曰阴。坚按生于阳生于阴之阴阳。即言表里。杨注非是。阴阳喜怒之阴阳。盖指房室。杨释以男女。其意为然。解精微论曰。若先言悲哀喜怒燥湿寒暑阴阳妇女。亦是同义。琦曰。阴阳喜怒者。言人之本气。有偏阴偏阳之不同。而七情亦随之偏胜。此虽理之所有。而其于经者则相畔矣。又疏五过论。凡欲诊病者。必问饮食居处。
寒湿之伤人云云　太素无紧字。杨曰。雨气上侵。湿气下入。有斯异也。略不言暑耳。寒湿中人。致虚有四。皮肤收者。言皮肤急而聚也。肌肉坚者。肌肉坚而不迎也。（按迎字疑）营血泣者。邪气至脉中。故营血泣也。卫气去者。邪气至于脉外。卫气不行。故曰去也。卫去之处。即为虚也。先兄曰。按下文阳盛生外热。注有寒外盛。则皮肤收之语。则王氏原本亦似无不字。坚按暑邪其表疏泄。必不收坚。杨以为略不言暑者。坐于不知上文寒暑之为寒温也。琦亦谓寒湿是寒暑之误。不可从。
聂辟气不足　太素聂作摄。（按与新校正引异）杨曰。摄纸辄反。分肉间无卫气。谓气不足也。坚按摄字义不了。
喜怒不节　琦曰。喜怒不节字衍文。或阳逆于上。或阳凑于下。皆肝家实邪郁结。七情惟怒为肝实。故独言之。
喜则气下　杨曰。喜则气和志达。营卫之行通利。故缓而下也。坚按此说是。琦曰。下应作缓拘。又曰。举喜悲以统忧思恐惊。
脉虚空　太素无空字。
熏满　太素作熏藏。
阳受气于上焦以温皮肤分肉之间　此二句为下文上焦不通而发。以见阴阳虚盛。俱使上焦不通。而生内外之寒热矣。
阴虚生内热　先兄曰。王履医经溯洄集云。帝曰。阴虚生内热。嗟夫。此内伤之说之原乎。（按此指东垣）盖劳动之过。则阳和之气。皆亢极而为火矣。况水穀之味又少入。是故阳愈盛而阴愈衰也。此阴虚之阴。盖指身中之阴气。与水穀之味耳。或以下焦阴分为言。或以肾水真阴为言。皆非也。夫有所劳役者。过动属火也。形气衰少者。壮火食气也。穀气不盛者。劳伤元气。则少食而气衰也。上焦不行者。清阳不升也。下脘不通者。浊阴不降也。夫胃受水穀。故清阳升而浊阴降。以传化出入。滋荣一身也。今胃不能纳。而穀气衰少。则清无升而浊无降矣。故曰上焦不行。下脘不通。然非谓绝不行不通也。但比之平常无病时。则谓之不行不通耳。上不行。下不通。则郁矣。郁则少火皆成壮火。而胃居上焦下脘两者之间。故胃气热。热则上炎。故熏胸中而为内热也。
凝则脉不通　太素作血涘泣则脉不通。坚按涘即凝字。
阴与阳并　太素作阴之与阳。
气盛乃内针云云　张曰。气张乃内针者。因病人之吸气而入针也。针与气俱出者。候病人之呼气而出针也。
热不得还　太素还作环。杨曰。夫虚者多寒。得热为补环转也。疾出于针。使针下热气不得转也。琦曰。热不得还句。误衍。
动气候时　太素作动无后时之。坚按此与甲乙同。之。助语辞。
络二百六十五节　杨曰。节即气穴也。坚按宜参六节藏象论。然下有经络支节文。则志说似是。
其病所居　太素上有视字。
焠针　太素作卒针。杨曰。卒穷也。痛痹在骨。穷针深之。至骨出针。
两蹻为上　杨曰。上者胜也。

缪刺论篇第六十三  ***************************
（太素全存）
杨曰。痛病在于左右大胳。异于经脉。故名缪。缪异也。坚按此与马张同义。
极于五藏之次也　先兄曰。志云。极。至也。处也。
巨刺　杨曰。以刺左右大经。故曰巨刺。巨大之也。坚按吴氏暗得杨意。
无积者　杨曰。聚阳病也。积阴病也。其所发之病。未积之时。刺然骨前出血也。
不已左取右　太素无不已二字。坚按此与甲乙合。
取五日已　太素无取字。坚按此与甲乙合。
臂外廉痛　太素外作内。杨曰。手少阳外关之胳。从外关上绕臂。内廉上注胸。坚按经脉篇手少阳之别名曰外关。去腕二寸。外绕臂。胸中。太素经注可疑。且以下三节。杨并据经脉篇所谓别者为解。文繁不录。
刺手中指次指　太素中作小。坚按此与新校正意合。
此新病数日已　太素作数日者三字。
女子有顷已　杨曰。疝痛者。阴之病也。女子阴气不胜于阳。故有顷已□。
邪客于手阳明之络　杨曰。手阳明偏历之胳。其支者上臂乘肩髃上典颊。（按典字疑）不言至于胸胠。而言胸胠痛者。手阳明之正膺乳。别上入柱骨。下走大肠。属于肺。故胸满喘息。支胠胸热也。以此推之。正别脉者皆为胳。
邪客于臂掌之间　杨曰。腕前为掌。腕后为臂。手外踝后。是手阳明脉所行之处。有脉见者。是手阳明胳。臂掌不得屈者。取此胳之也。坚按手阳明经络。并不循掌中。杨说非是。
利药　杨曰。可饮破血之汤利而出之。若不愈者。可刺云云。
善悲惊　杨曰。厥阴之脉。入眼。故伤厥阴虚而善惊。及不乐也。志主惊惧。故伤少阴之脉。令人惊惧。俱用前方刺三处之也。
耳中生风者　杨曰。人觉耳中有风出者。是邪客手阳明胳。故用方同之。
凡痹往来　杨曰。有痹往来。手阳明胳分肉间为痛痹也。坚按此说非是。
邪客于足阳明之经　太素经作胳。坚按此与全氏甲乙合。
上齿寒　太素上作下。杨曰。手阳明经入下齿中。足阳明经入上齿中。不入下齿。今言（按此脱下字）齿寒者。足阳明胳入下齿也。又寻胳之所生病处。不是大胳行处者。乃是大胳支分小胳发病者也。
足中指次指　太素无次指二字。坚按此与甲乙合。
气上奔贲上　杨曰。贲膈也。坚按此与杨玄操合义。
是腰俞　太素无此三字。坚按与全氏合。
引胁而痛　太素此下有内引心而痛五字。坚按此与全氏甲乙合。
应手如痛　太素如作而。坚按此与甲乙合。
不病则缪刺之　太素病作痛。杨曰。刺十二经所过之处。不痛者病在于胳。故缪刺也。坚按此说为是。琦曰。此统言缪刺之义。应前文脱简也。其意相同。
齿龋刺手阳明　杨曰。刺手阳明输三间等穴。不已。刺手阳明兑端之穴。
缪传引上齿　太素引作刺。杨曰。足阳明胳左病右痛。右病左痛。可刺上齿足阳明胳。坚按太素经注盖非。琦以为此一节当在齿龋条刺其脉入齿中立已下。实据高注。
上络左角　杨曰。左角阳也。
五络俱竭　王氏解竭为闭结甚是。犹绝有阻绝之绝。
身脉皆动　吴曰。凡人之经脉所以行血气。络脉所以布精神。故络脉竭而经脉无过。令人身脉皆动。而形无知也。
尸厥　仲景曰。曰尸蹷脉动而无气。气闭不通。故静而死也。
后刺足中指　琦曰。当作大指次指阳明厉兑穴。
后刺手心主　太素无手心主三字。琦曰。心主二字衍。
吹其两耳　说苑。扁鹊治虢太子尸蹷。子明吹耳。
先视其经脉　太素此上有必字。
此缪刺之数也　杨曰。数法之也。

四时刺逆从论篇第六十四  ***************************
（太素佚）
厥阴有馀　此段言三阴三阳之有馀不足俱病痹。其脉滑病疝。其脉涩病积。而其理则高说为的当。但是故春气在经脉以下。本是别章。不宜牵合而为说矣。
春刺络脉　先兄曰。高云。刺络脉经脉肌肉筋骨。必由皮肤而入。故不言皮肤。但举四时。故不言长夏也。琦曰。气未至而夺之。气已衰而泄之。皆为逆也。亦为虚虚者言之耳。
令人目不明　琦曰。诊要经终论云。冬刺春分。痛不已。令人慾卧。不得瞑眠而有见。以肾病刺伤肝分血气。脱泄阳不得入于阴。故目不瞑。魂不得归于肝。故眠而有见。与此证异而理同也。
大痹　生气通天论大偻大字同语例。

标本病传论篇第六十五  ***************************
（太素佚）
先病而后逆者治其本　上文治反为逆者。即病宜治标而反治本。宜治本而反治标之谓。此乃言其病本重者。后有治逆。犹宜治其本病。其病本轻。倘被医误而加重者。逆治为本。宜救疗之。仲景所谓知犯何逆。及本发汗而复下之。此为逆也之类。皆可以相发焉。
病发而有馀　先兄曰。张云此以气强弱而言标本也。如病发之气有馀。则必侮及他藏气。而因本以传标。故必先治其本。病发之气不足。则必受他藏他气之侮。而因标以传本。故必先治其标。
诸病以次　五十三难曰。经言七传者死。间藏者生。何谓也。然七传者。传其所胜也。间藏者。传其子者也。吕广注曰。七当作次字之误。盖难经本据本篇而立言者也。

第六十六~第七十四  ***************************
（暂无）

著至教论篇第七十五  ***************************
（太素佚）
明而未能彰　先兄曰。按彰下文以彰经术之义。
疑于二皇　先兄曰。疑拟古同用。汉书公孙弘传。管仲相齐有三归。侈拟于君。注拟疑也。言相似也。又王嘉传赞。董贤之爱。疑于亲戚。师古曰。疑读曰拟。拟比也。
而道上知天文　琦曰。而字误。
且以知天下　琦曰。有误。
肾且绝　朱永年曰。肾且绝三字。当节断。

示从容论篇第七十六  ***************************
（太素佚）
体重烦冤　先兄曰。吴云。肝主筋。筋缓则不能收持。肾主骨。骨痿则艰于举动。脾主四肢。四肢衰弱。则倦怠无力。故皆令人体重烦冤。
此皆工之所时乱也　琦曰。脉各有定位定体。脉体之变。乃病使然。何由以别藏惑乱。其疑似耶。注家望文生义非也。
于此有人头痛筋挛　先兄曰。张云。此下言肾病之疑似也。
夫年长则求之于府云云　高云。长犹老也。少幼也。坚按广雅长老也。孟子公孙丑注。长者老者也。汉书吴王濞传注。少幼也。国语晋语注。少稚也。曲礼。三十曰壮。又论语季氏皇侃义疏。少谓三十以前也。壮谓三十以上也。老谓年五十以上也。盖论语之少壮老。即本经之少壮长。但本经之少。是幼稚之称。而所言长者。实五十以上之谓也。（尔雅艾长也曲礼五十曰艾注艾老也俱可以互证）
夫浮而弦者　琦曰。此经以脉浮而弦为肾之不足。可知凡见弦脉。不当用伐肝疏风也。
沉而石者　据上文切之石坚。沉即沉按之谓。
脉浮大虚者　先兄曰。张云。夫脾属阴。为胃之里。胃属阳。为脾之表。今脉来浮大而虚。则外有馀。内不足。是脾气之外绝于胃也。脾已去胃。故气归阳明。而脉见如此。按血气形志篇曰。阳明常多气多血。刺阳明出血气。故雷公问粗工下砭石而愈者。正所以泄阳明之邪实也。
是脾气之外绝去胃　琦曰。外绝去三字有误。或衍也。
夫二火不胜三水　琦曰。二火三水不解。前所列症亦无脉乱无常之文。误衍也。
是水气　琦曰。水字有误。阳明气逆上冲。故喘咳。
譬如天之无形　吴曰。言伤肺伤脾。形证县绝。若不明辨。譬如天之无象可求。地之无方可理。张曰。天有象。地有位。若不知之。则天若无形。地若无理。此言三藏之伤。形证悬别。不能明辨。亦犹是也。

疏五过论篇第七十七  ***************************
（太素佚）
循经守数按循医事　先兄曰。张云。循经之循。因也。按循之循。察也。
四德　琦曰。四德后无说。盖缺文。或曰。德失之讹也。即下篇征四失矣。
凡未诊病者　医心方无未字（按此似引太素者）坚按未字无者为优。
虽不中邪病从内生名曰脱营　医心方邪上有外字。营作荣。
不在藏府不变躯形　先兄曰。高云。在察也。变通也。谬。
必以比类奇恆　先兄曰。闵士先云。比类者。言误五藏脉气之顺逆。以比类奇恆之脉。或顺或逆也。
斩筋绝脉　马曰。筋若斩而脉若绝。
令泽不息　吴曰。美泽不能如前滋息矣。

征四失论篇第七十八  ***************************
（太素佚）
谬言为道更名自功　先兄曰。按谬当作嘐。说文。嘐。夸言也。孟子何以谓之狂也。曰其志嘐嘐然。俱可以证。又更名恐更各讹。
坐之厚薄　琦曰。坐字误。疑当作生。坚按此说非是。
或伤于毒　吴曰。毒谓草木金石禽虫诸毒也。志曰。或偏伤于五气五味之毒。琦曰。毒谓食物不时。气味畏忌。均能病人。
无人事　琦曰。人事。上所云贫富勇怯之类也。先兄曰。疏五过论云。受术不通。人事不明。又云从容人事。以明经道。
治数之道从容之葆　琦曰。治数。即阴阳逆从。及藏府经脉之度也。从容。即比类揆度奇恆也。坚按推他语例。（宜参精微论下）从容之葆。此之字是指事之词。言治数之道。从容安缓而能得之。故以为其实也。琦从容解误。又张以治数之道接无人事读。亦误。

阴阳类论篇第七十九  ***************************
（太素佚）
吴曰。篇内论阴阳自为一类。故曰类论。马曰。首节有阴阳之类。故名篇。
三阳为经二阳为维　先兄曰。张云。经大经也。周身之脉。惟足太阳为巨。通巅下背。独统阳分。故曰经维。维络也。阳明经上布面。下循胸腹。独居三阴之中。维络于前。故曰维。
此知五藏终始　琦曰。句应在正其理句下。
至绝作朔晦　琦曰。至绝作十二字讹误。不可读。古经残缺淆乱。此篇为甚。注家穿凿附会。反致贻误。今悉阙之。
三阴者六经之所主也　琦曰。王氏以三阴为手太阴。则与交于太阴不合。诸家以为脾则六经之所主。又难强通矣。坚按此太阴在三阴之中。亦犹十二官十一藏之例。
上空志心　王引之经传述闻仪礼志趋条曰。志者微也。玉藻曰。卷豚行不举足。不举足则步趋微小。故曰志趋。乐记曰。志微噍杀之音。作志微噍杀四字平列。则志与微同义。素问阴阳类论曰。太阴伏鼓不浮。上空志心。王冰注曰。云云是古人谓微小为志也。
二阴至肺　琦曰。二阴不言脉。缺文可知。
缪通五藏　吴曰。谓六脉同行于身。左右交缪。贯通五藏也。
不知雌雄　先兄曰。张云。雌雄如下文云二阴为雌。又顺气一日分为四时。曰肝为牡藏。脾为牝藏。皆雌雄之义也。
溓水　说文。溓薄欠也。或曰。中绝小水。又曰。淹也。（段玉裁曰杨上善注素问云濂水静也于此义相近）从水兼声。溓或从廉。玉篇。濂里兼里。忝二切。薄也。濂同上。
三阳俱起　琦曰。详王注义。三阳疑三阴之讹。坚按此说误。

方盛衰论篇第八十  ***************************
（太素佚）
梦筑垣盖屋　琦曰。按五藏虚实。发梦不同义。其脉要精微论中。此列五藏之虚梦。得其时气应虚实。然惟心脾二藏为合。其肺肾肝得时之梦。仍同虚例。恐有讹误。
菌香　王逸离骚注。菌薰也。叶曰。蕙根曰薰。
度人　琦曰。二字衍。
诊有十度　先兄曰。王注度合有其二。所谓二者。阴阳之谓也。
脉脱不具　仲景曰。脉脱入脏即死。先兄曰。脱或然之辞。此足以与吴泄相发。
反论自章　先兄曰。按所反之论。自彰于后世也。或曰。以所反之论自误为明也。
守学不堪　先兄曰。楚辞招魂。湛湛江水兮。注。深貌。
知坐知起　琦曰。坐起行止。谓病人之起居。所以参验脉证也。
脉气有馀　张曰。如三部九候论曰。形肉已脱。九候虽调犹死。盖脱与不足。本自不同。而形肉既脱。脾元绝矣。故脉气虽调。亦所不治。当与此节互求其义。
不失人情　吴曰。人情病人之情。坚按此说是。张以为人情有三。曰病人之情。曰傍人之情。曰同道人之情。似失经旨。

解精微论篇第八十一  ***************************
（太素佚）
臣授业　太素授作受。
汤药所滋　太素作汤液药滋所。坚按太素义不了。但汤药据示从容论即汤液毒药之谓。
所从群下　先兄曰。高云。所从。群下卑贱人也。通使。临事富贵人也。按高说不知何指。此雷公对帝而言者。故所从群下。即谓百官百姓也。即通言上文卑贱富贵之人也。言使群下能适道术以养正也。
有毚愚仆漏之问　太素作其有俯遇仆偏之问。坚按太素有讹。然漏作偏。或是。
欲问其状　太素欲作敢。
若出而少涕　杨曰。泣从目下。涕从鼻出。间为一液也。故人哭之时。涕泣交连。然有哭而无泣。纵有泣涕少。何也。涕洟也。
若问此者（至）道之所生也　杨曰。若。汝也。琦曰。十八字衍。
则气和于目　太素和作知。坚按上华色者其荣也句。及此三句。并是客词。
水宗者积水也　太素无积水也三字。下文积作精。杨曰。宗本也。水之本是肾之精至阴者也。先兄曰。按水宗之水泣也。谓目之水所宗者。肾之积水也。
志与心精共凑于目也　太素志与心精作心与精。先兄曰。按志与心精。言未悲之时也。
则神气（至）志独悲　琦曰。十六字衍文。
泣涕者脑也　琦曰。泣衍字。
其志以早悲　太素早作摇。
泣安能独来　此段无出而少涕之答辞。盖此亦神不慈者。可推而知也。
神不守精精神去目　此亦言神精共凑而不能持。
夫一水不胜五火故目皆盲　太素五作两。杨曰。以其目是阳。已是一火。下阳并上。则是二火。志精在目。则是一水。一水不胜于二火。故热盛争而盲也。坚按杨注僻谬。琦曰。按此与泣不出义相左。此说亦误。盖此别是一义。非相反也。（新校上甲乙经无盲字盲当作眦）
