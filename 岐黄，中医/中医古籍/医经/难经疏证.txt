
黄帝八十一难经解题  ***************************
难经解题一篇，先君子所撰也，（元胤）今谨以过庭所受之说，并著于录，举众说而证之，若其剩义，窃又补之，冠乎拙著之首。
八十一难之名，昉见于汉张仲景伤寒论自序，而梁阮孝绪七录，有黄帝众难经之目。
隋书经籍志曰，黄帝八十一难二卷，注，梁有黄帝众难经一卷，吕博望注亡。
盖众，乃八十一之谓，集注，题曰黄帝八十一难经，本义无黄帝八十一字，非其旧也，其以黄帝冠者，正与内经同。
淮南子曰，世俗之人，多尊古而贱今，故为道者，必托之于神农黄帝，而后能入说，详见于先子素问解题。
素问离合真邪论曰，九九八十一篇，以起黄钟数焉，古书多以此为数，素灵老子皆然也。
虞伯圭曰，古人因经设难，或与门人子弟问答，偶得此八十一章耳，未必经之当难者，止此八十一条也，此说不可从。
陈祥道礼记讲义曰，太玄八十一家，象八十一元士，少则制众，无则制有，盖太玄取诸太极而已，故其数如此，老子之书，终于八十一，难经止于八十一，皆此意欤。
王伯厚困学纪闻曰，石林谓，太玄皆老子绪馀，老氏，道生一，一生二，二生三，三之为九，故九而九之，为八十一章，太玄以一玄为三方，自是为九，而积之为八十一首。
难，是问难之义，帝王世纪云，黄帝命雷公岐伯，论经脉，旁通问难，八十一为难经，（事物纪原）隋萧吉五行大义，唐李善文选七发注，并引此经文曰，黄帝八十一问云，可以证焉，唐艺文志，有耆婆八十四问，许咏六十四问，盖本此。
陈振孙书录解题，载难经二卷曰，难，当作去声读，欧阳圭斋曰，难经先秦古文，汉以来答客难等作，皆出其后，又文字相质难之祖也，（元胤）按史记黄帝本纪云，死生之说，存亡之难，索隐，难，犹说也，凡事是非未尽，假以往来之词，则曰难，又上文有死生之说，故此云存亡之难，所以韩非著书有说林说难也，八十一难之难，得之其义益明。
或读为平声，非也。
杨玄操序曰，名为八十一难，以其理趣深远，非卒易了故也，僧幻云史记附标，载杨玄操音义曰，难，音乃丹切，黎泰辰序虞庶难经注曰，世传黄帝八十一难经，谓之难者，得非以人之五藏六府隐于内，为邪所干，不可测知，唯以脉理究其彷彿邪，若脉有重十二菽者，又有如按车盖，而若循鸡羽者，复考内外之证，以参校之，难乎，纪天锡进难经集注表曰，秦越人将黄帝素问，疑难之义，八十一篇，重而明之，故曰八十一难经，滑寿曰，按欧虞说，则难字当为去声，余皆奴丹切。
此经不详何人作，隋以上则附之于黄帝，唐而降则属之于秦越人，隋经籍志云，黄帝八十一难二卷，盖原于帝王世纪之说也，杨玄操为秦越人之所作也。
杨玄操序曰，黄帝八十一难经者，斯乃勃海秦越人所作也，越人受桑君之秘术，遂洞明医道，至能视彻藏府，刳肠剔心，以其与轩辕时扁鹊相类，乃号之为扁鹊，又家于卢国，因命之曰卢医，世或以卢扁为二人者，斯实谬矣，按黄帝有内经二帙，帙各九卷，而其义幽赜，殆难穷览，越人乃採摘英华，抄撮精要，二部经内，凡八十一章，勒成卷轴，既弘畅圣言，故首称黄帝云，（元胤）按王惟一集注本，亦题曰卢国秦越人撰，盖据杨玄操之言者，扬子法言曰，扁鹊卢人也，而医多卢。
王勃云，秦越人始定章句，盖勃序见文苑英华，其言迂怪可疑。
王勃序曰，黄帝八十一难，是医经之秘录也，昔者，岐伯以授黄帝，黄帝历九师，以授伊尹，伊尹以授汤，汤历六师，以授太公，太公授文王，文王历九师，以授医和，医和历六师，以授秦越人，秦越人始定章句，历九师以授华佗，佗历六师，以授黄公，黄公以授曹夫子，夫子讳元，字真道，自云京兆人也。
旧唐经籍志云，黄帝八十一难经一卷，秦越人撰，按开元中，张守节作史记正义，于扁鹊传首，引杨玄操难经序，则玄操开元以前人，而其属诸越人者，岂创于玄操欤，司马迁云，天下至今言脉者由扁鹊，盖论脉莫精于难经，则其说之所以起也，然谓之扁鹊所作，唐而上无说，实为可疑矣，八十一难之目，已见于仲景自序，而叔和脉经，士晏甲乙，往往引其文，则汉人所撰，要之不失为古医经，亦何必论其作者。
本义曰，史记越人传，无著难经之说，隋书经籍志，唐书艺文志，俱有秦越人黄帝八十一难二卷之目，又唐诸王侍读张守节作史记正义，于扁鹊仓公传，则全引难经文，以释其义，后附载四十二难，与第一难，三十七难全文，由此则知古传以为越人所作者，不诬也，详其设问之辞，称经言者，出于素问灵枢二经，而见于灵枢者尤多，亦有二经无所见者，岂越人别有摭于古经耶，经释曰，云秦越人著者，始见于新唐书艺文志，盖不可定然，实两汉以前书也，（元胤）尝考素问，其言雅奥，其理亦精，虽有汉人之所补缀，其实多周秦古书之文，若灵枢，则朱子称为浅易，较之素问，殆为雁行，而八十一难，则又其亚也，何者详玩其文，语气稍弱，全类东京，而所记亦多与东京诸书，相出入者，若元气之称，始见于董仲舒春秋繁露，扬雄解嘲，而至东汉，比比称之，男生于寅，女生于申，说文包字注，高诱淮南子注，离骚章句，俱载其说，木所以沉，金所以浮，出于白虎通，金生于巳，水生于申，泻南方火，补北方水之类，并是五行纬说家之言，而灵素中，未有道及者，特见于此经，其决非出西京人手，可以见矣，且此经诊脉之法，分以三部，其事约易明，自张仲景王叔和辈，取而用之，乃在医家，实为不磨之矜式，然征之素灵，业已不同，稽之仓公诊籍，亦复不合，则想以其古法隐奥，不遽易辨识，故至东汉，或罕传其术者，于是名师据素问有三部九候之称，仿而演之，以作此一家言者欤，丁德用曰，难经，为华佗烬馀之文，吴太医令吕广重编此经，王文洁曰，扁鹊者，轩辕时扁鹊也，隐居岩岳，不登于七人之列，而自作八十一难经，以后秦越人注之，今书故称秦越人扁鹊，是特无稽之谈耳，姚际恆伪书考曰，伤寒论序云，撰用素问九卷，八十一难者，即指素问九卷而言也，六朝人又为此书，绝可笑，是亦臆测。
胡应麟曰，班志，扁鹊有内经九卷，外经十二卷，或即今难经也，此说难凭，此经所论，一本内经之精要，以发其蕴奥，而较诸素问灵枢之义，往往有相诡者，是果何也，素灵旧称古之内经，而取两书较之，亦往往有其义相乖者，内经中已如此，又取素灵，而篇篇较之，其言有前后相畔者，一书中亦复如此，况难经虽原内经，而其实别是一家言，春秋三传，各异其辞，古之说经立言，率皆为然，亦何遽取彼举此，而致轩轾耶。
徐大椿著难经经释，以此经有以内经文为释者，有悖内经文者，有颠倒内经文者，掎摭得失，而辨驳之，是未通古人立言之旨。
吴文正公曰，昔之神医秦越人，撰八十一难，后人分其八十一，为十三篇，予尝慊其分篇之未当，釐而正之，其篇凡六，一至二十二，论脉，二十三至二十九，论经络，三十至四十七，论藏府，四十八至六十一，论病，六十二至六十八，论穴衜，六十九至八十一，论针法，夫秦氏之书，与内经素灵相表里，而论脉论经络居初，岂非医之道所当先明此者欤，予喜读医书，以其书之比他书最古也，（赠医士章伯明序）按吴氏六篇，视之于杨氏十三类，条理区别，甚为的当，元以后注难经者，未有表章者也。
本义汇考，亦论分篇之义，与此约略相类，不及吴氏甄别之精也。
夫八十一难经，古今之为笺释者，亡虑数十家，若吕广杨玄操虞庶丁德用，其书虽亡，而王翰林集注，存其全说，滑伯仁本义所注，稍为妥适，而周仲立王诚叔冯玠袁淳甫谢坚白陈廷芝等解，因其纂录，而得概见一二矣，纪齐卿集注，则本义所援，殊为仅仅，顷览宋本史记扁仓传，其附标多载医家之言，中有纪注，及张洁古药注数十则，近代徐大椿经释，以内经之文，议难经之失，其言虽似乖雅道，注中濬明诸家未发之义者，亦不为少矣，若此数家，其传于今者，可以为后学之津梁也，其他则佚者居多，至于明熊宗立张世贤王文洁辈，不过剽袭本义之说，託名于作者之林耳，客岁戊寅，（元胤）窃读此经，以王氏集注为本，识其栏外，以诸家之注，备一时之研查，既为及门之徒，讲于家塾，奈何病目视短，不可快读细书，于是别编成一书，起稿于仲冬至日，至于今春三月念有五日，而始断手，颜曰八十一难经疏证，釐为二卷，以还隋志之旧，且据草庐胡氏之言，劙以六篇，噫（元胤）识庸学楛，虽不能以闯圣言之蕴奥，评古贤之传注矣，谨考经文，寻其指归，旁探群籍，资为证左，质以过庭之所受，对床之所闻，而后反之蔀暗，以竭吾陋，疏可通而阙可疑，必有契于鄙意而止矣，然岂敢谓析理剀切，足以启幽前秘，击蒙后生耶，唯在讲肄之际，取便翻阅也，览者勿以赘述见罪，幸甚。
文政己卯首夏初二日　东都　丹波元胤识


卷上  ——————————————————————————————————————————————————————————————————————————————————————————

一难  ***************************
一难曰：
十二经皆有动脉，独取寸口，以决五藏六府死生吉凶之法，何谓也（脉经，法，作候，）
〔吕〕是手足经十二脉也，〔杨〕凡人两手足，各有三阴脉三阳脉，合十二经脉，凡脉皆双行，故有六阴六阳也，自难曰至此，是越人引经设问，从然字以下，是解释其义，余悉如此，例可知也，〔滑〕谓之经者，以荣卫之流行，经常不息者而言，谓之脉者，以血理分衺行体者而言也，谓凡十二经，皆有动脉，今置不取，乃独取寸口，以决死生吉凶者，何耶。
按一难，至二十二难，论脉，是为第一篇，，十二经脉动，吕杨注详举之，今不赘也，丁曰，十二经，皆有动脉者，即在两手三部，各有会动之脉也，此据脉经，配藏府脉位于三部者，误矣，盖经中未有此说也，滑解脉字，本说文，（说文，原作脉，曰，从派从血，或从肉作脉，）为是，而又曰，脉者陌也，欠妥，又解经字曰，经者，径也，此据刘熙释名艺文，未确，考经者，取经纬之义，言脉之正行者，故其旁流者，谓之络，络，犹纬也，（说文曰，经，织也，从纟巠声，纬，织横丝也，从纟韦声，）
然，寸口者，脉之大会，手太阴之脉动也，（脉经，作动脉，）
〔吕〕太阴者，肺之脉也，肺为诸藏上盖，主通阴阳，故十三经，皆会手太阴，寸口所以决吉凶者，十二经有病见寸口，知其何经之动，浮沉滑涩，春秋逆顺，知其死生也，〔滑〕然者，答辞，诸篇仿此。
按素问经脉别论曰，权衡以平，气口成寸，以决死生，又阴阳别论曰，帝云，气口何以独为五藏主，岐伯曰，胃者，水穀之海，六府之大源也，五味入口，藏于胃，以养五藏气，气口亦太阴也，是以五藏六府之气味，皆出于胃，见于气口，又玉机真藏论曰，五藏者，皆禀气于胃，胃者，五藏之本，藏气者，不能自致于手太阴，必因于胃气，乃至于手太阴也，故五藏各以其时自为，而至于手太阴也，灵枢经脉篇曰，经脉者，常不可见也，其虚实也，以气口知之，又动输篇曰，经脉十二，而手太阴，足少阴阳明，独动不休，何也，岐伯云，是明胃脉也，胃为五藏六府之海，其清气上注于肺，肺气从太阴而行之，其行也以息往来，故人一呼脉再动，一吸脉亦再动，呼吸不止，故动而不已，说文曰，寸，十分也，人手却一寸动脉，谓之寸口，从又从一。
人一呼脉行三寸，一吸脉行三寸，呼吸定息，脉行六寸，人一日一夜，凡一万三千五百息，脉行五十度，周于身，漏水下百刻，荣卫行阳二十五度，行阴亦二十五度，为一周者，故五十度，复会于手太阴，寸口者，五藏六府之所终始，故法取于寸口也，（脉经，复上，有而字，寸口者，作太阴寸口也即六字，）
〔吕〕人一息脉行六寸，十息脉行六尺，百息脉行六丈，千息六十丈，万息六百丈，一万三千五百息，合为八百一十丈，为一周，阳脉出行二十五度，阴脉入行二十五度，合为五十度，脉行周身毕，即漏水百刻亦毕也，谓一日一夜，漏刻尽天明，日出东方，脉还寸口，当复更始也，故曰，寸口者，五藏六府之所终始也，〔纪〕荣者血也，以荣于中，卫者气也，以卫于外，脉者领荣卫而行者也，且血者阴也，其体濡，无脉以总之，或聚或散，乌能同灌于经，气者阳也，其体呴，无脉以理之，或暴或厥，乌能固卫于外，故脉者惣之，便无大过不及，今但言荣卫，而不言脉者，谓脉惣其荣卫而行，故言荣卫，而不言脉也，〔滑〕人，谓平人不病，而息数匀者也，素问平人气象论云，人一呼脉再动，一吸脉再动，呼吸定息，脉五动，闰以大息，命曰平人，行阳行阴，谓行昼行夜也，〔徐〕昼夜有长短，此举其中而言，其行阳行阴，起止出入之法也。
按说文曰，呼，外息也，从口乎声，吸，内息也，从口及声，息，喘也，从心从自，自亦声，汉书扬雄传注曰，息，出入气也，周礼司马政官之职，絜壶氏，凡军事悬壶，以序聚柝，凡丧县壶以代哭者，皆以水火守之，分以昼夜，注，以水守壶者，为沃漏也，以火守壶者，夜则火视刻数也，分以昼夜者，异昼夜漏也，漏之箭，昼夜共百刻，冬夏之间，有长短焉，大史立成法，有四十八箭，说文曰，漏，以铜受水刻节，昼夜百刻，从水屚声。
又按此段大旨，原于灵枢五十营篇，而其说荣卫之行，取诸乎灵枢营卫生会篇，曰，人受气于谷，谷入于胃以传肺，五藏六府，皆以受气，其清者为营，浊者为卫，营在脉中，卫在脉外，营周不休，五十而复大会，阴阳相贯，如环无端，卫气行于阴二十五度，行于阳二十五度，分为昼夜。

二难  ***************************
二难曰：
脉有尺寸，何谓也，然，尺寸者，脉之大要会也。
〔滑〕人之一身，经络荣卫，五藏六府，莫不由于阴阳，而或过与不及，于尺寸见焉，故为脉之大要会也，一难言寸口为脉之大会，以肺朝百脉而言也，此言尺寸为脉之大要会，以阴阳对待而言也，〔徐〕要会，言切要之地，会聚之处也。
按说文曰，尺，十寸也，人手却十分动脉为寸口，十寸为尺，尺所以指，尺规矩事也，从尸从乙，乙所以识也，周制，寸尺咫寻常仞诸度量，皆以人之体为法，大戴礼王言篇曰，布指知寸，布手知尺，是语固与灵枢骨度篇，所谓肘至腕长一尺二寸半不合，而此段所分尺寸之法，复与骨度篇不同，盖以从尺泽至鱼际，为一尺一寸，分尺寸二部之位也。
从关至尺，是尺内阴之所治也，从关至鱼际，是寸口内阳之所治也，（旧脱口字，据脉经，及诸本订补，）
〔吕〕至尺者，言从尺至关，其脉见一寸，而言尺者，是其根本，寸口长一寸，而脉见九分，阳数奇，阴数偶也，〔滑〕从关至尺泽，谓之尺，尺之内，阴之所治也，从关至鱼际，是寸口，寸口之内，阳之所治也，故自鱼际穴起，一寸之后，分为尺，自尺泽穴一尺之前，分为寸也，〔徐〕治，理也。
按说文曰，关以木横持门户也，从门[guān]声，此段关字，亦是分界之义，非指掌后高骨为关部之谓也，盖以自掌后横纹至尺泽，总为一尺一寸，而分其一尺中之一寸近掌者，谓之为尺，以其一寸中之九分，谓之为寸口，寸口与尺，中间相隔一分之地，谓之为关，是关为分界之义者，可见矣，灵枢动输篇曰，鱼际者，手鱼也，甲乙经曰，尺泽，在肘中约上动脉，手太阴之所入也。
故分寸为尺，分尺为寸。
〔丁〕分寸为尺者，人从关至尺泽穴，当一尺也，于其尺内，分一寸以代一尺之法，是故分寸为尺，分尺为寸也，〔滑〕分，犹别也，〔纪〕阴阳者，脉之本，尺寸者，脉之部，今二难所论尺寸，而不言寸尺者，然顺阴阳而言也，尺为阴，寸为阳，夫尺寸之部，为诸经要会之所，可以察病之由来，故为脉之要会，从关至尺，是尺内阴之所治者，按伤寒论云，去尺泽一尺，名曰尺部，是关之后，去尺泽穴一尺，而取尺之名也，关，犹隔也，自关以下，是尺部所属，为阴之所治也，又经曰，去鱼一寸，名曰寸口，是从关至鱼际穴一寸，而取寸之名也，以关为界，自关以上，寸口所属，为阳之所治也，故分寸为尺，分尺为寸者，从关以上，除寸之分，下为尺也，从关以下，除尺之分，上为寸也。
故阴得尺内一寸，阳得寸内九分，尺寸终始一寸九分，故曰尺寸也，（辨真，经释，作尺中，）
〔滑〕老阴之数，终于十，故阴得尺内之一寸，此尺字，从关至尺泽，通计十寸者而言，老阳之数，极于九，故阳得寸内之九分，此寸字，指人手却一寸而言，寸为尺之始，尺者寸之终，云分寸者，以终始对待言，其实贮，寸得九分，尺得一寸，皆阴阳之盈数也，〔丁〕尺寸之法，旧经有注，言诸家所传撰不同，执引三寸辄相去一寸，以备三才，并不见一寸九分之理，其一寸九分之法者，盖为尺寸之位，各有阴阳始终也。
案一难说取寸口之法，此段则更就其中，分尺寸之位，而复与十八难分三部之说不同，学者不可一例而读也，杨注不察此理，妄引诸家脉诀，以传会之，并举藏府配位之说，为诊候之式，不足为据，本义据孙思邈说云，自肘腕入至鱼际，为一尺，十分之为十寸，取第九分之一寸中，为脉尺位，若此则更与经旨相左，又不可从也，素问阴阳应象大论曰，按尺寸，观浮沉滑涩，而知病所生，又脉要精微论曰，尺内两傍则季胁也，次注，尺内，谓尺泽之内也，灵枢邪气藏府病形篇曰，脉急者，尺之皮肤亦急，脉缓者，尺之皮肤亦缓，是皆循按尺肤之法，内经未有就寸口分尺位之说，学者又不可执彼解此也，纪天锡亦辨藏府配位之妄，颇为精当。

三难  ***************************
三难曰：
脉有太过，有不及，有阴阳相乘，有覆，有溢，有关，有格，何谓也，然，关之前者，阳之动，脉当见九分而浮，过者，法曰太过，减者，法曰不及，遂上鱼为溢，为外关内格，此阴乘之脉也，（脉经，诸本，动下，有也字，）
〔吕〕过者，谓脉过九分出一寸，名曰太过，减者，脉不及九分至八分七分六分也，此为不及之脉也，遂上鱼者，出一寸至鱼际也。
关以后者，阴之动也，脉当见一寸而沉，过者，法曰太过，减者，法曰不及，遂入尺为覆，为内关外格，此阳乘之脉也，（脉经，作关之后者，）
〔吕〕过者，谓脉出过一寸，至一分二分三分，四分五分，此大过之脉也，减者，谓不满一寸，脉见七分八分，或六分五分，此为不及之脉，〔虞〕阴阳不相荣，脉乃上鱼入尺，故曰覆溢之脉，脉既覆溢，此由关格所致，本经曰，关格者，不得尽其命而死也，不病亦死，〔张〕关，无出之由，故曰关也，格者，无入之理，故曰格也，〔滑〕遂者，径行而直前也，谢氏谓遂者，直上直下，殊无回旋之生意，外关内格，谓阳外关不下，阴从而内出，以格拒之，此阴乘阳位之脉也，内关外格，谓阴内闭而不上，阳从而外入，以格拒之，此阳乘阴位之脉也，覆，如物之覆，由上而倾于下也，溢，如水之溢，由内而出乎外也，此篇，言阴阳之太过不及，虽为病脉，犹未至危殆，若遂上鱼入尺，而为覆溢，则死脉也，此遂字，最为切紧，盖承上起下之要言，不然则太过不及，阴阳相乘，关格覆溢，浑为一意，漫无轻重矣。
按吕注有一脉四名之说，误矣，此段大旨，诊尺寸以详阴阳相乘之候，而察关格之病也，故其设问，谓古之论脉者，曰太过不及，曰阴阳相乘，曰覆溢，曰关格，若是说来，各有所异否，其答辞，始举关之前后，申明阴阳之位，而以过之与减，解太过不及，为脉之形势，以上鱼入尺，解覆溢为脉之现体，而后结其义曰，是为关格之病所成，何则阴阳各乘其位者，非一脉有四名，其关格之称，与内经同指病候，非为脉名，三十七难，亦据灵枢脉度篇，为阴阳俱盛之病矣，素问脉要精微论曰，阴阳不相应，病名曰关格，史仓公传曰，齐侍御史成自言病头痛，臣意切其脉，得肝气，肝气浊而静，此内关之病也，又曰，脉法云，病重而脉顺清者，曰内关，内关之病，人不知其所痛，徐干中论曰，术之于斯民也，犹内关之疾也，非有痛痒烦苛于身，情志慧然，不觉疾之已深也，然而期日即至，则血气暴竭，故内关之疾，疾之中夭，而扁鹊之所甚恶也，是皆阴阳不相营运，人不病而死也，伤寒论平脉法曰，寸口脉浮而大，浮为虚，大为实，在尺为关，在寸为格，关则不得小便，格则吐逆，是据此段，而申明其证者也，此段所诊，亦是尺寸二部，本义为三部之义，欠妥。
故曰覆溢，是其真藏之脉，人不病而死也，（脉经，而，作自，）
〔丁〕此者，是使阴阳不守本位，有此覆溢，故形不病而死也，〔滑〕覆溢之脉，乃孤阴独阳，上下相离之诊，故曰真藏之脉，谓无胃气以和之也。
案经释，据素问玉机真藏论，五藏各有真藏脉，以此段为误，然观本义所解，则其义自通，杨上善太素注曰，无馀物和杂，故名真也，见于玉机真藏论新校正。

四难  ***************************
四难曰：
脉有阴阳之法，何谓也，然，呼出心与肺，吸入肾与肝，呼吸之间，脾受穀味也，其脉在中。
〔吕〕心肺在膈上，藏中之阳，故呼其气出，肝肾在膈下，藏中之阴，故吸其气入，脾者中州，主养四藏，故曰呼吸以受穀味，〔滑〕其脉在中者，在阴阳呼吸之中。
按经释，以受穀味三字，为赘辞，其说似有理。
浮者阳也，沉者阴也，故曰阴阳也，心肺俱浮，何以别之，然，浮而大散者，心也，浮而短涩者，肺也，肾肝俱沉，何以别之，然，牢而长者，肝也，按之濡，举指来实者，肾也，脾者中州，故其脉在中，是阴阳之法也，（脉经，濡，作软，下有而大二字，法也，作脉字，）
〔滑〕浮为阳三句，此承上文，而起下文之义，心为阳中之阳，故其脉浮而大散，肺为阳中之阴，其脉浮而短涩，肝为阴中之阳，其脉牢而长，肾为阴中之阴，其脉按之濡，举指来实，〔杨〕按之有馀，举之不足，故曰沉，按之不足，举之有馀，故曰浮，细而迟，来往难且散，或一止，名曰涩，按之但觉坚极，故曰牢，大而长微强，按之隐指愊愊然者，谓之实，〔丁〕脾者，中央土也，能成养四旁，故随四时而见，所以经不言脉之象也。
按濡，即软字，或作耎，脉经曰，软脉，极软而浮细，注，软，一作濡，云濡者，如帛衣在水中，轻手相得。
脉有一阴一阳，一阴二阳，一阴三阳，有一阳一阴，一阳二阴，一阳三阴，如此之言，寸口有六脉俱动耶，然，此言者，非有六脉俱动也，谓浮沉长短滑涩也，浮者阳也，滑者阳也，长者阳也，沉者阴也，短者阴也，涩者阴也，所谓一阴一阳者，谓脉来沉而滑也，一阴二阳者，谓脉来沉滑而长也，一阴三阳者，谓脉来浮滑而长，时一沉也，所言一阳一阴者，谓脉来浮而涩也，一阳二阴者，谓脉来长而沉涩也，一阳三阴者，谓脉来沉涩而短，时一浮也，各以其经所在，名病逆顺也，（脉经，此下，载六难全文，之言，作言之，此言，作经言如此，病下，有之字，）
〔杨〕过于本位，谓之长，不及本位，谓之短，按之往来流利，展转替替然，谓之滑也，随春夏秋冬，观其六脉之变，则知病之逆顺也，〔纪〕浮沉者，言其位也，长短者，言其体也，故有形则有位，有位则知病之虚实，知虚实则知病所在，然后别阴阳之道，虚自内出，实自外入，〔滑〕又设问答，以明阴阳脉见者，不单至也，惟其不单至，故有此六脉相兼而见，惟其相兼，故有一阴一阳，一阳一阴之不同也，〔徐〕但浮沉可以相兼，而滑涩短长，不得并见，其经，手足三阴三阳也，逆顺，如心脉宜浮，肾脉宜沉，则为顺，如心脉反沉，肾脉反浮，则为逆。

五难  ***************************
五难曰：
脉有轻重，何谓也，然，初持脉如三菽之重，与皮毛相得者，肺部也，如六菽之重，与血脉相得者，心部也，如九菽之重，与肌肉相得者，脾部也，如十二菽之重，与筋平者，肝部也，按之至骨，举指来疾者，肾部也，故曰轻重，（旧脱肾部之部字，今据脉经诸本补，）
〔吕〕菽者，豆也，言脉之轻重，如三豆之重，在皮毛之间，皮毛者，肺气所行也，言肺部也，心主血脉，次于肺，如六豆之重，肝主筋，又在脾下，故次之，肾主骨，其脉沉至骨，故曰肾也。
按脉经注曰，菽者，小豆，言脉轻如三小豆之重，吕氏作大豆，据此，集注所引，误脱大字也，考说文曰，尗，豆也，象尗豆生之形也，诗采菽，郑玄注曰，菽，大豆也，又閟宫，稙稚菽麦，释文曰，菽，音叔，大豆也，礼檀弓，啜叔饮水，释文曰，叔，或作菽，音同，大豆也，盖古人未以菽为小豆，伤寒论旧注亦曰，菽，小豆，误矣，此段借菽以称轻重者，特约略言之，谓医之以指按脉，在病者肤肉上，觉得其有轻重若此也，盖三部之上，各有一菽之重也，故合三部，而称三菽，非一部之上若有三菽之重也，以三乘之，则若六菽之重者，三部各有二菽之重，九菽之重者，三部各有三菽之重也，十二菽之重者，三部各有四菽之重也，按之至骨，则其深至矣，更不复言轻重矣，东奥服子温良亦尝有此说，先子每称其精核，虞庶谢缙孙并谓寸关尺，各有三菽之重，乃知肺气之至，余当以类推之，本义曰，肾不言菽，当如十五菽之重，（此说，本于十六难吕注，）经释曰，浮而无力为轻，沉而有力为重，其说俱乖经旨。

六难  ***************************
六难曰：
脉有阴盛阳虚，阳盛阴虚，何谓也，然，浮之损小，沉之实大，故曰阴盛阳虚，沉之损小，浮之实大，故曰阳盛阴虚，是阴阳虚实之意也。
〔滑〕大抵轻手取之，阳之分，重手取之，阴之分，不拘何部，率以是推之，〔徐〕此与上文脉有阴阳之法不同，上文言脉之属于阴属于阳，平脉也，此则言阴分与阳分之脉，有太过不及也。

七难  ***************************
七难曰：
经言：少阳之至，乍小乍大，乍短乍长，阳明之至，浮大而短，太阳之至，洪大而长，太阴之至，紧大而长，少阴之至，紧细而微，厥阴之至，沉短而敦，此六者，是平脉邪，将病脉耶，然，皆王脉也，其气以何月各王几日，然，冬至之后，得甲子少阳王，复得甲子阳明王，复得甲子太阳王，复得甲子太阴王，复得甲子少阴王，复得甲子厥阴王，王各六十日，六六三百六十日，以成一岁，此三阳三阴之王时日大要也。
〔吕〕少阳王正月二月，其气尚微少，故其脉来进退无常，阳明王三月四月，其气始萌未盛，故其脉来浮大而短也，太阳王五月六月，其气大盛，故其脉来洪大而长，太阴王七月八月，乘夏余阳，阴气未盛，故其脉来紧大而长，少阴王九月十月，阳气衰而阴气盛，故其脉来紧细而微也，厥阴王十一月十二月，阴气盛极，故言厥阴，其脉来沉短以敦，敦者，沉重也，〔丁〕夫三阴三阳之气王，随六甲以言之，此法，按黄帝六节藏象论曰，天以六六之节成一岁，其自冬至之后，或在小寒之初，或在大寒之后，〔滑〕上文言三阳三阴之王脉，此言三阳三阴之王时，当其时则见其脉也，历家之说，以上古十一月甲子合朔冬至为历元，盖取夫气朔之分齐也，然天度之运，与日月之行，迟速不一，岁各有差，越人所谓冬至之后得甲子，亦以此欤，首称经言二字，考之枢素无所见，平人气象论，太阳至，洪大而长，少阳至，乍数乍疏，乍短乍长，阳明至，浮大而短，则虽略其说而不详，岂越人之时，别有所谓上古文字耶，将内经有之，而后世文脱耶，不可知也，后凡言经言，无所考者，义皆仿此。
按脉经曰，洪脉，极大在指下，微脉，极细而软，或欲绝，若有若无，细脉，小大于微，常有但细耳。

八难  ***************************
八难曰：
寸口脉平而死者，何谓也，然，诸十二经脉者，皆繫于生气之原，所谓生气之原者，谓十二经之根本也，谓肾间动气也，此五藏六府之本，十二经脉之根，呼吸之门，三焦之原，一名守邪之神，故气者人之根本也，根绝则茎叶枯矣，寸口脉平而死者，生气独绝于内也。
〔吕〕寸口脉平而死者，非应四时脉，其脉状若平和也，又曰，十二经，皆繫于生气之原，所谓生气之原者，为十二经本原也，夫气冲之脉者，起于两肾之间，主气，故言肾间动气，挟任脉，上至喉咽，通喘息，故云呼吸之门，上系手三阴三阳，为支，下系足三阴三阳，为根，故圣人引树以设喻也，其生气之原者，是三焦之府，宣行荣卫，邪不妄入，故曰守邪之神也，〔徐〕系，连属也，三焦与肾同候，而肾属下焦，故曰三焦之原，谓所从出也，〔滑〕此篇与第一难，义若相悖，然各有所指也，一难以寸口决死生者，谓寸口为脉之大会，而穀气之变见也，此篇以原气言也，人之原气盛则生，绝则寸口脉虽平犹死也。
按肾间动气，补注，经释，为命门之气，本义，为人所得以生之气，不若吕注之长矣，吕氏去古不远，必有师受，且考之经文，其言凿凿可据矣，夫肾间，则冲脉所出之地，外当乎关元之分，而三焦气化之所原也，其所称动气者，何，静者为阴，动者为阳，动气，则阳气之谓也，素问阴阳离合论曰，大冲之地，名曰少阴，次注，大冲者，肾脉与冲脉，合而盛大，故曰大冲，又举痛论曰，冲脉起于关元，随腹直上，寒气客则脉不通，脉不通则气因之，故喘动应手矣，又骨空论曰，冲脉者，起于气冲，并少阴之经，侠脐上行，灵枢海论曰，冲脉者，为十二经之海，逆顺肥瘦篇曰，冲脉者，五藏六府之海也，五藏六府皆禀焉，其下者，注少阴之大络，出于气街，动输篇曰，冲脉者，十二经之海也，与少阴之络起于肾，百病始生篇曰，虚邪之中人也，其著于伏冲之脉者，揣之应手而动，是则冲脉所出之地，在于两肾之间，实为十二经脉之根本也，六十六难曰：脐下肾间动气者，人之生命也，十二经之根本也，故名曰原，三焦者，原气之别使也，主通行三气，经历于五藏六府，原者，三焦之尊号也，是则与此段之义，互相发挥，可见动气者，冲脉所主之气，真元之阳，三焦气化之原，而生命系焉，杨玄操曰，肾间动气，则丹田也，道士思神，比丘坐禅，皆行心气于脐下者，良为此也，是说亦为有理，荀悦申鉴曰，邻脐二寸，谓之关，关者，所以关藏呼吸之气，以禀授四气也，故气长者以关息气，是与此段所谓呼吸之门，其义相符，篇首所谓寸口者，该三部而言，非上部有脉，下部无脉之谓，吕杨注不免迂拘。

九难  ***************************
九难曰：
何以别知藏府之病耶，然，数者府也，迟者藏也，数则为热，迟则为寒，诸阳为热，诸阴为寒，故以别知藏府之病也。
〔吕〕府者阳，故其脉数，藏者阴，故其脉来迟，〔杨〕去来急促，一息过五至，名数也，呼吸三至，去来极迟，故曰迟也，阳脉行疾，故病乃数，阴脉行迟，故病乃迟，此直云病在藏府。

十难  ***************************
十难曰：
一脉为十变者，何谓也，然，五邪刚柔相逢之意也，假令心脉急甚者，肝邪干心也，心脉微急者，胆邪干小肠也，心脉大甚者，心邪自干心也，心脉微大者，小肠邪自干小肠也，心脉缓甚者，脾邪干心也，心脉微大者，胃邪干小肠也，心脉涩甚者，肺邪干心也，心脉微涩者，大肠邪干小肠也，心脉沉甚者，肾邪干心也，心脉微沉者，膀胱邪干小肠也，五藏各有刚柔邪，故令一辄变为十也。
〔吕〕夏心主，脉见浮大而散，今反弦，弦者肝脉来干心也，小肠心之府，脉当浮大而洪，长而微弦者，胆脉也，心脉虽洪大，当以胃气为本，今无胃气，故其脉大甚也，此为心自病，故言自干心也，小肠心之府，微大者，其脉小为小肠自病，故言自干也，缓者脾脉，乘心，故令心脉缓也，胃脉小缓，见于心部，小肠心府，故言干之，涩肺脉，故言干心也，微涩大肠脉，小肠心府，故曰干也，沉者肾脉，故言干也，微沉者膀胱脉，小肠心府，故言干也，此夏王之时，心脉见如此者，为失时脉，〔杨〕干，犹乘也，刚柔，阴阳也，邪者，不正之名，非有王气，而外来干身为病者，通为之邪也，〔虞〕推此十变之候，乃五行胜复相加，故圣人谓之五邪也，五藏各有表里，更相乘之，一脉成十，故十变也，有阳有阴，故曰刚柔也，于本位见他脉，故曰相逢相干也，圣人乃以心一藏为例，其馀皆可知也。

十一难  ***************************
十一难曰：
经言：脉不满五十动而一止，一藏无气也，何藏也，然，人吸者随阴入，呼者因阳出，今吸不能至肾，至肝而还，故知一藏无气者，肾气先尽也。
〔杨〕按经言，持其脉口，数其至也，五十动而不一代者，五藏皆受气，是为平和无病之人矣，四十动而一代者，一藏无气，难经言止，本经言代，按止者，按之觉于指下而中止，代者，还尺中，停久方来，名曰代也，止代虽两经不同，据其脉状，亦不殊别，故两存之，〔丁〕五十动者，是天地阴阳，以漏刻为制度，今阳气虚少，故不满五十也，其言动而止者，谓吸不能至肾，至肝而还，此阳不荣于下，故肾气先绝也，绝则止也，此法又与生气独绝于内同法也，〔滑〕五藏肾最在下，吸气是远，若五十动不满，而一止者，知肾无所资，气当先尽，尽，犹衰竭也，不能随诸藏气而上矣。
按此段，原于灵枢根结篇，而约言之也。

十二难  ***************************
十二难曰：
经言：五藏脉已绝于内，用针者反实其外，五藏脉已绝于外，用针者反实其内，内外之绝，何以别之，然，五藏脉已绝于内者，肾肝气已绝于内也，而医反补其心肺，五藏脉已绝于外者，其心肺脉已绝于外也，而医反补其肾肝，阳绝补阴，阴绝补阳，是谓实实虚虚，损不足益有馀，如此死者，医杀之耳。
〔吕〕心肺所以在外者，其藏在膈上，上气外为荣卫，浮行皮肤血脉之中，故言绝于外也，肾肝所以在内者，其藏在膈下，下气内养筋骨，故言绝于内也，〔滑〕灵枢第一篇曰，凡将用针，必先诊脉，视气之剧易，乃可以治，又第三篇曰，所谓五藏之气，已绝于内者，脉口气内绝不至，反取其外之病处，与阳经之合，有留针以致阳气，阳气至则内重竭，重竭则死矣，其死也，无气以动，故静，所谓五藏之气，已绝于外者，脉口气外绝不至，反取其四末之输，有留针以致其阴气，阴气至则阳气反入，入则逆，逆则死矣，其死也，阴气有馀，故躁，此灵枢以脉口内外，言阴阳也，越人以心肺肾肝内外，别阴阳，其理亦由是也，纪氏谓此篇言针法，冯玠谓此篇合入用针补写之类，当在六十难之后，以例相从也，〔徐〕绝者，虚也，不足也，不绝者，实也，有馀也。

十三难  ***************************
十三难曰：
经言：见其色而不得其脉，反得相胜之脉者，即死，得相生之脉者，病即自已，色之与脉，当参相应，为之奈何，然，五藏有五色，皆见于面，亦当与寸口尺内相应，假令色青，其脉当弦而急，色赤，其脉浮大而散，色黄，其脉中缓而大，色白，其脉浮涩而短，色黑，其脉沉濡而滑，此所谓五色之与脉，当参相应也。
〔滑〕灵枢第四篇曰，见其色知其病，命曰明，按其脉知其病，命曰神，问其病知其处，命曰工，又曰，色青者其脉弦，赤者其脉钩，黄者其脉代，白者其脉毛，黑者其脉石，见其色而不得其脉，谓色脉之不相得也，色脉既不相得，看得何脉，得相胜之脉即死，得相生之脉，病即自已，已，愈也，参，合也。
脉数，尺之皮肤亦数，脉急，尺之皮肤亦急，脉缓，尺之皮肤亦缓，脉涩，尺之皮肤亦涩，脉滑，尺之皮肤亦滑。
〔丁〕数，即心也，所以臂内皮肤热也，急者，臂内经络满实，所以坚急也，缓者，肌肉消，故皮肤亦缓弱也，肺主燥，所以臂内皮肤亦涩也，肾主水，其脉滑，所以臂内皮肤亦滑也，〔滑〕灵枢第四篇，黄帝曰，色脉已定，别之奈何，岐伯曰，调其脉之缓急大小滑涩，肉之坚脆，而病变定矣，帝曰，调之奈何，岐伯答曰，脉急，尺之皮肤亦急，脉缓，尺之皮肤亦缓，脉小，尺之皮肤亦减，而少气，脉大，尺之皮肤亦贲而起，脉滑，尺之皮肤亦滑，脉涩，尺之皮肤亦涩，凡此变者，有微有甚，云此通上文所谓色脉形肉不相失。
按经释曰，今去经文大小字，而易数字，数者，一息六七至之谓，若皮肤则如何能数，此说误矣，素问奇病论曰，人有尺脉数甚，筋急而见，是尺肤亦有数之候也。
五藏各有声色臭味，当与寸口尺内相应，其不相应者病也，假令色青，其脉浮涩而短，若大而缓，为相胜，浮大而散，若小而滑，为相生也。
〔吕〕色青者，肝也，浮涩而短者，肺也，肺胜肝为贼邪，若大而缓，为脾脉也，肝胜脾，故言相胜也，浮大而散，心脉也，心为肝之子，若小而滑，肾脉也，肾为肝之母，肝为肾之子，子母相生，故为相生也，〔虞〕肝脉弦，其色青，其声呼，其臭羶，其味酸，心脉洪，其色赤，其声笑，其臭焦，其味苦，脾脉缓，其色黄，其声歌，其臭香，其味甘，肺脉涩，其色白，其声哭，其臭腥，其味辛，肾脉沉，其色黑，其声呻，其臭腐，其味咸，此谓相应也。
经言：知一为下工，知二为中工，知三为上工，上工者十全九，中工者十全八，下工者十全六，此之谓也。
〔丁〕上工者，谓全知色脉皮肤三法，相生相胜本始，故治病十全其九，中工知二，谓不能全收，故治病十全得八，下工知一，谓不解明于全法，一心治已病，故十全得六也，〔滑〕此篇问答，凡五节，第一节为问辞，第二第三节，言色脉形肉不得相失，第四节，言五藏各有声色臭味，当与寸尺相应，然假令以下，但言色脉相参，不言声臭味，殆阙文欤，抑色之著于外者，将切于参验欤，第五节，则以所知之多寡，为工之上下也。
按知三之义，吕注谓解一藏为下工，解二藏为中工，解五藏为上工，虞庶据礼记正义，医不三世之说，俱为强解，灵枢邪气藏府病形篇曰，善调尺者，不待于寸，善调脉者，不待于色，能参合而行之者，可以为上工，上工十全九，行二者为中工，中工十全七，行一者为下工，下工十全六，是丁说所原，其义自明，吕览察贤篇曰，今有良医于此，治十人而起九人，所以求之万也，注，以术之良，故人多求之也，凡十人中，必有一不可治之病，故全九为上也，全，犹愈也，见于周礼疾医职注，而工，则医之谓也，与知一则为工，知二则为神，知三则神且明矣不同，此言上中下之工，与韩非子经篇，下君尽己之能，中君尽人之力，上君尽人之智语同，素问，有粗工良工之语，说文曰，工，巧饰也，象人有规矩也，与巫同意，其义可知，盖上古之医，必为祝由，故通称巫，又谓之工，山海经曰，大荒之中有山，名曰丰珇玉门，日月所入，有灵山，巫咸巫即巫盼巫彭巫姑巫真巫礼巫抵巫谢巫罗十巫，从此升降，百药爰在，注，群巫上下此山，採药往来也，又开明东，有巫彭巫抵巫阳巫履巫几巫相，注，皆神医也，是则工之与巫，其意相同，上古俱为医之称也。

十四难  ***************************
十四难曰：
脉有损至，何谓也，然，至之脉，一呼再至曰平，三至曰离经，四至曰夺精，五至曰死，六至曰命绝，此至之脉也，（旧，至，作死，据脉经虞注本义改正，）
〔吕〕平者，谓平调之脉也，〔虞〕经者，常也，谓脉离常经之所，而行过于半，不在所起之经再起，故曰离经也，一呼四至，乃阳气乱，故脉数，数则气耗，耗则精无所归，独加夺去，故曰夺精，五至，死之渐也，六至，今死矣。
何谓损，一呼一至曰离经，二呼一至曰夺精，三呼一至曰死，四呼一至曰命绝，此谓损之脉也，至脉从下上，损脉从上下也。
〔滑〕至脉从下而逆上，由肾而之肺也，损脉从上而行下，由肺而之肾也。
损脉之为病，奈何，然，一损损于皮毛，皮聚而毛落，二损损于血脉，血脉虚少，不能荣于五藏六府也，三损损于肌肉，肌肉消瘦，饮食不为肌肤，四损损于筋，筋缓不能自收持也，五损损于骨，骨痿不能起于床，反此者至于收病也，从上下者，骨痿不能起于床者死，从下上者，皮聚而毛落者死，（脉经，消，作痟，本义，不为，作不能为，至于收病，当作至脉之病也云，按脉经与经文同，）
〔吕〕从上下者，从肺损至肾，五藏俱尽，故死，肺在上也，从下上者，从肾损之肺，亦复五藏俱尽，故死也，〔虞〕至此推究损家病证，一损肺，二损心，三损脾，四损肝，五损肾，乃如第五难脉之轻重菽数。
按皮聚者，皮肤皱腊失润，故毛脱也，不能荣于五藏六府之荣字，古与营通，周运之义也，至于收病也，本义为误文，是，然脉经与经文同，则其讹亦久，吕注曰，收者，取也，经但载损家病，不载至家病，故损脉于此受病，非是至家病也，其言不免含糊。
治损之法奈何，然，损其肺者，益其气，损其心者，调其荣卫，损其脾者，调其饮食，适其寒温，损其肝者，缓其中，损其肾者，益其精，此治损之法也。
〔滑〕肺主气，心主血脉，肾主精，各以其所损而治之，荣卫者，血脉之所资也，肝主血，血虚则中不足，一云，肝主怒，怒能伤肝，故损其肝者，缓其中，经曰，肝苦急，急食甘以缓之，缓者，和也。
按一说为是，虞丁注意亦尔，适其寒温，此衣服起居之谓，非重言饮食之义也，经释曰，言治损，而不言治至者，盖损至之脉，虽有从上下从下上之殊，而五者之病状则一，故言治损，而治至之法亦备矣。
脉有一呼再至，一吸再至，有一呼三至，一吸三至，有一呼四至，一吸四至，有一呼五至，一吸五至，有一呼六至，一吸六至，有一呼一至，一吸一至，有再呼一至，再吸一至，有呼吸再至，脉来如此，何以别知其病也。
〔滑〕此再举损至之脉，为问答也，盖前之损至，以五藏自病，得之于内者而言，此则以经络血气，为邪所中之微甚，自外得之者而言也，其曰呼吸再至，即一呼一至，一吸一至之谓，疑衍文也。
然，脉来一呼再至，一吸再至，不大不小，曰平，一呼三至，一吸三至，为适得病，前大后小，即头痛目眩，前小后大，即胸满短气，一呼四至，一吸四至，病欲甚，脉洪大者，苦烦满，沉细者，腹中痛，滑者伤热，涩者中雾露，一呼五至，一吸五至，其人当困，沉细夜加，浮大昼加，不大不小，虽困可治，其有大小者，为难治，一呼六至，一吸六至，为死脉也，沉细夜死，浮大昼死，一呼一至，一吸一至，名曰损，人虽能行，犹当著床，所以然者，血气皆不足故也，再呼一至，再吸一至，名曰无魂，无魂者当死也，人虽能行，名曰行尸（脉经，欲甚，作适甚，死脉上，有十字，当著，作当未，再吸一至，旧作呼吸再至，据脉经本义改订，）
〔虞〕脉三至曰离经，反于常经，知病始得，脉病反常经，法曰，夺精之脉，脉大，法曰，浑浑革至如涌泉者，病进欲甚之理明也，阴脉细沉，夜加可验，阳脉浮大，昼加可知，魂属阳，阳主生，今脉形如是减损，乃知阳绝，阳绝则魂去，故人死也，〔滑〕前后，非言寸尺，犹十五难前曲后居之前后，以始末言也，〔徐〕前大后小，病气在阳，故头痛目眩，前小后大，病气在阴，故胸满短气，洪大为阳邪外越，故烦满，沉细为阴邪内陷，故腹痛，滑为血实，故为热，涩为伤湿，故中雾露，此又于一息四至之病，分别言之，困者近于死也，不大不小，则昼夜不至于有加，故可治，即灵禁服篇所谓，若引绳大小齐等之义，若更参差不伦，则难治矣，行尸，言其人生道已绝，如尸之行也。
按涩，脉难流利也，何于一息八至中而现之，盖此段涩字，脉经所谓一止复来之义，数中有时一结也，虞注为如刀刮竹之状，欠妥，灵枢本神篇曰，随神往来者，谓之魂，说文曰，魂，阳气也，从鬼云声。
上部有脉，下部无脉，其人当吐，不吐者死，上部无脉，下部有脉，虽困无能为害也，所以然者，譬如人之有尺，树之有根，枝叶虽枯藁，根本将自生，脉有根本，人有元气，故知不死。
〔杨〕上部寸口，下部尺中也，〔滑〕纪氏曰，上部有脉，下部无脉，是邪实并于上，即当吐也，若无吐证，为上无邪，而下气竭，故云当死，一难言寸口为五藏主也，四难以胃为主，其脉则主关上也，此难以尺为主也，此越人所以错综其义，散见诸篇，以见寸关尺，各有所归重云，〔徐〕上部无脉者，特因气血之偶有滞耳，病去则自复也。
按元气者，人身所禀天真本原之气，所谓通天者生之本，是也，六十六难曰：脐下肾间动气者，人之生命也，十二经之根本也，故名曰原，三焦者，原气之别使也，金匮要略曰，腠者，三焦通会元真之处，为血气所注，是则元者，本原之谓也，春秋繁露王道篇曰，春秋何贵乎元而言之，元者，始也，言本正也，道，王道也，王者，人之始也，王正则元气和顺，又重政篇曰，春秋变一谓之元，元，犹原也，其义以随天地终始也，故人唯有终始也，而生不必应四时之变，故元者为万物之本，扬雄解嘲曰，天者含元气，白虎通曰，地者，元气之所生，万物之祖也，汉书律历志曰，大极元气，函三为一，极，中也，元，始也，文选东都赋曰，降烟熅调元气，又鲁灵光殿赋曰，包阴阳之变化，含元气之烟熅，李善注，春秋历命序云，元气正则天地八卦孳，后汉书李固传曰，北斗斟酌元气，运平四时，王充论衡幸偶篇曰，俱禀元气，或独为人，或为禽兽，又无形篇曰，人禀元气于天，各受寿夭之命，以立长短之形，盖人之生也，与天地参，则所禀之气，其理一也，内经，是谓真气，又谓生气者，生之所资始，而天所禀之气也，譬如二字，本义谓，当在人之有尺下，此说是矣，然脉经亦与经文同。

十五难  ***************************
十五难曰：
经言：春脉弦，夏脉钩，秋脉毛，冬脉石，是王脉耶，将病脉也，然，弦钩毛石者，四时之脉也，春脉弦者，肝东方木也，万物始生，未有枝叶，故其脉之来，濡弱而长，故曰弦，夏脉钩者，心南方火也，万物之所盛，垂枝布叶，皆下曲如钩，故其脉之来疾去迟，故曰钩，秋脉毛者，肺西方金也，万物之所终，草木华叶，皆秋而落，其枝独在若毫毛也，故其脉之来，轻虚以浮，故曰毛，冬脉石者，肾北方水也，万物之所藏也，盛冬之时，水凝如石，故其脉之来，沉濡而滑，故曰石，此四时之脉也。
〔滑〕此内经平人气象，玉机真藏论，参错其文，而为篇也，春脉弦者，肝主筋，应筋之象，夏脉钩者，心主血脉，应血脉来去之象，秋脉毛者，肺主皮毛，冬脉石者，肾主骨，各应其象，兼以时物之象取义也，来疾去迟，刘立之曰，来者，自骨肉之分，而出于皮肤之际，气之升而上也，去者，自皮肤之际，而还于骨肉之分，气之降而下也，〔徐〕来疾者，其来少急而劲，去迟者，其去少缓而弱，此所谓下曲如钩也，按藏府之与五行，各有所属，而春夏秋脉，皆以木为喻者，唯木为因时迁变也。
如有变奈何，然，春脉弦，反者为病，何谓反，然，其气来实强，是谓太过，病在外，气来虚微，是谓不及，病在内，气来厌厌聂聂，如循榆叶，曰平，益实而滑，如循长竿，曰病，急而劲益强，如新张弓弦，曰死，春脉微弦，曰平，弦多胃气少，曰病，但弦无胃气，曰死，春以胃气为本。
〔吕〕实强者，阳气盛也，少阳当微弱，今更实强，谓太过，阳主表，故今其病在外也，厥阴之气，养于筋，其脉弦，今更虚微，故曰不及，阴处中，故今其病在内也，如循长竿，谓弦多胃气少也，如新张弓弦，谓但强无胃气也。
按素问平人气象论曰，平肺脉来，厌厌聂聂，如落榆荚，曰肺平，次注，浮薄而虚者也，又曰，平肝脉来，耎弱，招招如揭长竿末稍，曰肝平，与此段为异，弟坚曰，厌厌聂聂，圣惠方，作擫擫聂聂，广韵云，擫，于叶切，叶动貌，说文云，聂，木叶摇白也，（按白，恐儿讹，儿，即貌省文，）从木聂声，尔雅曰，欇，虎櫐，释文曰，欇，郭音涉，本又作聂，并同，尔雅曰，榆，白枌，注，枌，榆先生叶，却著荚，皮色白，说文曰，竿，竹挺也，从竹干声，王冰素问次注曰，劲，谓劲强，急之甚也。
夏脉钩，反者为病，何谓反，然，其气来实强，是谓太过，病在外，气来虚微，是谓不及，病在内，其脉来累累如环，如循琅玕，曰平，来而益数，如鸡举足者，曰病，前曲后居，如操带钩，曰死，夏脉微钩，曰平，钩多胃气少，曰病，但钩无胃气，曰死，夏以胃气为本。
〔吕〕实强者，太阳受气盛也，太阳浮散，今反实强，故曰太过也，手少阴主血脉，其气尚平实，今反见虚微，故曰不及也，心脉但当浮散，不当数也，鸡举足者，谕其数也，后居，谓之后直，如人革带之钩，前曲后直也，是谓但钩无胃气也，〔丁〕操者，执也，如手执革带，前钩曲无力也，后居，倨而不动，劲有，故曰死也。
按素问平人气象论曰，病脾脉来，实而盈数，如鸡举足，曰脾病，与此段为异，说文曰，环，璧也，肉好若一，谓之环，从玉睘声，琅玕，似珠者，琅，从玉良声，玕，从玉干声，禹贡，雝州，球琳琅玕，素问次注曰，如循琅玕，言脉满而盛，微似珠形之中手，琅玕，珠之类也，居，不动也，操，执持也，鸡举足，谓如鸡走之举足也。
秋脉微毛，反者为病，何谓反，然，气来实强，是谓太过，病在外，气来虚微，是谓不及，病在内，其脉来蔼蔼如车盖，按之益大，曰平，不上不下，如循鸡羽，曰病，按之消索，如风吹毛，曰死，秋脉微毛为平，毛多胃气少，曰病，但毛无胃气，曰死，秋以胃气为本，（圣惠方，蔼蔼，作霭霭，本义，消，作萧，）
〔吕〕车盖，乃小车之盖也，轻浮蔼蔼然也，按之益大，有胃气，故曰平也，〔丁〕不下不上，如循鸡羽者，但当涩涩然，故曰病也，风吹毛者，飘腾不定，无归之象，故曰死也。
按蔼蔼，轻盈浮大之义，尔雅，释木曰，贲，蔼，注，树实繁茂菴蔼也，菴蔼，即蔼蔼之双声，周礼考工记曰，轸之方也，以象地也，盖之圜也，以象天也，素问次注曰，如循鸡羽者，谓中央坚，而两旁虚也，如风吹毛者，纷纷然也。
冬脉石，反者为病，何谓反，然，其气来实强，是谓太过，病在外，气来虚微，是谓不及，病在内，脉来上大下兑，濡滑如雀之喙，曰平，啄啄连属，其中微曲，曰病，来如解索，去如弹石，曰死，冬脉微石，曰平，石多胃气少，曰病，但石无胃气，曰死，冬以胃气为本，（诸本，喙，讹作啄，俗解作喙，是，音释，喙，许秽切，）
〔吕〕雀喙，谓本大末兑也，啄啄者，不息，故谓之连属，解索，谓虚缦无根本也，来迟去疾，故曰弹石，〔丁〕解索，诊之应手如脱解之索，无力也。
按素问平人气象论曰，死脾脉来，锐坚如鸟之喙，又曰，平肾脉来，喘喘累累如钩，按之而坚，曰肾平，病肾脉来，如引葛，按之益坚，曰肾病，又解索，作夺索，又曰，喘喘连属，其中微曲，为病心脉，次注，曲，谓中手而偃曲也，如弹石，言促又坚也，考啄啄，据内经，当作喘喘，丁注，谓啄啄如雀啄，连连时止，恐不为是，盖内经有盛喘喘数等语，俱喻脉之数疾也。
胃者，水穀之海也，主禀四时，故皆以胃气为本，是谓四时之变病，死生之要会也，脾者，中州也，其平和不可得见，衰乃见耳，来如雀之啄，如水之下漏，是脾之衰见也。
〔吕〕脾寄王四季，故不言王，言平和脉不见，其衰病则见耳。
按素问次注曰，水流屋漏，言其至也，屋漏，谓时动覆住。

十六难  ***************************
十六难曰：
脉有三部九候，有阴阳，有轻重，有六十首，一脉变为四时，离圣久远，各自是其法，何以别之。
〔滑〕谢氏曰，此篇，问三部九候以下共六件，而本经并不答所问，似有缺文，今详三部九候，则十八难中第三章言之，当属此篇，错文在彼，阴阳见四难，轻重见五难，一脉变为四时，即十五难，春弦夏钩秋毛冬石也，六十首，按内经方盛衰篇曰，圣人持诊之道，先后阴阳而持之，奇恆之势，乃六十首，王注，谓奇恆六十首，今世不存，则失其传者，由来远矣。
然，是其病有内外证，其病为之奈何，然，假令得肝脉，其外证，善洁，面青善怒，其内证，齐左有动气，按之牢若痛，其病四肢满，闭癃溲便难，转筋，有是者肝也，无是者非也。
〔吕〕外证者，府之候，胆者，清净之府，故面青善洁，其内证者，肝之证，〔滑〕得肝脉，诊得弦脉也，肝为将军之官，故善怒，善，犹喜好也，脐左，肝之部也，按之牢若痛，谓其动气，按之坚牢而不移，或痛也，厥阴脉，循阴器，肝病，故溲，便难，转筋者，肝主筋也，此段答辞，然与前问不相蒙，当别有问辞也，〔徐〕动气，真气不能藏，而发现于外也，牢者，气结而坚，痛者，气郁而滞。
按善字，滑解为得，诗鄘风载驰章，女子善怀，亦各有行，笺，善，犹多也，汉书沟洫志曰，引洛水至商颜下，岸善崩，注，师古曰，善崩，言熹崩也，经释，四肢满为句，是，盖筋急则觉四肢满胀也，诸家四肢满闭为句，丁读为挛嚲之义，并非，癃，补注本义作淋，考癃，音犁针切，义与淋同，史记孝景本纪，索隐曰，隆虑，音林闾，避殇帝讳改之，据此癃字，亦避讳作淋，本草经内经，皆用癃字，其作淋者，盖后人所改，素问奇病论曰，有癃者，一日数十溲，此不足也，次注，癃，小便不得也，溲，小便也，一切经音义曰，声类云，痳，谓小便数，而难出也，溲字概称大小便，见于史仓公传，然此段闭癃溲便难，唯言小便若开若淋涩，虞注，谓癃溲，小府涩也，便难，大府所注艰也，误。
假令得心脉，其外证，面赤，口乾，喜笑，其内证，齐上有动气，按之牢若痛，其病烦心，心痛，掌中热而啘，有是者心也，无是者非也。
〔滑〕掌中，手心主脉所过之处，盖真心不受邪，受邪者手心主尔，〔徐〕素问，心在色为赤，在声为笑，心气通于舌，故火上炎则干也。
按先子曰，啘，即哕字，灵枢杂病篇曰，哕以草刺鼻嚏，嚏而已，肘后方作卒啘不止，可以证焉，又灵枢口问篇曰，人之哕者，何气使然，岐伯曰，谷入于胃，胃气上注于肺，今有故，寒气与新穀气，俱还入于胃，新故相乱，真邪相攻，气并相逆，复出于胃，故为哕，说文曰，哕，气牾也，从口岁声，本义以哕为乾呕，非。
假令得脾脉，其外证，面黄，善噫，善思，善味，其内证，当齐有动气，按之牢若痛，其病腹胀满，食不消，体重节痛，怠惰嗜卧，四肢不收，有是者脾也，无是者非也。
〔虞〕脾，土也，在变动为噫，在志为思，主甘受味，故善味，〔丁〕当齐有动气者，脾主中州也，其病腹满，食不消，体重节痛，怠惰四肢不收，即是胃也，胃为水穀之海，为土，土静，故有此证，〔滑〕灵枢口问篇曰，噫者，寒气客于胃，厥逆从下上散，复出于胃，故为噫，经曰，脾主四肢，〔徐〕素问痿论曰，阳明主束骨，而利机关，脾与胃合，故亦主节。
按说文曰噫饱食息也，从口意声。
假令得肺脉，其外证，面白善嚏，悲愁不乐，欲哭，有内证，齐右有动气，按之牢若痛，其病喘咳，洒淅寒热，有是者肺也，无是者非也。
〔虞〕肺主皮毛，外感寒，内合于肺，故嚏也，悲者肺之志也，在声为哭，肺主气，外候皮毛，虚则洒淅恶寒，实则热而閟，故云寒热，〔徐〕素问刺禁论曰，肺藏于右，脐右，肺之位也，肺主气，气逆则喘咳。
按灵枢口问篇曰，人嚏者，何气使然，岐伯云，阳气和利，满于心出于鼻，故为嚏，说文曰，嚏，悟解气也，从口疐声，诗云，愿言则嚏。
假令得肾脉，其外证，面黑，喜恐，欠，其内证，齐下有动气，按之牢若痛，其病逆气，少腹急痛，泄如下重，足胫寒而逆，有是者肾也，无是者非也。
〔虞〕肾气不足，伤于冲脉，故气逆，少阴之脉循少腹，故少腹急痛也，肾者胃之关，今气虚，故为下重，泄，谓食毕思急圊，通评虚实论曰，气逆者足寒也，〔滑〕如，读为而，〔徐〕素问，肾在志为恐，灵枢口问篇曰，阴气积于下，阳气未尽，阳引而上，阴引而下，阴阳相引，故数欠，又云，肾主为欠，又经脉篇，足少阴肾之脉，循内踝之后，别入跟中，以上踹内，故足胫寒也。
按说文曰，欠，张口气悟也，象气，从人上出之形。

十七难  ***************************
十七难曰：
经言：病或有死，或有不治自愈，或连年月不已，其死生存亡，可切脉而知之耶，然，可尽知也，诊病，若闭目不欲见人者，脉当得肝脉，强急而长，而反得肺脉，浮短而涩者，死也，（脉经，尽，作具，诊病，作设病者，强，作弦，）
〔杨〕强急，犹弦急也，〔滑〕此篇所问者三，答云，可尽知也，止答病之死证，余无所见，当有关漏，肝开窍于目，闭目不欲见人，肝病也，肝病见肺脉，金剋木也。
病若开目而渴，心下牢者，脉当得紧实而数，反得沉濡而微者，死也，（脉经，濡，作滑，本义，作涩，并非，）
〔丁〕心之病证，今反见肾脉，水来剋火，故知死也，〔虞〕阳病得阴脉，故曰死也，〔徐〕心主热，甚则开目而渴也。
病若吐血，复鼽衄血者，脉当沉细，而反浮大而牢者，死也。
〔滑〕脱血脉实，相反也，〔徐〕此又一义，不以生克言，所谓病虚脉实，故死也，灵枢玉版篇曰，衄而不止，脉大，此三逆，即此义也。
按说文曰，鼽，病寒鼻窒也，从鼻九声，释名曰，鼻塞曰鼽，鼽，久也，涕久不通，遂至窒塞也，说文又曰，衄，鼻出血也，从血丑声。
病若谵言妄语，身当有热，脉当洪大，而手足厥逆，脉沉细而微者，死也，（脉经，而下，有反字，沉上，又有反字，）
〔杨〕按之迟但小，谓之细，〔滑〕阳病见阴脉，相反也。
按杨上善太素经注曰，谵语，多言也。
病若大腹而泄者，脉当微细而涩，反紧大而滑者，死也，（脉经，反下，有得字，死下，有此之谓三字，）
〔滑〕泄而脉大，相反也，大腹，腹胀也，〔徐〕此亦病虚脉实也，灵枢玉版篇曰，腹鸣而满，四支清泄，其脉大，是二逆也。

十八难  ***************************
十八难曰：
脉有三部，部有四经，手有太阴阳明，足有太阳少阴，为上下部，何谓也，然，手太阴阳明金也，足少阴太阳水也，金生水，水流下行，而不能上，故在下部也，足厥阴少阳木也，生手太阳少阴火，火炎上行，而不能下，故为上部，手心主少阳火，生足太阴阳明土，土主中宫，故在中部也，此皆五行子母，更相生养者也。
〔杨〕手太阴，肺脉也，肺为诸藏上盖，其治在右方，故在右手上部也，手阳明大肠脉，是肺之府，故随肺居上部焉，足少阴肾脉，肾为水，肺之子，水流趣于肾，又最居于下，故为右手下部也，足太阳膀胱，为肾之府，故随肾居下部焉，经言脉有三部，部有四经者，谓惣两手而言之也，两手各有三部，部各有二经，两手上部合四也，中下二部，亦复如此，三四十二，则十二经也，肺金居上，而下生肾水，故肺肾在左右手上下部也，足厥阴肝脉也，肝治在左方，故为左手之下部，足少阳胆者，为肝之府，故随肝居下部也，手太阳小肠脉，为心之府，故随心居上部焉，手心主胞络脉也，手少阳三焦脉也，故合为左手中部，足太阴脾脉也，足阳明胃脉也，故合为右手中部，此经作如此分别，若依脉经配三部，又与此不同也，〔徐〕此篇所论，六经部位，乃素问血气形志篇，所谓足太阳与少阴为表里，少阳与厥阴为表里，阳明与太阴为表里，是为足阴阳也，手太阳与少阴为表里，少阳与心主为表里，阳明与太阴为表里，是为手阴阳也，以此为据。
按详经文，唯说以三部配六经之义，而非左右排位之谓也，然其言暧昧难识，姑举杨注以解之，是复掠取王氏脉经之说，而为解者，其实叵以确据矣。
脉有三部九候，各何所主之，然，三部者，寸关尺也，九候者，浮中沉也，上部法天，主胸以上至头之有疾也，中部法人，主膈以下至齐之有疾也，下部法地，主齐以下至足之有疾也，审而刺之者也，（本义，无所字，）
〔杨〕寸口，阳也，关，中部也，尺中，阴也，此三部各有浮中沉三候，三三九候也，故曰九，浮为阳，沉为阴，中者胃气也，所谓自膈以上，为上焦也，自膈以下，为中焦也，自齐以下至足，为下焦也，〔谢〕此一节，当是十六难中答辞，错简在此，而剩出脉有三部九候，各何主之十字。
按杨注以后，以此段为左右三部，分配藏府之义，然内经及难经，未尝有其说，盖出于脉经两手六脉所主藏府阴阳逆顺篇，所引脉法赞文，纪天锡集注，极辨其碎义难据，实为精当，脉经又有分别三关境界脉候篇曰，寸主射上焦，出头及皮毛竟手，关主中焦，腹及腰，尺主射下焦，少腹至足，义与此段同，刺字，杨注为针刺，丁注当作次字，纪氏为刺候之义，未知孰是。
人病有沉滞久积聚，可切脉而知之耶，然，诊在右胁有积气，得肺脉结，脉结甚则积甚，结微则气微，诊不得肺脉，而右胁有积气者，何也，然，肺脉虽不见，右手脉当沉伏。
〔杨〕往来缓，而时一止复来，谓之结也，脉结甚者，是诊脉之状也，结甚者，此结训积，犹言脉结甚则积甚，脉结微则积微，其言稍隐也，极重指著骨乃得，故谓伏脉也，〔滑〕此下问答，亦未详所属，或曰，当是十七难中，或连年月不已答辞也，〔徐〕结为积聚之脉，平人气象论云，结而横，有积矣，沉伏亦积气之脉，右手统指三部言。
其外痼疾同法耶，将异也，然，结者，脉来去时一止无常数，名曰结也，伏者，脉行筋下也，浮者，脉在肉上行也，左右表里，法皆如此，假令脉结伏者，内无积聚，脉浮结者，外无痼疾，有积聚，脉不结伏，有痼疾，脉不浮结，为脉不应病，病不应脉，是为死病也。
〔滑〕此承上文，复问外之痼病，与内之积聚，法将同异，结为积聚，伏脉行筋下，主里，浮行肉上，主表，所以异也，前举右胁为例，故此云左右同法，脉病不相应，故为死病也，〔徐〕人病以下至末，与前文不类，疑是五十二，五十五，五十六等难内错文。
按痼，即㽽俗字，说文曰，㽽，久病也，从疒古声，又通作固，锢，礼月令曰，季冬之月行春令，则国有固疾，注，生不充性，有久疾也，汉书贾谊传曰，失今不治，必为锢疾。

十九难  ***************************
十九难曰：
经言：脉有逆顺，男女有常，而反者，何谓也，然，男子生于寅，寅为木，阳也，女子生于申，申为金，阴也。
〔杨〕元气起于子，人之所生也，男从子左行三十，女从子右行二十，俱至于巳，为夫妇怀妊也，古者，男子三十，女年二十，然后行嫁娶，法于此也，十月而生男，从巳至寅，左行为十月，故男行年起于丙寅，女从巳右行至申，为十月，故女行年起于壬申，所以男子生于寅，女子生于申，〔滑〕此推本生物之初，而言男女阴阳也。
按脉有逆顺，言脉有男之所顺，女之所逆，有女之所顺，男之所逆也，男女所生之理，虞注为男女天癸之数，规杨氏之言，反非，淮南子泛论训曰，礼三十而娶，注，三十而娶者，阴阳未分时，俱生于子，男从子数，左行三十，立于巳，女从子数，右行二十年，亦立于巳，合夫妇，故圣人因是制礼，使男三十而娶，女二十而嫁，其男子从巳数，左行十得寅，故人十月而生于寅，故男子数从寅起，女自巳数，右行得申，亦十月而生于申，故女子数从申生也，说文曰，包，象人褢妊，巳在中，象子未成形也，元气起于子，子，人所生也，男左行三十，女右行二十，俱立于巳，为夫妇，褢妊于巳，巳为子，十月而生，男起巳至寅，女起巳至申，故男年姑寅，女年始申也，是可以证杨说，而经文实原古礼，演男女嫁娶之义者，可知矣，又离骚经曰，惟庚寅吾以降，章句云，寅为阳正，故男始生，而立于寅，庚为阴正，故女始生，而立于庚，是庚之与申虽不同，其为义则一也。
故男脉在关上，女脉在关下，是以男子尺脉恆弱，女子尺脉恆盛，是其常也。
〔杨〕男子阳气盛，故尺脉弱，女子阴气盛，故尺脉强，此是其常性，〔谢〕寅为木，木生火，又火生于寅，而性炎上，故男脉在关上，申为金，金生水，又水生于申，而性流下，故女脉在关下。
反者，男得女脉，女得男脉也，其为病何如，然，男得女脉，为不足，病在内，左得之，病则在左，右得之，病则在右，随脉言之也，女得男脉，为太过，病在四肢，左得之，病则在左，右得之，病则在右，随脉言之，此之谓也。
〔杨〕男得女脉，为阴气盛，阴主内，故病在内，女得男脉，为阳气盛，主四肢，故病在四肢也。

二十难  ***************************
二十难曰：
经言：脉有伏匿，伏匿于何藏，而言伏匿耶，然，谓阴阳更相乘，更相伏也，脉居阴部，而反阳脉见者，为阳乘阴也，脉虽时沉涩而短，此谓阳中伏阴也，脉居阳部，而反阴脉见者，为阴乘阳也，脉虽时浮滑而长，此谓阴中伏阳也。
〔杨〕阳乘阴，尺中已浮滑而长，又时时沉涩而短，故曰阳中伏阴也，寸关已沉短而涩，涩而时时浮滑而长，故曰阴中伏阳也，〔丁〕其部，非独言寸为阳尺为阴也，若以前后言之，即寸为阳部，尺为阴部，若以上下言之，曰肌肉上为阳部，肌肉下为阴部，〔滑〕居，犹在也，当也，乘，犹乘车之乘，出于其上也，伏，犹伏兵之伏，隐于其中也，匿，藏也，〔徐〕引经言无考，伏匿，谓不见于本位，反藏于他部，而见其脉也。
重阳者狂，重阴者癫，脱阳者见鬼，脱阴者目盲。
〔虞〕寸口曰阳，又今重见阳脉三倍以上，故曰重阳，其病狂惑，自高贤智，登高而歌，弃衣而走，骂詈不避亲疏，故曰狂，尺中曰阴，而尺脉重见阴，故曰重阴，其为病也，名曰癫疾，谓僵仆于地，闭目不醒，阴极阳复，良久却醒，故曰癫也，今天吊之类，是也，〔徐〕此又因阴阳之伏匿，而极言之，重阴重阳，言不止伏匿，阴皆变为阳，阳皆变为阴也，脱阳脱阴者，此又因重阳重阴而及之，鬼属阴，阳既脱，则纯乎阴，故见鬼，目得血而能视，阴既脱，则血不营于目，故曰盲，此则重阴重阳之反也。
按本义，为五十九难之错文，然脉经文亦如是，则徐说为得。

二十一难  ***************************
二十一难曰：
经言：人形病脉不病，曰生，脉病形不病，曰死，何谓也，然，人形病脉不病，非有不病者也，谓息数不应脉数也，此大法。
〔周〕形体之中，觉见憔悴，精神昏愦，食不忺美，而脉得四时之从，无过不及之偏，是人病脉不病也，形体安和，而脉息乍小乍大，或至或损，弦紧浮滑沉涩不一，残贼冲和之气，是皆脉息不与形相应，乃脉病人不病也，仲景云，人病脉不病，名曰内虚，以无穀气神，虽困无苦，脉病人不病，名曰行尸，以无王气，卒眩仆不识人，短命则死，〔谢〕按本经答文，词意不属，似有脱误。

二十二难  ***************************
二十二难曰：
经言：脉有是动，有所生病，一脉辄变为二病者，何也，然，经言是动者，气也，所生病者，血也，邪在气，气为是动，邪在血，血为所生病，气主呴之，血主濡之，气留而不行者，为气先病也，血壅而不濡者，为血后病也，故先为是动，后所生病也。
〔虞〕气病传血，此乃一脉变为二病，脉动反常，邪在气，气受邪，传之与血，故血为所生病，呴之，气流行之貌也，濡者，濡润之貌，言人身所禀者，气血也，气血通行，沮润人身，其为病也若此，〔丁〕气主呴之，呴呴，谓吹嘘往来之象，人一身经脉通行，气血或居，一经脉中，气留不行，故血壅不濡，其气先病，名曰是动，血壅不濡，后病，名曰所生，此是一脉辄变为二病也，〔滑〕气主呴之，谓气煦嘘然来，薰蒸于皮肤分肉也，血主濡之，谓血濡润筋骨，滑利关节，荣养藏府也，此脉字，非尺寸之脉，乃十二经隧之脉也，此谓十二经隧之脉，每脉中辄有二病者，盖以有在气在血之分也，〔徐〕此亦非经之全文，乃约经语，以成文者也，是动所生病，见灵枢经脉篇，是动诸病，乃本经之病，所生之病，则以类推，而旁及他经者，经文并无气血分属之说。
按自一难至此，论脉，是为第一篇。

二十三难  ***************************
二十三难曰：
手足三阴三阳，脉之度数，可晓以不，然，手三阳之脉，从手至头，长五尺，五六合三丈，手三阴之脉，从手至胸中，长三尺五寸，三六一丈八尺，五六三尺，合二丈一尺，足三阳之脉，从足至头，长八尺，六八四丈八尺，足三阴之脉，从足至胸，长六尺五寸，六六三丈六尺，五六三尺，合三丈九尺，人两足蹻脉，从足至目，长七尺五寸，二七一丈四尺，二五一尺，合一丈五尺，督脉，任脉，各长四尺五寸，二四八尺，二五一尺，合九尺，凡脉长一十六丈二尺，此所谓十二经脉长短之数也。
〔杨〕一手有三阳，两手合为六阳，故曰五六合三丈也，两手各有三阴，合为六阴，故曰三六一丈八尺，两足各有三阳，故曰六八四丈八尺，按此脉度数七尺五寸，中人之形，而云长八尺，理则难解，然足之六阳，从足指而向上行，由其纡曲，故曰八尺也，两足各有三阴，故曰六六三丈六尺也，按足太阴少阴，皆至舌下，足厥阴至于顶上，今言至胸中者，盖据其相接之次也，督脉起于脊[月寅]，上于头，下于面，至口齿缝，计则不止长四尺五寸，今言四尺五寸者，当取上极于风府，而言之也，〔虞〕人有阴蹻阳蹻二脉，两足合四脉，阳蹻者，起于跟中，循外踝，上行入风池，阴蹻者，亦起于跟中，乃是足少阴之别络也，自然骨之后，上内踝之上，上出人迎之前，入頄内廉，属目内眦，合太阳脉，长七尺五寸，两行合一丈五尺，准此推之，至目者，是两足阴蹻脉也，〔滑〕此灵枢廿七篇全文，三阴三阳，灵枢皆作六阴六阳，义尤明白，〔徐〕灵枢脉度篇，论蹻脉起止，专指阴蹻言，而不及阳蹻，则其长短之数，乃阴蹻之数也。
按自二十三难，至二十九难，论经络，是为第二篇。
经脉十二，络脉十五，何始何穷也，然，经脉者，行血气通阴阳，以荣于身者也，其始从中焦，注手太阴阳明，阳明注足阳明太阴，太阴注手少阴太阳，太阳注足太阳少阴，少阴注手心主少阳，少阳注足少阳厥阴，厥阴复还注手太阴，别络十五，皆因其原，如环无端，转相溉灌，朝于寸口人迎，以处百病，而决死生也。
〔滑〕因者，随也，原者，如也，朝，犹朝会之朝，以，用也，因上文经脉之尺度，而推言经络之行度也，直行者谓之经，旁出者谓之络，十二经，有十二络，兼阳络阴络，脾之大络，为十五络也，谢氏云，始从中焦者，盖谓饮食入口，藏于胃，其精微之化，注手太阴阳明，以次相传，至足厥阴，厥阴复还注手太阴也，寸口人迎，古法以侠喉两旁动脉，为人迎，至晋王叔和，直以左手关前一分为人迎，右手关前一分为气口，后世宗之，愚谓昔人所以取人迎气口者，盖人迎为足阳明胃经，受穀气而养五藏者也，气口为手太阴肺经，朝百脉而平权衡者也，〔徐〕脉所注为原，灵枢九针十二原篇云，原者，五藏之所以禀三百六十五节气味也。
按灵枢经脉篇曰，经脉者，所以能决死生，处百病，调虚实，不可不通，经释，以处为揆度，未妥，盖处者，处分之谓也，大戴礼，诸侯迁庙篇曰，听其声，处其气，考其所为，观其所由，义与此同，荣，古与营通，即营周之义也。
经曰，明知终始，阴阳定矣，何谓也，然，终始者，脉之纪也，寸口人迎，阴阳之气，通于朝使，如环无端，故曰始也，终者，三阴三阳之脉绝，绝则死，死各有形，故曰终也。
〔滑〕谢氏曰，灵枢第九篇云，凡刺之道，毕于终始，明知终始，五藏为纪，阴阳定矣，又曰，不病者，脉口人迎，应四时也，少气者，脉口人迎俱少，而不称尺寸也，此一节，因上文寸口人迎，处百病决死生，而推言之，谓欲晓知终始，于阴阳为能定之，盖以阳经取决于人迎，阴经取决于气口也，朝使者，朝，谓气血如水潮应时而灌溉，使，谓阴阳相为用也，始，如生物之始，终，如生物之穷，欲知生死，脉以候之，阴阳之气，通于朝使，如环无端，则不病，一或不相朝使，则病矣，况三阴三阳之脉绝乎，绝必死矣，其死之形状，则具如下篇。
按经释曰，灵枢终始篇云，终始者，经脉为纪，此终始，盖指十二经之所起止也，非谓气行为始，脉绝为终也，其终始篇篇末，亦载十二经脉绝病形，岂因此遂误以终始之终，为即此终耶。

二十四难  ***************************
二十四难曰：
手足三阴三阳气已绝，何以为候，可知其吉凶不然，足少阴气绝，即骨枯，少阴者，冬脉也，伏行而温于骨髓，故骨髓不温，即肉不著骨，骨肉不相亲，即肉濡而却，肉濡而却，故齿长而枯，发无润泽者，骨先死，戊日笃巳日死，（素问诊要经终论新校正曰，详王注云，骨不耎，骨硬，难经，及甲乙经云，骨不濡，则肉弗能著，当作骨不濡，灵枢经脉篇，亦作濡，本义，泽下，长有无润泽三字，按下文例，骨髓不温，当作脉不温，）
〔杨〕足少阴，肾脉也，肾主冬，故云冬脉也，肾主内荣骨髓，故云伏行而温于骨髓也，却，结缩也，谓齿龈之肉结缩，而故齿渐长而枯燥，色不泽也，肾为津液之主，今无津液，故使发不润焉，戊己土也，肾水也，土剋水，故云戊日笃己日死也，〔滑〕此下六节，与灵枢第十篇文，皆大同小异，濡，读为软，〔徐〕却，退缩也。
按温，即温养之谓，濡，古软字，见于素问玉机真藏论新校正，却，杨为结缩，义与软字相乖。
足太阴气绝，则脉不荣其口唇，口唇者，肌肉之本也，脉不荣，则肌肉不滑泽，肌肉不滑泽，则肉满，肉满则唇反，唇反则肉先死，甲日笃乙日死。
〔滑〕脾其华在唇四白，其充在肌，脾绝则肉满唇反也，肉满，谓肌肉不滑泽，而紧急䐜膹也。
足厥阴气绝，即筋缩引卵与舌，厥阴者，肝脉也，肝者，筋之合也，筋者，聚于阴器，而络于舌本，故脉不营，则筋缩急，筋缩急，即引卵与舌，故舌卷卵缩，此筋先死，庚日笃辛日死，（舌厥之间，旧剩卷字，据甲乙经删，）
按素问热论曰，厥阴脉循阴器，而络于肝，次注，凡虚中而受物者，皆谓之器，其于体外，则谓阴囊，其于身中所司，则谓膀胱矣。
手太阴气绝，即皮毛焦，太阴者，肺也，行气温于皮毛者也，气弗荣，则皮毛焦，皮毛焦，则津液去，津液去，即皮节伤，皮节伤，则皮枯毛折，毛折者，则毛先死，丙日笃丁日死。
〔滑〕肺者，气之本，其华在毛，其充在皮，肺绝则皮毛焦，而津液去，皮节伤，以诸液皆会于节也。
手少阴气绝，则脉不通，少阴者，心脉也，心者，脉之合也，脉不通，则血不流，血不流则色泽去，故面黑如梨，此血先死，壬日笃癸日死，（旧脱少阴者，心脉也，心者，脉之合也，十二字，今据脉经所引灵枢补之，本义，甲乙经，梨，作黧，非，）
〔杨〕经云，手三阴，今此推释太阴少阴，而心主一经不言之，何也，然心主者，心包络之脉也，少阴者，心脉也，二经同候于心，故言少阴绝，则心主亦绝，其诊既同，故不别解也，本经云面黑如漆柴，此云如梨，漆柴者，恆山苗也，其草色黄黑无润泽，故以为喻，梨者，人所食之果也，亦取其黄黑焉，言人即无血则色黄黑，似此二物，无光华也。
按方言曰，老，燕代之北鄙，曰梨，郭璞注，言面色如冻梨，尔雅正义，孙炎云，耇，面如冻梨，色如浮垢，是杨注所本，丁注曰，梨字当作黧，误，考诸本草，恆山苗，未载漆柴名，不知何据。
三阴气俱绝者，则目眩转，目瞑，目瞑者，为失志，失志者，则志先死，死即目瞑也。
〔杨〕三阴者，是手足三阴脉也，此五藏之脉也，五藏者，人之根本也，故三阴俱绝，则目瞑，瞑，闭也，〔虞〕人之五志，皆属于阴，今三阴已绝，五藏皆失其志，故无喜怒忧思恐，五志俱亡，故曰失志也。
按眩转之眩，当是系讹，盖眩，或作玄，因讹系为玄，再转从目也，灵枢经脉篇曰，五阴气俱绝，则目系转，转则目运，又大惑论曰，五藏六府之精气，皆上注于目，又曰，脑转则引目系急，目系急，则目眩以转矣，再按辨正条例曰，注义，目眩为失志，今从之，补注，作目瞑，据此，似旧作目系转目眩。
六阳气俱绝者，则阴与阳相离，阴阳相离，则腠理泄，绝汗乃出，大如贯珠，转出不流，即气先死，旦占夕死，夕占旦死。
〔丁〕六阳者，是手足三阳也，〔杨〕阴与阳相离者，阴阳隔绝，不相朝使也，腠理泄者，阳气已下，毛孔皆开，所以然也，绝汗者，乃汗出如珠，言身体汗出著肉，如缀珠而不流散，故曰贯珠也。
按占亦诊候之义，庄子人间世曰，匠石觉而诊其梦，释文司马彪云，诊，占梦也。

二十五难  ***************************
二十五难曰：
有十二经，五藏六府十一耳，其一经者，何等经也，然，一经者，手少阴与心主别脉也，心主与三焦为表里，俱有名而无形，故言经有十二也。
〔杨〕手少阴，真心脉也，手心主，心包络脉也，二脉俱是心脉，而少阴与少阳合，心主与三焦脉合，三焦者，有位而无形，心主有名而无藏，故二经为表里也，五藏六府，各一脉，为十一脉，心有两脉，合成十二经焉，据此而言，六府亦止五府耳。

二十六难  ***************************
二十六难曰：
经有十二，络有十五，馀三络者，是何等络也，然，有阳络，有阴络，有脾之大络，阳络者，阳蹻之络也，阴络者，阴蹻之络也，有络有十五焉。
〔杨〕十二经，各有一络，为十二络耳，今云十五络者，有阴阳之二经，脾之大络，合为十五络也。
按阴阳二蹻，见于二十八难，灵枢经脉篇曰，脾之大络，名曰大包，出渊腋下三寸，布胸胁。

二十七难  ***************************
二十七难曰：
脉有奇经八脉者，不拘于十二经，何谓也，然，有阳维，有阴维，有阳蹻，有阴蹻，有冲，有督，有任，有带之脉，凡此八脉者，皆不拘于经，故曰奇经八脉也，经有十二，络有十五，凡二十七气，相随上下，何独不拘于经也，然，圣人图设沟渠，通利水道，以备不然，天雨降下，沟渠溢满，当此之时，霶霈妄行，圣人不能复图也，此络脉满溢诸经，不能复拘也，（脉经，不然，作不虞，当此之时，在于圣人上，）
〔虞〕奇，音基也，奇，斜也，零也，不偶之义，谓此八脉，不繫正经阴阳，无表里配合，别道奇行，故曰奇经也，所以经言八脉不拘于经，以此可验矣，杨氏言奇异之义，非也，〔滑〕奇经者，络脉之满溢，而为之者欤，或曰，此络脉三字，越人正指奇经而言也，既不拘于经，直谓之络脉，亦可也，此篇两节，举八脉之名，及所以为奇经之义，〔徐〕言血脉充盛，十二经不足以容之，则溢出而为奇经，故奇经为十二经之别脉也。
按说文曰，图，画计难也，从口从啚，啚，难意也，徐锴云，规画之也，沟，水渎广四尺，深四尺，从水勾声，渠，水所居，从水矩省声，滂，滂沛也，从水旁声，徐铉等云，今俗作霶霈，非是。

二十八难  ***************************
二十八难曰：
其奇经八脉者，既不拘于十二经，皆何起何继也，然，督脉者，起于下极之俞，并于脊里，上至风府，入属于脑，（脉经，继，作系，）
〔吕〕督脉者，阳脉之海也，〔杨〕下极者，长强也，〔徐〕继，续也。
按灵枢经脉篇曰，督脉之别，名曰长强，挟膂上项，散头上，下当肩胛，左右别走太阳，入贯膂，脉经曰，冲脉者，阴脉之海也，督脉者，阳脉之海也，又其叙八脉，与本经不同，始载二维，次蹻脉，次冲脉，次督脉，次任脉，次带脉也，照之下文叙奇经之病，其次相同，且其所记，任冲二脉之起行，亦与本经不同，反合于下文吕注，甲乙经，属于脑下，又云，上巅循额，至鼻柱，阳脉之海也，杨注以督为都纲之义，非，先子曰，督，古与裻通，其脉循脊上行，故以背缝名之，晋语曰，衣之偏裻之衣，注，裻在中，左右异，故云偏，庄子养生主论曰，缘督以为经，释文，李颐云，督，中也，说文曰，裻，新衣声，一曰背缝，从衣叔声，甲乙经曰，风府，在项上一寸大筋内，长强，在脊骶端。
任脉者，起于中极之下，以上毛际，循腹里，上关元，至咽喉，（甲乙经，作中极之上，脉经，作任脉者，起于胞门子户，夹脐上行，至胸中，注，一云，任脉者，起于中极之下，以上毛际，循腹里，至关元，至咽喉，）
〔丁〕中极者，穴名也，在齐下四寸，其中极之下者，曲骨穴也。
按先子曰，任，与衽通，其循腹里上行，犹衽之在于腹前也，说文曰，衽，衣襟也，从衣壬声，又曰，襟，交衽也，从衣金声，杨注，任者，妊也，此为人之生养之本，误，甲乙经曰，关元，在脐下三寸，王冰素问骨空论注曰，言中极之下者，言从少腹之内上行，而外出于毛际而上，非谓本起于此也，何以言之，针经云，冲脉者，十二经之海，与少阴之络，起于肾下，出于气街，又云，冲脉任脉者，皆起于胞中，上循脊里，为经络之海，由此言之，则任脉冲脉，从少腹之内上行，至中极之下，气街之内，明矣。
冲脉者，起于气冲，并足阳明之经，夹齐上行，至胸中而散也，（脉经，冲脉者，起于关元，循腹里，直上至咽喉中，注，一云冲脉者，起于气冲，并阳明之经，夹脐上行，至胸中而散，）
〔杨〕经云，冲脉者，十二经之海也，如此则不独为阴脉之海，恐吕氏误矣，冲者，通也，言此脉，下至于足，上至于头，通受十二经之气血，故曰冲焉，此奇经之三脉也，〔虞〕素问云，冲脉起于气街，难经云，起于气冲，又针经穴中，两存其名，冲，街之义也，素问云，并足少阴之经，难经言，并足阳明之经，况少阴之经，夹齐左右各五分，阳明之经，夹齐左右各二寸，气冲又是阳明脉气所发，如此推之，则冲脉自气冲起，在阳明少阴二经之内，其理明矣，大体督脉任脉冲脉，此三脉，皆自会阴穴，会合而起，二脉分为三岐，行于阴阳，部分不同，故名各异也。
按灵枢逆顺肥瘦篇曰，夫冲脉者，五藏六府之海也，五藏六府皆禀焉，杨注规吕称阴脉之海，是，而其以冲为通，未尽，说文曰，冲，通道也，从行童声，春秋云，及冲以戈击之，又曰，街，四通道也，从行圭声，虞注，冲，街之义，此说为妥，盖此脉为十二经之所注，犹四通之路也，甲乙经曰，气冲，在归来下，鼠溪上一寸，动脉应手。
带脉者，起于季胁，回身一周，（脉经，胁，作肋，）
〔杨〕带之为言，束也，言总束诸脉，使得调柔也，季胁，在肋下，下接于髋骨之间，是也，回，绕也，绕身一周，犹如束带。
按说文曰，带，绅也，男子鞶革，妇人鞶丝，象系佩之形，佩必有巾，从巾。
阳蹻脉者，起于跟中，循外踝，上行入风池，阴蹻脉者，亦起于跟中，循内踝，上行至咽喉，交贯冲脉，（甲乙经，至作入，）
〔丁〕阳蹻脉，起于跟中，循外踝者，中冲穴也，上入风池穴者，顶后发际陷中，是奇经之五脉也，阴蹻脉，亦起跟中，循内踝者，照海穴也，上行至咽喉，交贯冲脉，其又至目下承泣穴，是阴蹻脉始终也，是奇经之六脉也。
按先子曰，蹻，与屩通，史记孟尝君传曰，冯驭闻孟尝君好客，蹑屩而见之，索隐，屩，音脚，字亦作蹻，又虞卿传曰，蹑蹻担簦，徐广注，蹻，草履也，盖蹻脉起于跟中，故义取于此，或曰，蹻即繑之义，说文曰，繑，绔纽也，从纟乔声，绔，胫衣也，从纟夸声，此说亦通，杨注，蹻，捷疾也，是人行走之机要，动足之所由，误矣，甲乙经曰，风池，在颞颥后，发际陷者中。
阳维阴维者，维络于身，溢畜不能环流灌溉诸经者也，故阳维，起于诸阳会也，阴维，起于诸阴交也，比于圣人图设沟渠，满溢流于深湖，故圣人不能拘通也，而人脉隆盛，入于八脉，而不环周，故十二经，亦不能拘之，其受邪气，畜则肿热，砭射之也，（脉经，阳维起于诸阳会也二句，在于阳维阴维者上，无故字，又无比于以下五十三字，作此八者不繫于十二经，故曰奇经八脉者也，十八字，甲乙经，无诸经者也四字，经释，灌溉，作灌溢，）
〔杨〕维者，维持之义也，此脉为诸脉之纲维，故曰维脉也，此有阴阳二脉，为奇经八脉也，〔虞〕十二经隆盛，入于八脉，而不环周，邪在八脉，肿热畜积，故以砭石射刺之，故曰砭射之也，〔纪〕阳维者，维络于阳之脉，阴维者，维络于阴之脉，所以阴阳能相维者，经血满足，通达四旁，能维络于诸经也，〔徐〕按二维之脉，经无明文，其起止盖不可考，不还周，言不复归于十二经也。
按素问刺腰痛论曰，阳维之脉，令人腰痛，痛上怫然肿，刺阳维之脉，脉与太阳合腨下间，去地一尺所，次注，太阳所生，与正经并行，而上至腨下，复与太阳合而上也，又曰，飞阳之脉，令人腰痛，痛上怫怫然，甚则悲以恐，次注，是阴维之脉也，又曰，刺飞阳之脉，在内踝上五寸，少阴之前，与阴维之会，次注，阴维之会，以三脉在此穴位也，是经文二维之称，他无所见，而其所会之穴，见于甲乙经，说文曰，湖，大陂也，从水胡声，扬州浸有五湖浸，川泽所仰以灌溉也，拘通，言不能拘止其所流通也，本义曰，溢畜不能环流灌溉诸经者也十二字，当在十二经亦不能拘之之下，则于此无所间，而于彼得相从矣，经释曰，维络于身之下，必有缺文，后人误以此二句，移入此处，故难通也，考脉经，甲乙经，并与经文同，则滑徐说，难以信据，而脉经以二经所起二句，冠于阳维阴维者上，殊觉文顺，本义又曰，其受邪气畜云十二字，谢氏以为于本文上下，当有缺文，然脉经无此，疑衍文也，或云，当在三十七难，关格不得尽其命而死矣之下，因邪在六府而言也，此说似有理，然据虞注，其义亦鬯，经释曰，奇经之脉，不能还周，故邪气无从而出，惟以砭石以射之，则邪气因血以泄，病乃已也，此说最为妥善。

二十九难  ***************************
二十九难曰：
奇经之为病，何如，然，阳维维于阳，阴维维于阴，阴阳不能自相维，则怅然失志，溶溶不能自收持，阳维为病，苦寒热，阴维为病，苦心痛，（阳维为病云十四字，旧在于带之为病后，今据脉经，谢注，本义，移于此，脉经，溶溶，作容容，甲乙经，则怅然云十二字，作为病腰腹纵容如囊水之状，注，一云，腹满腰溶溶，如坐水中状，）
〔吕〕怅然者，其人惊，惊即维脉缓，故令人身不能收持，惊则失志，善忘恍惚也，阳为卫，故寒热，阴为荣，荣为血，血者心，故心痛也，〔丁〕溶溶者，缓慢所以不能收持也，〔滑〕溶溶，无力貌，〔徐〕溶溶，浮荡之貌。
按说文曰，溶，水盛也，从水容声，是与经旨不符，故举三说，说文又曰，怅，望恨也，从心长声。
阴蹻为病，阳缓而阴急，阳蹻为病，阴缓而阳急。
〔滑〕两蹻脉病，在阳则阳结急，在阴则阴结急，受病者急，不病者自和缓也。
按内经，载八脉病证，经释详举之，今不赘。
冲之为病，逆气而里急，督之为病，脊强而厥，任之为病，其内苦结，男子为七疝，女子为瘕聚，带之为病，腹满腰溶溶，若坐水中，此奇经八脉之为病也。
〔吕〕冲脉，从关元上至咽喉，故其为病，逆气而里急，督脉在脊，病则其脉急，故令其脊强也，任脉起于胞门子户，故其脉结为七疝瘕聚之病，带脉者，回带人之身体，病则其腹缓，故令腰溶溶也，〔丁〕逆气，腹逆也，里急，腹痛也，〔虞〕瘕者，谓假于物形也，〔徐〕溶溶如坐水中，宽慢不收，而畏寒也。
按诸病源候论，虚劳里急候曰，虚劳则肾气不足，伤于冲脉，冲脉为阴脉之海，起于关元，关元穴在脐下，随腹直上至咽喉，劳伤内损，故腹里拘急也，七疝，虞注，谓厥疝，盘疝，寒疝，症疝，附疝，狼疝，气疝也，此称，诸病源候论所载，而内经，有五藏风疝，及狐疝㿉疝之七名，未知此所谓七疝否。
自二十三难至此，论经络，是为第二篇。


卷下  ——————————————————————————————————————————————————————————————————————————————————————————

三十难  ***************************
三十难曰：
荣气之行，常与卫气相随不，然，经言，人受气于谷，谷入于胃，乃传于五藏六府，五藏六府，皆受于气，其清者为荣，浊者为卫，荣行脉中，卫行脉外，荣周不息，五十而复大会，阴阳相贯，如环之无端，故知荣卫相随也。
〔杨〕卫者，护也，此是人之慓悍之气，行于经脉之外，昼行于身，夜行于藏，卫护人身，故曰卫气，凡人阴阳二气，皆会于头手足，流转无穷，故曰，如环之无端也，〔滑〕此篇，与灵枢第十八篇，岐伯之言同，但谷入于胃，乃传与五藏六府，五藏六府，皆受于气，灵枢，作谷入于胃，以传与肺，五藏六府，皆以受气，为少殊尔，皆受于气之气，指水穀之气而言也，夫以用而言，则清气为荣者，浊中之清者也，浊气为卫者，清中之浊者也，以体而言，则清之用，不离乎浊之体，浊之用，不离乎清之体，故谓清气为荣，浊气为卫，亦可也，谓荣浊卫清，亦可也，纪氏亦云素问，荣者水穀之精气，则清，卫者水穀之悍气，则浊，精气入于脉中则浊，悍气行于脉外则清，或问，三十二难云，血为荣，气为卫，此则荣卫皆以气言者，何也，曰，经云，荣者水穀之精气，卫者水穀之悍气，又云，清气为荣，浊气为卫，盖统而言之，则荣卫皆水穀之气所为，故悉以气言可也，析而言之，则荣为血，而卫为气，固自有分，是故荣行脉中，卫行脉外，犹水泽之于川浍，风云之于大虚也。
按自三十难，至四十七难，论藏府，是为第三篇，，荣，营同，环周之义也，灵枢，有五十营篇，释人气通行之数，又营气篇曰，营气之道，内谷为宝，谷入于胃，乃传之肺，流溢于中，布散于外，精专者行于经隧，常营无已，终而复始，又营卫生会篇，及此段，有荣周不息之语，其义并同，而查说文曰，营，市居也，从宫荧省声，据此与环周之义不叶，盖营，古读如环，韩非子五蠹篇曰，苍颉之作书也，自环者谓之私，背私者谓之公，说文，引韩非，作自营为厶，背厶为公，汉书地理志曰，临菑，名营丘，故齐诗云，子之营，遭我虖嶩之间兮，颜师古注，齐国风营诗之辞也，毛诗作还，齐诗作营，是其音通，则义相藉者，营卫之营，亦与环同义，灵枢脉度篇曰，蹻脉者，合于太阳阳蹻而上行，气并相还，则为濡目，气不荣，则目不合，是还（与环通）荣互用，则又可以证焉，杨注，荣者荣华，营者经营，并乖经旨，说文曰，卫，宿卫也，从韦从币从行，行，列卫也，夫气之在外为护，谓之卫，在内周流，谓之营，素问痹论曰，荣者，水穀之精气也，和调于五藏，洒陈于六府，乃能入于脉也，故循脉上下，贯五藏络六府也，卫者，水穀之悍气也，其气慓疾滑利，不能入于脉也，故循皮肤之中，分肉之间，熏于肓膜，散于胸腹，虞注，有清浊误写之说，不可从焉。

三十一难  ***************************
三十一难曰：
三焦者，何禀何生，何始何终，其治常在何许，可晓以不然，三焦者，水穀之道路，气之所终始也，上焦者，在心下下膈，在胃上口，主内而不出，其治在膻中，玉堂下一寸六分，直两乳间陷者，是，中焦者，在胃中脘，不上不下，主腐熟水穀，其治在齐傍，下焦者，当膀胱上口，主分别清浊，主出而不内，以传导也，其治在齐下一寸，故名曰三焦，其府在气街，一本曰冲。
〔杨〕自膈以上，名曰上焦，主出阳气，温于皮肤分肉之间，若雾露之溉焉，胃上口，穴在鸠尾下二寸五分也，自齐以上，名曰中焦，变化水穀之味，生血以营五藏六府，及于身体，中脘，在鸠尾下四寸也，自齐以下，名曰下焦，齐下一寸，阴交穴也，主通利溲便，以时下而传，故曰出而不内也，气街者，气之道路也，三焦既是行气之主，故云府在气街，街，衢也，衢者，四达之道焉，一本曰冲，此非扁鹊之语，盖吕氏再录之言，别本有此言，于义不可用也，〔虞〕中焦，其治在齐傍左右各一寸，乃足阳明胃脉所发，夹齐，乃天枢穴也，中焦主脾胃，故治在此经中，故曰齐傍也，三焦其府在气街，针经本名气冲，冲者通，与四达之义不殊，两存之可也，〔纪〕三焦者，禀原气以资始，合胃气以资生，上达胸中而为用，往来通贯，宣布无穷，造化出内，作水穀之道路，为气之所终始也，灵枢经云，上焦如雾，中焦如沤，下焦如渎，且如上焦者，其气自下而上散于胸中，分布薰蒸于皮肤腠理，在胃上口，主内物而不令出，中焦者，其治在脐旁，其用在胃中脘，中脘者，乃十二经所起所会，阴阳口完之处，故曰脘也，素问云，三焦者，为决渎之官，其府在气街者，乃原气所藏之处也，夫三焦者，焦字从火从隹，乃火之臰物也，火之性自下而上，今三焦始于原气，用于中脘，散于膻中，亦如火自下而上也，故素问云，饮入于胃，游溢精气，上输于脾，此指中焦也，脾胃散精，上归于肺，此指上焦也，通调水道，下输膀胱，此指下焦也，然脾肺膀胱，既为藏府，而又谓三焦，人以是知之，盖内有所蕴，则曰玄府，气达于外，则曰三焦，名之为焦者，皆得火而发也，如此则见三焦上下，为水穀之道路，作气之终始也，证义云，人受水穀，皆纳于胃，穀气从胃，而纳于三焦，三焦始传于肺，而遍于十二经，则三焦之府在胃中，明矣，是不在气街也，天锡言，三焦为原气之别使，主发用气街之气，合水穀之气，而达于四旁，通十二经络，是府在气街也明矣，证义之言，不合本经之意，〔滑〕治，犹司也，犹郡县治之治，谓三焦治所也，〔徐〕膀胱上口，阑门也，清者入于膀胱，而为溺，浊者入于大肠，而为滓秽，府犹舍，藏聚之义也。
按白虎通曰，三焦者，包络府也，水穀之道路，气之所终始也，故上焦若窍，中焦若编，下焦若渎，此段经文，原于灵枢营卫生会篇，而与素问六节藏象论，灵枢本藏篇所言，有名有状之三焦，素问灵兰秘典论，灵枢本输篇所言，专指下焦气化之三焦，灵枢经脉篇，三十八难所言，手少阳三焦经脉气所行之三焦，固自不同，盖所谓有名无状者，是也，甲乙经曰，玉堂，一名玉英，在紫宫下一寸六分陷者中，任脉气所发，膻中，一名元儿，在玉堂下一寸六分陷者中，任脉气所发，说文曰，脘，胃府也，从肉完声，读若患，前段举五藏六府，禀水穀荣卫之气，而相资养，为论藏府之首条，因及三焦之气，论其发用之理，以次之也，本义，以其府在气街句为衍，非，纪注辨之明晰。

三十二难  ***************************
三十二难曰：
五藏俱等，而心肺独在膈上者，何也，然，心者血，肺者气，血为荣，气为卫，相随上下，谓之荣卫，通行经络，营周于外，故令心肺在膈上也，（五行大义，引八十一问，作五藏俱等，心肺独在鬲上，何，对曰，心主气，肺主血，血行脉中，气行脉外，相随上下，故曰营卫，故令心肺在膈上也，）
〔滑〕心荣肺卫，通行经络，营周于外，犹天道之运于上也，鬲者，隔也，凡人心下有鬲膜，与脊胁周回相著，所以遮隔浊气，不使上熏于心肺也，〔徐〕素问五藏生成论云，诸血者皆属于心，诸气者皆属于肺，盖营行脉中，故血为营，卫行脉外，故气为卫。

三十三难  ***************************
三十三难曰：
肝青象木，肺白象金，肝得水而沉，木得水而浮，肺得水而浮，金得水而沉，其意何也，然，肝者，非为纯木也，乙角也，庚之柔，大言阴与阳，小言夫与妇，释其微阳，而吸其微阴之气，其意乐金，又行阴道多，故令得水而沉也，肺者，非为纯金也，辛商也，丙之柔，大言阴与阳，小言夫与妇，释其微阴，婚而就火，其意乐火，又行阳道多，故令肺得水而浮也，肺熟而复沉，肝熟而复浮者，何也，故知辛当归庚，乙当归甲也。
〔滑〕纪氏云，肝为阴中之阳，阴性尚多，不随于木，故得水而沉也，肺为阳中之阴，阳性尚多，不随于金，故得水而浮也，此乃言其大者耳，若言其小，则乙庚丙辛，夫妇之道也，及其熟而沉浮反者，各归所屈，见其本性故也，陈氏云，肝属甲乙木，应角音而重浊，析而言之，则甲为木之阳，乙为木之阴，合而言之，则皆阳也，以其属少阳，而位于人身之阴分，故为阴中之阳，夫阳者必合阴，甲乙之阴阳，本自为配合，而乙与庚通，刚柔之道，乙乃释甲之微阳，而反乐金，故吸受庚金微阴之气，为之夫妇，木之性本浮，以其受金之气，而居阴道，故得水而沉也，及熟之，则所受金之气去，乙复归之甲，而木之本体，自然还浮也，肺属庚辛金，应商音而轻清，析而言之，则庚为金之阳，辛为金之阴，合而言之，则皆阴也，以其属太阴，而位于人身之阳分，故为阳中之阴，夫阴者必合阳，庚辛之阴阳，本自为配合，而辛与丙通，刚柔之道，辛乃合庚之微阴，而反乐夫火，故就丙火之阳，为之夫妇，金之性本沉，以其受火之气炎上，而居阳道，故得水而浮也，及熟之，则所受火之气乃去，辛复归之庚，而金之本体，自然还沉也，愚谓肝为阳，阴中之阳也，阴性尚多，故曰微阳，其居在下，行阴道也，肺为阴，阳中之阴也，阳性尚多，故曰微阴，其居在上，行阳道也，熟则无所乐，而反其本矣，何也，物熟而相交之气散也。
按白虎通曰，木所以浮，金所以沉，何，子生于母之义，肝所以沉，肺所以浮，何，有知者尊其母也，又五行大义，引白虎通曰，甲木畏金，以乙妻庚，受庚之化，木法其本，直甲故浮，肝法其化，直乙故沉，庚金畏火，以辛妻丙，受丙之化，金法其本，直庚故沉，肺法其化，直辛故浮，（今本白虎通，失载，）

三十四难  ***************************
三十四难曰：
五藏各有声色臭味，可晓知以不，然，十变言，肝色青，其臭臊，其味酸，其声呼，其液泣，心色赤，其臭焦，其味苦，其声言，其液汗，脾色黄，其臭香，其味甘，其声歌，其液涎，肺色白，其臭腥，其味辛，其声哭，其液涕，肾色黑，其臭腐，其味咸，其声呻，其液唾，是五藏声色臭味也。
〔滑〕此五藏之用也，声色臭味下，欠液字，肝色青臭臊，木化也，呼，出木也，味酸，曲直作酸也，液泣，通乎目也，心色赤臭焦，火化也，言阳火也，味苦，炎上作苦也，液汗，心主血，汗为血之属也，脾色黄臭香，土化也，歌，缓土也，一云，脾神好乐，故其声主歌，味甘，稼穑作甘也，液涎，通于口也，肺色白臭腥，金化也，哭，惨金也，味辛，从革作辛也，液涕，通乎鼻也，肾色黑臭腐，水化也，呻，吟诵也，象水之声，味咸，润下作咸也，液唾，水之属也，四明陈氏云，肾位远，非伸之，则气不得及于息，故声之呻者，自肾出也，然肺主声，肝主色，心主臭，脾主味，肾主液，五藏错综，互相有之，〔徐〕此又本五行而言也，十变未详，五藏之声，灵九针篇，素宣明五气篇，俱云心噫，肺咳，肝语，脾吞，肾欠而此则为呼言歌哭呻，则本之素阴阳应象大论，盖彼以病之所发言，此以情之所发言，其理一也。
按说文曰，臊，豕膏臭也，从肉喿声，无声出涕，曰泣，从水立声，次，慕欲口液也，从欠从水，玉篇曰，次，或作涎，又说文曰，涕，泣也，从水弟声，洟，鼻液也，从水夷声，据此，此段涕字，似当作洟，然素问宣明五气篇曰，五藏化液，心为汗，肺为涕，肝为泪，脾为涎，肾为唾，又解精微论曰，髓者，骨之充也，故脑渗为涕，又曰，涕之与泣者，譬如人之兄弟，急则但死，生则俱生，是皆以涕为鼻液，则未必可改作也。
五藏有七神，各何所藏耶，然，藏者，人之神气所舍藏也，肝藏魂，肺藏魄，心藏神，脾藏意与智，肾藏精与志也。
〔杨〕肝心肺各一神，脾肾各二神，五藏合有七神。
按灵枢本神篇曰，生之来，谓之精，两精相搏，谓之神，随神往来者，谓之魂，并精而出入者，谓之魄，所以任物者，谓之心，心有所忆，谓之意，意之所存，谓之志，因虑而处物，谓之智，说文，魂，阳气也，从鬼云声，魄，阴神也，从鬼白声，昭公七年左传曰，子产云，人生始化白魄，既生魄阳曰魂，用物精多，则魂魄强，是以有精爽，至于神明，又二十五年左传曰，乐祁云，心之精爽，是谓魂魄，注，魄，形也，阳，神明也，正义云，初人之生也，始变化为形，形之神者，名之曰魂，魂魄，神灵之名，附形之灵为魄，附气之神为魂也，附形之灵者，谓初生之时，耳目心识，手足运动，啼呼为声，此则魄之灵也，附气之神者，谓精神性识，渐有所知，此则附气之神也，五行大义曰，老子经，及素问云，心藏神者，神以神明照口为义，言心能明瞭万事，神是身之君，象火，肾藏精者，精灵睿知为称，亦是精智气，肾水智巧，故精藏焉，魂藏肝，魄藏肺者，魂既属天，天为阳，阳主善，尚左，居肝，在东方木位，魄既属地，地气为阴，阴主恶，尚右，故居肺，在西方金位。

三十五难  ***************************
三十五难曰：
五藏各有所，府皆相近，而心肺独去大肠小肠远者，何谓也，经言，心荣肺卫，通行阳气，故居在上，大肠小肠，传阴气而下，故居在下，所以相去而远也，又诸府者，皆阳也，清净之处，今大肠小肠，胃与膀胱，皆受不净，其意何也，然，诸府者谓是非也，经言，小肠者，受盛之府也，大肠者，传泻行道之府也，胆者，清净之府也，胃者，水穀之府也，膀胱者，津液之府也，一府犹无两名，故知非也。
〔滑〕谓诸府为清净之处者，其说非也，今大肠小肠，胃与膀胱，各有受任，则非阳之清净矣，各为五藏之府，固不得而两名也，盖诸府，体为阳，而用则阴，经所谓浊阴归六府，是也，云诸府皆阳，清净之处，唯胆足以当之耳，〔徐〕通行阳气，即营卫之气，灵营卫生会篇云，行阳二十五度，行阴二十五度，是也，阴气，浊气也，谓秽滓所归也。
按诸府者，谓是，非也，言清净之处，谓诸府为皆是者，则非也，唯胆之一府为尔耳，杨注谓是非者，言诸府各别其所传化，此为是也，小肠为府，此为非也，是殆为强解，素问金匮真言论曰，言人身之藏府中阴阳，则藏者为阴，府者为阳，灵枢本输篇曰，肺合大肠，大肠者，传道之府，心合小肠，小肠者，受盛之府，肝合胆，胆者，中精之府，脾合胃，胃者，五穀之府，肾合膀胱，膀胱者，津液之府也。
小肠者，心之府，大肠者，肺之府，胃者，脾之府，胆者，肝之府，膀胱者，肾之府，小肠，谓赤肠，大肠，谓白肠，胆者，谓青肠，胃者，谓黄肠，膀胱者，谓黑肠，下焦所治也。
〔杨〕肠者，取其积贮熟治之义也，故以名之，〔滑〕此以五藏之色，分别五府，而皆以肠名之也，〔徐〕灵营卫生会篇云，水穀者，尝并居胃中，成糟粕，而俱下于大肠，而成下焦，渗而俱下，济泌别汁，循下焦，而渗入膀胱焉，故至府，皆下焦之气所治也。
按本义曰，下焦所治一句，属膀胱，此说不可从。

三十六难  ***************************
三十六难曰：
藏各有一耳，肾独有两者，何也，然，肾两者，非皆肾也，其左者为肾，右者为命门，命门者，谓精神之所舍，原气之所繫也，故男子以藏精，女子以系胞，故知肾有一也，（谓精神，旧作诸神精，今据三十九难改订，）
〔滑〕肾之有两者，以左者为肾，右者为命门也，男子于此而藏精，受五藏六府之精而藏之也，女子于此而系胞，是得精而能施化，胞则受胎之所也，原气，谓齐下肾间动气，人之生命，十二经之根本也，此篇言非皆肾也，三十九难亦言，左为肾，右为命门，而又云，其气与肾通，是肾之两者，其实则一尔，〔徐〕灵素并无右肾为命门之说，灵根结篇云，太阳根于至阴，结于命门，命门者，目也，灵卫气篇亦云，命门者，目也，素阴阳离合论云，太阳根于至阴，结于命门，名曰阴中之阳，经文所云止此。
按五行大义曰，八十一问云，藏各有一，肾独两者，何也，左者肾，右者命门，命门者，精神之所会也，问云，前解肾阴故双，今言左肾右命门，此岂不自乖张乎，答曰，命门与肾，名异形同，水藏则体质不殊，故双，主阴数为名，则左右两别，故各有所主，犹如三焦膀胱俱水府，不妨两号，此说实得经旨，素问上古天真论曰，肾者主水，受五藏六府之精而藏之，故五藏盛乃能写，是男子所言藏精也，先子曰，女子系胞之胞，指子宫言焉，然说文曰，胞，儿生裹也，从肉从包，汉书外戚传，颜师古注曰，胞，谓胎之衣也，即胞衣之义，非子宫也，唯素问五藏别论曰，脑髓骨脉胆女子胞，此六者，地气之所生也，气厥论曰，胞移热于膀胱，则癃溺血，灵枢五音五味篇曰，冲脉任脉，皆起于胞中云者，与此段同义，而古又与脬通，见于灵枢五味论，史仓公传。

三十七难  ***************************
三十七难曰：
五藏之气，于何发起，通于何许，可晓以不，然，五藏者，当上关于九窍也，故肺气通于鼻，鼻和则知香臭矣，肝气通于目，目和则知白黑矣，脾气通于口，口和则知穀味矣，心气通于舌，舌和则知五味矣，肾气通于耳，耳和则知五音矣，五藏不和，则九窍不通，六府不和，则留结为痈。
〔滑〕谢氏云，本篇问五藏之气，于何发起，通于何许，答文止言五藏通九窍之义，而不及五藏之发起，恐有缺文，愚按五藏发起，当如二十三难流注之义，上关九窍，灵枢作七窍者是，后二句，结上起下之辞，五藏阴也，阴不和则病于内，六府阳也，阳不和则病于外，〔徐〕此段，乃灵脉度篇全文，止易数字，经云，五藏常内关于上七窍也。
按五行大义曰，五藏候在五官，口舌二管，共在一处，余不共者，口是脾候，脾，土也，舌是心候，心，火也，共处者土，寄治于火乡也，舌在口内者，火于五行不常见也，须之则有，不用则隐，如舌在口内，开口即见，闭口则藏，又心为身之主贵，故在内也，又曰，肝主目者，肝，木藏也，木是阳，东方显明之地，眼目亦光显照了，故通乎目，肾主耳者，肾，水藏，水，阴也，北方阴暗之地，耳能听声，声是阴微之象，故通乎耳，以鼻应肺者，鼻以空虚纳气，肺亦虚而受气故也，素问阴阳应象大论曰，心主舌，又曰，在窍为舌，次注，舌所以司辨五味也，金匮真言论云，南方赤色，入通于心，开窍于耳，寻其为窍，则舌义便乖，以其主味，故云舌也。
邪在六府，则阳脉不和，阳脉不和，则气留之，气留之，则阳脉盛矣，邪在五藏，则阴脉不和，阴脉不和，则血留之，血留之，则阴脉盛矣，阴气太盛，则阳气不得相营也，故曰格，阳气太盛，则阴气不得相营也，故曰关，阴阳俱盛，不得相营也，故曰关格，关格者，不得尽其命而死矣。
〔徐〕此篇自首至此，皆灵枢脉度篇原文，而将关格二字，阴阳倒置，脉度篇云，阴气太盛，阳气不能营，故曰关，阳气太盛，阴气不能营，故曰格，素问六节藏象论云，人迎四盛以上为格阳，寸口四盛以上为关阴，灵枢终始篇云，人迎四盛，且大且数，名曰溢阳，溢阳为外格，脉口四盛，且大且数，名曰溢阴，溢阴为内关，经文并无以阴盛为格，阳盛为关者，不知传写之误，抑越人之易经文也。
经言：气独行于五藏，不营于六府者，何也，然，气之所行也，如水之流不得息也，故阴脉营于五藏，阳脉营于六府，如环之无端，莫知其纪，终而复始，其不覆溢，人气内温于藏府，外濡于腠理。
〔滑〕此因上文营字之意，而推及之也，亦与灵枢十七篇文，大同小异，所谓气独行于五藏，不营于六府者，非不营于六府也，谓在阴经，则营于五藏，在阳经则营于六府，脉气周流，如环无端，则无关格覆溢之患，而人之内得以温于藏府，外得以濡于腠理矣。

三十八难  ***************************
三十八难曰：
藏唯有五，府独有六者，何也，然，所以府有六者，谓三焦也，有原气之别焉，主持诸气，有名而无形，其经属手少阳，此外府也，故言府有六焉。
〔杨〕三焦无内者，惟有经脉，名手少阳，故曰外府也，〔滑〕三焦主持，为原气别使者，以原气赖其导引，潜行默运于一身之中，无或间断也，外府，指其经手少阳而言，盖三焦外有经，而内无形，故云，详见六十六难。

三十九难  ***************************
三十九难曰：
经言：府有五，藏有六者，何也，然，六府者，正有五府也，然，五藏亦有六藏者，谓肾有两藏也，其左为肾，右为命门，命门者，谓精神之所舍也，男子以藏精，女子以系胞，其气与肾通，故言藏有六也，府有五者，何也，然，五藏各一府，三焦亦是一府，然不属于五藏，故言府有五焉。
〔滑〕前篇言藏有五，府有六，此言府有五藏有六者，以肾之有两也，肾之两，虽有左右命门之分，其气相通，实皆肾而已，府有五者，以三焦配合手心主也，合诸篇而观之，谓五藏五府可也，五藏六府亦可也，六藏六府亦可也。

四十难  ***************************
四十难曰：
经言：肝主色，心主臭，脾主味，肺主声，肾主液，鼻者肺之候，而反知香臭，耳者肾之候，而反闻声，其意何也，然，肺者西方金也，金生于巳，巳者南方火也，火者心，心主臭，故令鼻知香臭，肾者北方水也，水生于申，申者西方金，金者肺，肺主声，故令耳闻声。
〔杨〕五行有相因成事，有常体成事者，至如肺肾二藏，相因成也，其馀三藏，自成之也。
按五行大义曰，五行非直性相杂，当方亦有杂义，南方丙丁巳午未丙火也，丁中有杂水，巳中有生金，西方庚辛申酉戌庚金也，辛中有杂火，申中有生水。

四十一难  ***************************
四十一难曰：
肝独有两叶，以何应也，然，肝者东方木也，木者春也，万物始生，其尚幼小，意无所亲，去太阴尚近，离太阳不远，犹有两心，故有两叶，亦应木叶也。
〔杨〕肝者，据大叶言之，则是两叶也，若据小叶言之，则多叶矣，〔徐〕何应，谓其义何所应也，下条云，肝有七叶，盖于两叶中细分之，左则三岐，右则四岐也，其尚幼小，言物皆生于春，其体皆幼，肝应乎其时，得万物初生之体，非谓春时肝始生也，素金匮真言论云，阳中之阳，心也，阴中之阴，肾也，阴中之阳，肝也，肾水太阴，为肝之母，心火太阳，为肝之子，肝为阴中之阳，居肾之上心之下，故曰尚近不远也，无亲，谓不专属也，两心或从乎阳，或从乎阴也，下文肝有七叶，左三叶奇数，从阳之义，右四叶偶数，从阴之义，然凡木之甲拆，皆两叶，此乃木之本体，故肝与之相应。

四十二难  ***************************
四十二难曰：
人肠胃长短，受水穀多少，各几何，然，胃大一尺五寸，径五寸，长二尺六寸，横屈受水穀三斗五升，其中常留谷二斗，水一斗五升，小肠大二寸半，径八分，分之少半，长三丈二尺，受谷二斗四升，水六升三合，合之大半，回肠大四寸，径一寸半，长二丈一尺，受谷一斗，水七升半，广肠大八寸，径二寸半，长二尺八寸，受谷九升三合，八分合之一，故肠胃凡长五丈八尺四寸，合受水穀八斗七升六合八分合之一，此肠胃长短，受水穀之数也。
〔杨〕凡人食入于口，而聚于胃，故经云，胃者水穀之海，胃中谷熟，则传入小肠也，小肠受胃之谷，而传入于大肠，分谷三分有二为大半，有一为少半，回肠者，大肠也，受小肠之谷，而传入于广肠焉，广肠者，䐈肠也，一名肛门，受大肠之谷而传出，〔虞〕水穀自胃有三斗五升，传入小肠，则谷剩四斗，水少八升六合，合之少半，又传入大肠，水穀之数，比之在胃，各减一半，至此则水分入膀胱，谷传入肛门也，〔徐〕大，言其四围，径，言其口之广，凡圆形者，径一则围三，故围大一尺五寸，则径五寸也，胃在腹中，其形盘曲而生，故曰横屈，按以围三径一之法约之，则大四寸者，径当一寸二分，分之少半，回肠云一寸半，疑误，又广肠大八寸，则不止二寸半，当得二寸六分，分之大半，下文云，径二寸大半为是，此疑误脱大字，广肠止云受谷，而不及水，义最精细，盖水穀入大肠之时，已别泌精液，入于膀胱，惟糟粕传入广肠，使从大便出，故不云受水多少也，凡总上受水穀之数，灵平人绝谷篇云，九斗二升一合，合之大半，乃为合数，而此所云，与上文不符，或传写之误。
按史记项羽本纪曰，汉有天下大半，注，韦昭云，凡数三分有二为大半，一为少半。
肝重四斤四两，左三叶右四叶，凡七叶，主藏魂，心重十二两，中有七孔三毛，盛精汁三合，主藏神，脾重二斤三两，扁广三寸，长五寸，有散膏半斤，主裹血，温五藏，主藏意，肺重三斤三两，六叶两耳，凡八叶，主藏魄，肾有两枚，重一斤一两，主藏志。
〔徐〕散膏，津液之不凝者，裹血，谓统之使不散也，垂下为叶，旁出为耳，是肺共成八叶。
按说文曰，铢，十分黍之重也，从金朱声，又曰，二十四铢为一两，从一⿵冂从平分，⿵冂从亦声，汉律历志曰，权者，铢两斤钧石也，所以称物平施，知轻重也，本起于黄钟之重，一龠容千二百，黍，重十二铢，两之为两，二十四铢为两，十六两为斤。
胆在肝之短叶间，重三两三铢，盛精汁三合，胃重二斤二两，纡曲屈伸，长二尺六寸，大一尺五寸，径五寸，盛谷二斗，水一斗五升，小肠重二斤十四两，长三丈二尺，广二寸半，径八分，分之少半，左回叠积十六曲，盛谷二斗四升，水六升三合，合之大半，大肠重二斤十二两，长二丈一尺，广四寸，径一寸，当齐右回十六曲，盛谷一斗，水七升半，膀胱重九两二铢，纵广九寸，盛溺九升九合。
〔纪〕纡曲屈伸者，言其使物往而复有也，虽能屈留其物，而不得久停，复伸去之，故曰纡曲屈伸，〔徐〕灵肠胃篇云，回肠当脐，左环回周，叶积而下回运环，反十六曲，大四寸，径一寸寸之少半，其长短受盛，与经文俱同，水从大肠，渗入膀胱，则为溺，不与谷同居，故不曰水，而曰溺。
口广二寸半，唇至齿长九分，齿以后至会厌，深三寸半，大容五合，舌重十两，长七寸，广二寸半，咽门重十两，广二寸半，至胃长一尺六寸，喉咙重十二两，广二寸，长一尺二寸，九节，肛门重十二两，大八寸，径二寸大半，长二尺八寸，受谷九升三合八分，合之一。
〔杨〕咽，嚥也，言可以嚥物也，又谓之嗌，言气之流通厄要之处也，咽为胃之系也，故经云，咽主地气，喉咙，空虚也，言其中空虚，可以通气息焉，即肺之系也，呼吸之道路，故经云，喉主天气，肛，釭也，言其处似车釭形，故曰肛门，即广肠之门也，又名䐈肠。
按灵枢忧恚无言篇曰，咽喉者，水穀之道也，喉咙者，气之所以上下者也，会厌者，音声之户也。

四十三难  ***************************
四十三难曰：
人不食饮七日而死者，何也，然，人胃中常有留谷二斗，水一斗五升，故平人日再至圊，一行二升半，日中五升，七日五七三斗五升，而水穀尽矣，故平人不食饮七日而死者，水穀津液俱尽，即死矣。
〔杨〕圊，厠也，〔徐〕日中五升，灵平人绝谷篇，作一日中五升，言一日之中，共去五升也。
按先子曰，三斗五升，兼水穀而为言，然汉书食货志曰，今一夫挟五口食，人月一石半，则知人一日食五升也，又后汉南蛮传曰，计人禀五升，注，古升小，故曰五升也，据此七日得三斗五升，则水饮不预焉，七日益以阴阳五行之数论之耳，七日不食，岂有死者乎。

四十四难  ***************************
四十四难曰：
七冲门何在，然，唇为飞门，齿为户门，会厌为吸门，胃为贲门，太仓下口为幽门，大肠小肠会为阑门，下极为魄门，故曰七冲门也。
〔杨〕会厌为吸门者，会厌为五藏音声之门户，故云会厌为吸门也，胃为贲门，贲者，膈也，胃气之所出也，胃出穀气以传肺，肺在膈上，故以胃为贲门也，太仓下口为幽门，太仓者，胃也，胃之下口，在齐上三寸，既幽隐之处，故曰幽门也，〔丁〕齿为户门者，为关键开合，五穀由此摧废出入也，会厌为吸门者，咽喉为水穀下时，厌按呼吸也，大肠小肠会为阑门，会者，合也，大肠小肠合会之处，分阑水穀精血，各有所归，故曰阑门也，〔滑〕会厌，谓咽嗌会合也，厌，犹掩也，谓当咽物时，合掩喉咙，不使食物误入，以阻其气之嘘吸出入也。
按冲门者，承上文谓水穀通行之门也，杨注以冲为通，是也，然言藏府之气，通出之所，则未尽，本义曰，冲，冲要之冲，亦非经旨，唇为飞门者，飞，古与扉通，素问皮部论曰，阳明之阳，名曰害蜚，是亦阖扉之义，说文曰，户，护也，半门曰户，象形，扉，户扇也，从户非声，盖齿为户门，则唇为之扇，故曰扉门，灵枢忧恚无言篇曰，口唇者，音声之扇也，诸病源候论，作音声之扉，诸注，为飞动之义，未免傅会，胃为贲门者，杨注，贲者膈也，为是，膈，即防隔浊气之谓，贲亦与坟通，而义与隔同，尔雅曰，坟，大防也，注，谓隄也，可以证矣，素问缪刺论曰，邪客于足少阴之络，令人善怒，气上走贲上，新校正云，是气上走鬲上也，灵枢经筋篇曰，手太阴之筋，下络胸里，散贯贲合贲，下抵季胁，脉要精微论曰，尺，中附上，内以候鬲，次注，肝主贲，贲，鬲也，是亦以膈称贲也，（或曰，既有防隔之义，不可又谓之门，曰，汉书沟洫志，九河之名，有鬲津，颜师古云，鬲津，言其陕小可鬲以为津而度也，鬲，与隔同，据此贲门鬲津，其义相同，）丁注曰，言若虎贲围绕之象，本义曰，物之所贲响也，与奔同，俱为强解，灵枢胀论曰，胃者，太仓也，说文曰，仓，谷藏也，仓黄取而藏之，故谓之仓，大肠小肠，会为阑门者，杨注，为遗失之义，考僧玄应一切经音义，引通俗文曰，纵出曰兰，是其所据，然不若丁注为确，说文曰，阑，门遮也，从门柬声，下极为魄门者，先子曰，谓糟粕之所出也，魄，古与粕通，庄子天道篇曰，古人之糟魄已夫，释文云，司马彪云，烂食曰粕，一云，糟烂为魄，又作粕，素问五藏别论曰，魄门亦为五藏使，水穀不得久藏，杨注曰，肛门，是肺气之所出也，肺藏使，故曰魄门，本义曰，魄门，亦取幽阴之义，经释曰，饮食至此，精华已去，止存形质，故曰魄门，即所谓鬼门也，此说并误。

四十五难  ***************************
四十五难曰：
经言八会者，何也，然，府会大仓，藏会季胁，筋会阳陵泉，髓会绝骨，血会鬲俞，骨会大杼，脉会大渊，气会三焦外一筋直两乳内也，热病在内者，取其会之气穴也。
〔杨〕人藏府筋骨髓血脉气，此八者，皆有会合之穴，若热病在于内，则于外取其所会之穴，以去其疾也，季胁，章门穴也，三焦外一筋直两乳内者，膻中穴也，〔丁〕季胁，软肋之名，〔滑〕太仓，一名中脘，在齐上四寸，六府取禀于胃，故为府会，季胁，章门穴也，在大横外直齐季肋端，为脾之募，五藏取禀于脾，故为藏会，足少阳之筋，结于膝外廉，阳陵泉也，在膝下一寸外廉陷中，又胆与肝为配，肝者筋之合，故为筋会，绝骨，一名阳辅，在足外踝上四寸，辅骨前，绝骨端，如前三分，诸髓皆属于骨，故为髓会，鬲俞，在背第七椎下，去脊两旁各一寸半，足太阳脉气所发也，太阳多血，又血乃水之象，故为血会，大渊，在掌后陷中动脉，即所谓寸口者脉之大会也，四明陈氏曰，髓会绝骨，髓属于肾，肾主骨，于足少阳无所关，脑为髓海，脑有枕骨穴，则当会枕骨，绝骨误也，血会鬲俞，血者心所统，肝所藏，鬲俞在七椎下两旁，上则心俞，下则肝俞，故为血会，〔徐〕绝骨属足少阳，即悬钟穴，在外踝上四寸，灵经脉篇，论足少阳之脉云，是主骨，盖诸髓皆属于骨，故为绝骨，大杼属足太阳，在项后第一椎下，去脊旁一寸半，灵海论云，冲脉为十二经之海，其输在于大杼，动输篇云，冲脉，与肾之大络，起于肾下，盖肾主骨，膀胱与肾合，故为骨会，三焦外，谓在焦膜之外，两乳内，谓两乳之中，任脉之所过，即膻中穴也，灵经脉篇，手少阳之脉，是主气，又海论云，膻中者，为气之海，故为气会。
按经释，以绝骨为悬钟，误，辨正条例曰，三焦，证以注文，穴在膻中，即上焦之分，所言三者，乃字之误，辨正作上，本义曰，谢氏云，三焦，当作上焦，此未为得，盖三焦直指上焦而言，若内经专称下焦为三焦矣。

四十六难  ***************************
四十六难曰：
老人卧而不寐，少壮寐而不寤者，何也，然，经言，少壮者，血气盛，肌肉滑，气道通，荣卫之行，不失于常，故昼日精，夜不寤，老人血气衰，气肉不滑，荣卫之道涩，故昼日不能精，夜不得寐也，故知老人不得寐也。
〔杨〕卫气者，昼日行于阳，阳者身体也，夜行于阴，阴者腹内也，人目开，卫气出则寤，入则寐，少壮者，卫气行不失于常，故昼得安静，而夜得稳眠也，老者卫气出入，不得应时，故昼不得安静，夜不得寐也，精者，静也，静，安也。
按说文曰，寐，卧也，从梦省未声，寤寐觉而有信，曰寤，从梦省五声，一曰，昼见而夜梦也，精字训静，未妥，精，目之明也，出于荀子解蔽篇，用精惑也注。

四十七难  ***************************
四十七难曰：
人面独能耐寒者，何也，然，人头者，诸阳之会也，诸阴脉皆至颈胸中而还，独诸阳脉，皆上至头耳，故令面耐寒也。
〔徐〕灵逆顺肥瘦篇曰，手之三阴，从藏走手，手之三阳，从手走头，足之三阳，从头走足，足之三阴，从足走腹，此之谓也，按此章问答，亦本灵邪气藏府病形篇，经文云，十二经脉，三百六十五络，其血气皆上于面，而走空窍，又云，其皮厚其肉坚，故天热甚寒，不能胜之也，此改作诸阳经之气，皆上于头，盖本逆顺肥瘦篇义，移作此处注解，理极明，实与经文异致而同归也。
按自三十难至此，论藏府，是为第三篇。

四十八难  ***************************
四十八难曰：
人有三虚三实，何谓也，然，有脉之虚实，有病之虚实，有诊之虚实也，脉之虚实者，濡者为虚，紧牢者为实，病之虚实者，出者为虚，入者为实，言者为虚，不言者为实，缓者为虚，急者为实，诊之虚实者，濡者为虚，牢者为实，痒者为虚，痛者为实，外痛内快，为外实内虚，内痛外快，为内实外虚，故曰虚实也，（脉经，上文濡者，作脉来耎者，无紧字，下文无濡者为虚，牢者为实八字，）
〔杨〕藏气虚精气脱，故多言语也，藏气实邪气盛，故不欲言语也，濡者为虚，皮肤濡缓也，牢者为实，皮肉牢强也，痒者为虚，身体虚痒也，身形有痛处，皆为实，轻手按之则痛，为外痛，病浅故也，重手按之则快，为内虚，病深故也，重手按之则痛，为内实，病深故也，轻手按之则快，为外虚，病浅故也，凡人病，按之则痛者，皆为实，按之则快者，皆为虚也，〔丁〕阴阳者，主其内外也，今阳不足，阴出乘之，在内俱阴，故知出者为虚也，阴不足，阳入乘之，在外俱阳，故知入者为实也，〔滑〕濡者为虚，紧牢者为实，此脉之虚实也，出者为虚，是五藏自病，由内而之外，所谓内伤是也，入者为实，是五邪所伤，由外而之内，所谓外伤是也，不言者为实，以人之邪气内郁，故昏乱而不言也，诊，按也，候也，按其外而知之，非诊脉之诊也，濡者为虚，牢者为实，脉经无此二句，谢氏以为衍文，杨氏谓，按之皮肉柔濡者为虚，牢强者为实，然则有亦无害，外痛内快，为邪盛之在外，内痛外快，为邪盛之在内矣，〔徐〕濡，柔弱软弱也，伤寒论云，诸濡亡血，又云，濡则卫气微，可见濡为气血两虚之候，弦劲曰紧，坚实曰牢，素平人气象论，脉盛而紧曰胀，伤寒论云，趺阳脉紧者，脾气强，又云，寒则坚牢，可见紧牢为邪气实之候，脉不止此二种，举此以类推也，缓，病来迟也，正气夺，而邪气微，则病渐深，急，病来骤也，正气未病，而邪气盛，则病疾速也。
按自四十八难，至六十一难，论病，是为第四篇。

四十九难  ***************************
四十九难曰：
有正经自病，有五邪所伤，何以别之，然，经言，忧愁思虑则伤心，形寒饮冷则伤肺，恚怒气逆，上而不下，则伤肝，饮食劳倦，则伤脾，久坐湿地，强力入水，则伤肾，是正经之自病也。
〔吕〕心为神，五藏之君，聪明才智，皆由心出，忧劳之甚，则伤其心，心伤神弱也，肺主皮毛，形寒者，皮毛寒也，饮冷者，伤肺也，肺主受水浆，水浆不可冷饮，肺又恶寒，故曰伤也，肝与胆为藏府，其气勇，故主怒，怒则伤也，饮食饱胃气满，脾络恆急，或走马跳跃，或以房劳，脉络裂，故伤脾也，久坐湿地，谓遭忧丧，强力者，谓举重引弩，入水者，谓复溺于水，或妇人经水未过，强合阴阳也，〔虞〕久坐湿地，则外湿内感于肾，合之风寒，发为瘴病，强力过用，必致自伤也，经脉别论曰，持重远行，必伤于肾，生气通天论曰，因而强力，肾气乃伤，高骨乃坏，经脉别论云，度水跌仆，喘出于肾与骨也，〔滑〕此与灵枢第四篇文，大同小异，但伤脾一节，作若醉入房，汗出当风，则不同尔，谢氏曰，饮食劳倦，自是二事，饱食得者，飢饱失时，劳倦者，劳形力，而致倦怠也，此本经自病者，病由内作，非外邪之干，所谓内伤者也，或曰，坐湿入水，亦从外得之也，何为正经自病，曰，此非天之六淫也。
何为五邪，然，有中风，有伤暑，有饮食劳倦，有伤寒，有中湿，此之谓五邪。
〔吕〕肝主风，心主暑，脾主劳倦，肺主寒，肾主湿，此五病从外来也，〔虞〕正经自病，亦言饮食劳倦伤脾，今五邪亦言饮食劳倦，正经病，谓正经虚，又伤饮食，五邪病，谓食饮伤于脾，而致病也。
假令心病，何以知中风得之，然，其色当赤，何以言之，肝主色，自入为青，入心为赤，入脾为黄，入肺为白，入肾为黑，肝为心邪，故知当赤色也，其病身热，胁下满痛，其脉浮大而弦。
〔吕〕身热者心，满痛者肝，二藏之病证也，浮大者心，弦者肝，二藏脉见应也。
按辨正条例曰，假令肝病，注义云，心病，按下文肝主色，及言自入入心入脾入肺入肾，皆主肝而言，则知非心病，又其文云，其病身热胁下满痛，皆肝病之证，则知注义之非，今从补注，与权此说反非，经释曰，自此以下五段，乃举心之受五邪为言，馀四藏可类推也。
何以知伤暑得之，然，当恶臭，何以言之，心主臭，自入为焦臭，入脾为香臭，入肝为臊臭，入肾为腐臭，入肺为腥臭，故知心病伤暑得之也，当恶臭，其病身热而烦，心痛，其脉浮大而散。
〔吕〕心主暑，今伤暑，此正经自病，不中他邪，〔徐〕臭字上，以下文推之，当有焦字，浮大，心之本脉，散，则浮大而空虚无神，心之病脉。
何以知饮食劳倦得之，然，当喜苦味也，虚为不欲食，实为欲食，何以言之，脾主味，入肝为酸，入心为苦，入肺为辛，入肾为咸，自入为甘，故知脾邪入心，为喜苦味也，其病身热，而体重嗜卧，四肢不收，其脉浮大而缓。
〔吕〕心主伤热，脾主劳倦，今心病，以饮食劳倦得之，故知脾邪入心也，身热者，心也，体重者，脾也，此二藏病证也，浮大者，心脉，缓者，脾脉也，〔徐〕虚则脾气不能化谷，实则尚能化谷，故有能食不能食之分，盖风寒暑湿，其气不殊，故无虚实之辨。
按本义曰，虚为不欲食，实为欲食，二句，于上下文，无所发明，疑错文也，此说不是。
何以知伤寒得之，然，当谵言妄语，何以言之，肺主声，入肝为呼，入心为言，入脾为歌，入肾为呻，自入为哭，故知肺邪入心，为谵言妄语也，其病身热，洒洒恶寒，甚则喘咳，其脉浮大而涩。
〔吕〕身热者心，恶寒者肺，此二藏病证也，浮大者心脉，涩者肺脉也，〔纪〕高承德疏云，呼者，长呼也，歌者，歌曲也，呻者，呻吹也，天锡言，千金云，肝实令人叫呼不已，王冰注，呼者，叫呼也，歌者，歌叹也，呻者，呻吟也，据高疏，恐未中理。
何以知中湿得之，然，当喜汗出不可止，何以言之，肾主液，入肝为泣，入心为汗，入脾为涎，入肺为涕，自入为唾，故知肾邪入心，为汗出不可止也，其病身热，而小腹痛，足胫寒而逆，其脉沉濡而大，此五邪之法也，（液，旧作湿，今从周氏改，涎，旧作液，今从诸注本改之，）
〔吕〕心主暑，肾主湿，今心病，以伤湿得之，故知肾邪入心也，身热者，心，小腹痛者，肾，肾邪干心，此二藏病证也，大者，心脉，沉濡者，肾脉也，〔滑〕肾化五液，肾为心邪，故汗出不可止，〔徐〕此以心一经为主病，而以各证，验其所从来，其义与十难诊脉法同，以一经为例，而余则准此推广，使其无所不贯。

五十难  ***************************
五十难曰：
病有虚邪，有实邪，有贼邪，有微邪，有正邪，何以别之，然，从后来者，为虚邪，从前来者，为实邪，从所不胜来者，为贼邪，从所胜来者，为微邪，自病者，为正邪，何以言之，假令心病，中风得之，为虚邪，伤暑得之，为正邪，饮食劳倦得之，为实邪，伤寒得之，为微邪，中湿得之，为贼邪。
〔吕〕心王之时，脉当洪大而长，反得弦小而急，是肝王毕，未传于心，夺心之王，是肝往乘心，故言从后来也，肝为心之母，母之乘子，是为虚邪也，心王得脾脉，心王毕当传脾，今心王未毕，是脾来逆夺其王，故言从前来也，脾者心之子，子之乘母，是为实邪，心王得肾脉，水胜火，故是为贼邪也，心王反得肺脉，火胜金，故为微邪也，心王之时，脉实强太过，反得虚微，为正邪也，心主暑，今心自病伤暑，故为正邪也，脾主劳倦，故为实邪，肺主寒，又畏心，故为微邪，肾主湿，水剋火，故为贼邪，〔徐〕后，谓生我者也，邪挟生气而来，则虽进而易退，故为虚邪，前我生者，受我之气者，其力方旺，还而相剋，其势必甚，故为实邪，按素八正神明论云，虚邪，八正之虚邪也，正邪者，身形用力，汗出腠理开，所中之风也，其所谓虚邪，乃虚风，乃太乙所居之宫，从其冲后来者，为虚风也，正风，汗出毛孔开，所受之风也，其详见灵九宫八风篇，与此所云虚邪正邪各不同，然袭其名，而义自别，亦无妨也。

五十一难  ***************************
五十一难曰：
病有欲得温者，有欲得寒者，有欲得见人者，有不欲得见人者，而各不同，病在何藏府也，然，病欲得寒，而欲见人者，病在府也，病欲得温，而不欲得见人者，病在藏也，何以言之，府者阳也，阳病欲得寒，又欲见人，藏者阴也，阴病欲得温，又欲闭户独处，恶闻人声，故以别知藏府之病也。
〔纪〕府为阳，阳病则热有馀，而寒不足，故饮食衣服居处，皆欲就寒也，阳主动，而应乎外，故欲得见人，藏为阴，阴病则寒有馀，而热不足，故饮食衣服居处，皆欲就温也，阴主静，而应乎内，故欲闭户独处，而恶闻人声也。

五十二难  ***************************
五十二难曰：
府藏发病，根本等不，然，不等也，其不等奈何，然，藏病者，止而不移，其病不离其处，府病者，彷彿贲响，上下行流，居处无常，故以此知藏府根本不同也。
〔丁〕藏病为阴，阴主静，故止而不移，府病为阳，阳主动，故上下行流，居处无常。
按彷彿，与彷彿通，说文曰，仿，相似也，从人方声，佛，见不审也，从人弗声，文选，傅毅舞赋曰，彷彿神动，据此，彷彿，言府病游移，不审其处也，贲响，即奔响，经释，为贲动有声，是，灵枢寿夭刚柔篇曰，气痛时来时去，怫忾贲响，又百病始生篇曰，虚邪之中人也，传舍于肠胃，在肠胃之时，贲响腹胀，多寒则肠鸣，杨上善太素经耶传篇注，贲响，虚起貌。

五十三难  ***************************
五十三难曰：
经言：七传者死，间藏者生，何谓也，然，七传者，传其所胜也，间藏者，传其子也，何以言之，假令心病传肺，肺传肝，肝传脾，脾传肾，肾传心，一藏不再伤，故言七传者死也，间藏者，传其所生也。
〔吕〕七，当为次，字之误也，此下有间字，即知上当为次，此盖次传其所胜藏，故其病死也。
按虞注，反以吕为误，非，素问平人气象论曰，脉反四时，及不间藏，曰难已，又标本病传论曰，诸病以次是相传者，皆有死期，不可刺，间一藏止，及至三四藏者，乃可刺也。
假令心病传脾，脾传肺，肺传肾，肾传肝，肝传心，是母子相传，竟而复始，如环之无端，故言生也。
〔吕〕间藏者，间其所胜藏，而相传也，心胜肺，脾间之，肝胜脾，心间之，脾胜肾，肺间之，肺胜肝，肾间之，肾胜心，肝间之，此谓传其所生也。

五十四难  ***************************
五十四难曰：
藏病难治，府病易治，何谓也，然，藏病所以难治者，传其所胜也，府病易治者，传其子也，与七传间藏同法也。
〔滑〕藏病难治者，以传其所胜也，府病易治者，以传其所生也，虽然，此特各举其一偏而言尔，若藏病传其所生，亦易治，府病传其所胜，亦难治也。

五十五难  ***************************
五十五难曰：
病有积有聚，何以别之，然，积者，阴气也，聚者，阳气也，故阴沉而伏，阳浮而动，气之所积，名曰积，气之所聚，名曰聚，故积者，五藏所生，聚者，六府所成也，积者，阴气也，其始发有常处，其痛不离其部，上下有所终始，左右有所穷处，聚者，阳气也，其始发无根本，上下无所留止，其痛无常处，谓之聚，故以是别知积聚也。
〔滑〕积者，五藏所生，五藏属阴，阴主静，故其病沉伏，而不离其处，聚者，六府所成，六府属阳，阳主动，故其病浮动，而无所留止也，周仲立云，阴沉而伏，初亦未觉，渐以滋长，日积月累，是也，聚者，病之所在，与血气偶然邂逅，故无常处也，与五十二难意同。
按灵枢百病始生篇曰，积之始生，得寒乃生，厥乃成积也，又曰，虚邪之中人也，传舍于肠胃之外，募原之间，留著于脉，稽留而不去，息而成积。

五十六难  ***************************
五十六难曰：
五藏之积，各有名乎，以何月何日得之，然，肝之积，名曰肥气，在左胁下，如覆杯，有头足，久不愈，令人发咳逆㾬疟，连岁不已，以季夏戊己日得之，何以言之，肺病传于肝，肝当传脾，脾季夏适王，王者不受邪，肝复欲还肺，肺不肯受，故留结为积，故知肥气以季夏戊己日得之。
〔杨〕积，畜也，言血脉不行，积畜成病也，凡积者，五藏所生也，荣气常行，不失节度，谓之平人，平人者，不病也，一藏受病，则荣气壅塞，故病焉，然五藏受病者，则传其所胜，所胜适王，则不肯受传，既不肯受，则反传所胜，所胜复不为纳，于是则留结成积，渐以长大，病因成矣，肥气者，肥盛也，言肥气聚于左胁之下，如覆杯突出，如肉肥盛之状也，小儿多有此病，按前章有积有聚，此章唯出五积之名状，不言诸聚，聚者，六府之病，亦相传行，还如五藏，以胜相加，故不重言，从省约也，（积畜，旧作积盖，今从本义改订，）〔滑〕咳逆者，足厥阴之别，贯膈上注肺，肝病，故胸中咳而逆也，内经，五藏皆有疟，此在肝为风疟也，抑以疟为寒热病，多属少阳，肝与之为表里，故云左胁肝之部。
按灵枢邪气藏府病形篇曰，肝脉微急，为肥气，在胁下，若覆杯，㾬字说文所无，即痎之异构，脉经引此段，作痎疟，又素问疟论曰，痎疟皆生于风，新校正，引太素经注，作㾬疟，说文曰，疟，热寒休作，从疒虐，虐亦声，痎，二日一发疟，从疒亥声。
心之积，名曰伏梁，起齐上，大如臂，上至心下，久不愈，令人病烦心，以秋庚辛日得之，何以言之，肾病传心，心当传肺，肺以秋适王，王者不受邪，心复欲还肾，肾不肯受，故留结为积，故知伏梁以秋庚辛日得之。
〔滑〕伏梁，伏而不动，如梁木然。
按灵枢邪气藏府病形篇曰，心脉微缓，为伏梁，在心下，上下行，时唾血，又经筋篇曰，手少阴之筋，其病内急，心承伏梁，下为肘纲，此并以伏梁为心病，而素问腹中论，所谓伏梁，与此不同，说文曰，梁，水桥也，从木从水刅声。
脾之积，名曰痞气，在胃脘，覆大如盘，久不愈，令人四肢不收，发黄疸，饮食不为肌肤，以冬壬癸日得之，何以言之，肝病传脾，脾当传肾，肾以冬适王，王者不受邪，脾复欲还肝，肝不肯受，故留结为积，故知痞气以冬壬癸日得之。
〔杨〕痞，否也，言否结成积也，脾气虚，则胃中热，而引食焉，脾病不能通气行津液，故虽食多，而羸瘦也。
按素问平人气象论曰，溺黄赤安卧者，黄疸，又曰，目黄者黄疸，说文曰，疸，黄病也，从疒旦声。
肺之积，名曰息贲，在右胁下，覆大如杯，久不已，令人洒淅寒热，喘咳，发肺壅，以春甲乙日得之，何以言之，心病传肺，肺当传肝，肝以春适王，王者不受邪，肺复欲还心，心不肯受，故留结为积，故知息贲以春甲乙日得之。
〔滑〕右胁，肺之部，肺主皮毛，故洒淅寒热，〔徐〕息贲，气息奔迫也。
按素问阴阳别论曰，二阳之病，发心脾，有不得隐曲，女子不月，其传为风消，有传为息贲者，死不治，次注，传为入肺，喘息而上奔，灵枢邪气藏府病形篇曰，肺脉滑甚，为息贲上气，又经筋篇曰，手太阴之筋，其病甚，成息贲喘急吐血，又曰，手心主之筋，其病胸痛息贲，此息贲，气息奔逆之谓，徐说为得，贲，奔，古通，夏小正曰，玄驹贲，贲者，何也，走于地中也，下文贲豚之贲亦同，杨注，息，长也，贲，鬲也，渐长而逼于鬲，本义曰，或息或奔，并非，肺壅，甲乙经，脉经，作肺痈，是，壅，古与痈通，素问大奇论曰，肺之雍，喘而两胠满，新校正云，肺壅，肝壅，肾雍，甲乙经，俱作痈。
肾之积，名曰贲豚，发于少腹，上至心下，若豚状，或上或下无时，久不已，令人喘逆，骨痿少气，以夏丙丁日得之，何以言之，脾病传肾，肾当传心，心以夏适王，王者不受邪，肾复欲还脾，脾不肯受，故留结为积，故知贲豚以夏丙丁日得之，此是五积之要法也。
〔杨〕此病状似豚，而上冲心，又有奔豚之气，非此积病也，名同而疾异焉，〔滑〕令人喘逆者，足少阴之支，从肺出络心，注胸中故也，〔徐〕少腹，肾之分，至心下，言上则至心而止，喘逆，肾气上冲也，素问逆调论曰，肾主卧与喘，肾主骨，故骨痿，下焦不能纳气，故少气。
按灵枢邪气藏府病形篇曰，肾脉微急，为沉厥奔豚，甲乙经，豚，作肫，讹，说文曰，小豕也，从彖省，肖形，篆文，从肉豕，用豚，又曰，肫，面頯也，从肉屯声，是其义自异，诸病源候论，作贲㹠，㹠，即豚俗字，见于广韵。

五十七难  ***************************
五十七难曰：
泄凡有几，皆有名不，然，泄凡有五，其名不同，有胃泄，有脾泄，有大肠泄，有小肠泄，有大瘕泄，名曰后重，胃泄者，饮食不化，色黄，脾泄者，腹胀满，泄注，食即呕吐逆，大肠泄者，食已窘迫，大便色白，肠鸣切痛，小肠泄者，溲而便脓血，少腹痛，大瘕泄者，里急后重，数至圊而不能便，茎中痛，此五泄之法也，（本义，经释，作要法也，）
〔杨〕泄，利也，胃属土，故其利色黄，而饮食不化焉，化，变也，消也，言所食之物，皆完出不消变也，注者，无节度也，言利下犹如注水，不可禁止焉，脾病不能化谷，故食即吐逆也，窘迫，急也，食讫即欲利，迫急不可止也，白者，从肺色焉，肠鸣切痛者，冷也，切者，言痛如刀切其肠之状也，小肠属心，心主血脉，故便脓血，小肠处在少腹，故少腹痛也，瘕，结也，少腹有结，而又下利者，是也，一名利重后者，言大便处疼重也，数欲利至所即不利，又痛引阴茎中，此是肾泄也，〔丁〕里急者，肠中痛，后重者，腰以上沉重也，〔陈〕胃泄，即飧泄也，脾泄，即濡泄也，大肠泄，即洞泄也，小肠泄，谓凡泄，则小便先下，而便血，即血泄也，大瘕泄，即肠癖也，〔徐〕名曰后重，此专指大瘕泄而言，盖肾邪下结，气坠不升故也。

五十八难  ***************************
五十八难曰：
伤寒有几，其脉有变不，然，伤寒有五，有中风，有伤寒，有湿温，有热病，有温病，其所苦各不同。
〔徐〕伤寒，统名也，下五者，伤寒之分证也，按王叔和编次仲景伤寒论略例云，中而即病者，名曰伤寒，不即病者，寒毒藏于肌肤，至春变为温病，至夏变为暑病，暑病者，热极重于温也，又第四篇，先序痓湿暍三证，痓则伤寒之变证，暍即热病，湿即此篇所谓湿温也，又伤寒论，太阳上篇，亦首举中风伤寒温病，证脉各异之法，素热病论云，今夫热病者，皆伤寒之类也，又云，凡病伤寒而成温者，先夏至日为病温，后夏至日为病暑，则此五者之病，古人皆谓之伤寒，与难经渊源一辙，后世俗学，不明其故，聚讼纷纭，终无一是，是可慨也。
按肘后方曰，伤寒时行温疫，三名一种耳，又曰，贵胜雅言，总名伤寒，世俗因号为时行，千金方，引小品方曰，论治者，不判伤寒，与时行温疫，为异气耳，云，伤寒，雅士之辞，天行温疫，是田舍间号耳，不说病之异同也，是可证徐说矣，有变之变，本义曰，当作辨，谓分别其脉也，误，盖变者，谓其有各异不耳。
中风之脉，阳浮而滑，阴濡而弱，湿温之脉，阳濡而弱，阴小而急，伤寒之脉，阴阳俱盛而紧涩，热病之脉，阴阳俱浮，浮之滑，沉之散涩，温病之脉，行在诸经，不知何经之动也，各随其经所在而取之。
〔杨〕中风之脉，关以前浮滑，尺中濡弱者也，小，细也，急，疾也，轻手按者，名浮，重手按者，名沉也，〔滑〕上文言伤寒之目，此言其脉之辨也，阴阳字，皆指尺寸而言，〔徐〕伤寒论云，太阳之为病脉浮，又云，浮则为风，灵邪气藏府病形篇云，滑者，阳气盛，微有热，又素平人气象论云，脉滑曰病风，阳盛则阴虚，故阴脉濡而弱也，湿热伤阴，故阳脉无力而濡弱，阴脉则邪盛而小急，寒邪中人，营卫皆伤，故阴阳俱盛，紧者阴脉之象，伤寒论云，脉阴阳俱紧者，名曰伤寒，又云，诸紧为寒，涩者，血气为寒所凝，不和利也，灵邪气藏府病形篇，涩者多血少气，微有寒，按温病所现何脉，越人无明文，当以伤寒论补之，论云，风温为病，脉阴阳俱浮，是也。
按伤寒论曰，太阳病，发热汗出，恶风脉缓者，名为中风，又曰，太阳中风，阳浮而阴弱，阳浮者热自发，阴弱者汗自出，又曰，太阳病，或已发热，或未发热，必恶寒体痛，呕逆，脉阴阳俱紧者，名为伤寒，并此段之意也，谢缙孙曰，按仲景例，风温，与难经中风脉同，而无湿温之说，此说误矣，风温，温病之类证，湿温，见于玉函经，曰，湿温，其人常伤于湿，因而中暍，湿热相薄，则发湿温，热病之脉，沉之散涩，涩字恐衍，盖热病之脉，重按则散大，轻按则滑利也，滑涩相反，无并见之理，素问生气通天论曰，冬伤于寒，春必温病，次注，寒不为释，阳怫于中，寒怫相持，为温病，又热论曰，凡病伤寒而成温者，先夏至日者，为病温，伤寒论曰，太阳病，发热而渴，不恶寒者，为温病，亦是与此段同，杨注曰，温病则是疫疠之病，非为春病也，殆为谬解，行在诸经者，寒毒之藏于皮肤者，浸淫而后为病，故不知其定在何经也，其脉之现象，未知与风温相类否，古经欠详，姑据徐说。
伤寒有汗出而愈，下之而死者，有汗出而死，下之而愈者，何也，然，阳虚阴盛，汗出而愈，下之即死，阳盛阴虚，汗出而死，下之而愈。
〔徐〕滑氏本义，引外台语，谓表病里和，为阳虚阴盛，表和里病，为阳盛阴虚，伤寒例，亦有阳盛阴虚，汗之则死，下之则愈，阳虚阴虚，汗之则愈，下之则死之文，成无己注，则以阳邪乘虚入府，为阳盛阴虚，阴邪乘表虚，客于荣卫，为阳虚阴盛，活人书，以内外俱热，为阳盛阴虚，内外俱寒，为阳虚阴盛，惟王安道溯洄集，则以寒邪在外，为阴盛可汗，热邪内炽，为阳盛可下，此说最为无弊。
按伤寒例又曰，桂枝下咽，阳盛即毙，承气入胃，阴盛以亡，据此，表寒里热之解为确。
寒热之病，候之如何也，然，皮寒热者，皮不可近席，毛发焦，鼻藁，不得汗，肌寒热者，皮肤痛，唇舌藁，无汗，骨寒热者，病无所安，汗注不休，齿本藁痛。
〔杨〕五藏六府，皆有寒热，此经惟出三状，余皆阙也，〔滑〕此盖内伤之病，因以类附之，〔徐〕寒热在皮，邪之中人最浅者，肺主皮毛，开窍于鼻，故皮有邪，则毛发焦乾，而鼻枯藁不泽也，不得汗，营卫不和也，脾主肌肉，开窍于口，故肌有邪，则唇舌皆受病也，骨受邪，则病最深，故一身之中，无所得安也，肾主骨，又主液，齿为骨之馀，故骨病，则肾液泄而为汗，齿枯藁而痛也。
按此段，全原乎灵枢寒热病篇，而文多不同，鼻藁唇藁下，经有腊字，齿本藁痛，作齿未稿，取其少阴于阴股之络，齿已稿死不治，先子曰，寒热之病，即虚劳寒热之谓，素问脉要精微论曰，风成为寒热，又曰，沉细数散者，寒热也，又平人气象论曰，寸口脉沉而喘，曰寒热，又风论曰，其寒也则衰饮食，其热也则消肌肉，故使人怢慓，而不能食，名曰寒热，又玉机真藏论曰，发寒热，法当三岁死，灵枢论疾诊尺篇曰，尺肤炬然，先热后寒者，寒热也，尺肤先寒，久大之而热者，亦寒热也，又官能篇曰，寒热淋露，以输异处，史仓公传曰，济北王侍者韩女病，要背痛，寒热，众医皆以为寒热，魏志华佗传注，引佗别传曰，有妇人长病经年，世谓寒热注病者也，可观古以虚劳骨蒸等，称寒热病矣。

五十九难  ***************************
五十九难曰：
狂癫之病，何以别之，然，狂之始发，少卧而不飢，自高贤也，自辨智也，自贵倨也，妄笑好歌乐，妄行不休，是也，癫疾始发，意不乐，直视僵仆，其脉三部阴阳俱盛是也。
〔杨〕狂病之候，观其人初发之时，不欲眠卧，又不肯饮食，自言贤智尊贵，歌笑行走不休，皆阳气盛所为，故经言重阳者狂，此之谓也，今人以为癫，谬矣，癫，颠也，发则僵仆焉，故有颠蹶之言也，阴气太盛，故不得行立而倒仆也，今人以为痫疾，误矣。
按广雅曰，瘨，狂也，颜师古急就篇注曰，颠疾，性理颠倒失常，亦谓之狂也，是杨注所非，然癫疾亦有类狂者，素问脉解篇，有狂癫疾之文，又厥论曰，阳明之厥，则癫疾欲走呼，阴阳类论曰，病在肾，骂詈妄行，巅疾为狂，是癫狂兼病者，非为一病也，诸病源候论曰，痫者，小儿病也，十岁已上为癫，十岁已下为痫也。

六十难  ***************************
六十难曰：
头心之病，有厥痛，有真痛，何谓也，然，手三阳之脉，受风寒，伏留而不去者，名厥头痛，入连在脑者，名真头痛，其五藏气相干，名厥心痛，其痛甚，但在心，手足青者，即名真心痛，其真心痛者，旦发夕死，夕发旦死。
〔杨〕去者，行也，厥者，逆也，言手三阳之脉，伏留而不行，则壅逆而冲于头，故名厥头痛也，足三阳留壅，亦作头痛，今经不言之，从省文故也，诸经络皆属于心，若一经有病，其脉逆行，逆则乘心，乘心则心痛，故曰厥心痛，是五藏气冲逆致痛，非心家自病也，心者，五藏六府之主，法不受病，病即神去气竭，故手足为之清冷也，心痛手足冷者，为真心痛，手足温者，为厥心痛也，〔滑〕真头痛，其痛甚脑尽痛，手足青至节，死不治，盖脑为髓海，真气之所聚，卒不受邪，受邪则死，其真心痛者，真字下，当欠一头字，盖阙文也，手足青之青，当作清，冷也。

六十一难  ***************************
六十一难曰：
经言：望而知之，谓之神，闻而知之，谓之圣，问而知之，谓之工，切脉而知之，谓之巧，何谓也，然，望而知之者，望见其五色，以知其病，闻而知之者，闻其五音，以别其病，问而知之者，问其所欲五味，以知其病所起所在也，切脉而知之者，诊其寸口，视其虚实，以知其病在何藏府也，经言，以外知之，曰圣，以内知之，曰神，此方谓也，（在何上，旧剩一病字，）
〔杨〕望色者，假令肝部见青色者，肝自病，见赤色者，心乘肝，肝亦病，故见五色，知五病也，五音者，谓宫商角征羽也，以配五藏，假令病人好哭者，肺病也，好歌者，脾病也，故云，闻其音知其病也，问病人，云好辛味者，则知肺病也，好食冷者，则知内热，故云，知所起所在，切，按也，谓按寸口之脉者，若弦多者，肝病也，洪多者，心病也，浮数则病在府，沉细则病在藏，故云，在何藏也，〔袁〕五藏之色，见于面者，各有部分，以应相生相剋之候，察之以知其病也，闻五藏五声，以应五音之清浊，或互相胜负，或其音嘶嗄之类，别其病也，问其所欲五味中，偏嗜偏多食之物，则知藏气有偏胜偏绝之候也，〔滑〕以外知之，望闻，以内知之，切也，神，微妙，圣，通明也，又总结之言，圣神，则工巧在内矣。
按自四十八难至此，论病，是为第四篇，，灵枢邪气藏府病形篇曰，黄帝问于岐伯云，余闻之，见其色知其病，命曰明，按其脉知其病，命曰神，问其病知其处，命曰工，说文曰，巧，技也，从工丂声，夫望闻与问，以医之听视，测病之情态，故曰神，曰圣，曰工，唯诊脉一事，在于手技，故曰巧也，杨注，视色听声切脉，皆在外而知内之病也，是说不确。

六十二难  ***************************
六十二难曰：
藏井荥有五，府独有六者，何谓也，然，府者，阳也，三焦行于诸阳，故置一俞，名曰原，府有六者，亦与三焦共一气也，（荥，旧讹作荣，今据灵枢改订，）
〔杨〕五藏之脉，皆以所出为井，所流为荥，所注为俞，所行为经，所入为合，是谓五俞，以应金木水火土也，六府亦其俞应五行，惟所过为原，独不应五行也，原者，元也，元气者，三焦之气也，其气尊大，故不应五行，所以六府有六俞，六府既是阳，三焦亦是阳，故云共一气也，〔虞〕详此经义，前后问答，文理有阙，〔徐〕俞，穴也，灵本输篇，以所过之穴为原，盖三焦所行者远，其气所流聚之处五穴不足以尽之，故别置一穴，名曰原也。
按自六十二难，至六十八难，论经穴，是为第五篇。

六十三难  ***************************
六十三难曰：
十变言，五藏六府荥合，皆以井为始者，何也，然，井者，东方春也，万物之始生，诸蚑行喘息，蜎飞蠕动，当生之物，莫不以春而生，故岁数始于春，日数始于甲，故以井为始也。
〔杨〕凡藏府皆以井为始，井者，谓谷井尔，非谓掘作之井，山谷之中，泉水初出之处，名之曰井，井者，主出之义也，泉水既生，留停于近，荥迂未成大流，故名之曰荥，荥者，小水之状也，留停既深，有注射轮文之处，故名之曰俞，俞者，委积逐流行，经历而成渠径，径者，经也，亦经营之义也，经行既达，合会于海，故名之曰合，合者，会也，此是水行流转之义，人之经脉，亦法于此，故取名焉，所以井为始春者，以其所生之义也，岁数始于春者，正月为岁首故也，日数始于甲者，谓东方甲乙也，正月与甲乙，皆属于春也，〔滑〕蚑者行，喘者息，息，谓嘘吸气也，公孙洪传，作蚑行喙息，义尤明白，蜎者飞，蠕者动，皆虫豸之属。
按五俞之解，杨注颇为详晰，今更疏其义，所谓谷井之说，盖原于易井九二，曰，井谷射鲋，瓮敝漏，王弼注，溪谷出水，从上注下，水常射焉，井之为道，以下给上者也，是则井者，经脉之所出也，其既出也，未能为流利，故谓之荥，说文曰，荥，绝小水也，从水荧省声，水虽绝小，潴则外泻，故谓之俞，俞，与输同，说文曰，输，委输也，从车俞声，即输泻之谓，其既输泻，则为波陇之势，故谓之径，经，与径通，尔雅释水曰，直波曰径，注，径，涎也，水势若此，则遂归于海故谓之合，是五俞取水之义也，杨注经字改径，又为经营之义，未确，本义引项氏家说，以俞为窬字，亦欠妥，说文曰，蝡，动也，从虫耎声，蚑，行也，从虫支声，脉经，引四时经曰，蜎飞蠕动，蚑蠷喘息，皆蒙土恩，注，蛾蚋几微之虫，因阴阳气，变化而生也，喘息，有血脉之类也，李善文选七发注曰，凡生类之行，皆谓之蚑。

六十四难  ***************************
六十四难曰：
十变又言，阴井木，阳井金，阴荥火，阳荥火，阴俞土，阳俞木，阴经金，阳经火，阴合水，阳合土，阴阳皆不同，其意何也，然，是刚柔之事也，阴井乙木，阳井庚金，阳井庚，庚者乙之刚也，阴井乙，乙者庚之柔也，乙为木，故言阴，井木也，庚为金，故言阳，井金也，余皆仿此。
〔杨〕五藏皆为阴，阴井为木，荥为火，俞为土，经为金，合为水，六府为阳，阳井为金，荥为水，俞为木，经为火，合为土，以阴井木，配阳井金，是阴阳夫妇之义，故云，乙为庚之柔，庚为乙之刚，余并如此也，〔虞〕所克者为妻，谓孤阳不生，孤阴不长，故井荥亦名夫妇，刚柔相因而成也，〔徐〕灵本输篇，藏井属木，府井属金，其馀荥俞所属，俱无明文。

六十五难  ***************************
六十五难曰：
经言：所出为井，所入为合，其法奈何，然，所出为井，井者，东方春也，万物之始生，故言所出为井也，所入为合，合者北方冬也，阳气入藏，故言所入为合也。
〔杨〕奈何，犹如何也，春夏主生养，故阳气在外，秋冬主收藏，故阳气在内，人亦法之。

六十六难  ***************************
六十六难曰：
经言：肺之原，出于太渊，心之原，出于太陵，肝之原，出于太冲，脾之原，出于太白，肾之原，出于太溪，少阴之原，出于兑骨，胆之原，出于丘墟，胃之原，出于冲阳，三焦之原，出于阳池，膀胱之原，出于京骨，大肠之原，出于合谷，小肠之原，出于腕骨，十二经皆以俞为原者，何也，然，五藏俞者，三焦之所行，气之所留止也，三焦所行之俞为原者，何也，然，脐下肾间动气者，人之生命也，十二经之根本也，故名曰原，三焦者，原气之别使也，主通行三气，经历于五藏六府，原者，三焦之尊号也，故所止辄为原，五藏六府之有病者，皆取其原也。
〔杨〕此皆五藏俞也，所以五藏皆以俞为原，少阴，真心脉也，亦有原，在掌后兑骨端陷者中，一名神门，一名中都，前云心之原，出于太陵者，是心胞络脉也，凡云心病者，皆在心胞络脉矣，真心不病，故无俞，今有原者，外经之病，不治内藏也，〔滑〕肺之原太渊，至肾之原太溪，见灵枢第一篇，其第二篇曰，肺之俞太渊，心之俞太陵，肝之俞太冲，脾之俞太白，肾之俞太溪，膀胱之俞束骨，过于京骨为原，胆之俞临泣，过于丘墟为原胃之俞陷谷，过于冲阳为原，三焦之俞中渚，过于阳池为原，小肠之俞后溪，过于腕骨为原，大肠之俞三间，过于合谷为原，盖五藏阴经，止以俞为原，六府阳经，既有俞，仍别有原，灵枢七十一篇曰，少阴无输，心不病乎，岐伯曰，其外经病，而藏不病，故独取其经于掌后兑骨之端也，又第二篇曰，心出于中冲，溜于劳宫，注于太陵，行于间使，入于曲泽，手少阴也，又素问缪刺论曰，刺手心主少阴兑骨之端，各一痏，立已，又气穴论曰，藏俞五十七穴，王注，五藏俞，惟有心包络井俞之穴，而亦无心经井俞穴，又七十九难曰：假令心病，写手心主俞，补手心主井，详此各经文，则手少阴与心主同治也。
按甲乙经曰，太渊，在掌后陷者中央，太陵，在掌后两筋间陷者中，太冲，在足大指本节后二寸，太白，在足内侧核骨下陷者中，太溪，在足内踝后跟骨上，动脉陷者中，丘墟，在足外廉踝下，如前陷者中，冲阳，在足趺上五寸，骨间动脉上阳池，在手表上腕上陷者中，京骨，在足外侧大骨赤白肉际，合谷，在手大指次指间，腕骨，在手外侧腕前起骨下陷者中，按此段三焦，与三十一难所谓同，弟坚曰，通行三气之三，当是生字，八难，生气之原，吕注，作三气之原，可证，礼乐记曰，合生气之和，道五常之行，郑玄注，生气，阴阳气也，纪天锡为三焦之气，误矣，太素经，亦作行元气，（出于医家千字文注，）

六十七难  ***************************
六十七难曰：
五藏募皆在阴，而俞在阳者，何谓也，然，阴病行阳，阳病行阴，故令募在阴俞在阳。
〔杨〕腹为阴，五藏之募皆在腹，故云募皆在阴，背为阳，五藏之俞皆在背，故云俞皆在阳，内藏有病，则出行于阳，阳俞在外也，外体有病，则入行于阴，阴募在腹也，故针法云，从阳引阴，从阴引阳，此之谓也，〔滑〕俞，史扁鹊传，作输，犹委输之输，言经气由此，而输于彼也，〔徐〕六府募亦在阴，俞亦在阳，不特五藏为然，又下节阴阳并举为言，疑五藏下，当有六府二字，按募俞，经无明文，素问通评虚实论，腹暴满，按之不下，取太阳经络者，胃之募也。
按先子曰，募，检字书曰，广求也，无干人身之义，因考素灵诸篇，募者，幕之讹也，幕，旧从肉作膜，素问太阴阳明论曰，脾与胃，以膜相连，新校正云，太素，膜，作幕，又疟论曰，邪气内薄于五藏，横连募原，新校正云，全元起本，募，作膜，又痿论曰，肝主身之筋膜，灵枢邪客篇曰，地有林木，人有募筋，此募幕字形相近，故易讹也，素问举痛论曰，寒气客于肠胃之间，膜原之下，又曰，寒气客于小肠膜原之间，灵枢百病始生篇曰，虚邪之中人也，传舍于肠胃之外，募原之间，又曰，或著于肠胃之募原，盖膜者，内在各藏各府之间，而外连于躯壳矣，藏府之位于人身也，背部则其气从脊骨间而输出，腹部则其幕连著于皮肉，故孔穴之直其次者，在背谓之俞，在腹谓之幕，肝幕期门，胆幕日月之类，是也，素问通评虚实论，及此段，俱讹从力作募，后人不察，遂相袭用，本义曰，募，犹募结之募，抑亦失考。

六十八难  ***************************
六十八难曰：
五藏六府，各有井荥俞经合，皆何所主，然，经言，所出为井，所流为荥，所注为俞，所行为经，所入为合，井主心下满，荥主身热，俞主体重节痛，经主喘咳寒热，合主逆气而泄，此五藏六府，其井荥俞经合所主病也。
〔吕〕井者木，木者肝，肝主满也，荥者火，火者心，心主身热也，俞者土，土者脾，脾主体重也，经者金，金主肺，肺主寒热也，合者水，水主肾，肾主泄也，〔虞〕肾气不足，伤于冲脉，则气逆而里急，肾主开窍于二阴，肾气不禁，故泄注，〔谢〕此举五藏之病各一端为例，余病可以类推而互取也，不言六府者，举藏足以该之，〔徐〕出始发源也，流，渐盛能流动也，注，流所向注也，行，通达条贯也，入，藏纳归宿也，五句，本灵九针十二原篇文，流，作溜，义同。
按自六十二难，至此，论俞穴，是为第五篇。

六十九难  ***************************
六十九难曰：
经言：虚者补之，实者泻之，不实不虚以经取之，何谓也，然，虚者补其母，实者泻其子，当先补之，然后泻之，不实不虚，以经取之者，是正经自生病，不中他邪也，当自取其经，故言以经取之。
〔滑〕灵枢第十篇，载十二经皆有盛则泻之，虚则补之，不盛不虚，以经取之，虚者补其母，实者泻其子，子能令母实，母能令子虚也，假令肝病虚，即补厥阴之合，曲泉是也，实则泻厥阴之荣，行间是也，先补后泻，即后篇阳气不足，阴气有馀，当先补其阳，而后泻其阴之意，然于此义不属，非阙误，即羡文也，不实不虚，以经取之者，即四十九难，忧愁思虑则伤心，形寒饮冷则伤肺云者，盖正经之自病者也，杨氏云，不实不虚，是谓藏不相乘也，故云自取其经。
按自六十九难，至八十一难，论针法，是为第六篇。

七十难  ***************************
七十难曰：
经言：春夏刺浅，秋冬刺深者，何谓也，然，春夏者，阳气在上，人气亦在上，故当浅取之，秋冬者，阳气在下，人气亦在下，故当深取之。
〔杨〕经言，春气在毫毛，夏气在皮肤，秋气在分肉，冬气在筋骨，此四时之气也，其四时受病，亦各随正气之深浅，故用针者，治病各依四时气之深浅，而取之也，〔徐〕阳气，谓天地之气，人气，谓营卫之气，上，谓皮肉之上，下，谓筋骨之中。
春夏各致一阴，秋冬各致一阳者，何谓也，然，春夏温，必致一阴者，初下针，沉之至肾肝之部，得气引持之阴也，秋冬寒，必致一阳者，初内针，浅而浮之，至心肺之部，得气推内之阳也，是谓春夏必致一阴，秋冬必致一阳。
〔虞〕经言，春夏养阳，言取一阴之气，以养于阳，虑成孤阳，致者，到也，及也，言到于肾肝，引持一阴之气，肝肾，阴也，秋冬养阴，言至阴用事，无阳气以养其阴，故取一阳之气，以养于阴，免成孤阴也，心肺，乃阳也，〔丁〕人之肌肤，皆有厚薄之处，但皮肤之上，为心肺之部，阳气所行，肌肉之下，为肾肝之部，阴气所行，其春夏阳气上腾，所用针沉手内针，至肾肝之部，得气引持阴气，以和其阳气，故春夏必致一阴也，秋冬阴气下致，所用针浮手，至心肺之部，得气推内针入，引持阳气，以和其阴气也，故秋冬必致一阳也。

七十一难  ***************************
七十一难曰：
经言：刺荣无伤卫，刺卫无伤荣，何谓也，然，针阳者，卧针而刺之，刺阴者，先以左手，摄按所针荣俞之处，气散乃内针，是谓刺荣无伤卫，刺卫无伤荣也。
〔丁〕人之荣为阴，卫为阳，二者为之表里，其卧针取之，恐伤于荣也，针荣先以左手，摄按所刺之穴，令阳散，而内针者，盖恐伤于卫也，〔滑〕无，毋通，禁止辞，〔徐〕此即素刺齐论所云，刺骨无伤筋，刺筋无伤肉，刺肉无伤脉，刺脉无伤皮，刺皮无伤肉刺，刺肉无伤筋，刺筋无伤骨之义，按卧针之法，即灵官针篇，浮刺之法，摄按散气，即素离合真邪论，扪而循之，切而散之之义，然经文各别有义，此取之以为刺阳刺阴之道，义亦为当。

七十二难  ***************************
七十二难曰：
经言：能知迎随之气，可令调之，调气之方，必在阴阳，何谓也，然，所谓迎随者，知荣卫之流行，经脉之往来也，随其逆顺而取之，故曰迎随，调气之方，必在阴阳者，知其内外表里，随其阴阳而调之，故曰，调气之方，必在阴阳。
〔滑〕迎随之法，补泻之道也，迎者，迎而夺之，随者，随而济之，然必知荣卫之流行，经脉之往来，荣卫流行，经脉往来，其义一也，知之而后可以视夫病之逆顺，随其所当，而为补泻也，在，察也，内为阴，外为阳，表为阳，里为阴，察其病之在阴在阳，而调之也，〔徐〕灵终始篇云，阳受气于四末，阴受气于五藏，故写者迎之，补者随之，知迎知随，气可令和，和气之方，必通阴阳，所引经文本此。

七十三难  ***************************
七十三难曰：
诸井者，肌肉浅薄，气少不足使也，刺之奈何，然，诸井者木也，荥者火也，火者木之子，当刺井者，以荥泻之，故经言，补者不可以为泻，泻者不可以为补，此之谓也。
〔丁〕诸井在手足指稍，故言肌肉浅薄也，井为木，是火之母，荥为火，是木之子，故肝木实，泻其荥，〔滑〕诸经之井，皆在手足指稍，肌肉浅薄之处，气少不足使为补泻也，故设当刺井者，只泻其荥，以井为木，荥为火，火者木之子也，详越人此说，专为泻井者言也，若当补井，则必补其合，故引经言，补者不可以为泻，泻者不可以为补，各有攸当也，补泻反则病益笃，而有实实虚虚之患，可不谨欤。

七十四难  ***************************
七十四难曰：
经言：春刺井，夏刺荥，季夏刺俞，秋刺经，冬刺合者，何谓也，然，春刺井者，邪在肝，夏刺荥者，邪在心，季夏刺俞者，邪在脾，秋刺经者，邪在肺，冬刺合者，邪在肾。
〔杨〕经云，冬刺井，春刺荥，此乃云春刺井，夏刺荥，理极精奇，是变通之义也，〔滑〕荥俞之系四时者，以其邪各有所在也。
按杨注所引经文，见于灵枢顺气一日分为四时篇。
其肝心脾肺肾，而繫于春夏秋冬者，何也，然，五藏一病，辄有五也，假令肝病，色青者肝也，臊臭者肝也，喜酸者肝也，喜呼者肝也，喜泣者肝也，其病众多，不可尽言也，四时有数，而并繫于春夏秋冬者也，针之要妙，在于秋毫者也。
〔滑〕五藏一病，不止于五，其病尤众多也，虽其众多，而四时有数，故病繫于春夏秋冬，及井荥输经合之属也，用针者，必精察之，详此篇文义，似有缺误，今且依此解之，〔徐〕言病虽万变，而四时实有定数，治之之法，总不出此，其道约易行也。

七十五难  ***************************
七十五难曰：
经言：东方实，西方虚，泻南方，补北方，何谓也，然，金木水火土，当更相平，东方木也，西方金也，木欲实，金当平之，火欲实，水当平之，土欲实，木当平之，金欲实，火当平之，水欲实，土当平之，东方肝也，则知肝实，西方肺也，则知肺虚，泻南方火，补北方水，南方火，火者木之子也，北方水，水者木之母也，水胜火，子能令母实，母能令子虚，故泻火补水，欲令金不得平木也，经曰，不能治其虚，何问其馀，此之谓也。
〔丁〕平者，调四方虚实之法也，〔滑〕金不得平木，不字疑衍也，，东方实西方虚，泻南方补北方者，木金火水，欲更相平也，木火土金水之欲实，五行之贪胜而务权也，金木水火土之相平，以五行所胜，而制其贪也，经云，一藏不平，所胜平之，东方实，则知西方虚矣，若西方不虚，则东方安得而过于实邪，或泻或补，要亦抑其甚，而济其不足，损过就中之道也，〔徐〕水胜火，木之母，胜木之子也，子能令母实，泻子则火势益衰，而水得以恣其克伐，母能令子虚，补母则水势益旺，而火不敢留，其有馀如此，则火不能剋金，而反仰食木之气以自给，使金气得伸，而木日就衰，金自能平木也，子母二字，诸家俱以木为火之母，水为金之子为言，义遂难晓，观本文以水胜火三字接下，明明即指上文木之子木之母也，末句引经言，若此义不明，则治虚之法且不能，安能治他病乎，按六十九难云，虚则补母，实则泻子，今实则泻子补母，虚则反补其子，义虽俱有可通，而法则前后互异，未知何故。
按此段诸说未确，徐说颇为明备，是言金之性本剋木，木欲实者，当调平之，而今金虚不能施其令，反为木所凌，故补木所母之水，则水势汪洋，足以更助金，泻木所子之火，火势既衰，必仰救于木，木既救之，则其过实之势又衰，不暇以凌金，金不受凌，则虚者必复，复则遂得平木之实者矣，水既剋火，则其势益实，是所以木之母，胜木之子，而谓之子令母实，母令子虚也。

七十六难  ***************************
七十六难曰：
何谓补泻，当补之时，何所取气，当泻之时，何所置气，然，当补之时，从卫取气，当泻之时，从荣置气，其阳气不足，阴气有馀，当先补其阳，而后泻其阴，阴气不足，阳气有馀，当先补其阴，而后泻其阳，荣卫通行，此其要也。
〔滑〕灵枢五十二篇曰，浮气之不循经者，为卫气，其精气之行于经者，为荣气，盖补则取浮气之不循经者，以补虚处，泻则从荣置其气，而不用也，置，犹弃置之置，然人病虚实不一，补泻之道，亦非一也，是以阳气不足，而阴气有馀，则先补阳，而后泻阴以和之，阴气不足，而阳气有馀，则先补阴，而后泻阳以和之，如此则荣卫自然通行矣，〔徐〕何所置气，言取何气以为补，而其所泻之气，则置之何地也，从荣置气，谓散其气于营中也，灵终始篇云，阴盛而阳虚，先补其阳，后泻其阴，而和之，阴虚而阳盛，先补其阴，后泻其阳，而和之，此其说之所本也。

七十七难  ***************************
七十七难曰：
经言：上工治未病，中工治已病者，何谓也，然，所谓治未病者，见肝之病，则知肝当传之与脾，故先实其脾气，无令得受肝之邪，故曰治未病焉，中工治已病者，见肝之病，不晓相传，但一心治肝，故曰治已病也。
〔杨〕五藏得病，皆传其所胜，肝病传脾之类也，若当其王时，则不受传，即不须行此方也。
按上工治未病，不治已病，见于灵枢逆顺篇，谓刺邪之未盛与已衰，而为其治，五藏传邪之义，又见于金匮要略。

七十八难  ***************************
七十八难曰：
针有补泻，何谓也，然，补泻之法，非必呼吸出内针也，然，知为针者，信其左，不知为针者，信其右，当刺之时，必先以左手，厌按所针荣俞之处，弹而努之，爪而下之，其气之来，如动脉之状，顺针而刺之，得气因推而内之，是为补，动而伸之，是谓泻，不得气，乃与，男外女内，不得气，是谓十死不治也，（本义，经释，无然知之知字，）
〔滑〕弹而努之，鼓勇之也，努，读若怒也，爪而下之，掐之稍重，皆欲致其气之至也，气至指下，如动脉之状，乃乘其至而刺之，顺，犹循也，乘也，停针待气，气至针动，是得气也，此段越人心法，非呼吸出内者也，气久而不至，乃与，男子则浅其针，而候之卫气之分，女子则深其针，而候之荣气之分，如此而又不得气，是谓其病终不可治也，篇中前后二气字不同，不可不辨，前言气之来如动脉状，未刺之前，左手所候之气也，后言得气不得气，针下所候之气也，此自两节，〔徐〕素离合真邪论云，吸则内针，无令气忤，候呼引针，呼尽乃去，大气皆出，故命曰泻，呼尽内针，静以久留，以气至为故，候吸引针，气不得出，各在其处，推阖其门，令神气存，大气留止，故命曰补，此呼吸出内之法，越人以为其道不尽于此也，信其左，谓其法全在善用其左手也，信其右，即呼吸出内针也。
按音释，厌，益涉切，非，厌，压古通，说文曰，压，坏也，一曰，塞补，从土厌声，厌按，即塞按所针之俞也。

七十九难  ***************************
七十九难曰：
经言：迎而夺之，安得无虚，随而济之，安得无实，虚之与实，若得若失，实之与虚，若有若无，何谓也，然，迎而夺之者，泻其子也，随而济之者，补其母也，假令心病，泻手心主俞，是谓迎而夺之者也，补手心主井，是谓随而济之者也，所谓实之与虚者，牢濡之意也，气来实牢者为得，濡虚者为失，故曰若得若失也。
〔虞〕心病却泻手心主俞，心者法不受病，受病者心包络也，手心主者，则手厥阴心包络也，包络中俞者土也，心，火也，土是火子，乃泻其俞，此乃写子也，迎，谓取气，夺，谓泻气也，心火井木，今补心主之井，谓补母也，木者火之母也，随，谓自卫取气，济，谓补不足之经，〔滑〕问辞，出灵枢第一篇，得，求而获也，失，纵也，遗也，其第二篇云，言实与虚，若有若无者，调实者有气，虚者无气也，言虚与实，若得若失者，谓补者，必然若有得也，泻者，恍然若有失也，即第一篇之义，迎者迎于前，随者随其后，气来实牢濡虚，以随济迎夺，而为得失也，盖得失有无，义实相同，互举之省文尔，〔徐〕此子母，即以本经井俞所属，五行生剋言，非如七十五难，指五藏所属子母也，气，指针下之气也，其气来而充实坚牢为得，濡弱虚微为失，言得失，则有无在其中矣。

八十难  ***************************
八十难曰：
经言：有见如入，有见如出者，何谓也，然，所谓有见如入者，谓左手见气来至，乃内针，针入见气尽，乃出针，是谓有见如入，有见如出也。
〔丁〕欲刺人脉，先以左手，候其穴中之气，其气来而内针，候气尽乃出其针者，非迎随补泻之穴也，〔滑〕所谓有见如入下，当欠有见如出四字，如，读若而，孟子书，望道而未之见，而读若如，盖通用也。

八十一难  ***************************
八十一难曰：
经言：无实实虚虚，损不足而益有馀，是寸口脉耶，将病自有虚实耶，其损益奈何，然，是病非谓寸口脉也，谓病自有虚实也，假令肝实而肺虚，肝者木也，肺者金也，金木当更相平，当知金平木，假令肺实而肝虚微少气，用针不补其肝，而反重实其肺，故曰实实虚虚，损不足而益有馀，此者中工之所害也。
〔杨〕上工治未病，知其虚实之原，故补泻而得其宜，中工未审传病之本，所治反增其害也，〔滑〕肝实肺虚，金当平木，如七十五难之说，若肺实肝虚，则当抑金而扶木也，中工，中常之工，犹云粗工也。
按自六十九难，至此，论针法，是为第六篇。
