

卷之上  ——————————————————————————————————————————————————————————————————————————————————————————

论六经脉证治法·太阳经脉证治法  ***************************
经曰：太阳之为病，脉浮，头项强痛而恶寒。
《内经》曰：伤寒一日，巨阳受之。巨阳者，诸阳之所属也，其脉连于风府，故为诸阳主气也，故头项痛，腰脊强。太阳者，足膀胱，壬寒水也。一日巨阳，其标热，其本寒，此经行身之后，从头下至足，乃有头疼、脊强、恶风寒之证，专主表，是一身之纲维，为诸阳之主气，四通八达，贯五脏六腑之俞，邪从此入，能循经传，亦能越经传，治之若逆，其变不可胜言矣。其脉浮，经曰：尺寸俱浮者，太阳受病也。
浮而缓者为中风。风性解缓也。
浮而紧者为伤寒。寒性劲急也。
其证有汗恶风者，风伤卫，为表虚，宜解表。《内经》曰：汗出而身热者，风也。
无汗恶寒者，寒伤营，为表实，宜发表。
凡太阳病，发热恶寒，头项痛，腰脊强，尺寸脉俱浮者，此风寒中在经，乃标病也，宜汗之，此证治之常也。若恶寒而蜷，身体疼痛，脉反沉者，此寒中在膀胱腑，乃本病也，宜温之，此证之变也。
经曰：太阳中风，阳浮而阴弱，阳浮者，热自发，阴弱者，汗自出，啬啬恶寒，淅淅恶风，翕翕发热，鼻鸣乾呕者，桂枝汤主之。其证常自汗出，小便不数，手足温和，或手足指稍露之则微冷，覆之则温，浑身热，微烦而又憎寒，可用桂枝汤。若身无汗，或小便数，或手足逆冷，或不恶寒反恶热者，勿与服。
经曰：太阳病，头痛，发热，身疼，腰痛，骨节疼痛，恶风，无汗而喘者，麻黄汤主之。其证发热无汗，或喘，骨节烦疼，憎寒，手足指末微厥，掌心不厥，可用麻黄汤。若自汗出，反恶热者，勿与服。
经曰：太阳病，项背强[几][几]，反汗出恶风者，桂枝加葛根汤主之。
太阳病，项背强[几][几]，无汗，恶风，葛根汤主之。汗出恶风者，中风表虚也，故桂枝汤，但加葛根一味治之。无汗恶风者，中风表实也，故以葛根汤发汗。
经曰：太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服。服之则厥逆，筋惕肉瞤，此为逆也。此中风见寒脉也，识证之妙，在不汗出烦躁五字，若无烦躁，乃麻黄汤证也。
伤寒脉浮缓，身不疼，但重，乍有轻时，无少阴证者，大青龙汤发之。此伤寒见风脉也，识证之妙，在无少阴证四字。若有恶寒自利之里证，乃少阴四逆汤治也。
太阳病始得之，只有此六证属表可汗者也，为病在经。若发汗，若吐，若下后，若二三日以后病者，或传经，或只在本经，或随经入腑，或入腑，或汗吐下逆证，又当各随其脉证而治之，不可与始得病者同论也。
经曰：病发热头痛，脉反沉，若不瘥，身体疼痛，当救其里，宜四逆汤。此邪中太阳，虚寒证也，为病在本，故宜温之，不可发汗吐下也，下二证同。
又，伤寒脉浮，自汗出，小便数，心烦，微恶寒，脚挛急者，此亦邪中太阳虚寒证，所谓证象阳旦者也，宜芍药甘草附子汤。若小便难者，此真阳旦证，亦太阳虚寒也，宜桂枝加附子汤。
凡可汗证，欲作汤药，不可逾时。其发汗温服汤药，方虽言日三服，若病剧不解，当促其间，可半日中尽三服。如服药后病证犹在，当复作本汤服之。若可汗不汗，或汗之不彻者，邪传于里，寒变为热，或衄，或发黄，或膀胱蓄血，或大便硬，谵语，或小便不利，诸热证生矣。
经曰：伤寒，脉浮紧，不发汗，因致衄者，麻黄汤主之。
伤寒，不大便六七日，头痛有热者，与承气汤。其小便清者，知不在里，乃在表也，当发汗。若头痛者，必衄，宜桂枝汤。
太阳病，脉浮紧，无汗，发热，身疼痛，八九日不解，表证仍在，此当发其汗。服药已微汗，其人发烦目瞑，剧者必衄，衄乃解，所以然者，阳气重故也。麻黄汤主之。此三太阳证，乃在本经不传者也。上二证是当汗不汗，下一证是汗之不彻，故致衄也。盖可汗不汗，则邪无从出，壅甚于经，迫血妄行。衄出于鼻，鼻为肺窍，手太阳之脉，其支别者，从颊上䪼抵鼻，会足太阳之脉于目内眦。热久不解，连手太阳同病也。头痛目瞑，皆太阳脉之经也。衄出解者，《针经》曰：夺血者无汗，夺汗者无血。汗即血也，衄则热随血散矣。桂枝、麻黄汤非治衄药也。衄者不可发汗，宜犀角地黄汤。仲景赘桂枝、麻黄汤，于衄证之下者，乃未衄之先宜服，非用于衄之后也。
经曰：太阳病，发汗后，大汗出，胃中乾燥，不得眠，欲得饮水者，少少与饮之，令胃气和则愈。若脉浮，小便不利，微热消渴者，与五苓散主之。此亦太阳本经病不传者也。言发汗后，大汗出，欲得饮水者，责以胃中乾燥也，少与之水以和胃气。若发汗后，脉浮，小便不利，消渴者，责以汗出不彻，其邪随经入腑而为尿涩之证也，故用五苓散利之。
经曰：太阳病不解，热结膀胱，其人如狂，血自下，下者愈。其外不解者，尚未可攻，当先解外。外解已，但少腹急结者，乃可攻之，宜桃仁承气汤方。此亦太阳本经病随经入腑者也。此言病不解见失汗也，所以先解外而后攻之。
太阳病六七日，表证仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈。所以然者，以太阳随经，瘀热在里故也。抵当汤主之。此言表证仍在者见失汗也。
太阳病身黄，脉沉结，少腹硬，小便不利者，为无血也。小便自利，其人如狂者，血证谛也，抵当汤主之。此亦太阳本经病随经入腑者也。此条当分二证，皆失汗也。夫风寒在表，宜以汗散，失汗则阳气下陷以入于里，寒变为热，结于膀胱。小便自利者，气行而血病也，其经多血，必为蓄血。上下证同小便不利者，气滞而津液不行也，津液不行复还于胃，胃者湿土，候在肌肉，湿热相合，必发黄也，茵陈蒿汤主之。按此证如狂者轻，发狂者重，何以同如狂证而用药反有峻缓耶？盖桃仁承气汤中焦药也，乃蓄血在手太阳小肠，兼有表邪，里证尚微尔。抵当汤下焦药也，乃蓄血在足太阳膀胱，表入里，里证独急故耳。
伤寒有热，少腹满，应小便不利，今反利者，为有血也，当下之，不可余药，宜抵当丸。此条表证既无，里证又缓，无身黄、屎黑、喜忘、发狂，是未至于甚也，病在下焦，非桃仁承气汤所能治，未至于甚，不可遽用抵当汤，故以抵当丸。丸者，缓也。
此上五证，皆太阳随经入腑，为里证也，可下之。五苓散亦太阳里证之下药也。邪入于本用此，利而去之。
经曰：伤寒不大便六七日，头痛有热者，与承气汤。
伤寒十三日不解，过经谵语，以有热也，当以汤下之。此二证皆太阳本经病入胃者也，谓之太阳阳明是矣，用调胃承气汤以和胃气而愈。
凡与汗者，必脉证可汗而后汗之。若脉虚弱，其证咽乾、衄、淋、渴、小便数及素有热疾或胃有寒者，虽见汗证，别作区处，不可与发汗，汗之为逆。
经曰：脉浮紧者，法当身疼痛，宜以汗解之。假令尺中迟者，不可发汗，何以知之？然以营气不足，血少故也。此言脉之不可汗也。
咽喉乾燥者不可发汗，淋家不可发汗，发汗必便血，小便出血。衄家不可发汗，汗出则额上陷脉急紧，直视不能眴，不得眠。
伤寒脉浮，自汗出，小便数，心烦，微恶寒，脚挛急，反与桂枝汤欲攻其表，此误也。此皆言证之不可汗也。其渴不可汗者，以有里热也。
若酒客病不可与桂枝汤，得汤则呕，以酒客不喜甘故也。
病人有寒，复发汗，胃中冷，必吐蛔。
此二者，言人素有热疾、寒疾者之不可用也。
经曰：太阳病发汗太多，因致痓。经曰：血虚则筋急，汗多亡血不能养筋，故筋急，其背反张成痉也。
太阳病，发汗，遂漏不止，其人恶风，小便难，四肢微急，难以屈伸者，桂枝加附子汤主之。太阳气不足，因发汗阳气益虚而成此证也。
太阳病发汗，汗出不解，其人仍发热，心下悸，头眩，身瞤动，振振欲擗地者，真武汤主之。此汗多亡阳证也。
以上三证，皆汗之逆也。
《此事难知集》曰：太阳禁忌不可犯，小便不利不可使利之，利之是谓犯本，犯本则邪气入里不能解，此犯之轻也。大便不易动，动之是谓动血，动血是谓犯禁，此犯之重也。表在不可下，下之为逆，此犯之尤重也。
经曰：大下之后复发汗，小便不利者，亡津液故也，勿治之，得小便利必自愈。不可利小便指汗后之证也，若桂枝汤证又不喜小便利矣。盖汗后脉浮，小便不利而渴者，宜用五苓散利之，不利则邪热入胃而发黄也。必脉微涩迟弱者，因汗下亡去津液，小便不利。非若以上虚寒、里热之证，五苓散忌药也，强与利之是谓犯本，重亡津液而成蓄血之证矣，此所以禁利小便也。
经曰：伤寒五六日，头汗出，微恶寒，手足冷，心下满，口不欲食，大便硬，脉细者，此为阳微结，必有表，复有里也。脉沉亦在里也，汗出为阳微。假令纯阴结，不得复有外证，悉入在里，此为半在里半在外也。脉虽沉紧，不得为少阴病，所以然者，阴不得有汗。今头汗出，故知非少阴也，可与小柴胡汤。设不了了者，得屎而解。此太阳本经病渐入里者也。伤寒五六日，当入里之时也，头汗出，微恶寒，手足冷，心下满，口不欲食，大便硬，言其证也，脉细言其脉也，可与小柴胡汤。设不了了者，得屎而解，言其治也。中间却有许多比论者，盖因大便硬，恐人误作纯阳结，又脉细，恐人误作纯阴结与少阴证也。夫大便硬为纯阳结，此为阳微结，以有表，复有里也。设使脉沉为在里，有汗出证，只可为阳微结也。若纯阳结，则无汗出之证矣。此所以断其必为阳微结也。假令脉沉细，大便硬欲作纯阴结而治，则不当复有外证，如汗出恶寒者，悉入在里也。今有表，复有里，必断其非纯阴结也。少阴之脉沉而细，今脉沉紧不得为少阴病者，以阴不得汗，头汗出，故知非少阴证，是阳微结之候也。先与小柴胡汤以除表里之邪，邪则了了而和解矣。尚不了了者，乃与汤，取其微利也。大便不易动者，言可下之证也，以在太阳经，虽有下证，不可大下，恐下多则亡血也，故忌之。此谓与汤取其微利而不言方者，不过以小柴胡加芒硝汤，或以大柴胡汤利之也。
经曰：太阳病外证未解者，不可下也，下之为逆。此以下皆言下之逆证也。太阳病下之，其脉促不结胸者，此为欲解也。脉浮者必结胸也；脉紧者必咽痛；脉弦者必两胁拘急；脉细数者，头痛未止；脉沉紧者，必欲呕；脉沉滑者，协热利；脉浮滑者，必下血。下后诸证。
病发于阳而反下之，热入因作结胸；病发于阴而反下之，因作痞。所以成结胸者，以下之太早故也。表为阳，里为阴，假如桂枝、麻黄汤证，邪在表宜汗，反下之，则里之正气为下所损，而表之馀邪乘虚以入于里，结于心下，为结胸。又如柴胡汤证，邪在半表半里宜和解，反下之，里之微邪虽除，而表之馀邪乘虚又入，虽不成结胸亦成痞也。表邪若甚，则又为结胸也。
太阳病脉浮而动数，浮则为风，数则为热，动则为痛，数则为虚，头痛发热，微盗汗出，而反恶寒者，表未解也。医反下之，动数变迟，膈内拒痛，胃中空虚，客气动膈，短气躁烦，心中懊憹，阳气内陷，心下因硬，则为结胸，大陷胸汤主之。若不结胸，但头汗出，余处无汗，齐颈而还，身必发黄也。
此条分二证，太阳病至表未解也，言当发汗医反下之，治之逆也。动数变迟以下十句，言其病发于阳而下之，热入因作结胸之候也。若不结胸以下，言其当汗不汗，热不得越而发黄之候也。此亦太阳本经自病失于汗、下之逆证也。
太阳病重发汗而复下之，不大便五六日，舌上燥而渴，日晡时小有潮热，从心下至少腹硬满而痛不可近者，大陷胸汤主之。
上言病在表当发汗反下，热入因作结胸。此言重发汗则表应解矣，复下之，必有可下之证，何以覆成结胸也？经曰：如服一剂，病证犹在，故当复作本汤治之，至有不肯汗出服三剂乃解。此言重发汗复下之，必因汗之不解，不与消息表邪有无，谓汗不能去其热而反下之，表之热邪乘虚入里，故亦成结胸也。从心下至少腹硬满而痛不可近者，此大结胸之状也。
小结胸病正在心下，按之则痛，脉浮滑者，小陷胸汤主之。
此承上文而言，邪之甚者入里，则成大结胸，邪之微者入里，则成小结胸，曰正在心下，按之则痛，而陷胸之大小分矣。
伤寒五六日，呕而发热者，柴胡证具，而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。若心下满而硬痛者，此为结胸也，大陷胸汤主之。但满而不痛者，此为痞，柴胡不中与之，宜半夏泻心汤。
此太阳之邪传于少阳，法当和，而反下之，逆也。五六日邪传里之时也，呕而发热，邪在半表半里，乃少阳柴胡证也，当和解之，医反下之，设使下后柴胡证仍在者，复与柴胡汤和解之。下之不为逆者，有里证也。若下后柴胡证罢，心下满而硬痛者，此太阳在表之邪多，所谓病发于阳而反下之，热入因作结胸也。但满而不痛者，此少阳半表半里之邪，所谓病发于阴而反下之，因作痞也，当从结胸与痞论，故曰柴胡不中与之。观心下满而硬痛与满而不痛，而结胸、痞气别矣。
脉浮而紧，而复下之，紧反入里，则作痞，按之自濡，但气痞耳。
心下痞，按之濡，其脉关上浮者，大黄黄连泻心汤主之。
上言作痞之由，下言治痞之方。按心下满而不痛者，此里之正气已虚，邪气作实，故于攻痞之药内加入人参、大枣者，补正气也。心下濡者正气尚强，邪气未实，但气为邪所结，自觉不畅，异于常时耳，故用大黄攻去邪气，不使留于心下以为正气之贼也。观半夏泻心汤与大黄黄连泻心汤，而痞之虚实别也。心下痞而复恶寒汗出者加附子，名附子泻心汤。
结胸证，其脉浮大者，不可下，下之则死。结胸证，寸脉浮，关脉沉者，可下。
伤寒大下后，复发汗，心下痞，恶寒者，表未解也。不可攻痞，当先解表，表解乃可攻痞。解表宜桂枝汤，攻痞宜大黄黄连泻心汤。
此二条乃治痞与结胸之法也。凡结胸与痞无表证者，便可攻之。若结胸脉浮大者，表邪未尽也，下之则里气益虚，邪气复结，不可解救，所以死也。不云解表用何方者，以桂枝、柴胡皆不中与，宜少待之，令表邪自解而后攻之也。若痞，则轻于结胸，且有恶寒之证，故先解表而后攻痞也。使先攻痞，则表邪复入，痞变而成结胸矣。
问曰：病有结胸，有脏结，其状何如？答曰：按之痛，寸脉浮，关脉沉，名曰结胸也。何谓脏结？答曰：如结胸状，饮食如故，时时下利，寸脉浮，关脉小细沉紧，名曰脏结，舌上白苔滑者，难治。
此二者皆下后邪气乘虚入里之证也。邪气入里与阳相结者为结胸，与阴相结者为脏结。结胸可治，脏结不可治，阳主生，阴主杀也。又结胸在心之分，乃壬传丁，为夫传妻，故易治。脏结在肾之分，乃壬传癸，为兄传妹，故难治。
脏结无阳证，不往来寒热，其人反静，舌上苔滑者，不可攻也。病胁下素有痞，连在脐旁，痛引少腹入阴筋者，此名脏结，死。
病在表而下之者，上则为结胸，下则脏结，是脏结者亦太阳误下之逆证也。脏结舌上无白苔者，可以调胃承气汤微和胃气则愈；有白苔者，不可妄攻也。按结胸与痞皆下后逆证。经曰所以成结胸者，以下之太早故也。何以只言结胸耶？盖少阳证亦有胸胁痞硬者，恐人不知，以结胸视之也。故曾经下而痞硬者，用结胸之法治之；未经下而痞硬者，用少阳证法治之。经只言结胸者，举重以例轻也。
经曰：病人有寒，复发汗，胃中冷，必吐蛔。此太阳汗后传厥阴也。
经曰：伤寒汗出，解之后，胃中不和，心下痞硬，乾噫食臭，胁下有水气，腹中雷鸣，下利者，生姜泻心汤主之。此言汗后胃虚，外伤阳气之证也。
伤寒中风，医反下之，其人下利日数十行，穀不化，腹中雷鸣，心下痞硬而满，乾呕，心烦不得安。医见心下痞，谓病不尽，复下之，其痞益甚。此非结热，但以胃中虚，客气上逆，故使硬也，甘草泻心汤主之。此言下后胃虚，内损阴气之证也。按此二证泻心汤是半夏泻心汤加减法也。
经曰：得病六七日，脉迟浮弱，恶风寒，手足温，医二三下之，不能食，而胁下满痛，面目及身黄，颈项强，小便难者，与柴胡汤。后必下重，本渴而饮水呕者，柴胡不中与也。食谷者哕。此言脉证不可下而下之逆证也。呕哕者，少阳病也，可与小柴胡汤。此下后胃气大弱，不纳水穀，水入而呕，谷入而哕，乃柴胡汤之戒也。
经曰：太阳病，桂枝汤证，医反下之，利遂不止。脉促者，表未解也。喘而汗出者，葛根黄连黄芩汤主之。此太阳本经病宜汗而下之逆证也。
太阳病，二三日，不能卧，但欲起，心下必结，脉微弱者，此本有寒分也。反下之，若利止，必作结胸；未止者，四日复下之，此作协热利也。此言太阳本经病，邪在表而下之，表邪乘虚入里。利止则作结胸，利不止则作协热利也。
太阳病，外证未除，而数下之，遂协热而利，利下不止，心下痞硬，表里不解者，桂枝人参汤主之。此上三条皆言太阳本经病不宜下而下，作协热利之证也。凡下后利不止而表邪甚者，葛根黄连黄芩汤；利不止而表解心下痞者，甘草泻心汤；利不止，心下痞而表里不解者，桂枝人参汤。
伤寒，医下之，续得下利清穀不止，身疼痛者，急当救里；后身疼痛，清便自调者，急当救表。救里宜四逆汤，救表宜桂枝汤。此太阳误下传太阴证也。上三证协热而利，以热为本，此证协寒而利，以寒为本。挟寒利为传太阴，挟热者似传少阴也。
经曰：太阳病，下之后，脉促胸满者，桂枝去芍药汤主之；若微恶寒者，去芍药方中加附子汤主之。此太阳经误下而似结胸之证也。按论中下后脉促者三证。其言脉促不胸满者，欲解之候也；脉促胸满者，不解之候也。既不解则为结胸，不得为结胸者，以结胸之脉浮也，故经曰脉浮者为结胸。脉促胸满者，邪在里也；脉促，喘而汗出者，邪在表也。此皆脉同而证异也。
经曰：太阳病，过经十馀日，医反二三下之，后四五日，柴胡证仍在者，先与小柴胡汤；呕不止，心下急，郁郁微烦者，为未解也，与大柴胡汤下之则愈。此太阳越经传少阳之证也，所谓虽已下之，不为逆，而复可下之也。
伤寒十三日不解，胸胁满而呕，日晡所发潮热，已而微利，此本柴胡证，下之而不得利，今反利者，知医以丸药下之，非其治也。潮热者，实也，先宜小柴胡汤以解外，后以柴胡加芒硝汤主之。此亦太阳越经传少阳证，而医误以丸药下之者也。
伤寒十三日不解，过经谵语者，以有热也，当以汤下之。若小便利者，大便当硬，而反下利，脉调和者，知医以丸药下之，非其治也。若自下利者，脉当微厥，今反和者，此为内实也，调胃承气汤主之。此太阳经入胃腑者也。此上三证皆下后不为逆，而复可下之者，以日久不在太阳也。
经曰：伤寒五六日，大下之后，身热不去，心中结痛者，未欲解也，栀子豆豉汤主之。此言太阳本经病下后虚烦之证也。若身热去而心结痛，结胸也。以有身热，故知虚烦。
伤寒下后，心烦，腹满，卧起不安者，栀子厚朴汤主之。成氏注妙。
此以上皆言犯太阳禁忌之逆证也，其未及者，详见下文。
经曰：太阳病三日，已发汗，若吐，若下，若温针，仍不解者，此为坏病，桂枝不中与也。观其脉证，知犯何逆，随证治之。
太阳病，得之八九日，如疟状，发热恶寒，热多寒少，其人不呕，清便欲自可，一日二三度发。脉微缓者，为欲愈也；脉微而恶寒者，此阴阳俱虚，不可更发汗，更下，更吐也；面色反有热色者，未欲解也。以其不能得小汗出，身必痒，宜桂枝麻黄各半汤。此节当分作四段看。太阳病五句，总言其证也，为本节下三段及后二节之纲领也。其人不呕五句，承言若得此证此脉，为欲愈也。脉微三句，承言若得此脉此证不可妄治也。面色以下，承言若有此证宜用此治也。
若形如疟，日再发者，汗出必解，宜桂枝二麻黄一汤。
太阳病，发热恶寒，热多寒少，脉微弱者，此无阳也，不可发汗，宜桂枝二越婢一汤。上节承上文之证而言，若得此证，宜用此治也。下节即前节脉微者之治法也。
经曰：太阳病，初服桂枝汤，反烦不解者，先刺风池、风府，却与桂枝汤则愈。
服桂枝汤，大汗出，脉洪大者，与桂枝汤，如前法。
服桂枝汤，大汗出后，大烦渴不解，脉洪大者，白虎加人参汤主之。此太阳汗出不彻，循经复转阳明也。白虎汤，阳明和解药也。此三节，皆汗后消息治法也。不渴在表，大渴入里。
经曰：发汗已，脉浮数，烦渴者，五苓散主之。此太阳病，渴，表证未罢者也。
经曰：伤寒脉浮，发热无汗，其表不解者，不可与白虎汤；渴欲饮水，无表证者，白虎加人参汤主之。此太阳病，渴，表证已罢而里证有热者也。
伤寒无大热，口燥渴，心烦，背微恶寒者，白虎加人参汤主之。
伤寒病若吐、若下后，七八日不解，热结在里，表里俱热，时时恶风，大渴，舌上乾燥而烦，欲饮水数升者，白虎加人参汤主之。
上节言口燥渴，心烦；下节言大渴，舌上乾燥而烦，皆里热太甚证也。恶风曰时时，恶寒曰微，在背则表邪轻矣。所以用白虎汤，不得谓表不解也。大抵表未解而渴五苓散，表已罢而渴白虎汤，半表半里而渴小柴胡去半夏加瓜蒌根汤。
经曰：发汗吐下后，虚烦不得眠，若剧者，必反复颠倒，心中懊憹，栀子豉汤主之。若少气者，栀子甘草豉汤主之；若呕者，栀子生姜豉汤主之。
伤寒，医以丸药下之，身热不去，微烦者，栀子乾姜汤主之。此证却与前大下之后身热不去，心中结痛者异其法也。
凡用栀子汤，病人旧微溏者，不可与服之。此皆言太阳经汗、吐、下后，邪入胸中之证也。
经曰：太阳病，当恶寒发热，今自汗出，不恶寒发热，关上脉细数者，以医吐之过也。一二日吐之者，腹中饥，口不能食；三四日吐之者，不喜糜粥，欲食冷食，朝食暮吐。以医吐之所致也，此为小逆。此言太阳病以误吐而传阳明之证也。
太阳病吐之，但太阳病当恶寒，今反不恶寒，不欲近衣，此为吐之内烦也。此亦太阳表病以吐而邪入传阳明者也。此二证以热为主，皆吐之逆也。
病人脉数，数为热，当消穀引食，而反吐者，此以发汗，令阳气微，膈气虚，脉乃数也。数为客热，不能消穀，以胃中虚冷，故吐也。
经曰：病如桂枝证，头不痛，项不强，寸脉微浮，胸中痞硬，气上冲咽喉不得息者，此为胸有寒也，当吐之，宜瓜蒂散。此太阳里证吐药也。凡汗吐下后之证为虚烦，用栀子豉汤吐之；若未经发汗吐下，又无表证者，此实邪也，用此吐之。瓜蒂散猛剂也，宜慎之。
经曰：中风发热，六七日不解而烦，有表里证，渴欲饮水，水入则吐者，名曰水逆，五苓散主之。
经云：发汗后，饮水多，必喘，以水灌之亦喘。皆太阳经之水逆证也。
经曰：微数之脉，慎不可灸，因火为邪，则为烦逆，追虚逐实，血散脉中，火气虽微，内攻有力，焦骨伤筋，血难复也。此下二节皆言火邪也。
脉浮热甚，反灸之，此为表实，实以虚治，因火而动，必咽燥唾血。
太阳病，以火熏之，不得汗，其人必躁，到经不解，必清血，名为火邪。上节言火邪迫血上行也，下节言火邪迫血下行也，乃太阳经之火逆证也。此以上皆言坏病也。

太阳经传经欲解合併病脉证治法  ***************************
经曰：伤寒一日，太阳受之，脉若静者，为不传；颇欲吐，若躁烦，脉数急者，为传也。此言太阳寒邪变热，传于阳明也。为循经传。
伤寒二三日，阳明少阳证不见者，为不传也。此只在太阳一经中也。
经曰：伤寒五六日，中风，往来寒热，胸胁苦满，默默不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸、小便不利，或不渴、身有微热，或咳者，与小柴胡主之。此言太阳之邪传入少阳者也，为越经传。
伤寒中风，有柴胡证，但见一证便是，不必悉具。此教人临病审证也。
凡柴胡病证而下之，若柴胡证不罢者，复与柴胡汤，必蒸蒸而振，发热汗出而解。凡振而汗解者太阳也；不振而濈然汗出解者阳明也；不振无汗解者少阳也。
经曰：伤寒，腹满谵语，寸口脉浮而紧，此肝乘脾也，名曰纵，刺期门。
伤寒发热，啬啬恶寒，大渴欲饮水，其腹必满，自汗出，小便利，其病欲解，此肝乘肺也，名曰横，刺期门。此二证皆太阳之邪传厥阴，名首尾传。
经曰：凡病，若发汗，若吐，若下，若亡津液，阴阳自和者，必自愈。
欲自解者，必当先烦，乃有汗而解，何以知之？脉浮，故知汗出解也。经曰：脉浮而解者，濈然汗出也；脉数而解者，必能食也；脉微而解者，必大汗出也。此三节皆自解者也。
太阳病未解，脉阴阳俱停，必先振慄，汗出而解。但阳脉微者，先汗出而解；但阴脉微者，下之而解。若欲下之，宜调胃承气汤主之。此言欲解之脉，必待汗下而后解者也。
经曰：太阳与阳明合病，必自下利，葛根汤主之。合病者，邪气盛也。二经同病曰合病。
太阳与阳明合病，不下利，但呕者，葛根加半夏汤主之。
太阳与阳明合病，喘而胸满者，不可下，宜麻黄汤主之。此上三证，太阳阳明合病，皆不可下，以有太阳而阳明在经，故皆宜汗之，用葛根、麻黄汤。
太阳与少阳合病，自下利者，与黄芩汤。若呕者，黄芩加半夏生姜汤主之。凡合病，必自下利，或呕者，邪并于阳，阳方主外而不主里，则里气虚，气下而不上者，但下利而不呕；气上逆而不下者，但呕而不利。此二经合病以有少阳，为在半表半里，非汗所宜，故用黄芩汤和解。
三阳合病，腹满身重，难以转侧，口不仁而面垢，谵语遗尿。发汗则谵语，下之则额上生汗，手足逆冷。若自汗出者，白虎汤主之。腹满身重，口不仁，谵语，阳明证也；面垢，少阳证也；遗尿太阳证也。三阳合病，表里有邪，所以不可发汗、下之也。按三阳合病，数其证而实之。其二阳合病，不言脉证，只言某经与某经合病者，盖太阳病头项痛，腰脊强而脉浮；阳明病目疼而鼻乾，不得卧而脉大；少阳胸胁痛而耳聋，其脉弦。凡遇两经病一时齐见，或呕，或下利者，即合病也。其三经病，但见一证便是，不必悉具。仲景不言证，非略也，以论中包涵已尽，不必再述，况各经之证，所见不一，安可拟定而论哉？
经曰：二阳并病，太阳初得病时，发其汗，汗先出不彻，因转属阳明，续自微汗出，不恶寒。若太阳病证不罢者，不可下，下之为逆，如此可小发汗。设面色缘缘正赤者，阳气怫郁在表，当解之、熏之。若发汗不彻，不足言，阳气怫郁不得越，当汗不汗，其人躁烦，不知痛处，乍在腹中，乍在四肢，按之不可得，其人短气，但以汗出不彻故也。更发汗则愈。何以知汗不彻，以脉涩故知也。
太阳证罢，但发潮热，手足漐漐汗出，大便难而谵语者，下之则愈，宜大承气汤。并病论中甚明，乃前后相併而不解，病之传者也，非若合病则一时同病而不传矣。按三阳并病，其下之则主其方，其发汗则不主方。愚谓若小发汗，非葛根汤不可。
太阳与少阳并病，头项强痛，或眩冒，时如结胸，心下痞硬者，当刺大椎第一间，肺俞、肝俞，慎不可发汗，发汗则谵语，脉弦。五六日，谵语不止，当刺期门。又曰慎勿下之，下之成结胸，心下硬，下利不止，水浆不入，其人心烦。此太阳越经传少阳而相併也。

太阳病水气  ***************************
（附腹痛证治法）
经曰：伤寒表不解，心下有水气，乾呕，发热而咳，或渴，或利，或噎，或小便不利，少腹满，或喘者，小青龙汤主之。此太阳表证带水者也。
太阳中风，下利呕逆，表解者，乃可攻之。其人漐漐汗出，发作有时，头痛，心下痞硬满，引胁下痛，乾呕，短气，汗出，不恶寒者，此表解里未和也，十枣汤主之。此太阳里证带水者也。
经曰：伤寒，阳脉涩，阴脉弦，腹中急痛者，先与小建中汤；不瘥者，与小柴胡汤主之。小建中者，腹痛，虚寒在里也；小柴胡汤者，腹痛，邪气自表入里，里气不和也。
伤寒二三日，心中悸而烦者，小建中汤主之。此不由汗下而悸烦者。悸，气虚也；烦，血虚也。气血内虚，故亦用建中汤治之。凡汗后诸证，经中自详，不必摘入。
外热入血室证，别见妇人伤寒脉证治法例。

阳明经脉证治法  ***************************
经曰：尺寸俱长者，阳明受病也，当二三日发，以其脉挟鼻络于目，故身热目疼不得卧。此本《内经》之文小变之也。阳明者，足胃，戊土也，其标湿，其本燥。此经行身之前，从面下腹抵足，乃有目疼鼻乾，腹大满实之证。凡阳明，专主里，俱宜下，惟身热微恶寒，为病在经，当汗之也。自太阳传来者，名循经传；有本经自受病者，能循经传，亦能越经传，不可不知也。阳明胃又为中州之主，无所不受，六经之邪皆能入之，但入，谓之入腑，入腑不复再传矣。
其脉长而大，经曰：尺寸俱长者，阳明受病也；又曰：伤寒三日，阳明脉大。长大而浮者为经病，长大而沉者为腑病，其证目痛，鼻乾，恶寒，身热者，病在经，宜解肌。
潮热，自汗，谵语，发渴，便实不恶寒者，病在腑，宜下。
经曰：阳明病，若能食，名中风；不能食，名中寒。此言阳明本经自受风寒之证别也。
经曰：本太阳初得病时，发其汗，汗先出不彻，因转属阳明也。此即太阳篇中，服桂枝汤，大汗出后，大烦渴不解，脉洪大者，白虎加人参汤证也。若无渴证，微恶寒者，葛根汤主之。
伤寒发热无汗，呕不能食，而反汗出濈濈然者，是转属阳明也。此即太阳篇中颇欲吐者，为传也。胃经受邪则喜吐，葛根加半夏汤主之。
伤寒转系阳明者，其人濈濈汗出也。此上三条，皆言太阳循经传于阳明也。
经问曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也。太阳经与阳明经齐病者，曰合病。先太阳经病未解，阳明经病复同病者，曰并病。若太阳证罢，只阳明经病见者，曰传经病。如太阳经病不传阳明经，即入阳明胃腑者，此太阳阳明也。证治见下。
问曰：何缘得阳明病？答曰：太阳病发汗，若下，若利小便，此亡津液，胃中乾燥，因转属阳明。不更衣，内实，大便难者，此名阳明也。此太阳之邪，因汗、下、利小便，转入胃腑，太阳阳明也。
太阳病三日，发汗不解，蒸蒸发热者，属胃也，调胃承气汤主之。
太阳病，若吐，若下，若发汗，微烦，小便数，大便因硬者，用小承气和之，愈。此二条皆太阳阳明证治也。
经曰：正阳阳明者，胃家实是也。邪自阳明经不传少阳，自入于腑，乃本经自传，谓之正阳阳明。正阳阳明者，病火，本风盛气实，津液消烁，或始恶寒，汗出多，寒罢而反发热，或始得病便发热妄言也，证治见后。
少阳阳明者，发汗，利小便已，胃中燥、烦、实，大便难是也。少阳经病不可发汗，利小便，若误，则邪入于胃。又，少阳经病不传三阴即入胃腑者，皆曰少阳阳明也。证治见少阳中。
问曰：阳明病外证云何？答曰：身热，汗自出，不恶寒，反恶热也。
问曰：病有得之一日，不发热而恶寒者，何也？答曰：虽得之一日，恶寒将自罢，即自汗出而恶热也。此二条言阳明胃腑之表证也。
阳明之为病，胃家实也。此总结上三阳明之病，云太阳阳明，正阳阳明，少阳阳明者，胃家实是也。
问曰：恶寒何故自罢？答曰：阳明居中，土也，万物所归，无所复传，始虽恶寒，二日自止，此为阳明病也。此言表邪入胃，不复再传之故也。《内经》曰：五脏者，皆禀气于胃。胃者，五脏之本也。成氏注云：胃为水穀之海，主养四旁。四旁有病，皆能传入于胃，入胃则更不复传。不但太阳、阳明、少阳有入胃之证，虽太阴、少阴、厥阴，亦有入胃腑者，不可不知也。
凡阳明病，身热微恶寒，目眶痛，鼻乾，不得眠者，此风寒在经，乃表病也，宜汗之。
经曰：阳明病脉迟，汗出多，微恶寒者，表未解也，可发汗，宜桂枝汤。
阳明病脉浮，无汗而喘者，发汗则愈，宜麻黄汤。此二条皆阳明在经证也。
经曰：阳明病法多汗，反无汗，其身如虫行皮中状者，以胃久虚故也。太阳病身若痒者，责其不能得汗也，故用各半汤。此阳明病身痒如虫行者，责其胃虚不能作汗也，宜小建中汤。
凡阳明病，潮热，自汗出，谵语，发渴，去衣被，扬手掷足，斑黄，狂乱，不恶寒反怕热，大便实者，此阳明腑病，谓之在里，宜下之，三承气汤选而用之。
阳明属胃，其本燥，非通泄不可，必待表证已罢，用承气汤以疏利之，则热除燥润而病瘳矣。若恶寒未除，则表邪尚在，不可下也，切须记此。且病三焦俱伤，则痞满实坚燥俱全，宜大承气汤。枳实苦寒以去痞；厚朴苦温以除满；芒硝咸寒以润燥软坚；大黄苦寒以泄实去热，病斯愈矣。邪在中焦则有燥实坚三证，故用调胃承气汤。以甘草和中；芒硝润燥；大黄泻实。不用枳实，恐伤上焦虚无氤氲之元气，调胃之名于此立也。上焦受伤则为痞实，用小承气汤。枳实、厚朴除痞，大黄泄实，去芒硝，则不伤下焦血分之真阴，谓不伐其根也。假令调胃承气汤下之，则瘥后元气不复，以其气药犯之也；大承气证用调胃承气下之，则瘥后神凝不清，以其气药犯之也；小承气证用芒硝下之，则利不止，变而成虚矣。
经曰：阳明病，脉迟，虽汗出，不恶寒者，其身必重，短气腹满而喘，有潮热者，此外欲解，可攻里也。手足濈然而汗出者，此大便已硬也，大承气汤主之；若汗多，微发热恶寒者，外未解也，其热不潮，未可与承气汤；若腹大满不通者，可与小承气汤微和胃气，勿令大泄下。此阳明本经病入于腑，乃正阳阳明也。即前脉迟，汗出多，微恶寒，桂枝证也。
阳明病，潮热，大便微硬者，可与大承气汤；不硬者，不与之。若不大便六七日，恐有燥屎，欲知之法，少与小承气汤，汤入腹中，转矢气者，此有燥屎，乃可攻之。若不转矢气者，此但初头硬，后必溏，不可攻之，攻之必胀满不能食也。欲饮水者，与水则哕。其后发热者，必大便复硬而少也，以小承气汤和之。不转矢气者，慎不可攻也。此一条乃伤寒里证用下药之秘法也。
伤寒若吐若下后不解，不大便五六日，上至十馀日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视，脉弦者生，涩者死。微者，但发热谵语者，大承气汤主之。若一服利止，不服。经曰：凡服药不中病即止，不必尽剂，即此意也。
阳明病，其人多汗，以津液外出，胃中燥，大便必硬，硬则谵语，小承气汤主之。若一服谵语止，更莫复服。此亦正阳阳明也。
阳明病，谵语，发潮热，脉滑而疾者，小承气汤主之。因与承气汤一升，肠中转矢气者，更服一升；若不转矢气，勿更与之。明日不大便，脉反微涩者，里虚也，为难治，不可更与承气汤也。
汗出，谵语者，以有燥屎在胃中，此为实也，须下之。过经乃可下之，下之若早，语言必乱，以表虚里实故也。下之则愈，宜大承气汤。经言：胃中有燥屎，屎贮于大肠，尿贮于膀胱，屎尿由小肠分别，各从其道而贮，何以燥屎反在胃中也？盖水穀入胃，游溢精气，以营百脉及其变化，而糟粕津液则为屎尿，人皆有之，安能为病？惟伤寒之邪入里，寒化为热，熏蒸脏腑，地道不通，变化不行，其水穀之在胃中者，不能糟粕、津液流行布散，凝聚乾涩，穀气与邪气相併，以致发热、烦渴、满实急痛、谵语狂乱，此当下，去之，使地道通，变化行，燥屎去而病愈也。但言胃，则小肠、大肠皆在其中矣。
得病二三日，脉弱，无太阳柴胡证，烦躁，心下硬，至四五日，虽能食，以小承气汤少少与，微和之，令小安。五六日，与承气汤一升。若不大便六七日，小便少者，虽不能食，但初头硬，后必溏，未定成硬，攻之必溏，须小便利，屎定硬，乃可攻之，宜大承气汤。
此上七条，见古人于下证一事详审斟酌，不肯忽略之意，秘法要旨，非心领神会不可得也。
经曰：阳明病，不吐，不下，心烦者，可与调胃承气汤。吐后心烦谓之内烦，下后心烦谓之虚烦。此心烦者，以胃中郁热凌迫火位，故尔心烦也。
阳明病，谵语，有潮热，反不能食者，胃中必有燥屎五六枚也；若能食者，但硬耳。宜大承气汤下之。此大承气汤是治不能食，胃中有燥屎之证，非治能食但硬之证也。
病人不大便五六日，绕脐痛，烦躁，发作有时者，此有燥屎，故使不大便也。此因不大便，绕脐痛，烦躁发作，知有燥屎在大肠中，故使地道不通，不得大便也。方见下。
大下后，六七日不大便，烦不解，腹满痛者，此有燥屎也。所以然者，本有宿食故也，宜大承气汤。此二条皆言燥屎之证，故并宜大承气汤主之。
病人小便不利，大便乍难乍易，时有微热，喘冒不能卧者，有燥屎也，宜大承气汤。小便利则大便硬，今大便乍难乍易，则小便不利也，此燥屎在胃中，与上不同。
伤寒吐后，腹胀满者，与调胃承气汤。《内经》曰：诸胀腹大，皆属于热。
伤寒六七日，目中不了了，睛不和，无表里证，大便难，身微热者，此为实也。急下之，宜大承气汤。不头疼，目痛，恶寒，此无表证也。不腹痛，发渴，谵语，此无里证也。《针经》曰：热病目不明，热不已者，死；目中不明，证近危恶，故急用大承气汤下。
阳明发热汗多者，急下之，宜大承气汤。阳明证虽法多汗，或濈濈然微汗出，或手足濈濈然汗出，此汗出太多，则热迫津液将竭，正气脱也，故用大承气汤急下之。
发汗不解，腹满痛者，急下之，宜大承气汤。热病不以汗解，腹满而痛，传之急也。
腹满不减，减不足言，当下之，宜大承气汤。《金匮要略》曰：腹满时减，复如故。此为寒证，属太阴，当与温药。经曰：大满大实自可除，下之。腹满不减，此为实病，属阳明，当与下之。此上皆可下之证也。
经曰：阳明证，其人喜忘者，必有蓄血，所以然者，本有久瘀血，故令喜忘，屎虽硬，大便反易，其色必黑，宜抵当汤下之。太阳蓄血则如狂者，膀胱，肾之腑也。肾主志，志乱则狂。阳明蓄血则喜忘者，胃，脾之腑也。脾主意，意闭则忘。《针经》曰：肠胃实而心肺虚，虚则营卫留于下，久之，不以时上，故喜忘也。膀胱贮尿，蓄血则尿反快；肠胃贮屎，蓄血则屎反易。
病人无表里证，发热七八日，虽脉浮数者，可下之。假令已下，脉数不解，合热则消穀善饥，至六七日不大便者，有瘀血，宜抵当汤。凡伤寒可下之证，皆自表入里，故下之。今不言阳明病，但言病人无表里证，是外不恶寒，里无谵语，非风寒自表而里之证，乃脾胃内伤之病也。经曰：浮数之脉宜以汗解，不可下也。此非外感，浮则伤胃，数则伤脾，至七八日，发热消烁津液，正阳盛阴虚之时，苟不攻之，其热不已而变生焉。虽脉浮数，可下之，言不待脉候沉实而论也。此内伤之证，属于脾胃，又为下证，故类编于阳明篇中，然必合下三条同看，乃见此脉证治法之详备也。
若脉数不解，而下不止，必协热而便脓血也。此承上文，乃阳明传厥阴也。
趺阳脉迟而缓，胃气如经也。趺阳脉浮而数，浮则伤胃，数则动脾，此非本病，医特下之所为也。营卫内陷，其数先微，脉反但浮，其人必大便硬，气噫而除。何以言之？本以数脉动脾，其数先微，故知脾气不治，大便硬，气噫而除。今脉反浮，其数改微，邪气独留，心中则饥，邪热不杀穀，潮热发渴，数脉当迟缓，脉因前后度数如法，病者则饥，数脉不时，则生恶疮也。此「辨脉法篇」中全文，因与此篇脉证一例，故并附之，以便人之参考也。
阳明病下之，其外有热，手足温，不结胸，心中懊憹，饥不能食，但头汗出者，栀子豉汤主之。此阳明病下后之证，与上文证治宜同，故并集之。按此四条，均是浮数之脉下后之证也。盖浮为热，客于气，数为热，客于血，下之邪热去，而浮数之脉亦当解矣。若下后数去而脉但浮者，则营血间热去而卫气间热在矣，为邪气独留，心中则饥，邪热不杀穀，潮热发渴之证。经曰：脉浮者必结胸也。若不结胸，心中懊憹，饥不能食者，主栀子豉汤吐之。若下后浮去而脉数不解者，则卫气间热去而营血间热在矣，为热气合併，迫血下行，消穀善饥之证。血至下焦，如大便利者，必协热而便脓血，血尽乃愈。如六七日不大便，则血不得行，蓄积于下，为瘀血，主抵当汤以下之。若下后浮数之脉俱不解，则邪气不传于里，郁于营卫之中，必生恶疮也。
凡阳明病表邪未除，里证未具者，犹当和解之。
经曰：阳明病，发潮热，大便溏，小便自可，胸胁满不去者，小柴胡汤主之。以潮热知在胃。凡大便溏者，应气降而胸胁满去也，以胸胁满不去，知其属少阳也。
阳明病，胁下硬满，不大便而呕，舌上白苔者，可与小柴胡汤。上焦得通，津液得下，胃气因和，身濈然而汗出解也。
腹满不大便，舌上苔黄者，为阳明邪热自入于腑，可下；胁满不大便而呕，舌上苔白者，为阳明邪气传入少阳，宜和解之。
阳明中风，脉弦浮大而短气，腹都满，胁下及心痛，久按之气不通，鼻乾，不得汗，嗜卧，一身及面目悉黄，小便难，有潮热，时时哕，耳前后肿，刺之小瘥，外不解。病过十日，脉续浮者，与小柴胡汤。脉但浮，无馀证者，与麻黄汤。若不尿，腹满加哕者，不治。此条当分作三治法。如脉但浮大，无诸里证者，此邪在于经，可与麻黄汤以汗之；如脉弦大，外证罢者，此邪在于里，可与大柴胡汤下之；病过十日，外不解，脉续浮者，此邪在半表半里，可与小柴胡汤和解之；若不尿，腹满加哕，此关格之病也。
太阳病，寸缓关浮尺弱，其人发热汗出，复恶寒，不呕，但心下痞者，此以医下之也。如其不下者，病人不恶寒而渴者，此转属阳明也。小便数者大便必硬，不更衣十日无所苦也。渴欲饮水，少少与之，但以法救之。渴者，宜五苓散。此条言太阳之邪渐传于里之证治也。如呕而心下痞者，此邪在半表半里，乃小柴胡证。不呕，但心下痞者，此以下后邪气留于心中，乃栀子豉汤证。如未经下者，必渐入于胃而属阳明也。不恶寒而渴，乃白虎加人参汤证。恶寒而渴，还属太阳，故主五苓散。五苓散，太阳药也。若阳明，则猪苓汤，然皆非小便数者所宜也。若吐，若下，若发汗后，小便数，大便硬者，当与小承气汤和之，此不因吐下发汗后，小便数，大便硬，乃发热汗出亡津液，胃中乾燥故也。若无满实，不可下之。经曰：今为小便数少，以津液当还入胃中，故知不久必大便也。曰不更衣十日无所苦者，只问其小便日几行也。

阳明经传经合病变证脉证治法  ***************************
经曰：病人烦热，汗出则解，又如疟状，日晡所发热者，属阳明也。脉实者宜下之；脉浮虚者，宜发汗。下之，与大承气汤；发汗宜桂枝汤。此阳明本经病证也。脉浮虚者，邪在于经，故宜发汗；脉实者，邪入于腑，故宜下。
阳明病，欲食，小便反不利，大便自调，其人骨节疼，翕翕如有热状，奄然发狂，濈然汗出而解者，此胃不胜穀气，与汗共并，脉紧则愈。此亦阳明本经病也。凡阳明蕴热，为实者，须下之；热气散漫，不为实者，必待汗出而愈。
经曰：阳明病，脉浮而紧者，必潮热，发作有时；但浮者，必盗汗出。浮为在经，紧为里实。阳明病里热者自汗，表热者盗汗。盗汗者，少阳病也。此阳明经之邪传于少阳也，小柴胡汤。
经曰：脉浮而迟，表热里寒，下利清穀者，四逆汤主之。此阳明传少阴也。
经曰：阳明病，下血谵语者，此为热入血室。但头汗出者，刺期门，随其实而泻之，濈然汗出则愈。此阳明传厥阴也。此与上证皆因下后而致，名越经传。
经曰：阳明少阳合病，必下利，其脉不负者，顺也。负者，失也，互相剋贼，名为负也。脉滑而数者，有宿食也，当下之，宜大承气汤。
阳明土，少阳木，二经合病，其脉长大而弦，为负，负者死；长大不弦者，为顺，宜下之，以去少阳之邪。脉滑而数，为有宿食也。
经曰：伤寒，脉浮而缓，手足自温者，是为系在太阴。太阴者，身当发黄，若小便自利者，不能发黄。至七八日大便硬者，为阳明病也。此太阴之邪入腑转属阳明也。若七八日下利者，则脾家腐秽尽去，不传阳明。今大便硬，故知入胃腑也。
阳明病无汗，小便不利，心中懊憹者，身必发黄。此阳明自病也。
阳明病，发热汗出，此为热越，不能发黄也。但头汗出，身无汗，齐颈而还，小便不利，渴饮水浆者，此为瘀热在里，身必发黄，茵陈蒿汤主之。周身汗出，热得外越也；但头汗，身无汗，则热不得越矣。小便自利，热不内蓄也；小便不利，渴饮水浆，则热甚于里矣。胃属土而色黄，胃为热蒸则色见于外，必发黄也，故用茵陈蒿汤以逐热退黄。
伤寒六七日，身黄如橘子色，小便不利，腹微满者，茵陈蒿汤主之。
身黄如橘子色，热甚于外也。小便不利，腹微满，热甚于外而津液不得下行也。火胜剋水故下之。
伤寒，身黄，发热者，栀子柏皮汤主之。
瘀热在里，当须下去之；此热在表，但宜解散之。黄者，土之色也。太阴与阳明俱属土，其证外不得汗，里不得小便，脾胃之土为热所蒸，故色见于外为黄也。
伤寒发汗已，身目为黄，所以然者，以寒湿在里不解故也。以为不可下也，于寒湿中求之。《金匮要略》曰：黄家所起，从湿得之。汗出热去则不能发黄。今汗后身目反黄者，风气去，湿气在也。若太阳证瘀血身黄者，则可下，此寒湿在里，故不可下，当用茵陈五苓散治之。
伤寒瘀热在里，身必发黄，麻黄连翘赤小豆汤主之。湿热相交，民多病瘅。瘅，黄也。伤寒为寒湿在表，发黄为瘀热在里，故用此汤除热散湿。
经曰：阳明病，口燥，但欲漱水，不欲咽者，此必衄。此阳明本经表病也。
脉浮，发热，口乾，鼻燥，能食者则衄。此二条均为热甚于经，迫血为衄也。
经曰：阳明病，反无汗而小便利，二三日呕而咳，手足厥者，必苦头痛；若不咳不呕，手足不厥者，头不痛。此阳明本经伤寒，而寒气内攻之证也。
经曰：阳明病，但头眩，不恶寒，故能食而咳，其人必咽痛；若不咳者，咽不痛。此阳明本经中风，而风气内攻之证也。
经曰：夫实则谵语，虚则郑声。郑声，重语也。此阳明本经入里，虚实之证也。

阳明经禁忌不可犯  ***************************
经曰：阳明病，本自汗出，医更重发汗，病已瘥，尚微烦不了了者，此大便必硬故也。以亡津液，胃中乾燥，故令大便硬，当问其小便日几行，若本小便日三四行，今日再行，故知大便不久出。今为小便数少，以津液当还入胃中，故知不久必大便也。凡不大便，若有潮热谵语，痞满实痛者，可下之。无诸下证，只是津液不足，当须自便，所谓不更衣十日无苦也。
发汗多，若重发汗者，亡其阳。谵语，脉短者死：脉自和者不死。
伤寒四五日，脉沉而喘满。沉为在里，而反发其汗，津液越出，大便为难，表虚里实，久则谵语。此三条皆犯不可发汗之禁，而强与发汗之变证也。
脉阳微而汗出少者，为自和也。汗出多者，为太过。阳脉实，因发其汗，出多者，亦为太过。太过为阳绝于里，亡津液，大便因硬也。此二条正言所以不可发汗之由也。
经曰：阳明病，若中寒，不能食，小便不利，手足濈然汗出，此欲作痼瘕，必大便初硬后溏。所以然者，以胃中冷，水穀不别故也。
阳明病，不能食，攻其热必呕，所以然者，胃中虚冷故也。以其人本虚，故攻其热必呕。上证不可攻，攻之则利不止；此证不可攻，攻之则哕，以胃中虚冷故也。
阳明病，脉迟，食难用饱，饱则微烦头眩，必小便难，此欲作谷疸。虽下之，腹满如故。所以然者，脉迟故也。此热未实，下之太早，不能除病也。
伤寒呕多，虽有阳明证，不可攻之。呕者，热在上焦，未全入腑，故不可下。
食谷欲呕者，属阳明也。吴茱萸汤主之。得汤反剧者，属上焦也。此阳明证似少阳者也。食谷欲呕，客寒在胃也，故主吴茱萸；若呕不止，反加甚者，属少阳也，小柴胡汤主之。
阳明病，心下硬满者，不可攻之。攻之利遂不止者死，利止者愈。此三条皆言阳明经病传少阳之证也，为在半表半里，未全入腑，故不可下。
阳明病，面合赤色，不可攻之。必发热，色黄，小便不利也。二阳并病，论曰：设面色缘缘正赤者，阳气怫郁在表也。此面合赤色，乃热在经，当用葛根汤微发之。攻之则经中之热乘虚入胃也。
阳明病，下之，心中懊憹而烦，胃中有燥屎者，可攻。腹微满，初头硬，后必溏，不可攻之。若有燥屎者，宜大承气汤。无燥屎者，栀子豉汤。
阳明病，自汗出，若发汗，小便自利者，此为津液内竭，虽硬不可攻之，当须自欲大便，宜蜜煎导而通之，若土瓜根及与大猪胆汁皆可为导。
趺阳脉浮而涩，浮则胃气强，涩则小便数，浮涩相搏，大便则难，其脾为约，麻仁丸主之。此上十条，皆言不可下之禁也。
经曰：阳明病，汗出多而渴者，不可与猪苓汤。以汗多胃中燥，猪苓汤复利其小便故也。此条言不可利小便之禁也。汗出多而渴，白虎加人参汤。
经曰：阳明中风，口苦咽乾，腹满微喘，发热恶寒，脉浮而紧，若下之，则腹满小便难也。
发热恶寒，病在表也；口苦咽乾，腹满微喘，病在里也，当和解之，不可下也。
阳明病，脉浮而紧，咽燥口苦，腹满而喘，发热汗出，不恶寒反恶热，身重。此证与上相类，但上则无汗恶寒，此则有汗恶热，当与和解之。
若发汗则燥，心愦愦，反谵语；若加烧针必憷惕烦躁不得眠；若下之，则胃中空虚，客气动膈，心中懊憹，舌上苔者，栀子豉汤主之。此下后邪气客于上焦，为虚烦，故吐之。
若渴欲饮水，口乾舌燥者，白虎加人参汤主之。此下后邪热客于中焦，为燥渴，故润之。
若脉浮，发热，渴欲饮水，小便不利者，猪苓汤主之。此下后邪热客于下焦，面三焦俱带热也，故利之。

少阳经脉证治法  ***************************
经曰：少阳之病，口苦，咽乾，目眩也。
《内经》曰：三日，少阳受之。少阳主胆，其脉循胁络于耳，故胸胁痛而耳聋。少阳者，足胆，甲风木也，此经行身之侧，后有太阳，专主乎表；前有阳明，专主乎里。在于表里之间，故曰不从标本，从乎中治也。太阳之本寒，阳明之本热，少阳居其中，乃有寒热往来之症。少阳之脉起于目锐眦，复从耳后入耳中，出走耳前，下胸，循胁里，出气街，乃有目眩、耳聋、胸胁痛之证。《内经》曰：有病口苦者，名曰瘅。《甲乙经》曰：五脏取决于胆，咽为之使，所以有口苦、咽乾之证也。自阳明传来者名循经传；自太阳传来者名越经传；有本经自受病者，亦能传经併入胃腑也，其脉弦。经曰：尺寸俱弦者，少阳受病也。
其证耳聋目眩，胸胁痛，寒热，呕而口苦，咽乾，为在半表半里，宜和解之，惟小柴胡汤一汤，更无别方。
按：十二经络，惟少阳胆经络，萦纤盘屈，出入循行，其支别所踞，多于各经，何证治之独少也？盖经络所踞，足太阳在后，表病多；足阳明在前，里病多。汗下分属二经，该之尽矣。少阳在二经之间，既无表之可汗，又无里之可下，只有半表半里之证，和解一法而已也。虽云和解一法，实兼统乎太阳、阳明，未可少其法而轻议之也。
经曰：血弱气尽，腠理开，邪气因入，与正气相搏，结于胁下，正邪分争，往来寒热，休作有时，默默不欲饮食，脏腑相连，其痛必下，邪高痛下，故使呕也，小柴胡汤主之。此言少阳本经自受病也。少阳属胆，无出入之道，不宜汗下，惟柴胡、半夏能利、能汗，消解血热，黄芩佐之也。又胆为清净之腑，其汤去滓再煎，取其清以入胆也。
经曰：本太阳病不解，转入少阳者，胁下硬满，乾哕不能食，往来寒热，尚未吐下，脉沉紧者，与小柴胡汤。此言太阳在经之邪越经而传少阳也。盖未经吐下而脉沉紧，为传里虽深，未至入腑，犹宜和解；若曾经吐下脉沉紧者，此邪气入腑，为里实，宜大柴胡汤下之也。按大柴胡汤证，汗之则里已急，下之则表未解，故以小柴胡中，药兼表里而和解之。加芍药以安太阴，使邪气不纳；以大黄去地道之不通；以枳实去胸胁之痞满也。

少阳传经合病欲解脉证治法  ***************************
经曰：伤寒六七日，无大热，其人躁烦者，此为阳去入阴故也。此言少阳传经之邪复传于三阴也。阳去入阴者，表为阳，里为阴，言表邪尽，传于入里也。
经曰：伤寒三日，三阳为尽，三阴当受邪，其人反能食而不呕，此为三阴不受邪也。此言少阳传经之邪不传三阴，只在阳经自病也。
经曰：服柴胡汤已，渴者，属阳明也，以法治之。此言少阳本经之邪入胃腑也。
经曰：三阳合病，脉浮大，上关上，但欲眠睡，目合则汗。前三阳合病以证分，此三阳合病以脉分也。关脉以候少阳之气，太阳之脉浮，阳明之脉大，脉浮大上关上，知三阳合病也。凡欲眠睡目合无汗者，此少阴证也。目合则汗者，此名盗汗，乃少阳证也，胆热则睡。
经曰：伤寒三日，少阳脉小者，欲已也。此言传经之邪，至少阳而微，为自己也。

少阳禁忌不可犯  ***************************
经曰：少阳中风，两耳无所闻，目赤，胸中满而烦者，不可吐下，吐下则悸而惊。此少阳本经自中风之证也，宜小柴胡汤。不可吐下，吐下为犯禁。故以吐除烦，吐则伤气，气虚者悸。以下除满，下则亡血，血虚者惊。治悸以小柴胡汤加茯苓、炙草，治惊以小柴胡汤加龙骨、牡蛎也。
经曰：伤寒，脉弦细，头痛发热者，属少阳。少阳不可发汗，发汗则谵语，此属胃，胃和则愈；胃不和则烦而悸。此少阳本经自伤寒之证也。不可发汗，汗之为犯禁。汗则谵语，此属胃，乃少阳之邪入胃腑也，谓之少阳阳明，当与调胃承气汤以和胃气则愈。
经曰：若已吐下发汗温针，谵语，柴胡汤证罢，此为坏病，知犯何逆，以法治之。凡小柴胡怔，吐下发汗后，柴胡证不罢者，则不为逆，柴胡证罢者，此为逆，乃坏病也。


卷之下  ——————————————————————————————————————————————————————————————————————————————————————————

太阴经脉证治法  ***************************
经曰：太阴之为病，腹满而吐，食不下，自利益甚，时腹自痛。
《内经》曰：四日，太阴受之。太阴脉布胃中，络于嗌，故腹满而嗌乾，自利。太阴者，足脾，己湿土也。此经布腹中，贯胃上膈，络咽连舌本，故有腹满或痛，吐利，嗌乾之证；主营四末，又有四肢烦疼之证；脾属土，其色黄，又有发黄之证。其经寒热所分，不可混治。如本经自受病，为直中太阴之寒证；由三阳递传至太阴者，为传邪之热证。故自少阳传者，为循经传，自太阳传者为误下传，若本经亦能循经传又入腑也。
凡病自阳经发者，为外感风寒，邪从表入，则太阳先受之。病自阴经起者，为内伤生冷，饮食过多，则太阴先受之。
其脉沉而细，经曰：尺寸俱沉细者，太阴受病也。沉细而强疾者为实，为热，当下。强疾，谓有力也。沉细而迟弱者，为虚，为寒，当温。迟弱，谓无力也。此二者里证见脉也。若太阴本经自受风寒者，其脉浮迟弱。
其证腹满咽乾，手足自温，发黄者，属热。此传经之邪热也。
自利不渴，或呕吐，腹常痛者，属寒。此直中太阴之邪也。
若外感风寒者，四肢烦疼。
经曰：太阴病，脉浮者，可发汗，宜桂枝汤。此太阴本经自受风寒之邪也，其病在经，属表，故宜汗之。不言证者，经中已言，四肢烦疼是也。桂枝，太阴经表药也，中有芍药、甘草，酸甘相合。甲己化土，故入脾也。
经曰：自利不渴者，属太阴，以其脏有寒故也。当温之，宜四逆辈。此太阴本经自受之寒邪也，其病在脏，属里，故宜温之。凡自利而渴者属少阴，为寒在下焦；自利不渴者属太阴，为寒在中焦。不言脉者，当知沉迟而弱也。不言四逆汤，但言四逆辈，盖太阴自利不渴者，师言用理中汤；甚者理中汤加附子。其言辈者，不过如此。夫四逆甘辛相合，乃大热之剂，苟轻用之，恐有过度之失，所以汉守不为定投也，莫若以理中汤循次而用之更稳，如不得已，四逆方可用也。
经曰：本太阳病，医反下之，因尔腹满时痛者，属太阴也，桂枝加芍药主之。
此言太阳证误下而传太阴也。太阳原受病，脉缓有汗，当用桂枝汤。医反下之，邪因乘虚传于太阴。里气不和，表邪未罢，故腹满时痛，四肢沉重，宜桂枝汤加芍药以解表和里。
大实痛者，桂枝加大黄汤主之。经曰：大满大实坚，有燥屎者，自可除下之。此承上证而言，非本有实证，以其误下，脾复传胃，故用桂枝汤加大黄以除下之也。

太阴入腑欲解脉证  ***************************
经曰：太阴中风，四肢烦疼，阳微阴涩而长者，为欲愈。此言太阳本经自中风之表证也。表少里和脉长者，为阳渐生也。阴得阳则解，故为欲愈。
经曰：伤寒，脉浮而缓，手足自温者，系在太阴。太阴当发身黄，若小便自利，不能发黄，至七八日，虽暴烦下利，日十馀行，必自止，以脾家实，腐秽当去故也。此言太阴传经之邪不入胃腑自愈之证也。邪在三阳则手足热，邪在三阴则手足寒，今手足自温，则知属太阴也。太阴病，小便不利者，身当发黄。发黄者，茵陈蒿汤主之。至七八日小便自利，大便必硬。大便硬者，为太阴入腑传于阳明也，调胃承气汤主之。今暴烦下利则知脾气和，遂下泄不复再传也。

太阴禁忌不可犯  ***************************
经曰：太阴之为病，腹满而吐，食不下，自利益甚，时腹自痛。若下之，必胸下结硬。此阳邪传里之证也。太阴之脉布胃中，邪气壅而为腹满。上不得降者，呕吐而食不下；下不得升者，自利益甚。凡阴寒在里而为腹痛者，则常痛不止。此阳邪于里，但时时痛而不常也。此证未至于实，不可使下。下之，胸下结硬者，下之早也。经曰：病发于阴而反下之，因作痞，此之谓也。
太阴为病，脉弱，其人续自便利，设当行大黄、芍药者，宜减之，以其人胃气弱，易动故也。此言太阴传经里病，腹满痛者，设当用桂枝汤加芍药、大黄，须当审其脉证，不可轻忽也。如脉沉细有力便实者，不可减少；脉弱便调，不减用之，则下利不止。此其宜禁也。

少阴经脉证治法  ***************************
经曰：少阴之为病，脉微细，但欲寐也。
《内经》曰：五日，少阴受之。少阴脉贯肾络于肺，系舌本，故口燥，舌乾而渴。
少阴者，足肾，癸水也，其本寒，位坎而属寒水也。其标热，配离而同君火也。此经水火统论，寒热分治，须要明辨。今以本经自中者为寒证，阳经传入者为热证，庶几可晓，自太阴者为循经传，自太阳传者为表传里。若本经受病，亦能传经，又入腑也。经中首论并《内经》所言，皆传经之证也，六经同。
其脉沉，经曰：尺寸俱沉者，少阴受病也。
脉沉疾有力者为热，当下；脉沉迟无力者为寒，当温。
经又言：脉微细者，以阳邪传里，深也，亦以迟疾分寒热。
其证口燥，舌乾而渴者，大便实，胸腹硬痛，或下利清水者，俱是邪在里也。
口中和，不渴者，无热恶寒，厥冷蜷卧，吐利，脐腹绞痛者，俱是阴寒在里也。凡三阴证，但喜厚衣便是恶寒。
凡伤寒一时初起，不入太阳，竟入少阴，无头疼身热，便恶寒蜷卧，四肢厥冷，或腹痛自利，小便清白，脉沉迟弱，微细无力，或伏不见，此阴寒直中少阴之真阴证也。在经者，宜温发之，在脏者，宜温补之。
经曰：少阴病，始得之，反发热，脉沉者，麻黄附子细辛汤主之。此少阴本经自受风寒之证也，为邪在经，属表，故宜汗之。麻黄附子细辛汤乃少阴经表药也，少阴本无热，故云「反」。
少阴病，得之二三日，麻黄附子甘草汤微发汗，以二三日无里证，故微发汗也。此承上证而言，若得之二三日，只发热脉沉无他证者，病还在经，不可用前汤发汗，当改用此汤以散发汗也。
按上证发热为邪在表而当汗，脉沉属阴而当温，故以附子温经，麻黄散寒，而热须汗解，故加细辛乃汗剂之重者也。下证既无里寒之可温，又无里热之可下，求其所用麻黄附子之意，则是脉亦沉，方可名曰少阴病。身亦发热，方可行发表药。又，得之二三日，邪气尚浅，比上始得病亦稍轻，故不重言脉证，而但曰微发汗，所以去细辛加甘草，是汗剂又轻者。向使脉不沉，身不热，又无他证？是为无病人也，又何治焉。
少阴病得之二三日以上，心中烦，不得卧，黄连阿胶汤主之。此承上第一证而言，若得之二三日以上，身热已除，复心中烦不得卧者，乃邪入于里，上合于心，寒极变热，心恶热而烦不得卧也。若入于肾，则喜寐矣，可见心肾同经，寒热兼化。此足传手也，故用黄连阿胶汤扶阴散热。
少阴病得之二三日，口中和，其背恶寒者，当灸之，附子汤主之。此亦承上第一证而言。若得之二三日，身热已除，复背恶寒者，此少阴在经之邪随经而传于太阳经。太阳证，背恶寒，口中燥者，为热邪，故用白虎汤；此证口中和，里无热也，故用附子汤以温经散寒。可见脏腑相配，表里相通。此里传表也。
按此四证，乃阴寒直中少阴者，分为四证，而治亦不同，其间兼化相通之理，轻重缓急之宜，悉可知焉。
经曰：少阴病，身体痛，手足寒，骨节痛，脉沉者，附子汤主之。此阴寒直中少阴，真阴证也。若脉浮，则属太阳麻黄汤证。今脉沉，知属少阴也。盖少阴与太阳为表里，证同脉异也。
经曰：少阴病，脉沉者，急温之，宜四逆汤。此阴寒直中少阴之脉也。少阴病，寒邪在经者则发之，在里者则温之，并未云急。此云急温者，彼虽寒甚，而证已形，治之则有成法；此初头脉沉，未有形证，不知邪气所之将发何病，是以急温之也，故用四逆汤。此以上皆少阴直中，阴寒而无吐利者之证治也。
经曰：少阴病，二三日至四五日，腹痛，小便不利，下利不止，便脓血者，桃花汤主之。此少阴自受寒邪而下利之证也，为病在里，属脏。凡阳病下利便脓血者，协热也；少阴下利便脓血，里寒也。里寒何以有脓血也？盖二三日至四五日，寒邪变热，迫血下行，血流腐而为脓，下焦不阖，故大便注下也。桃花汤赤石脂以固脱；粳米以补正气；乾姜以散肾之寒而阖下焦也。成注未明。
经曰：少阴病，吐利，手足厥冷，烦躁欲死者，吴茱萸汤主之。此少阴自受寒邪而传厥阴之证也，为循经传，乃母传子也。吴茱萸汤厥阴肝经药也，故知。
经曰：少阴病，下利，脉微者，与白通汤。利不止，厥逆无脉，乾呕，烦者，白通加猪胆汁汤主之。服汤脉暴出者死；微续者生。此阴寒直中少阴本脏，为真阴证也。肾主水，为胃之关，开窍于二阴。寒气中之，不能闭藏出纳，故少阴证多吐利也。
按白通汤加猪胆汁人尿者，《内经》启玄子注曰，若调寒热之逆，冷热兼行，则热物冷服，下嗌之后，冷体既消，热性便发，由是病气随愈，呕哕皆除，情且不违而致大益。此加二物咸苦寒于白通汤热剂中，要其气相从，可以去格拒之寒也。
少阴病，下利清穀，里寒外热，手足厥逆，脉微欲绝，身反不恶寒，其人面赤色，或腹痛，或乾呕，或咽痛，或利止脉不出者，通脉四逆汤主之。此证大略与上证同，乃阴证似阳者也。此以上皆治里寒吐利之证也。按白通汤姜附加葱白，为脉沉细而微涩。姜附以治寒，葱白之辛以润之，为肾恶燥也。何以知其脉之微涩也？经曰：少阴病，下利，脉微涩，必数更衣。白通汤治下利不止故知。四逆汤姜附加甘草，为脉迟细而迟弦。姜附以治寒，甘草之甘以缓之，为肝苦急也。何以知脉之迟弦也？经曰：少阴病，饮食入口则吐，手足寒，脉迟弦者，宜四逆汤，故知也。
经曰：少阴病，二三日不已，至四五日，腹痛，小便不利，四肢沉重疼痛，自下利者，此为有水气。其人或咳，或小便利，或下利，或呕者，真武汤主之。此少阴自病兼有水气者也。水气氾滥，故有或为之证。
按太阳表证有水气者小青龙汤；少阴里证有水气者真武汤。六经中惟肾、膀胱主水，故二经有水气之证也。
凡先见阳病，传经至少阴者，口燥咽乾而渴，腹胀不大便，或自利纯清水，心下硬痛，脉沉细有力，此传经之邪热也，宜下之；若无口乾燥，腹胀满，大便实之证，宜和解之；若吐利，脉沉细无力者，又当温之也。
经曰：少阴病，得之二三日，口燥咽乾者，急下之，宜大承气汤。此少阴经自受邪即与手经相合，或太阳经病即与少阴同病，是名两感，而独盛于少阴。曰二三日，热之急也；口燥咽乾，邪甚也。热甚于里，煎熬真阴，肾精干涸，故宜急下以救肾水也。
少阴病，自利清水，色纯清，心下必痛，口乾燥者，急下之，宜大承气汤。此少阴之邪传厥阴也。《难经》曰：从前来者为实邪，自利色青，肝乘肾也。心下痛，燥屎也，宜急下。
少阴病，六七日，腹胀，不大便者，急下之，宜大承气汤。此少阴入阳明胃腑也。胃，土也。腹胀不大便，地道不通，胃土壅塞也，急下之，以去土之墩阜，救水之枯涸也。此上皆下证。
经曰：少阴病，四逆，其人或咳，或悸，或小便不利，或腹中痛，或泄利下重者，四逆散主之。此阳经所传之证也。
凡邪在三阳则手足必热，传到太阴，则手足必温，至少阴则邪热渐深，故四肢逆而不温也，及至厥阴则手足厥冷，又甚于四逆矣。四逆散，少阴和解药也。
少阴病，下利六七日，咳而呕渴，心烦不得眠者，猪苓汤主之。此阳邪所传，挟热而利也。是二证者，既无里虚之可温，又无里实之可下，所以和解之也。
经曰：少阴病，欲吐不吐，心烦，但欲寐，五六日自利而渴，属少阴也。虚故引水自救。若小便色白者，少阴病形悉具。小便白者，以下焦虚有寒，不能制水，故令色白也。此太阴循经传少阴之证。凡自利不渴者属太阴，理中汤证；自利而渴者属少阴，猪苓汤证，此不确者，以小便别之，色黄为热，色白为寒也。
少阴病，饮食入口则吐，心中温温欲吐，复不能吐，始得之，手足寒，脉弦迟者，此胸中实，不可下也，当吐之；若膈上有寒饮，乾呕者，不可吐也，急温之，宜四逆汤。此亦表邪传里之证也。
凡吐而有物者，为传里之邪留于胸中，宜瓜蒂散；吐之乾呕无物者，为膈上有寒饮，宜四逆汤温之。上证以小便分寒热，此证以呕吐分虚实，通用四逆汤温之。四逆汤乃少阴里证虚寒温补之药也。

辨少阴咽痛脉证治法  ***************************
经曰：病人脉阴阳俱紧，反汗出者，亡阳也。此属少阴，法当咽痛而复吐利。此少阴似太阳之证也。脉阴阳俱紧，乃太阳伤寒，法当无汗，麻黄汤证是也。今反汗出，知属少阴伤寒也。少阴伤寒，法当咽痛而复吐利。盖少阴之脉循喉咙，寒气客之，必发咽痛；肾司开阖，少阴治在下焦，寒邪内盛，则开阖不治，下焦不约，吐而又下利也，用四逆汤治之。此少阴自受寒邪之病，故温之。
经曰：少阴病，下利，咽痛，胸满，心烦者，猪肤汤主之。此传经之热邪也。
少阴病，咽中伤，生疮，不能语言，声不出者，苦酒汤主之。此传经之热伤于络脉也。此二证皆阳经传入少阴之客热也，故解之。
经曰：少阴病，二三日，咽痛者，可与甘草汤；不瘥者，与桔梗汤。
少阴病，咽中痛，半夏散及汤主之。此二证皆传经之邪也。
甘草汤主少阴客热咽痛；桔梗汤主少阴寒热相搏咽痛；半夏散主少阴客寒咽痛也。

少阴传经欲解可治不可治脉证  ***************************
经曰：少阴病，八九日，一身手足尽热者，以热在膀胱，必便血也。此少阴之邪复传太阳也。膀胱，太阳也。少阴太阳为表里传，下血乃愈；血不下，小腹硬痛者，宜抵当汤主之。
经曰：少阴病，脉紧，至七八日，自下利，脉暴微，手足反温，脉紧反去者，为欲解也，虽烦，下利必自愈也。此少阴伤寒欲解之候也。
凡下利烦躁者死，惟太阴暴烦下利为脾实，腐秽当去也。此少阴为正胜邪微，手足反温，脉紧反去也。
少阴中风，脉阳微阴浮者，为欲愈。此少阴中风欲解之候也。
经曰：少阴病，下利，若利自止，恶寒而蜷卧，手足温者，可治。
少阴病，恶寒而蜷，时自烦，欲去衣被者，可治。
少阴病，吐利，手足不逆冷，反发热者，不死；脉不至者，灸少阴七壮。此三证可治者，一以利自止手足温也；一以时自烦，欲去衣被也；一以手足不逆冷，反发热也。
经曰：少阴病，恶寒身蜷而利，手足逆冷者，不治。以利而手足逆冷也。
少阴病，吐，利，躁烦，四逆者，死。此吐利躁烦而死者，以四逆也。
少阴病，下利止而头眩，时时自冒者，死。阳病冒者，为欲汗解；阴病冒者，死。
少阴病，四逆，恶寒而身蜷，脉不至，不烦而躁者，死。以四逆无脉也。
少阴病，六七日，息高者，死。
此少阴邪入于里，上接于心，与火俱化而克肺金，故息高死。
少阴病，脉微细沉，但欲卧，汗出不烦，自欲吐，至五六日自利，复烦躁不得卧寐者，死。此以脉微细沉，正气久虚也。

少阴禁忌不可犯  ***************************
经曰：少阴病，脉细沉数，病为在里，不可发汗。宜用大承气汤下之。
少阴病，脉微不可发汗，亡阳故也。阳已虚，尺脉弱涩者，复不可下之。脉微者为阳虚，不可发汗，汗之则亡阳；尺脉弱涩者为阴虚，不可下，下之则亡阴，宜四逆汤。
经曰：少阴病，咳而下利，谵语者，被火气劫故也。小便必难，以强责少阴汗也。太阳中风，被火劫亦谵语，小便难，表里同也。二经有此火逆，小便利者，可治。
少阴病，但厥，无汗而强发之，必动其血。未知从何道出，或从口鼻，或从目出，是名下厥上竭，为难治。此二证皆犯强发少阴汗之禁。
按六经证治，惟少阴传变与太阳相同，如通脉四逆汤、四逆散、真武汤证俱有加减法，谓有或为之证，亦由太阳小青龙、小柴胡之类是也。盖足少阴，肾也，足太阳，膀胱也，二经相为表里，故其证亦相通，少人知斯妙也。

厥阴经脉证治法  ***************************
经曰：厥阴之为病，消渴，气上撞心，心中疼热，饥而不欲食，食则吐蛔。
《内经》曰：六日，厥阴受之。厥阴脉循阴器而络于肝，故烦满而囊缩。
厥阴者，足肝，乙木，此经独在六经之后。伤寒六七日，传至厥阴，为传经尽。凡经中与《内经》所序六经之证，皆传经之邪，不可与本经自受病者例论也。盖厥阴自受病者，乃直中阴经之真阴证也，其病为寒。传经至厥阴者，其病为热，间有寒者，吐利久与医之误也。所以厥阴经亦有寒热两端，当分治之。自少阴传者，为实邪，母传子也；自太阳传者，为循经得度传。三阴不至于头，惟厥阴与肾脉上行至巅与太阳相接也。至厥阴复传太阳为自愈，不愈为再经。
其脉微缓而沉，经曰：尺寸俱微缓者，厥阴受病也。脉沉实而疾者为热，宜下；脉沉弱而迟者为寒，宜温。
经又言：脉微缓者，以热邪内甚兼风化也。缓者，风脉也，肝为风木。若脉沉缓，为病未已；若得浮缓之脉，浮则邪还于表，缓则脾胃气和，不再受克，邪无所容。否极泰来，水升火降，必寒热作而出汗解也。此言传经尽后脉也。
其证烦满囊缩，舌卷耳聋，消渴，手足乍冷乍温者，为热；恶寒，口吐涎沫，头痛，小腹痛，自利不渴，手足冷，为寒。若发热恶寒似疟，不呕，清便自调，为欲愈。此言传经尽后证也。
凡初病，更无热恶寒，四肢厥冷，头痛面清，身如被杖，小腹绞痛，囊缩，口吐涎沫，或下利，小便清白，脉沉迟微弱，寻之似有，按之全无，此厥阴本经受寒之真阴证也。在经、在脏，俱用通脉四逆汤治之。
经曰：手足厥寒，脉细欲绝者，当归四逆汤主之；若其人内有久寒者，宜当归四逆加吴茱萸生姜汤主之。此厥阴自受寒之真阴证也，为病在经。凡六经中，俱称某经病，某经伤寒，惟厥阴不称经者，或居六经之后，脉证独殊，故不称欤。
乾呕，吐涎沫，头痛者，吴茱萸汤主之。此厥阴本经自病，表里兼有之证也。
经曰：下利，腹胀满，身体疼痛者，先温其里，乃攻其表。温里，四逆汤；攻表，桂枝汤。此阴经伤寒之证，表里俱急者也。三阴同论。
经曰：伤寒脉微而厥，至七八日肤冷，其人躁无暂安时者，此为脏厥，非为蛔厥也。蛔厥者，其人当吐蛔，今病者静而复时烦，此为脏寒，蛔上入膈，故烦，须臾复止，得食而呕又烦者，蛔闻食臭出，其人当自吐蛔。蛔厥者，乌梅丸主之。又主久利。
此厥阴本经自伤寒也，为病在脏。若不吐，躁无暂安时者，此名脏厥。脏厥者，死，阳气绝也，宜四逆辈冷服之；若吐蛔，时躁时静，此名蛔厥，宜乌梅丸。
伤寒脉促，手足厥逆者，可灸之。此厥阴本经伤寒之脉也。
凡先病自阳经，续传至厥阴者，消渴，烦满，舌卷，耳聋，囊缩。脉微缓者，囊不缩；脉沉短者，囊缩。
腹痛后重，大便稠黏，小便赤涩，或大便闭，或自利谵语，脉沉实急数，此传经之邪热也，宜攻之。亦有大吐、下，发汗后，或吐利久而成虚寒之证，脉亦沉迟微弱，当与厥阴自受寒者同论，不可误攻之也。
经曰：伤寒脉滑而厥者，里有热也，白虎汤主之。此阳明经热传厥阴也。
病人手足厥冷，脉乍紧者，邪结在胸中。心中满而烦，饥不能食者，病在胸中，当须吐之，宜瓜蒂散。此少阴病传厥阴也，与少阴可吐证同。
热利下重者，白头翁汤主之。此阳邪入里，协热而利也。
下利慾饮水者，以有热故也，白头翁汤主之。此与少阴自利而渴相似。凡自利不渴为脏寒，与四逆汤以温脏；下利饮水为有热，与白头翁汤以凉中。
下利后更烦，按之心下濡者，为虚烦也，宜栀子豉汤。此太阳合病自利后之证也。凡病在阳经者，方可谓之邪气乘虚客于胸中，若传至阴经，不宜有是虚烦之证矣。但下利后不烦为欲解；若更烦而心下坚者，则为谷烦。此皆阴经利后之证。今以烦而心下濡，知为阳经利后之虚烦也。故吐之。
下利谵语者，有燥屎也，宜小承气汤。此厥阴入胃腑也。下利者，水渗出也。厥阴之病，消渴，饮水多，其水自肠间渗漏而出，故利清水也，其证必烦满而脉沉实。此以上皆传经之热邪也。
经曰：大汗出，热不去，内拘急，四肢疼，又下利厥逆而恶寒者，四逆汤主之。此言汗后亡阳传厥阴也。
大汗，若大下利而厥冷者，四逆汤主之。此言汗下后阳虚阴胜传厥阴也。
经曰：伤寒本自寒下，医复吐下之，寒格更逆吐下。若食入口即吐，乾姜黄连黄芩人参汤主之。此证医之咎也。
厥阴证异于六经者，以厥逆吐利也。所以别经则称某经病，而厥阴不称经者，以有厥逆吐利可识也。今以厥逆吐利分其寒热脉证各为一类，庶有头绪也。
经曰：凡厥者，阴阳气不相顺接，便为厥。厥者，手足逆冷是也。
此言厥之由也。凡病发于阳而后厥者，谓之阳厥。阳厥者，阳气内陷，热气逆伏而手足为之冷也。病发于阴而后厥者，谓之阴厥。阴厥者，阳气不足而阴气胜也，其厥必上过于肘，下过于膝。《针经》曰：阴气起于五指之里，趋于膝下而聚于膝上。故阴气胜则从五指至膝上寒，此之谓也。大抵厥逆为阴所主，寒者多矣。厥为阴之盛也，若更加之恶寒而蜷者，阴气之极也，则难于制治。阴厥以四逆汤治；阳厥以四逆散。阳厥复有可下者，以脉沉实而证烦满囊缩也。
经曰：伤寒，始热六日，厥反九日而利。凡厥利者，当不能食；今反能食者，恐为除中。食以索饼，不发热者，知胃气尚在，必愈。恐暴热来出而复去也。后三日脉之，其热续在者，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应，故期之旦日夜半愈。后三日脉之，而脉数，其热不罢者，此为热气有馀，必发痈脓也。此以下皆言阳厥之证也。此条恐为除中，食以索饼，恐热复去，其热续在，脉数热盛，必发痈脓。凡三候也。
伤寒，一二日至四五日而厥者，必发热，前热者后必厥，厥深者热亦深，厥微者热亦微。厥应下之，而反发汗者，必口伤烂赤。此言厥应下之者，手足或有温时，或手足掌心必暖，证必烦满，脉必沉实，故下之，否则不可下也。
伤寒热少厥微，指头寒，默默不欲食，烦躁。数日，小便利，色白者，此热除也。欲得食，其病为愈；若厥而呕，胸胁烦满者，其后必便血。厥而呕，胸胁烦满者，大柴胡汤证也。厥应下之，亦宜此汤。便血者，桃仁承气汤。
伤寒，发热四五日，厥反三日，复热四日，厥少热多，其病当愈；四日至七日，热不除者，其后必便脓血。此四条皆阳厥也。凡阳厥，热不除，在表者，必发痈脓；在里者，必便脓血者，以肝主血而风木易动也，其脉皆数，便脓血，黄芩汤。
经曰：伤寒，先厥，后发热而利者，必自止；见厥复利。此以下皆言阴厥也。
伤寒，先厥后发热，下利必自止。而反汗出，咽中痛者，其喉为痹。发热无汗，而利必自止；若不止，必便脓血。便脓血者，其喉不痹。阴气胜则厥而利，阳气复则发热而利止。汗出而咽中痛者，热气上行也，桔梗汤；无汗而便脓血者，桃花汤。
伤寒病，厥五日，热亦五日。设六日当复厥，不厥者自愈。厥终不过五日，以热五日，故知自愈。厥为阴气胜也，热为阳气复也。
伤寒厥四日，热反三日，复厥五日，其病为进。寒多热少，阳气退，故进也。此证宜服四逆汤。此四条皆阴厥之证也。
经曰：呕而脉弱，小便复利，身有微热，见厥者难治，四逆汤主之。
此证即东垣所谓子能令母实，自东之比为逆行之证也，乃厥阴肝经本脏病也，属寒。呕而发热，小柴胡汤主之。此少阳之邪传厥阴也，属热。
呕家有痈脓者，不可治呕，脓尽自愈。此厥阴木邪上干胃土也，盖胃与大肠皆属阳明，阳邪传于厥阴，厥阴肝经主血，血为热迫，腐而为脓，入胃则呕脓血，入大肠则下脓血，皆厥阴传阳明也。
伤寒哕而腹满，视其前后，知何部不利，利之则愈。此阳邪也。
伤寒，大吐，大下之，极虚，复极汗出者，以其人外气怫郁，复与之水，以发其汗，因得哕。所以然者，胃中寒冷故也。此以上皆言厥阴呕哕脉证治法也。
经曰：下利，有微热而渴，脉弱者，令自愈。下利阴寒之疾，脉大身热者逆。
下利，脉沉弦者，下重也。脉大者，为未止；脉微弱数者，为欲自止，虽发热不死。此发热不为逆者，以脉微弱为邪气微，而阳得复也。
下利脉数，有微热汗出，令自愈；设复紧，为未解。数乃阳脉，紧乃阴脉。
下利，手足厥冷，无脉者，灸之。不温，若脉不还，反微喘者，死。此通脉四逆汤证也。
下利，寸脉反浮数，尺中自涩者，必清脓血。此热迫血下也。
下利，脉沉而迟，其人面少赤，身有微热，下利清穀者，必郁冒汗出而解，病人必微厥，所以然者，其面戴阳，下虚故也。
下利清穀，里寒外热，汗出而厥者，通脉四逆汤主之。上证同方。
下利，脉数而渴者，令自愈；设不瘥，必清脓血，以有热故也。
下利后脉绝，手足厥冷，晬时脉还，手足温者生，脉不还者死。
伤寒四五日，腹中痛，转气下趋少腹者，此欲自利也。
伤寒，厥而心下悸者，宜先治水，当服茯苓甘草汤，却治其厥。不尔，水渍八胃，必作利也。此以上皆言厥阴下利脉证治法也。

厥阴传经欲解可治不可治脉证  ***************************
经曰：病者手足厥冷，言我不结胸，小腹满，按之痛者，此冷结在膀胱关元也。此厥阴寒邪内传太阳膀胱也。
伤寒六七日，大下后，寸脉沉而迟，手足厥逆，下部脉不至，咽喉不利，唾脓血，泄利不止者，为难治，麻黄升麻汤主之。此邪传厥阴，以下后而传于太阴之证也。《金匮要略》曰：肺痿之病从何得之？被快药下利，重亡津液，故得之。
经曰：厥阴中风，脉微浮为欲愈；不浮为未愈。此阴病见阳脉者生也。
厥阴病，渴欲饮水者，少少与之，愈。
经曰：凡得病，反能饮水，此为欲愈之病。
经曰：发热而厥，七日下利者，为难治。此难治者，以七日经尽，不汗出而解，反下利也。
经曰：伤寒六七日，脉微，手足厥冷，烦躁，灸厥阴，厥不还者，死。
伤寒发热，下利，厥逆，躁不得卧者，死。
伤寒发热，下利至甚，厥不止者，死。
伤寒六七日不利，便发热而利，其人汗出不止者，死，有阴无阳故也。
伤寒，下利日十馀行，脉反实者，死。《难经》曰：脉不应病，病不应脉，是为死病。

厥阴禁忌不可犯  ***************************
经曰：厥阴之为病，消渴，气上撞心，心中疼热，饥而不欲食，食则吐蛔，下之，利不止。邪自太阳传至太阴，则腹满而嗌乾，未成渴也；邪至少阴者，口燥舌乾而渴，未成消也；至厥阴，成消渴者，热甚能消水也。饮水多而小便少者，谓之消渴。此证下后吐下不止者，乌梅丸主之。
经曰：诸四逆厥者，不可下之，虚家亦然。厥逆为阴邪所主，不可下，亦不可汗也。
伤寒五六日，不结胸，腹濡，脉虚复厥者，不可下，此为亡血，下之死。《金匮玉函》曰：虚者，十补勿一泻之。虚者下之，真气乃绝，此四逆汤证也。
下利清穀，不可攻表，汗出必胀满。此四逆汤证也，先温其里，后攻其表，治法也。
经曰：伤寒脉迟，六七日，而反与黄芩汤彻其热，脉迟为寒，今与黄芩汤复除其热，腹中应冷，当不能食，今反能食，此名除中，必死。中，胃气也。邪气太甚，除去胃气，胃欲引食自救，故暴能食。四时皆以胃气为本，胃气已绝，故死。

六经传尽后论解  ***************************
经曰：其不两感于寒，更不传经，不加异气者，至七日，太阳病衰，头痛，少愈也；八日，阳明病衰，身热少歇也；九日少阳病衰，耳聋，微闻也；十日太阴病衰，腹减如故，则思饮食；十一日少阴病衰，渴止，舌乾，已而退也；十二日厥阴病衰，囊缩，少腹微下，大气皆去，病人精神爽慧也。此言大略也。伤寒有循经传者，有越经传者，有始终只在一经者，有始在阳经，即传阴经者，有在经即入腑者，入腑不复再传矣。信如经言，前六日以次而传，后六日以次而衰，则前后合併，阴阳混杂，脉证难辨，而治法莫知适从也。况太阳病未罢复传阳明者，谓之并病。阳经与阴经同病者，谓之两感。但闻三阳并病，未闻并于三阴者。病两感者，六日死，未闻延至十二日也。夫六经传变，太阳传阳明，太阳证罢也；阳明传少阳，阳明证罢也；阳去入阴，少阳之证亦罢也。传至太阴，只太阴一经病；传至少阴，只少阴一经病；传厥阴，只厥阴一经病。病至厥阴，其经已尽，邪之轻者，调理不乖者，六日之后，邪气渐衰，正气渐复，其病愈矣。若邪或甚，或医之咎，病且不间，将为再经，或在于阳，或在于阴，安可必其如前六日以次再传耶？经之所序，盖云以是经得病，亦以是经病终也。数其日者，自当发之日计之，皆得六日也，管见如斯，识者择之也。
按经中所序六经之证，专主乎足，未及手之六经，遂使有伤寒传足不传手之说。殊不知手之三阳接于足之三阳，足之三阴接于手之三阴，上下周流，脉络通贯。风寒之中，未有不俱受病者。不明乎此，故谓只传足经不传手经也。且如太阳病发热，小肠也；阳明病鼻乾，大肠也；少阳病耳聋，三焦也；太阴病嗌乾，肺也；少阴病舌乾、口燥，心也；厥阴病舌卷、烦渴，心包络也。以类求之，斯如伤寒之邪，手经亦有之矣。

六经汗下论解  ***************************
经曰：此三经皆受病未入于腑者，可汗而已。三经谓太阳、阳明、少阳也。
《内经》曰：其未满三日，可汗而已。三阳受病，未入于腑，可汗而已。虽云可汗，自有轻重。太阳自有诸汗法，如阳明多用桂枝解之，少阳则无可汗之理，若欲解表，但用小柴胡加姜桂也。如太阳病，虽十日去，表证不罢者，犹为一日也。太阳有一二日入于腑者，即可下之，谓表证罢入里也，又不可拘以日数。阳明、少阳同法。
经曰：此三阴皆受病，已入于腑，可下而已。三阴，谓太阴、少阴、厥阴也。
《内经》曰：其满三日，可泄而已。三阴受病已入于腑，可下而已。三阴亦有在经未入腑者，可汗之。如太阴腹痛，稍稍恶寒，既是表证未罢，宜桂枝先解表，然后下之。如又谵语，舌黑，发狂，尚喜厚衣，微恶寒者，即不可下，先当解表，已而下之；有欲作汗，目暝，发狂，身自冷者，又不可汗。汗则有汗之法，王氏曰：证应随脉升沉而汗下之，不可拘以日数。
盖六经者，俱有表里二证。但有表证，即发汗；但有里证，即宜下；或表里二证俱见，阳证便实者，先解其表，后攻其里。阴证下利者，先救其里，后攻其表。病在半表半里者，和解之。《内经》曰：谨察阴阳所在而调之，以平为期，此之谓也。

伤寒瘥后阴阳易劳食复诸证治法  ***************************
经曰：伤寒阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧褌散主之。男子病新瘥，馀邪未尽，而妇人与之交，妇人因得病者，谓之阳易；妇人病新瘥，馀邪未尽，而男子与之交，男子因得病者，谓之阴易。曰易者，以阴阳相感，动其馀邪，毒气相传染者。如换易也，亦由其人正气本虚，故能相易，不然，安得受其邪哉！然女犯男得病，鲜有死者；男犯女得病，治之稍缓则无及矣，与烧褌散以导阴气，小便得利，阴头微肿者愈。
凡男子大病新瘥，津液虚耗，精血枯竭，切不可为房事，若强合阴阳，内损真气，外动邪热而复病者，此女劳复，非易病也。其证亦与易病相似，急以根猳鼠矢汤调烧褌散救之，以黏汗为效，少缓必舌出而死。故曰：诸劳则可及，御女即死矣。
经曰：大病瘥后，劳复者，枳实栀子豉汤主之；若有宿食者，加大黄如博棋子大，五六枚。栀子豉汤吐剂也。热聚于上，苦则吐之；热散于表，苦则发之也。伤寒新瘥，气血未平，馀热未尽，早作动劳病者，名曰劳复。谓之劳者，非但强力摇体，持重远行也，凡言语思虑劳神，梳浴洗颓劳力，劳则生热而复病也。此劳复者，热气浮越，与枳实栀子豉汤以解之；若头痛，四肢疼者，葛根葱豉汤。其病热少愈，而强食之，热有所藏，因其穀气留薄，两阳相合而病者，名曰食复。《内经》曰：病热少愈，食肉则复，多食则伤。言新瘥后肠胃尚弱，多食则难消化，而复病如初矣。此食复者，胃有宿积，加大黄以下之，举其数者，戒多用也。
经曰：病人脉已解，而日暮微烦，以病新瘥，人强与谷，脾胃气尚弱，不能消穀，故令微烦，损谷则愈。病微者，减损穀食；病甚者，尤当损谷。
凡瘥后不因劳、食复，而有不了了证者，责邪之未尽也。
经曰：伤寒瘥之后，更发热者，小柴胡汤主之。脉浮者以汗解之；脉沉实者，以下解之。脉浮者，热在表，小柴胡加桂枝汤；脉沉者，热在里，小柴胡加芒硝汤。
经曰：大病瘥后，从腰以下有水气者，牡蛎泽泻散主之。此因饮水太多，脾胃气虚，不能制水，溢于下焦而为肿也。《金匮要略》云：腰以下肿，当利小便。
经曰：大病瘥后，喜唾，久不了了者，胃上有寒，当以丸药温之，宜理中丸。此汗后胃虚者也。大抵伤寒瘥后，有未尽之证者，皆脾胃气弱，不能平复也。
经曰：伤寒解后，虚羸少气，气逆欲吐者，竹叶石膏汤主之。
又，伤寒瘥后，终不惺惺，常昏沉似失精神，言语错谬，或无寒热，有似鬼祟，或朝夕潮热颊赤，或有寒热如疟状，此乃发汗不尽，馀毒留在心包络间所致也，宜知母麻黄汤。

伤寒两感证论解  ***************************
经曰：若两感于寒者，一日太阳受之，即与少阴俱病，则头痛口乾，烦满而渴；二日阳明受之，即与太阴俱病，则腹满，身热，不欲食，谵语；三日少阳受之，即与厥阴俱病，则耳聋、囊缩而厥，水浆不入，不知人者，六日死。若三阴三阳、五脏六腑俱受病，则营卫不行，腑脏不通，则死矣。脏腑俱病，表里俱伤，名为两感。始得一日头痛者，太阳也。口乾烦满而渴者，少阴也。太阳，腑也，其邪自背俞而入；少阴，脏也，其邪自鼻息而入。《内经》曰：天之邪气，感则害人，五脏鼻气通于天，故寒邪无形之气从鼻而入也。此太阳少阴两感邪气，则两证俱见。至于传经，亦阴阳两经俱传也。二日太阳传于阳明，身热谵语，阳明也。少阳传于太阴，腹满不欲食，太阴也。三日阳明传于少阳，耳聋者，少阳也。太阴传于厥阴，囊缩而厥，厥阴也。不言脉者，《素问》已说。大抵阴脉必沉，一日脉当沉而大，二日脉当沉而长，三日脉当沉而弦。仲景不立治法者，《内经》曰：其两感于寒而病者，必不免于死，以表里双传，妨于汗下，故不立法也。然所禀有虚实，所感有浅深，虚而感之深者，必死；实而感之浅者，犹或可治。《活人书》乃引下利，身疼痛，虚寒救里之例，欲施于烦渴，腹满，谵语，囊缩热实之证，以火济火岂不悖乱耶！至易老乃立大羌活汤，以解初在太阳少阴之证，诚发前人之所未发也。今之医者，初见是证，多忽之而莫辨，以头痛烦满而渴，视为常有之证，用药轻缓，或误投汤药，致令死者多矣。凡伤寒初病不渴，至次日而渴者，传经入里之邪也。中暍即渴者，以自汗也；下利即渴，呕吐即渴者，亡津液也。非此两感，无汗吐利而始病即渴也。经云：两感治有先后，攻里发表本自不同，谓太阳少阴先发汗而后下之，阳明太阴表里双攻，少阳厥阴先下之而后汗之，虽有此治，然无瘥理。病在太阳、少阴，迅速治疗，如易老之法，尤或有生；病在阳明、太阴已难治疗；至于少阳、厥阴，虽神医亦莫能及之矣。

伤寒成温暑感异气变他病脉证治法  ***************************
经曰：中而即病者，名曰伤寒。不即病者，寒毒藏于肌肤，至春变为温病，至夏变为暑病。暑病者，热极重于温也。《内经》曰：先夏至日为温病，后夏至日为暑病。温暑之病，本伤于寒而得之。治温暑不可发汗，过时而发，不在表也。此下言温暑证。
经曰：太阳病，发热而渴，不恶寒者，为温病。此以脉浮不属阳明也，又发于春。
经曰：太阳中热者，暍是也，其人汗出恶寒，身热而渴。以脉虚又在夏。
经曰：若更感异气，变为他病者，当依旧坏病证而治之。先本伤寒病，热未解又感其时别异乖戾之气，两邪相合，变为他病。既非传经之证，又非入腑之证，当与发汗吐下后坏病同论。观其时令脉证，知犯何气，随证治之也。此盖冬时即病之伤寒，当论异气，若春夏则为温暑，不可谓之伤寒矣。
经曰：若脉阴阳俱盛，重感于寒者，变为温疟。《难经》曰：伤寒之脉，阴阳俱盛而紧涩，前病热未已，再感于寒，寒热相搏，变为温疟，其证寒热往来，责在少阳，小柴胡汤主之。此下皆言变病也。
经曰：阳脉浮滑，阴脉濡弱者，更遇于风，变为风温。《难经》曰：中风之脉，阳浮而滑，阴濡而弱，前热未已，又感于风，风来乘热，变为风温，其证四肢不收，头疼身热，常自汗出，责在足厥阴本，手少阴火，宜萎蕤汤发汗。复身灼热，知母葛根汤；渴者，瓜蒌根汤；误汗风温，防己黄耆汤。
若发汗已，身灼热者，名曰风温。风温为病，脉阴阳俱浮，自汗出，身重，多眠睡，鼻息必鼾，语言难出。若被下者，小便不利，直视失溲；若被火者，微发黄色，剧则如惊痫，时瘈瘲，若火熏之。一逆尚引日，再逆促命期。此太阳病汗后而变风温之证也。
经曰：阳脉洪数，阴脉实大者，遇温热变为温毒。温毒为病，最重也。此前热未已，又感温热，两热相合，变为温毒，专责乎少阴心火，表里俱热，为病最重，宜玄参升麻汤。
经曰：阳脉濡弱，阴脉弦紧者，更遇温气，变为温疫。以此各伤于寒，发为温病，脉之变证，方治如说。此前热未已，又感温气，温热相合，变为温疫。
经曰：从立春节后，其中无暴大寒，又不水雪，而有人壮热为病者，此属春时阳气发于冬时，伏寒变为温病。此为温病，羌活汤。

伤寒冬温伏气时行疫病证论  ***************************
经曰：其冬有非节之暖者，名曰冬温。冬温之毒与伤寒大异。冬温复有先后，更相重沓，亦有轻重，为治不同。此时行之病。
经曰：凡时行者，春时应暖而复大寒，夏时应大热而反大凉，秋时应凉而反大热，冬时应寒而反大温，此非其时而有其气，是以一岁之中，长幼之病多相似者，此则时行之气也。四时气候不正为病，谓之时行之气，此天行时气病也，与伤寒、温暑、寒疫之证不同。
经曰：从春分以后至秋分节前，天有暴寒者，皆为时行寒疫也。三月、四月或有暴寒，其时阳气尚弱，为寒所折，病发尚轻；五月、六月阳气已盛，为寒所折，病热则重；七月、八月阳气已衰，为寒所折，病热亦微。其病与温及暑病相似，但治有殊耳。此言四时寒疫之由也。以上温病，时行寒疫，不言脉证者，《难经》曰：各随其经所在而取之是也。
经曰：伏气之病，以意候之，冬月之内，欲有伏气，假令旧有伏气，当须脉之。若脉微弱者，常喉中痛似伤，非喉痹也。病人云：实咽中痛，虽尔，今复欲下利。此随经所在而取之法也。冬时感寒，伏藏于经中，不即发者，谓之伏气。伏气欲发，当须脉之，审在何经。假如脉微弱者，知邪在少阴也，余仿此推之。

痉湿暍脉证治法  ***************************
经曰：伤寒所致太阳痉、湿、暍三种，宜应别论，以为与伤寒相似，故此见之。痉病有二：刚痉为阳，与太阳伤寒相似；柔痉为阴，与太阳中风相似。其不同者，脉沉而细，独头面摇，卒口噤，背反张也。中湿与太阳伤寒相似，不同者，脉沉而细，头汗面黄，能饮食也。中暍与太阳中风相似，不同者，脉微弱迟细，初病即渴也。三种脉亦相似而证不同：暍则自汗而渴，湿则不渴身疼；痉则身不疼也。
经曰：太阳病，发热无汗，反恶寒者，名曰刚痉。此太阳中风重感于寒也。
太阳病，发热汗出，不恶寒者，名曰柔痉。此太阳中风重感于湿也。太阳中风，重感寒湿，乃变为痉。无汗曰刚痉，葛根麻黄汤；有汗曰柔痉，桂枝加葛根汤。口噤咬牙者，大承气汤。
太阳病，发热，脉沉而细者，名曰痉。此言痉脉也。若脉浮大为中风、伤寒矣。
病身热足寒，颈项强急，恶寒，时头热面赤，目脉赤，独头面摇，卒口噤，背反张者，痉也。此言痉证也。风寒湿邪客于太阳之经，则筋脉拘缩而成痉也。身热足寒者，寒湿伤下也；头热面赤，目脉赤，风伤于上也。此以上皆言痉证也。
经曰：太阳病，关节疼痛而烦，脉沉而细者，湿痹之候，其人小便不利，大便反快，但当利其小便。此言湿痹之证也。痹者，痛也。《金匮要略》曰：雾伤皮腠，湿流关节。湿则关节疼，以五苓散利其小便。古云：治湿之病，不利小便，则非其治也。
湿家之为病，一身尽疼，发热，身色如似熏黄。此湿邪在经，治在脾也。身黄如橘子色者，此阳明瘀热也，栀子柏皮汤；身黄如似熏黄者，此太阴湿在经也，五苓散加茵陈汤。
湿家，其人但头汗出，背强，欲得被复向火。若下之早，则哕，胸满，小便不利，舌上如苔者，以丹田有热，胸中有寒，渴欲得水而不能饮，则口燥烦也。此寒湿相搏之证也，宜发汗。
湿家下之，额上汗出，微喘，小便利者，死；若下利不止者，亦死。湿家发汗则愈。《金匮要略》曰：湿家身烦疼，可与麻黄加术四两，发其汗为宜；若妄下，则大逆。
湿家病身上疼痛发热，面黄而喘，头痛鼻塞而烦，其脉大，自能饮食，腹中和无病，病在头中寒湿，故鼻塞，纳药鼻中则愈。
此有湿气浅者也，成注明白，宜细末瓜蒂，含水，搐少许鼻中。
问曰：风湿相搏，一身尽疼痛，法当汗出而解，值天阴雨不止，医云此可发汗。汗之病不愈者，何也？答曰：发其汗，汗大出者，但风气去，湿气在，是故不愈也。若治风湿相搏者，发其汗，但微微似欲汗出者，风湿俱去是也。此风湿相搏之治法也。
病者一身尽疼，发热，日晡所剧者，此名风湿。此病于汗出当风，或久伤取冷所致也。此风湿相搏之证也。汗出当风而得之者，此先受湿而后感风；久伤取冷得之者，此先伤风而后中湿，可与麻黄杏仁薏苡仁甘草汤治之。
风湿相搏，骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。风则伤卫，湿流关节，风湿相搏，两邪乱经，故为是证也。此与下证皆太阳篇中取附于此。
伤寒八九日，风湿相搏，身体疼烦，不能自转侧，不呕，不渴，脉浮虚而涩者，桂枝附子汤主之；若其人大便硬，小便自利者，去桂枝加白术汤主之。此风湿在经之证也。浮虚，风脉也，涩者，寒湿脉也。叔和曰：阳脉濡弱，阴脉弦紧，更遇温气变为湿温。尝伤于温，因而中暑，湿热相搏，发而为病。其证两胫逆冷，胸腹满，目痛，壮热，妄言，自汗，名曰湿温，治在太阴，不可发汗。汗出则不能言，耳聋，不知痛所在，身青而色变，名曰重暍，如此者，医杀之也。湿温之证，数进白虎，则胫自温而瘥。此证与前风温、温疟、温毒四证，即叔和所谓同病异名，同脉异经者也。盖风温与中风脉同，温疟与伤寒脉同，湿温与中湿脉同，温毒与热病脉同，唯证候异而用药有殊耳，误作伤寒发汗者，十无一生。此以上皆湿证也。
经曰：太阳中暍者，身热疼肿，而脉微弱，此亦夏月伤冷水，水行皮中所致也。此本时所得之病，非冬伤于寒至夏变为暑之病也。乃夏时暑热，以水灌洗而得之，一物瓜蒂散主之；若暑病，则用河间之法而治之。
太阳中暍者，发热恶寒，身重而疼痛，其脉弦细芤迟。小便已，洒洒然毛耸，手足逆冷，小有劳身即热，口开，前板齿燥。若发汗，则恶寒甚；加温针则发热甚；数下之，则淋甚。此证表里俱受热而病也，宜白虎汤。大抵暑热之病不可发汗，汗之为大逆，下之其逆小也。此以上皆言暍证也。

霍乱脉证治法  ***************************
问曰：病有霍乱者何？答曰：呕吐而利，名曰霍乱。此释霍乱之名也。三焦者，水穀之道路，邪在上焦则吐而不利，邪在下焦则利而不吐，邪在中焦则既吐且利，以饮食不节，寒热不调，清浊相干，阴阳乖隔，遂成霍乱。轻者只曰吐利，重者挥霍撩乱，名曰霍乱。
问曰：病发热头痛，身疼恶寒，吐利者，此属何病？答曰：此名霍乱。自吐又利，且复更发热也。此言霍乱之证也。
经曰：霍乱，头痛发热，身疼痛，热多欲饮水者，五苓散主之；寒多不用水者，理中丸主之。此霍乱兼风寒之证治也。中焦为阴阳相半之分，中焦不治，阴阳乖隔，必有偏之者。偏阳则多热，渴欲饮水也；偏阴则多寒，不用水也，理中丸有加减法。
吐利者而身痛不休者，当消息和解其外，宜桂枝汤小和之。承上证言，分寒热治后，吐利得止，身痛不休者，此里和表未解也，必汗出而解。
经曰：恶寒脉微而复利，利止，亡血也，四逆加人参汤主之。此以下证专属于寒者也。利止，非愈，以津液内竭，无所利，故止也，故云亡血，以四逆汤温经助阳，加人参生津液，益血。
吐利汗出，发热恶寒，四肢拘急，手足厥冷者，四逆汤主之。
既吐且利，小便复利，而大汗出，下利清穀，内寒外热，脉微欲绝者，四逆汤主之。此吐利危恶之候也。脉微为亡阳，内寒下利清穀，为纯阴，若无外热，难治。
吐已下断，汗出而厥，四肢拘急不解，脉微欲绝者，通脉四逆加猪胆汁汤主之。此阳气大虚，阴气独盛，亦危恶之证也。若纯与阳药，恐阴为格拒，或呕，或躁，不得复入也，与通脉四逆汤加猪胆汁，胆苦入心而通脉，胆寒补肝而和阴，引置阳药不为格拒，从治之法也。
经曰：伤寒，其脉微涩者，本是霍乱，今是伤寒，却四五日，至阴经上，转入阴必利，本呕下利者，不可治也。欲似大便，而反失气，仍不利者，属阳明也，便必硬，十三日愈，所以然者，经尽故也。凡霍乱吐利止，伤寒之邪未已，还是伤寒。若五日阳去入阴之时再吐利者，谓之重虚，不可治也。其大便硬者，为属阳明，经尽则愈者，以阴阳之气和，大邪之气去也。下利后，当便硬，硬则能食者愈。今反不能食，到后经中，颇能食，复过一经能食，过之一日当愈，不愈者，不属阳明也。此承上文而言，经尽则愈者，以能食也。若能食病复不愈者，此暴热使之能食，非阳明气和也。
经曰：吐利发汗，脉平，小烦者，以新虚不胜穀气故也。损谷则愈。

伤寒将理法并诸死脉论  ***************************
经曰：凡伤寒之病，多从风寒得之。始，表中风寒，入里则不消矣。未有温复而当不消散者，不在证治，拟欲攻之，犹当先解表，乃可下之。若表已解而内不消，非大满犹生寒热，则病不除。若表已解而内不消，大满大实坚，有燥屎，自可除下之，虽四五日，不能为祸也。若不宜下而使攻之，内虚热入，协热遂利，烦躁诸变不可胜数，轻者困笃，重者必死矣。
经曰：阴盛阳虚，汗之则死，下之则愈；阳虚阴盛，汗之则愈，下之则死。桂枝下咽，阳盛则毙；承气入胃，阴盛以亡。
经曰：凡发汗，温服汤药，其方虽言日三服，若病剧不解，当促其间，可半日中尽三服。若与病相阻，即便有所觉病重者，一日一夜，当晬时观之。如服一剂，病证犹在，故当复作本汤服之，至有不肯汗出，服三剂乃解。若汗不出者，死病也。
经曰：凡服下药，用汤胜丸，中病即止，不必尽剂也。
经曰：凡得时气病，至五六日，而渴欲饮水，饮不能多，不当与也，何者？以腹中热尚少，不能消之，便更与人作病也。至七八日大渴欲饮水者，犹当依证与之。与之常令不足，勿极意也，言能饮一斗，与五升。若饮而腹满，小便不利，若喘，若哕，不可与之，忽然大汗出是为自愈也。
凡得病反能饮水，此为愈之病。其不晓病者，但闻病饮水自愈，小渴者，乃强与之，因成其祸，不可复数。
经曰：凡得病厥，脉动数，服汤药，更迟，脉浮大减小，初躁后静，此皆愈证也。
经曰：凡伤于寒，则为病热，热虽盛，不死；若两感于寒而病者，必死。
经曰：脉阴阳俱盛，大汗出不解者，死。此名阴阳交也。脉阴阳俱虚，热不止者，死。凡脉至乍疏乍数者死。此革脉也。脉至如转索者，其日死。谵言妄语，身微热，脉浮大，手足温者生。逆冷，脉沉细者，不过一日死。
经曰：脉浮而洪，身汗如油，喘而不休，水浆不入，体形不仁，乍静乍乱，此为命绝也。
