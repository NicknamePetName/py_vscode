

卷一  ——————————————————————————————————————————————————————————————————————————————————————————

九针十二原第一（法天）  ***************************
黄帝问于岐伯曰：余子万民，养百姓（一起涵盖八荒，帝王气象，仁圣心思），而收租税。余哀其不给，而属有疾病（落到正意）。（略顿。）余欲勿使被毒药（曲一笔），无用砭石，欲以微针通其经脉（折到本题），调其血气，营其逆顺出入之会令。可传于后世，必明为之法。令终而不灭，久而不绝，易用难忘，为之经纪。异其章，别其表里，为之终始。令各有形，先立针经（点题）。愿闻其情。（以上第一节，总冒全篇。）
岐伯答曰：臣请推而次之，令有纲纪，始于一，终于九焉（点“九”字，一顿。总冒全篇，总提本节）。请言其道。小针之要，易陈而难入，粗守形，上守神。神乎，神客在门，未睹其疾，恶知其原？刺之微，在速迟。粗守关，上守机，机之动，不离其空，空中之机，清静而微，其来不可逢，其往不可追。知机之道者，不可挂以发。不知机道，叩之不发；知其往来，要与之期；粗之暗乎，妙哉，工独有之。往者为逆，来者为顺，明知逆顺，正行无问。逆而夺之，恶得无虚（点醒虚实，字挟飞鸣）？追而济之，恶得无实？之迎随之，以意和之，针道毕矣（通束本节）。（以上第二节，浑写大意，全篇纲领也。观其随手分合，舒卷自如，笔底纯是灵气往来。）
凡用针者（紧顶），虚则实之，满则泄之，宛陈则除之，（“宛”，音义并同“郁”，“菀”之省字也。）邪胜则虚之（词清笔健）。《大要》曰：徐而疾则实，疾而徐则虚。言实与虚，若有若无。察后与先，若存若亡。为虚与实，若得若失（顿。四句仰承俯法，是本节腰束）。虚实之要，九针最妙，补泻之时，以针为之。泻曰必持内之，放而出之，排阳得针，邪气得泄。按而引针，是谓内温，血不得散，气不得出也。（随手带出“气”字，尚在无意之间。）补曰随之，随之意，若妄之，若行若按，如蚊虻止，如留如还，去如弦绝，令左属右，其气故止，外门以闭，中气乃实，必无留血，急取诛之。持针之道（挺接），坚者为宝，正指直刺，无针左右，神在秋毫，属意病者，审视血脉，刺之无殆。方刺之时，必在悬阳，及与两卫，神属勿去，知病存亡。血脉者（诠释血脉，结束本节，笔干直立），在腧横居，视之独澄，切之独坚。（以上第三节紧跟虚实中明用针补泻之法。）
九针之名（挺起），各不同形（领起本节）：一曰镵针，长一寸六分；二曰员针，长一寸六分；三曰鍉针，长三寸半；四曰锋针，长一寸六分；五曰铍针，长四寸，广二分半；六曰员利针，长一寸六分；七曰毫针，长三寸六分；八曰长针，长七寸；九曰大针，长四寸。镵针者，头大末锐，去泻阳气。（“气”字越点越认真。）员针者，针如卵形，揩摩分间，不得伤肌肉，以泻分气；鍉针者，锋如黍粟之锐，主按脉勿陷，以致其气；锋针者，刃三隅，以发痼疾；铍针者，末如剑锋，以取大脓；员利针者，大如氂，且员且锐，中身微大，以取暴气；毫针者，尖如蚊虻喙，静以徐往，微以久留之而养，以取痛痹；长针者，锋利身薄，可以取远痹；大针者，尖如挺，其锋微员，以泻机关之水也。九针毕矣。（以上第四节，叙九针之名，数体用也，是本题之正面。）
夫气之在脉也（撑开。笔势飘忽，是遥承血脉来），邪气在上，浊气在中，清气在下。（至此遂捉住气字不放矣。）故针陷脉则邪气出（叙针害），针中脉则浊气出，针大深则邪气反沉。〖病益〗（据“小针解”，二字是衍）。故曰：皮肉筋脉，各有所处，病各有所宜，各不同形，各以任其所宜。无实无虚，损不足而益有余，是谓甚病。病益甚，取五脉者死，取三脉者恇，夺阴者死，夺阳者狂，针害毕矣。刺之而气不至（挺接），无问其数；刺之而气至，乃去之，勿复针（叙针效）。针各有所宜，各不同形，各任其所为。刺之要，气至而有效，效之信，若风之吹云，明乎若见苍天，刺之道毕矣。（以上第五节，分两段，一叙针害，一叙针效，九针之义毕矣。是前半篇。）
黄帝曰（另起）：愿闻五脏六腑所出之处。岐伯曰：五脏五腧，五五二十五腧；六腑六腧，六六三十六腧。经脉十二（许多数目字皆为十二，原作映衬页），络脉十五，凡二十七气以上下。所出为井，所溜为荥，所注为腧，所行为经，所入为合，二十七气所行，皆在五腧也。节之交，三百六十五会，知其要者，一言而终；不知其要，流散无穷。所言节者（横插一笔，姿态横生），神气之所游行出入也，非皮肉筋骨也。观其色，察其目，知其散复（即指其节言，笔笔提在空中）；一其形，听其动静，知其邪正。右主推之，左持而御之，气至而去之（紧接跃起）。凡将用针，必先诊脉，视气之剧易，乃可以治也（妥帖排言）。五脏之气已绝于内，而用针者反实其外，是谓重竭，重竭必死，其死也静，治之者，辄反其气，取腋与膺；五脏之气已绝于外，而用针者反实其内，是谓逆厥，逆厥则必死，其死也燥，治之者，反取四末。刺之害中而不去，则精泄；（伤于深也。）不中而去，则致气。（伤于浅也。“不”字原误作“害”。深浅之说，详《素问·刺齐论》。）精泄则病益甚而恇。致气则生为痈疡（用反笔顿住，峭拔）。（以上第六节，论针必审气，是针与原之交际，全篇之中权也。）
五脏有六腑，六腑有十二原，十二原出于四关，四关主治五脏。五脏有疾，当取之十二原，十二原者，五脏之所以禀三百六十五节气味也（从“原”字关到“节”字，与上节作钩连之致）。五脏有疾也，应出十二原，十二原各有所出，明知其原，睹其应，而知五脏之害矣。阳中之少阴（分叙），肺也，（（造句顺逆有法，若云肺者，阳中之少阴也，文气便不峻。）其原出于太渊，太渊二（句法俱峭）。阳中之太阳，心也，其原出于大陵，大陵二。阴中之少阳，肝也，其原出于太冲，太冲二。阴中之至阴，脾也，其原出于太白，太白二。阴中之太阴，肾也，其原出于太溪，太溪二。膏之原，出于鸠尾，鸠尾一。肓之原，出于脖胦，脖胦一。凡此十二原者，主治五脏六腑之有疾者也。胀取三阳，飧泄取三阴（收劲）。（以上第七节，实发十二原，亦本题正面也。末忽带出治法，以起下文。经文篇法每多如此。）
今夫五脏之有疾也，譬犹刺也，犹污也，犹结也，犹闭也。刺虽久，犹可拔也（从间处接说，不直接刺诸热者，断续得炒，文气宽衍，笔致如飞）；污虽久，犹可雪也；结虽久，犹可解也；闭虽久，犹可决也。或言久疾之不可取者，非其说也（虚撇）。夫善用针者，取其疾也，犹拔刺也，犹雪污也，犹解结也，犹决闭也。疾虽久，犹可毕也。言不可治者（实断），未得其术也。（此段本可以数语了之，乃故意繁复其词，逐句“也”字，著纸欲飞。）刺诸热者，如以手探汤（语妙）；刺寒清者，如人不欲行。阴有阳疾者，（谓里分有上逆之热邪也。）取之下陵三里，正往无殆，气下乃止，不下复始也。疾高而内者，取之阴之陵泉；疾高而外者，取之阳之陵泉也（笔歌墨舞，结束通篇，在有意无意之间。文体宽博有余）。
（通篇只重九针，十二原只是带叙。前半笔力坚整，自见挺拔；后半笔气清超，一往无前，是极酣畅之文。此篇叙九针之体与其用也。九针之用，在于审气之虚实顺逆而调之。前半每于起笔见峥嵘，后半每于收笔见劲切。）
本输第二（法地）  ***************************
黄帝问于岐伯曰：凡刺之道（总挈），必通十二经脉之所终始，络脉之所别处，五输之所留，六腑之所与合，四时之所出入，五脏之所溜处，阔数之度，浅深之状，高下所至（平铺直叙之中，自有浩气流行之致）。愿闻其解。岐伯曰：请言其次也。
肺出于少商（分叙），少商者，手大指端内侧也，为井木；溜于鱼际，鱼际者，手鱼也，为荥；注于太渊，太渊，鱼后一寸陷者中也，为腧；行于经渠，经渠，寸口中也，动而不居，为经；入于尺泽，尺泽，肘中之动脉也，为合。手太阴经也。
心出于中冲，中冲者，手中指之端也，为井木；溜于劳宫，劳宫，掌中中指本节之内间也，为荥；注于大陵，大陵，掌后两骨之间方下者也，为腧；行于间使，间使之道，两筋之间，三寸之中也，有过则至，无过则止，为经；入于曲泽，曲泽，肘内廉下陷者中也，屈而得之，为合。手少阴也（以上手之两阴也）。
肝出于大敦，大敦者，足大指之端及三毛之中也，（是其穴有两处也，皆可刺之。“经脉”云：起于大指丛毛之中，盖以三毛者为主矣。）为井木；溜于行间，行间，足大指间也，为荥；注于太冲，太冲，行间上二寸，陷者中也，为腧；行于中封，中封，内踝之前一寸半，陷者之中，使逆则宛，使和则通，摇足而得之，为经；（使者，气之流通于经脉者也。《素问》曰：主不明则十二官危，使道闭塞而不通。“宛”已见前篇。）入于曲泉，曲泉，辅骨之下，大筋之上也，屈膝而得之，为合。足厥阴也。
脾出于隐白，隐白者，足大指之端内侧也，为井木；溜于大都，大都，本节之后下，陷者中也，为荥；注于太白，太白，腕骨之下也，为腧；行于商丘，商丘，内踝之下，陷者中也，为经；入于阴之陵泉，阴之陵泉，辅骨之下，陷者中也，伸而得之，为合。足太阴也。
肾出于涌泉，涌泉者，足心也，为井木；溜于然谷，然谷，然骨之下者也，为荥；注于太溪，太溪，内踝之后，跟骨之上，陷者中也，为腧；行于复溜，复溜，上内踝二寸，动而不休，为经；入于阴谷，阴谷，辅骨之后，大筋之下，小筋之上者，按之应手，屈膝而得之，为合。足少阴经也（以上足之三阴也）。
膀胱出于至阴，至阴者，足小指之端也，为井金；溜于通谷，通谷，本节之前，外侧也，为荥；注于束骨，束骨，本节之后，陷者中也，为腧；过于京骨，京骨，足外侧大骨之下，为原；行于昆仑，昆仑，在外踝之后，跟骨之上，为经；入于委中，委中，腘中央，为合，委而取之。足太阳也。
胆出于窍阴，窍阴者，足小指次指之端也，为井金；溜于侠溪，侠溪，足小指次指之间也，为荥；注于临泣，临泣，上行一寸半，（自侠溪直上行一寸半也。）陷者中也，为腧；过于丘墟，丘墟，外踝之前下，陷者中也，为原；行于阳辅，阳辅，外踝之上，辅骨之前，及绝骨之端也，为经；入于阳之陵泉，阳之陵泉，在膝外，陷者中也，为合，伸而得之。足少阳也。
胃出于厉兑，厉兑者，足大指次指之端也，为井金；溜于内庭，内庭，次指外间也，为荥；注于陷谷，陷谷〖者上中指内间〗（中指内间，即次指外间，在两指之中，本节之后。且上云次指外间，下云上行二寸，正当以内庭起数，不当牵及中指，反使人无所审其处也。）上行二寸，陷者中也，为腧；过于冲阳，冲阳，足跗上五寸，陷者中也，为原，摇足而得之；行于解溪，解溪，上冲阳一寸半，陷者中也，为经；入于下陵，下陵，膝下三寸，胻骨外，三里也，为合；复下三里三寸为巨虚上廉也；复下上廉三寸为巨虚下廉也；大肠属上，小肠属下，足阳明胃脉也。大肠、小肠皆属于胃，是足阳明也（以上足之三阳也）。
三焦者，上合手少阳，出于关冲，关冲者，手小指次指之端也，为井金；溜于液门，液门，小指次指之间也，为荥；注于中渚，中渚，本节之后，陷中者也，为腧；过于阳池，阳池，在腕上，陷者中也，为原；行于支沟，支沟，上腕三寸，两骨之间，陷者中也，为经；入于天井，天井，在肘外大骨之上，陷者中也，为合，屈肘乃得之；三焦下腧，在于足太阳之前，少阳之后，（“太阳”原作“大指”。考“邪气脏腑病形篇”曰：三焦病者，候在足太阳之外大络，在足太阳少阳之间，取委阳。于大指何涉？）出于腘中外廉，名曰委阳，是太阳络也。手少阳经也。三焦者，足少阳太阴之所将，太阳之别也，（太阴之阴，原注一本作“阳”。今寻本篇前后文义，非“阴”误“阳”，乃“太”误“少”也。少阴，肾也。三焦之气，发于肾而通于胆，故曰将。将者，气化之相通相使也，以脏腑之气言也，其经气别行于足太阳，故曰别。别者，经气之所分所注也。）上踝五寸，别入贯腨肠，出于委阳，并太阳之正，入络膀胱，约下焦，（谓三焦下腧，非有专脉，乃足少阳少阴之合气，太阳之别络，上踝贯腨，出委阳，遂并太阳之正经入络，膀胱约下焦也。）实则闭癃，虚则遗溺，遗溺则补之，闭癃则泻之。
手太阳小肠者，上合于太阳，出于少泽，少泽，小指之端也，为井金；溜于前谷，前谷，在手外廉，本节前，陷者中也，为荥；注于后溪，后溪，在手外侧，本节之后也，为腧；过于腕骨，腕骨，在手外侧，腕骨之前，为原；行于阳谷，阳谷，在锐骨之下，陷者中也，为经；入于小海，小海，在肘内大骨之外，去端半寸，陷者中也，伸臂而得之，为合；手太阳经也。
大肠上合手阳明，出于商阳，商阳，大指次指之端也，为井金；溜于本节之前二间，为荥；注于本节之后三间，为腧；过于合谷，合谷，在大指歧骨之间，为原；行于阳溪，阳溪，在两筋间，陷者中也，为经；入于曲池，在肘外辅骨陷者中也，屈臂而得之，为合。手阳明也（以上手之三阳也）。
是谓五脏六腑之腧（束上），五五二十五腧，六六三十六腧也。六腑皆出足之三阳，上合于手者也（将手足三阳纽一笔，文气便紧）。（总释前文上合之义，即巨虚上廉、下廉及三焦下腧之事也。以上叙十二经之终始，而五脏所溜即在其中，是就各经直叙之。）
缺盆之中，任脉也，名曰天突；一次任脉侧之动脉，足阳明也，名曰人迎；二次脉手阳明也，名曰扶突；三次脉手太阳也，名曰天窗；四次脉足少阳也，名曰天容；五次脉手少阳也，名曰天牖；六次脉足太阳也，名曰天柱；七次脉颈中央之脉，督脉也，名曰风府。腋内动脉，手太阴也，名曰天府。腋下三寸，手心主也，名曰天池。刺上关者，呿不能欠；刺下关者，欠不能呿。刺犊鼻者，屈不能伸；刺两关者，伸不能屈。（以上叙络脉别处阔数之度，是合各经而横排之。）
足阳明，挟喉之动脉也，其腧在膺中。手阳明，次在其腧外，不至曲颊一寸。（谓膺中稍外上直于面，在下至曲颊一寸之前也。下文均如此说。）手太阳当曲颊。足少阳在耳下曲颊之后。手少阳出耳后，上加完骨之上。足太阳挟项大筋之中发际。阴尺动脉在五里，五腧之禁也。（以上叙五输所留。）
肺合大肠，大肠者，传道之腑；心合小肠，小肠者，受盛之腑；肝合胆，胆者中精之腑；脾合胃，胃者五谷之非；肾合膀胱，膀胱者津液之腑也。少阳属肾，肾上连肺，故将两脏。（“少阳”二字，前人皆以三焦为解，经固明言三焦属膀胱矣。但揆此处，上下文义似当作“太阳”，并无深义，盖果指三焦，则少阳之上必有脱字。两脏之下必有一腑也。明于文理者，试详思之，“将”义见前节。）三焦者，中渎之腑也，水道出焉，属膀胱，是孤之腑也。（谓属膀胱而同合于肾，无专合之脏，故曰孤也。）是六腑之所与合者。（以上作六腑之合，以下叙四时出入深浅之状。）
春取络脉诸荥大经分肉之间，甚者深取之，间者浅取之。夏取诸腧孙络肌肉皮肤之上。秋取诸合，余如春法。冬取诸井诸腧之分，欲深而留之。此四时之序，气之所处，病之所舍，脏之所宜也。转筋者，立而取之，可令遂已（与前篇结尾同调，微嫌与上文不接。）痿厥者，张而刺之，可令立快也。
（《内经》此等文字，直是天造地设，其广大博厚，直是天无不覆，地无不载。非三代上不能作，非三代上之圣人不能作。读者须细玩其板处、繁复处、接换处，再总观其大处、雄处，略无变化，却无处不变化。如汪洋大海，鱼龙百怪，隐见出没于其中，而人莫能测也；又如青天无云，平沙万里，一望无际，不见邱壑，而人处其中，自觉气清神旺，浩然而百骸俱畅。此篇叙十二经气穴之所在，以明脏腑之气相灌输也。）
小针解第三（法人）  ***************************
所谓易陈者，易言也。难入者，难着于人也。粗守形者，守刺法也。上守神者，守人之血气有余不足，可补泻也。神客者，正邪其会也。神者，正气也。客者，邪气也。在门者，邪循正气之所出入也。未睹其疾者，先知邪正何经之疾也。恶知其原者，先知何经之病所取之处也。刺之微在数迟者，徐疾之意也。粗守关者，守四肢而不知血气正邪之往来也。上守机者，知守气也。机之动不离其空中者，知气之虚实，用针之徐疾也。空中之机清净以微者，针以得气，密意守气勿失也。其来不可逢者，气盛不可补也。其往不可追者，气虚不可泻也。不可挂以发者，言气易失也。扣之不发者，言不知补泻之意也，血气已尽而气不下也。知其往来者，知气之逆顺盛虚也。要与之期者，知气之可取之时也。粗之暗者，冥冥不知气之微密也。妙哉！工独有之者，尽知针意也。往者为逆者，言气之虚而小，小者逆也。来者为顺者，言形气之平，平者顺也。明知逆顺，正行无问者，言知所取之处也。迎而夺之者，泻也。追而济之者，补也。所谓虚则实之者，气口虚而当补之也。满则泄之者，气口盛而当泻之也。宛陈则除之者，去血脉也。邪胜则虚之者，言诸经有盛者，皆泻其邪也。徐而疾则实者，言徐内而疾出也。疾而徐则虚者，言疾内而徐出也。言实与虚若有若无者，言实者有气，虚者无气也。察后与先若亡若存者，言气之虚实，补泻之先后也，察其气之已下与常存也。为虚与实若得若失者，言补则佖然若有得也，泻则恍然若有失也。夫气之在脉也，邪气在上者，言邪气之中人也高，故邪气在上也。浊气在中者，言水谷皆入于胃，其精气上注于肺，浊溜于肠胃，言寒温不适，饮食不节，而病生于肠胃，故命曰浊气在中也。清气在下者，言清湿地气之中人也，必从足始，故曰清气在下也。针陷脉则邪气出者，起之上。（谓起其陷而使之上也。又疑“上”当作“止”，谓起之即止，无或过也。又“终始”篇有“取之上”之文，谓正取其陷脉之上也。三说难定，俟高明正之。）针中脉则邪气出者，取之阳明合也。针大深则邪气反沉者，言浅浮之病，不欲深刺也，深则邪气从之入，故曰反沉也。皮肉筋脉各有所处者，言经络各有所主也。取五脉者死，言病在中，气不足，但用针尽大泻其诸阴之脉也。取三阳之脉者，唯言尽泻三阳之气，令病人恇然不复也。夺阴者死，言取尺之五里五往者也。夺阳者狂（似有脱字），正言也。（“正”字疑当作狂。）睹其色，察其目，知其散复，一其形，听其动静者，言上工知相五色于目，有知调尺寸小大缓急滑涩，以言所病也。知其邪正者，知论虚邪与正邪之风也。右主推之，左持而御之者，言持针而出入也。气至而去之者，言补泻气调而去之也。调气在于终始一者，持心也。节之交三百六十五会者，络脉之渗灌诸节者也。所谓五脏之气已绝于内者（两所谓双峰对峙与起笔相映），脉口气内绝不至，反取其外之病处与阳经之合，有留针以致阳气，阳气至则内重竭，重竭则死矣。其死也，无气以动，故静。所谓五脏之气已绝于外者，脉口气外绝不至，反取其四末之输，有留针以致其阴气，阴气至则阳气反入，入则逆，逆则死矣。其死也，阴气有余，故躁。所以察其目者，五脏使五色循明（前已释矣，复推其理以单笔结通篇，力破余地），（循即修字）。循明则声章，声章者，则言声与平生异也。（此句文义与“六节藏象论”不同。）
（诠释之中夹以议论，笔仗坚峭，朴厚尔雅，尚难抗行，世必谓秦汉诸子为之，试取《吕氏春秋》《淮南子》诸篇及郑、孔注疏，读之岂能望其肩背。此篇释“九针十二原”之义也，可见古人口诵心维，服膺不舍之意。）
邪气脏腑病形第四（法时）  ***************************
黄帝问于岐伯曰：邪气之中人也奈何（点邪气直起）？岐伯答曰：邪气之中人高也。黄帝曰：高下有度乎（直下）？岐伯曰：身半以上者（释高字），邪中之也；身半以下者（衬高字），湿中之也。故曰：邪之中人也（从身半以上分阴阳经腑），无有常，中于阴则溜于腑，中于阳则溜于经（一顿）。黄帝曰：阴之与阳也（轻轻推开，以曲其势），异名同类，上下相会，经络之相贯，如环无端。邪之中人，或中于阴，或中于阳，上下左右，无有恒常，其故何也？岐伯曰：诸阳之会，皆在于面（申叙中阳之故）。邪之中人也，方乘虚时，及新用力，若饮食汗出，腠理开，而中于邪。中于面则下阳明，中于项则下太阳，中于颊则下少，阳其中于膺背两胁亦各下其经（一顿）。黄帝曰：其中于阴奈何？岐伯答曰：中于阴者（申叙中阴之故），常从臂胻始。夫臂与胻，其阴皮薄，其肉淖泽，故俱受于风，独伤其阴（一顿）。黄帝曰：此故伤其脏乎（脏腑分叙，中间作一停顿枢纽）？岐伯答曰：身之中于风也，不必动脏也。故邪入于阴经，则脏气实，邪气入而不能客，故还之于腑。故中阳则溜于经，中阴则溜于腑（随带申叙溜腑之故）。黄帝曰：邪之中人脏奈何（先缴清前文，再入中脏，脱卸有法）？岐伯曰：愁忧恐惧则伤心，形寒寒饮则伤肺（申叙伤脏之故），以其两寒相感，中外皆伤，故气逆而上行。有所堕坠，恶血留内，有所大怒，气上而不下，积于胁下，则伤肝。有所击仆，若醉入房，汗出当风，则伤脾。有所用力举重，若入房过度，汗出浴水，则伤肾。黄帝曰：五脏之中风奈何（疑上专言内伤也）？岐伯曰：阴阳俱感，邪乃得往（言必内伤，邪乃能入）。黄帝曰：善哉。（以上叙邪气脏腑之义，是发明病之机也。阴阳脏腑四项本自板对，而布局运笔参差同背，变幻不测，却是风水相遭，毫无造作，岂非至文？）黄帝问于岐伯曰：首面与身形也，属骨连筋，同血合于气耳（接叙面不受邪之故，是余意也）。天寒则裂地凌冰，其卒寒或手足懈惰（句法曲折有致），然而其面不衣何也？岐伯答曰：十二经脉，三百六十五络，其血气皆上于面而走空窍，其精阳气上走于目而为睛，其别气走于耳而为听，其宗气上出于鼻而为嗅，其浊气出于胃，走唇舌而为味。其气之津液皆上熏于面，而皮又厚，其肉坚，故大热甚寒不能胜之也。（以上为前半篇，叙邪气脏腑，正意余意俱到；下乃叙病形也。）
黄帝曰：邪之中人，其病形何如（点病行）？岐伯曰：虚邪之中身也，洒淅动形（跟定邪气，略叙病形大概）；正邪之中人也微，先见于色，不知于身，若有若无，若亡若存，有形无形，莫知其情。黄帝曰：善哉（一顿）。（此从邪气卸到病形，是全篇之中枢也。）
黄帝问于岐伯曰：余闻之，见其色，知其病，命曰明；按其脉，知其病，命曰神；问其病，知其处，命曰工（提起色、脉、尺三项，为病形提纲）。余愿闻见而知之，按而得之，问而极之，为之奈何？岐伯答曰：夫色脉与尺之相应也（再唱醒），如桴鼓影响之相应也，不得相失也，此亦本末根叶之出候也，故根死则叶枯矣。色脉形肉不得相失也，故知一则为工，知二则为神，知三则神且明矣。（此段提唱色、脉、尺三项为病形提纲，是后半篇之总冒。色、脉、尺三项平提，下文分叙，却重在“脉”上。）黄帝曰：愿卒闻之。岐伯答曰：色青者，其脉弦也（叙“色”字，带定“脉”字）；赤者，其脉钩也；黄者，其脉代也；白者，其脉毛；黑者，其脉石。见其色而不得其脉，反得其相胜之脉，则死矣；得其相生之脉，则病已矣。黄帝曰：五脏之所生，变化之病形何如？岐伯答曰：先定其五色五脉之应，其病乃可别也。（此段叙“色”字，带定“脉”字，五色所主病形，只浑写一笔，顿住。）
黄帝曰：色脉已定，别之奈何（从色到尺）？岐伯曰：调其尺之缓、急、小、大、滑、涩，而病变定矣。（“调”字重读，“尺”原作“脉”，今寻上下文义改之。上云色脉已定，此处固当言尺，下文方不嫌突，且所谓调者，即合色脉以参之之谓也，故下文跟定“脉”字。）黄帝曰：调之奈何？岐伯答曰：脉急者，尺之皮肤亦急（跟定“脉”字，叙“尺”字）；脉缓者，尺之皮肤亦缓；脉小者，尺之皮肤亦减而少气；脉大者，尺之皮肤亦贲而起；脉滑者，尺之皮肤亦滑；脉涩者，尺之皮肤亦涩。凡此变者，有微有甚。故善调尺者，不待于寸；善调脉者，不待于色（将三项纽一笔，文气便紧）。能参合而行之者，可以为上工，上工十全九；行二者，为中工，中工十全七，行一者，为下工，下工十全六。（此段跟定“脉”字，叙“尺”字，尺肤所主病形亦只用浑写。顿住。以上色、尺两项病形俱用略笔，留于下文五脉发挥。）黄帝曰：请问脉（“脉”字重读，是总承上六个“脉”字来，前人盖因此句而将前文“尺”字妄改作“脉”字。）之缓、急、小、大、滑、涩之病形何如（一下畅叙脉之病形）？岐伯曰：臣请言五脏之病变也（一句挈起）。心脉急甚者为瘛疭；微急为心痛引背，食不下。缓甚为狂笑；微缓为伏梁，在心下，上下行，时唾血。大甚为喉吤；微大为心痹引背，善泪出。小甚为善哕，微小为消瘅。滑甚为善渴；微滑为心疝引脐，小腹鸣。涩甚为瘖；微涩为血溢，维厥，耳鸣，颠疾。（维厥即肢厥也，四肢谓之四维。）肺脉急甚为颠疾；微急为肺寒热，怠惰，咳唾血，引腰背胸，若鼻息肉不通。缓甚为多汗；微缓为痿瘘，偏风，头以下汗出不可止。大甚为胫肿；微大为肺痹引胸背，起恶日光。小甚为泄，微小为消瘅。滑甚为息贲上气，微滑为上下出血。涩甚为呕血；微涩为鼠瘘，在颈支腋之间，下不胜其上，其应善痠矣。肝脉急甚为恶言；微急为肥气在胁下，若覆杯。缓甚为善呕，微缓为水瘕痹也。大甚为内痈，善呕衄；微大为肝痹，阴缩，咳引小腹。小甚为多饮，微小为消瘅。滑甚为㿉疝，微滑为遗溺。涩甚为溢饮，微涩为瘈挛筋痹。脾脉急甚为瘈疭；微急为膈中，食饮入而还出，后沃沫。缓甚为痿疾；微缓为风痿，四肢不用，心慧然若无病。（此燥病也，燥极风生，内不濡心，外不濡筋也。心失所养，筋脉内弛，神明外散，其脉微弦而长，按之软而薄带散，故曰微缓。）大甚为击仆；微大为疝气，腹裹大，（腹裹，肚囊也，作里误。）脓血在肠胃之外。小甚为寒热，微小为消瘅。滑甚为㿉癃，微滑为虫毒蛕蝎腹热。涩甚为肠溃；微涩为内㿉，多下脓血。（溃、㿉二字，《脉经》互易为是。）肾脉急甚为骨癫疾；微急为沉厥，奔豚，足不收，不得前后。缓甚为折脊；微缓为洞，洞者，食不化，下嗌还出。大甚为阴痿；微大为石水，起脐以下至小腹腄腄然，上至胃脘，死不治。小甚为洞泄，微小为消瘅。滑甚为癃㿉；微滑为骨痿，坐不能起，起则目无所见。涩甚为大痈；微涩为不月，沉痔。（以上详叙六脉微甚之病，即补叙五色尺肤所主之病也。前叙色尺，笔势下趋，如过脉，文字接叙六脉，笔势即堂堂正大，是色尺必以脉为主也。五脏即暗承五色六变微甚，即隐赅尺肤，读者须目光四射乃得。）黄帝曰：病之六变者，刺之奈何（接叙治法，以完上义）？岐伯答曰：诸急者多寒；缓者多热；大者多气少血，小者血气皆少；滑者阳气盛，微有热；涩者多血少气，微有寒（总束上文，即为治法探原，一笔两用）。是故刺急者（叙治法），深内而久留之；刺缓者，浅内而疾发针，以去其热；刺大者，微泻其气，无出其血；刺滑者，疾发针而浅内之，以泻其阳气而去其热；刺涩者，必中其脉，随其逆顺而久留之，必先按而循之，已发针，疾按其痏，无令其血出，以和其脉；诸小者，阴阳形气俱不足，勿取以针，而调以甘药也（一顿）。
黄帝曰：余闻五脏六腑之气，荥、输所入为合，令何道从入，入安连过（承上“刺”字说到经穴，即从五脏卸到六腑，风水相遭，自成文理），愿闻其故。岐伯答曰：此阳脉之别入于内，属于腑者也（醒“腑”字）。黄帝曰：荥、输与合，各有名乎？岐伯答曰：荥、输治外经，合治内腑。黄帝曰：治内腑奈何？岐伯曰：取之于合。黄帝曰：合各有名乎？岐伯答曰：胃合于三里，大肠合入于巨虚上廉，小肠合入于巨虚下廉，三焦合入于委阳，膀胱合入于委中央，胆合入于阳陵泉。黄帝曰：取之奈何？岐伯答曰：取之三里者，低跗；取之巨虚者，举足；取之委阳者，屈伸而索之；委中者，屈而取之；阳陵泉者，正竖膝予之齐，下至（至，直也）委阳之阳取之。（谓坐而正竖其膝，折其胫，引线与膝后大筋相齐，又折而下直委阳之外，是穴也。）取诸外经者，腧申而从之。（“腧申”当作“揄伸”，“骨空论”注云：揄，摇也，谓或摇，或伸而寻之也。）
黄帝曰：愿闻六腑之病（接叙六腑病形）。（前文说得天花乱缀，读者几忘其遗却六腑矣，读至此乃愕然。）岐伯答曰：面热者，足阳明病；鱼络血者，手阳明病；两跗之上脉坚陷者，足阳明病。此胃脉也。大肠病者，肠中切痛，而鸣濯濯，冬日重感于寒即泄，当脐而痛，不能久立，与胃同候，取巨虚上廉。胃病者，腹䐜胀，胃脘当心而痛，上支两胁，膈咽不通，食饮不下，取之三里也。小肠病者，小腹痛，腰脊控睾而痛，时窘之后，（窘迫于后阴也。）当耳前热，若寒甚，若独肩上热甚，及手小指次指之间热，若脉陷者，此其候也。手太阳病也，取之巨虚下廉。三焦病者，腹气满，小腹尤坚，不得小便，窘急，溢则水，留则为胀。候在足太阳之外大络，大络在太阳少阳之间，亦见于脉，取委阳。膀胱病者，小腹偏肿而痛，以手按之，即欲小便而不得，肩上热，若脉陷，及足小指外廉及胫踝后皆热，若脉陷，取委中央。胆病者，善太息，口苦，呕宿汁，心下澹澹，恐人将捕之，嗌中吤吤然，数唾。在足少阳之本末，亦视其脉之陷下者灸之，其寒热者取阳陵泉。（以上叙六腑病形，逐段搀入上节，钩连有致。）
黄帝曰：刺之有道乎？岐伯答曰：刺此者（以刺法束本节，即束通篇），必中气穴，无中肉节，中气穴则针染于巷，中肉节则皮肤痛，补泻反则病益笃。中筋则筋缓，邪气不出（挽到邪气在有意无意之间），与其真相搏，乱而不去，反还内著。用针不审，以顺为逆也（收句短而劲）。
（前半叙邪气，后半叙病形，而各以脏腑纬之尤妙。在前从腑卸脏，中用枢纽，后从脏卸腑，中用枢纽，遂使板局极活，令读者学不知其本指之所在。此篇叙邪气之伤，有浅深与病形之各异也。初看似略无奇处，细读乃无处不奇。《灵枢》八十一篇布局之穿插变幻如此篇者，不过三四而已，讵可以平淡忽之。）

卷二  ——————————————————————————————————————————————————————————————————————————————————————————

根结第五（法音）  ***************************
岐伯曰：天地相感（四句总冒），寒暖相移，阴阳之道（阴阳提纲），孰少孰多？阴道偶（一句领下两排），阳道奇。发于春夏，阴气少，阳气多，阴阳不调，何补何泻（一排）？发于秋冬，阳气少，阴气多，阴气盛而阳气衰，故茎叶枯槁，湿雨下归，（“刺节真邪”曰：热则滋雨而在上，根荄少汁。义正与此相证。）阴阳相移，何泻何补（一排）？奇邪离经，不可胜数（轻轻一束），不知根结，五脏六腑（反接反点，题字带伏后文），折关败枢，开阖而走，阴阳大失，不可复取。九针之玄，要在终始（入针法用反正双笔，整饬大方），故能知终始，一言而毕，不知终始，针道咸绝。（以上总括大意，是通篇之总冒也。）
太阳根于至阴，结于命门（叙三阳之根结）。命门者，目也。阳明根于厉兑，结于颡大。颡大者钳耳也。少阳根于窍阴，结于窗笼。窗笼者耳中也。太阳为开，阳明为阖，少阳为枢（顿。三句是本节之中枢也）。故开折则内节渎而暴病起矣。故暴病者取之太阳，视有余不足。渎者皮肉宛膲而弱也。（宛膲，音郁焦，蓄爇也。）阖折则气无所止息而痿疾起矣，故痿疾者取之阳明，视有余不足。无所止息者，真气稽留，邪气居之也。枢折即骨繇而不安于地，故骨繇者取之少阳，视有余不足。骨繇者节缓而不收也。所谓骨繇者摇故也，当穷其本也。
太阴根于隐白，结于太仓（叙三阴之根结）。少阴根于涌泉，结于廉泉。厥阴根于大敦，结于玉英，络于膻中。太阴为开，厥阴为阖，少阴为枢。故开折则仓廪无所输，膈洞，膈洞者取之太阴，视有余不足。故开折者气不足而生病也。阖折即气绝而喜悲，悲者取之厥阴，视有余不足。枢折则脉有所结而不通，不通者取之少阴，视有余不足。有结者皆取之不足。（以上根结之事毕矣，下乃推论阴阳多少之事。）
足太阳根于至阴（叙阴阳之多少），溜于京骨，注于昆仑，入于天柱、飞扬也。足少阳根于窍阴，溜于丘墟，注于阳辅，入于天容、光明也。足阳明根于厉兑，溜于冲阳，注于下陵，入于人迎、丰隆也。手太阳根于少泽，溜于阳谷，注于少海，入于天窗、支正也。手少阳根于关冲，溜于阳池，注于支沟，入于天牖、外关也。手阳明根于商阳，溜于合谷，注于阳溪，入于扶突、偏历也。此所谓十二经者，盛络皆当取之。（此节叙三阳之盛络，是阳多之极致也。）
一日一夜五十营（突起），以营五脏之精，不应数者，名曰狂生。所谓五十营者，五脏皆受气，将其脉口，数其至也。五十动而不一代者，五脏皆受气；四十动一代者，一脏无气；三十动一代者，二脏无气；二十动一代者，三脏无气；十动一代者，四脏无气；不满十动一代者，五脏无气。予之短期，要在终始。所谓五十动而不一代者，以为常也，以知五脏之气。予之短期者，乍数乍疏也。（此节叙五脏之无气是阴少之极致也。二节固是分叙阴阳多少，而上节每条承前节“根”字，此节以五十营承上十二经，草蛇灰线，钩连有致。）黄帝曰：逆顺五体者，言人骨节之小大（叙形气之有余不足，是从阴阳多少卸到补泻之中枢也），肉之坚脆，皮之厚薄，血之清浊，气之滑涩，脉之长短，血之多少，经络之数，余已知之矣，此皆布衣匹夫之士也。夫王公大人，血食之君，身体柔脆，肌肉软弱，血气慓悍滑利，其刺之徐疾、浅深、多少，可得同之乎？岐伯答曰：膏粱菽藿之味，何可同也？气滑即出疾，气涩则出迟，气悍则针小而入浅，气涩则针大而入深，深则欲留，浅则欲疾。以此观之，刺布衣者深以留之；刺大人者，微以徐之。此皆因气之慓悍滑利也。（此节言膏粱菽藿之治不同者，是为形气有余不足立影也。）
黄帝曰：形气之逆顺奈何？岐伯曰：形气不足，病气有余，是邪胜也，急泻之（叙补泻之法）；形气有余，病气不足，急补之；形气不足，病气不足，此阴阳气俱不足也，不可刺之，刺之则重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复矣。形气有余，病气有余，此谓阴阳俱有余也，急泻其邪，调其虚实。故曰：有余者泻之，不足者补之，此之谓也（轻束上文，以上用正笔，以下用反笔）。故曰：刺不知逆顺（反接，笔便不平），真邪相搏。满而补之，则阴阳四溢，肠胃充郭，肝肺内䐜，阴阳相错。虚而泻之，则经脉空虚，血气竭枯，肠胃㒤辟，皮肤薄者，毛腠夭膲，予之死期。故曰用针之要（折入正面，收束本节），在于知调阴与阳，调阴与阳，精气乃光，合形与气，使神内藏。故曰上工平气，中工乱脉，下工绝气危生。故曰下工不可不慎也（先轻轻顿住）。必审五脏变化之病，五脉之应，经络之实虚，皮之柔粗，而后取之也（从补泻绕回篇首，包扫一切，结束通篇）。
（以阴阳为纲领，以补泻为注脚，前半重发阴阳，后半重发补泻，如两大比，文式中间加一枢纽，与前后文似不相续，深得事外间情。通体笔亦坚老，不蔓不支。）
寿夭刚柔第六（法律）  ***************************
黄帝问于少师曰：余闻人之生也，有刚有柔，有弱有强，有短有长，有阴有阳，愿闻其方。少师答曰：阴中有阴，阳中有阳，审知阴阳，刺之有方，得病所始，刺之有理，谨度病端，与时相应，内合于五脏六腑，外合于筋骨皮肤。是故内有阴阳（爽若列楣），外亦有阴阳。在内者，五脏为阴，六腑为阳；在外者，筋骨为阴，皮肤为阳。故曰病在阴之阴者，刺阴之荥、输；病在阳之阳者，刺阳之合；病在阳之阴者，刺阴之经；病在阴之阳者，刺络脉。故曰病在阳者命曰风，病在阴者命曰痹，阴阳俱病命曰风痹。病有形而不痛者（跃起），阳之类也；无形而痛者，阴之类也。无形而痛者，其阳完而阴伤之也，急治其阴，无攻其阳；有形而不痛者，其阴完而阳伤之也，急治其阳，无攻其阴。阴阳俱动，乍有形，乍无形，加以烦心，命曰阴胜其阳，此谓不表不里，其形不久。
黄帝问于伯高曰：余闻形气病之先后，外内之应奈何？伯高答曰：风寒伤形，忧恐忿怒伤气。气伤脏，乃病脏；寒伤形，乃应形；风伤筋脉，筋脉乃应。此形气外内之相应也。黄帝曰：刺之奈何？伯高答曰：病九日者，三刺而已；病一月者，十刺而已。多少远近，以此衰之。久痹不去身者，视其血脉，尽出其血。黄帝曰：外内之病，难易之治奈何？伯高答曰：形先病而未入脏者，刺之半其日；脏先病而形乃应者，刺之倍其日。此外内难易之应也。
黄帝问于伯高曰（以下当别为一篇）：余闻形有缓急，气有盛衰，骨有大小，肉有坚脆，皮有厚薄，其以立寿夭奈何？伯高曰：形与气相任则寿，不相任则夭。皮与肉相果则寿，不相果则夭。血气经络胜形则寿，不胜形则夭。黄帝曰：何谓形之缓急？伯高答曰：形充而皮肤缓者则寿，形充而皮肤急者则夭。形充而脉坚大者顺也；形充而脉小以弱者气衰，衰则危矣。若形充而颧不起者骨小，骨小而夭矣。形充而大肉䐃坚而有分者肉坚，肉坚则寿矣；形充而大肉无分理不坚者肉脆，肉脆则夭矣。此天之生命，所以立形定气而视寿夭者，必明乎此，立形定气，而后以临病人，决死生。黄帝曰：余闻寿夭，无以度之。伯高答曰：墙基卑，高不及其地者，不满三十而死；其有因加疾者，不及二十而死也。黄帝曰：形气之相胜，以立寿夭奈何？伯高答曰：平人而气胜形者寿；病而形肉脱，气胜形者死，形胜气者危矣。
黄帝曰：余闻刺有三变，何谓三变？伯高曰：有刺营者，有刺卫者，有刺寒痹之留经者。黄帝曰：刺三变者奈何？伯高答曰：刺营者出血，刺卫者出气，刺寒痹者内热。黄帝曰：营卫寒痹之为病奈何？伯高答曰：营之生病也，寒热少气，血上下行。卫之生病也，气痛时来时去，怫忾贲响，风寒客于肠胃之中。寒痹之为病也，留而不去，时痛而皮不仁。黄帝曰：刺寒痹内热奈何？伯高答曰：刺布衣者，以火焠之；刺大人者，以药熨之。黄帝曰：药熨奈何？伯高答曰：用淳酒二十斤，蜀椒一升，干姜一斤，桂心一斤，凡四种，皆㕮咀，渍酒中。用绵絮一斤，细白布四丈，并内酒中。置酒马矢熅中，盖封涂，勿使泄。五日五夜，出布绵絮，曝干之，干复渍，以尽其汁。每渍必晬其日，乃出干。干，并用滓与绵絮，复布为复巾，长六七尺，为六七巾。则用之生桑炭炙巾，以熨寒痹所刺之处，令热入至于病所，寒，复炙巾以熨之，三十遍而止。汗出，以巾拭身，亦三十遍止。起步内中，无见风。每刺必熨，如此病已矣。此所谓内热也。
（通篇以风痹立论，苦无条理层次，其接缝斗筍之处，亦无意义可寻。不得以文法求之矣，而事理自为学者所宜究。）
官针第七（法星）  ***************************
凡刺之要，官针最妙（直起）。九针之宜，各有所为，长短大小，各有所施也（总冒全篇，高挹群言）。不得其用，病弗能移。（反二句，略顿，有力。）疾浅针深（分叙大意），内伤良肉，皮肤为痈；病深针浅，病气不泻，支为大脓。病小针大，气泻太甚，疾必为害；病大针小，气不泻泄，亦复为败。失针之宜，大者泻，小者不移。已言其过，请言其所施。（以上总括大意，以下分叙其事。）
病在皮肤无常处者，取以镵针于病所，肤白勿取。病在分肉间，取以员针于病所。病在经络痼痹者，取以锋针。病在脉，气少当补之者，取之鍉针于井荥分输。病为大脓者，取以铍针。病痹气暴发者，取以员利针。病痹气痛而不去者，取以毫针。病在中者，取以长针。病水肿不能通关节者，取以大针。病在五脏固居者，取以锋针，泻于井荥分输，取以四时。（此节分叙各病所宜用之法。）
凡刺有九，以应九变。（以，原作“日”，误。古字相近。）一曰输刺，输刺者，刺诸经荥输、脏腧也。二曰远道刺，远道刺者，病在上，取之下，刺腑腧也。三曰经刺，经刺者，刺大经之结络经分也。四曰络刺，络刺者，刺小络之血脉也。五曰分刺，分刺者，刺分肉之间也。六曰大泻刺，大泻刺者，刺大脓以铍针也。七曰毛刺，毛刺者，刺浮痹皮肤也。八曰巨刺，巨刺者，左取右，右取左。九曰焠刺，焠刺者，刺燔针则取痹也。（此节分叙各法所主治之病。）
凡刺有十二节，以应十二经。一曰偶刺，偶刺者，以手直心若背，直痛所，一刺前，一刺后，以治心痹。刺此者，傍针之也。二曰报刺，报刺者，刺痛无常处也，上下行者，（四字是诠释痛无常处也。经文每多如此。）直内无拔针，以左手随病所按之，乃出针复刺之也。三曰恢刺，恢刺，直刺傍之，举之前后，恢筋急，以治筋痹也。四曰齐刺，齐刺者，直入一，傍入二以治寒气小深者。或曰三刺，三刺者，治痹气小深者也。五曰扬刺，（“长刺节论”作“阴刺”，《甲乙经》作“阳刺”。）扬刺者，正内一，傍内四，而浮之，以治寒气之博大者也。六曰直针刺，直针刺者，引皮乃刺之，以治寒气之浅者也。七曰输刺，输刺者，直入直出，稀发针而深之，以治气盛而热者也。八曰短刺，短刺者，刺骨痹，稍摇而深之，致针骨所，以上下摩骨也。九曰浮刺，浮刺者，傍入而浮之，以治肌急而寒者也。十曰阴刺，阴刺者，左右率刺之，以治寒厥，中寒厥，足踝后少阴也。（言阴刺以治寒厥，为中寒也。足踝后少阴，是申言寒厥专刺踝后太溪也。）十一曰旁针刺，傍针刺者，直刺、傍刺各一，以治留痹久居者也。十二曰赞刺，赞刺者，直入直出，数发针而浅之出血，是谓治痈肿也。（此节叙刺法之外应十二经，并用针之手法也。）
脉之所居，深不见者，刺之微内针而久留之，以致其空脉气也（插叙刺法浅深之宜，束上领下，仰承俯注，一篇波澜之最胜也）。脉浅者勿刺，按绝其脉乃刺之，无令精出，独出其邪气耳。所谓三刺则谷气出者，先浅刺绝皮，以出阳邪；再刺则阴邪出者，少益深，绝皮致肌肉，未入分肉间也；已入分肉之间，则谷气出。故“刺法”曰：始刺浅之，以逐邪气而来血气；后刺深之，以致阴气之邪；最后刺极深之，以下谷气。此之谓也。故用针者，不知年之所加，气之盛衰，虚实之所起，不可以为工也。（此节叙刺法浅深之宜，是统释五脏十二节浅深手法之大义也，不作通篇之结束，而作中间之枢纽，是篇法之变幻。）
凡刺有五，以应五脏。一曰半刺，半刺者，浅内而疾发针，无针伤肉，如拔毛状以取皮气，此肺之应也。二曰豹文刺，豹文刺者，左右针之，中脉为故，以取经络之血者，此心之应也。三曰关刺，关刺者，直刺左右，尽筋上，（谓直刺又左右之，其深尽筋上也。）以取筋痹，慎无出血，此肝之应也，或曰渊刺，一曰岂刺。四曰合谷刺，合谷刺者，左右鸡足，针于分肉之间，以取肌痹，此脾之应也。五曰输刺，输刺者，直入直出，深内之至骨，以取骨痹，此肾之应也（往往大方）。（此节叙刺法之内应五脏，并用针之手法也。）
（平铺直叙，条理井然。首节从反面浑写大意，笼罩全篇；次节叙九针功用，为下文安根；下三节畅发用针手法，夹叙夹议，不必互相照顾，而自成文理。此篇叙用针之手法也，重刺字，不重针字，故第四节特详浅深之义。）
本神第八（法风）  ***************************
黄帝问于岐伯曰：凡刺之法，先必本于神（点题）。血、脉、营、气、精、神，此五脏之所藏也（提五脏），至其淫泆离脏则精失，魂魄飞扬，志意恍乱，智虑去身者，何因而然乎？天之罪与？人之过乎？何谓德、气生精、神、魂、魄、心、意、志、思、智、虑（次提各条目，挈起全篇）？请问其故。（以上用淡笔以统冒全篇大意。）岐伯答曰：天之在我者德也（从源头说入，天骨开张，高唱入云，句句力争上游），地之在我者气也，德流气薄而生者也。（流，充溢也；薄，鼓舞也。）故生之来谓之精，两精相搏谓之神，随神往来者谓之魂，并精而出入者谓之魄，所以任物者谓之心，心有所忆谓之意，意之所存谓之志，因志而存变谓之思，因思而远慕谓之虑，因虑而处物谓之智（顿住）。故智者之养生也（挺接），必顺四时而适寒暑，和喜怒而安居处，节阴阳而调刚柔（先正叙，以束上文），如是则邪僻不至，长生久视（顿住）。是故怵惕思虑者则伤神（反接），神伤则恐惧流淫而不止（次反叙以领下文）。因悲哀动中者，竭绝而失生。喜乐者，神惮散而不藏。愁忧者，气闭塞而不行。盛怒者，迷惑而不治。恐惧者，神荡惮而不收（顿住）。（此节凡三段，源流俱备，云垂海立，气象万千，是通篇之上游，精神结聚之处也。）
心怵惕思虑则伤神（紧顶。分叙），神伤则恐惧自失，破䐃脱肉，毛悴色夭，死于冬。脾忧愁而不解则伤意，意伤则悗乱，四肢不举，毛悴色夭，死于春。肝悲哀动中则伤魂，魂伤则狂忘不精，不精则不敢正当人，阴缩而挛筋，两胁骨不举，毛悴色夭，死于秋。肺喜乐无极则伤魄，伤魄则狂，狂者意不存人，皮革焦，毛悴色夭，死于夏。肾盛怒而不止则伤志，志伤则喜忘其前言，腰脊不可以俯仰屈伸，毛悴色夭，死于季夏。恐惧而不解则伤精，精伤则骨痠痿厥，精时自下。是故五脏主藏精者也，不可伤，伤则失守而阴虚，阴虚则无气，无气则死矣（束上文，重写“精”、“气”二字，以映本题“神”字）。是故用针者，察观病人之态，以知精神魂魄之存亡得失之意，五者以伤（重醒“伤”字，激起虚实），针不可以治之也。（此节接论五脏之伤而不可治者。）
肝藏血（突接），血舍魄，肝气虚则恐，实则怒（仍以魂魄神意志钩连上节）。脾藏营，营舍意，脾气虚则四肢不用，五脏不安，实则腹胀，经溲不利。心藏脉，脉舍神，心气虚则悲，实则笑不休。肺藏气，气舍魄，肺气虚则鼻塞不利，少气，实则喘喝，胸盈仰息。肾藏精，精舍志，肾气虚则厥，实则胀，五脏不安。必审五脏之病形，以知其气之虚实，谨而调之也（束上文，手写本节，眼射前节，言未伤而有虚实者，当谨调而安之）。（此节接论五脏之虚实而宜调者。）
（以“神”字为主，以五脏为骨，以“伤”字、“虚”、“实”字为次第，从源头说起，层递而下，浩然沛然之中，铸词仍自精湛，非惟才大，实由理熟，是极正大光明文字。此篇言五脏之神不可伤，伤之者，其死各有期，其神未伤而气有虚实者，可审而调之也。）
终始第九（法野）  ***************************
凡刺之道，毕于终始（点题），明知终始（五脏为纪），（四字似衍）阴阳定矣（提阴阳）。阴者主脏，阳者主腑，阳受气于四末（提“气”字），阴受气于五脏。故泻者迎之，补者随之（提补泻），知迎知随，气可令和（略顿）。和气之方，必通阴阳，五脏为阴，六腑为阳。（先从阴阳脏腑说到气，复从气说到阴阳脏腑。小小段落，用笔亦有往复回还之致。）传之后世，以血为盟，敬之者昌，慢之者亡。无道行私，必得夭殃。谨奉天道，请言终始。（以上叙阴阳补泻，大意总冒通篇。）
终始者（挺起），经脉为纪，持其脉口人迎，以知阴阳有余不足，平与不平，天道毕矣（提清头绪）。所谓平人者不病（接叙“平”字，笔笔主动），不病者，脉口人迎应四时也，上下相应而俱往来也，六经之脉不结动也，本末之寒温之相守司也，形肉血气必相称也，是谓平人（顿住）。少气者，脉口、人迎俱小而不称尺寸也（接叙不平之不足者，从上文一气贯注，笔底如烟云离合，舒卷自如）。如是者，则阴阳俱不足。补阳则阴竭，泻阴则阳脱。如是者（随手带叙治法），可将以甘药，不可饮以至剂。如此者弗灸，（据此是古法，固以灸为补也。）不已者，因而泻之，则五脏气坏矣（顿住）。（此节凡三段，总叙平与不平。一段分叙“平”字，一段不足，一段而以有余一层留于下文发挥，支对参差，详略互出，极篇法之变幻。少气者一段，前半句法与上段起处作对待，后半句法与下节收处作对待。）
人迎一盛，病在足少阳（接叙不平之有余者，抱定人迎脉口，纯用排比，硬语盘空，读之使人气肝）；一盛而躁，病在手少阳。人迎二盛，病在足太阳；二盛而躁，病在手太阳。人迎三盛，病在足阳明；三盛而躁，病在手阳明。人迎四盛，且大且数，名曰溢阳，溢阳为外格。脉口一盛，病在足厥阴；厥阴一盛而躁，在手心主。脉口二盛，病在足少阴；二盛而躁，在手少阴。脉口三盛，病在足太阴；三盛而躁，在手太阴。脉口四盛，且大且数者，名曰溢阴，溢阴为内关，内关不通，死，不治。人迎与太阴脉口俱盛四倍以上（总叙一笔），命曰关格，关格者与之短期（顿住）。
人迎一盛，泻足少阳而补足厥阴（接叙有余治法），二泻一补，日一取之，必切而验之，疏取之上，（“上”指所验之病脉上也。）气和乃止（缴到气和）。人迎二盛，泻足太阳而补足少阴，二泻一补，二日一取之，必切而验之，疏取之上，气和乃止。人迎三盛，泻足阳明而补足太阴，二泻一补，日二取之，必切而验之，疏取之上，气和乃止。脉口一盛，泻足厥阴而补足少阳，二泻一补，日一取之，必切而验之，疏取之上，气和乃止。脉口二盛，泻足少阴，而补足太阳，二补一泻，二日一取之，必切而验之，疏取之上，气和乃止。脉口三盛，泻足太阴而补足阳明，二补一泻，日二取之，必切而验之，疏取之上，气和乃止。所以日二取之者（横插一笔），阳明主胃，大富于谷气，故可日二取之也。人迎与脉口俱盛四倍以上，命曰阴阳俱溢，如是者不开（句法遥与前不足节对待），（据此是古法，固以刺为泻也。）则血脉闭塞，气无所行，流淫于中，五脏内伤。如此者，因而灸之则变易而为他病矣（收住本节）。（此节叙有余，将病与治法分作两截写。上节则平与不足两项连写，详略悬殊，无理而有趣。盖凡事之对待而头绪多寡不同者，均可用此体例也。）
凡刺之道（总承上诸“气和而止”句唱起），气调而止，补阴泻阳，音气益彰，耳目聪明，反此者血气不行。（此下当接“邪气来也紧而疾”，至“其脉皆实”，下再当接“凡刺之属，三刺至谷气”。）所谓气至而有效者（跟气字，挺起），泻则益虚。虚者脉大如其故而不坚也，坚如其故者（笔笔生动），适虽言故，（“故”字疑误。）病未去也。补则益实，实者脉大如其故而益坚也，大如其故而不坚者，适虽言快，病未去也。故补则实，泻则虚，痛虽不随针，病必衰去。必先通十二经脉之所生病（回顾经脉，一笔笔有余妍），而后可得传于终始矣。故阴阳不相移，虚实不相倾，取之其经。（以下当接“阴盛而阳虚”，文义相属也。）
凡刺之属，三刺至谷气，邪僻妄合，阴阳易居，逆顺相反，沉浮异处，四时不得，稽留淫泆，须针而去。故一刺则阳邪出，再刺则阴邪出，三刺则谷气至，谷气至而止。所谓谷气至者，已补而实，已泻而虚，故以知谷气至也。邪气独去者，阴与阳未能调，而病知愈也。故曰补则实，泻则虚，痛虽不随针，病必衰去矣。（此下当接“所谓气至而有效者”，正申释此段之义也。）
阴盛而阳虚，先补其阳，后泻其阴而和之。阴虚而阳盛，先补其阴，后泻其阳而和之。（此下当接，“故曰从腰以上者”。）
三脉动于足大指之间（以下文义更倒乱失次，僭为重定如下），必审其实虚。虚而泻之，是谓重虚，重虚病益甚。凡刺此者，以指按之，脉动而实且疾者，疾泻之，虚而徐者则补之，反此者病益甚。其动也，阳明在上，厥阴在中，少阴在下。（自“三脉动于足大指之间”至“重虚，病益甚”，当在此下。）膺腧中膺，背腧中背。肩膊虚者，取之上。重舌，刺舌柱以铍针也。手屈而不伸者，其病在筋；伸而不屈者，其病在骨。在骨守骨，在筋守筋。补须（补须二字，疑有脱误。下文所叙乃一人之病，虚实互见，而各据于一偏者，非可以补字统之也。）一方实，深取之，稀按其痏，以极出其邪气；一方虚，浅刺之，以养其脉，疾按其痏，无使邪气得入。（自“凡刺此者”至此，当在后“一刺阳也”之下。）邪气来也紧而疾，谷气来也徐而和。脉实者，深刺之，以泄其气；脉虚者，浅刺之，使精气无得出，以养其脉，独出其邪气。刺诸痛者，其脉皆实。（自“邪气来也”至此，当在前“反此者血气不行”之下。自“三脉动于足大指之间”至此，皆前后文错简，今各分移前后，擅易经文，非徒论文，亦欲明理也，读者谅之。）
故曰：从腰以上者（紧跟阴阳补泻而叙其事也），手太阴阳明皆主之；从腰以下者，足太阴阳明皆主之。病在上者下取之，病在下者高取之，病在头者取之足，病在腰者取之䐃。病生于头者头重，生于手者臂重，生于足者足重。治病者先刺其病所从生者也。春气在毛，夏气在皮肤，秋气在分肉，冬气在筋骨，刺此病者各以其时为齐。故刺肥人者，以秋冬之齐；刺瘦人者，以春夏之齐。病痛者阴也，痛而以手按之不得者阴也，深刺之。病在上者阳也，病在下者阴也。痒者阳也，浅刺之。病先起阴者，先治其阴。而后治其阳；病先起阳者，先治其阳而后治其阴。刺热厥者，留针反为寒；刺寒厥者，留针反为热。刺热厥者，二阴一阳；刺寒厥者，二阳一阴。所谓二阴者，二刺阴也；一阳者，一刺阳也。（前文“凡刺此者”至“少阴在下”，再自“三脉动于足大指之间”至“重虚病益甚”，再自“膺腧中膺”至“无使邪气得入”，当依次移置于此。）久病者，邪气入深。刺此病者，深内而久留之，间日而复刺之，必先调其左右，去其血脉，刺道毕矣。（自“凡刺之道，气调而止”至此，新订次序，当分两节。上节从“凡刺之道”至“可得传于终始矣”，是重发气字；下节从“故阴阳不相移”至此，是重发阴阳补泻之事也。）
凡刺之法，必察其形气。形肉未脱，少气而脉又躁，躁厥者，必为缪刺之，散气可收（通篇只注重“气”字），聚气可布。深居静处，占神往来，闭户塞牖，魂魄不散，精气之分，专意一神，毋闻人声，以收其精，必一其神，令志在针，浅而留之，微而浮之，以移其神，气至乃休。男内女外，坚拒勿出，谨守勿内，是谓得气（点醒得气）。
凡刺之禁：新内勿刺，新刺勿内；已醉勿刺，已刺勿醉；新怒勿刺，已刺勿怒；新劳勿刺，已刺勿劳；已饱勿刺，已刺勿饱；已饥勿刺，已刺勿饥；已渴勿刺，已刺勿渴；大惊大恐，必定其气，乃刺之；乘车来者，卧而休之，如食顷乃刺之。出行来者，坐而休之，如行十里顷乃刺之。凡此十二禁者，其脉乱气散，逆其营卫，经气不次，因而刺之，则阳病入于阴，阴病出为阳，则邪气复生，粗工勿察，是谓伐身，形体淫泆，乃消脑髓，津液不化，脱其五味，是谓失气也（点醒失气）。
太阳之脉（跟“失气”说下，推贯极也），其终也，戴眼，反折，瘛疭，其色白，绝皮乃绝汗，绝汗则终矣。少阳终者，耳聋，百节尽纵，目系绝，目系绝一日半则死矣，其死也，色青白乃死。阳明终者，口目动作，喜惊，妄言，色黄，其上下之经盛而不行则终矣。少阴终者，面黑齿长而垢，腹胀闭塞，上下不通而终矣。厥阴终者，中热嗌干，喜溺，心烦，甚则舌卷卵上缩而终矣。太阴终者，腹胀闭不得息，气噫善呕，呕则逆，逆则面赤，不逆则上下不通，上下不通则面黑皮毛燋而终矣（六排整齐，收局堂皇）。
（以经气终始为纲，以虚实补泻为纬。前叙经脉阴阳之气，虚实之诊，随手拖到治法中间，即接叙刺法，处处跟定气字；后分叙得气失气两段，是从补泻推出；末叙六经，终证近承失气，远映关格，有神龙掉尾之势。通篇看似散乱不续，无意为文，而局阵自工，其训词之深厚，每读一句，即令人涵味不尽，以炼字精也。篇中有意绪不相承接者，略依事理重订而分注之，以待高明之指正。）

卷三  ——————————————————————————————————————————————————————————————————————————————————————————

经脉第十  ***************************
雷公问于黄帝曰：“禁脉”之言，（经有禁服篇，所叙皆脉事，疑彼处服字误，有谓脉字误者，恐未必然。）凡刺之理（引成语起），经脉为始，营其所行，制其度量，内次五脏（理清题骨），外别六腑，愿尽闻其道。黄帝曰：人始生，先成精（从源头远远说入）。精成而脑髓生，骨为干，脉为营，筋为刚，肉为墙。皮肤坚而毛发长，谷入于胃，脉道以通，血气乃行（到题）。雷公曰：愿卒闻经脉之始生（点题）。黄帝曰：经脉者（提唱，笼罩全篇，字字皆与下文相呼应），所以能决死生，处百病，调虚实，不可不通。
肺手太阴之脉（分叙），起于中焦（十二节摹绘入微，曲折毕现，无一剩字懦词，岂非神笔），下络大肠，还循胃口，上膈属肺，从肺系横出腋下，下循臑内，行少阴心主之前，下肘中，循臂内上骨下廉，入寸口，上鱼，循鱼际，出大指之端。其支者，从腕后直入次指内廉，出其端。是动则病肺胀满（应百病），膨膨而喘咳上气，缺盆中痛，甚则交两手而瞀，此为臂厥。是主肺所生病者，咳逆上气，喘喝，烦心胸满，臑臂内前廉痛厥，掌中热。气盛有余，则肩背痛，风寒，汗出中风，小便数而欠；气虚则肩背痛寒，少气不足以息，溺色变。为此诸病，盛则泻之，虚则补之（应虚实），热则疾之，寒则留之，陷下则灸之，不盛不虚，以经取之。盛者寸口大三倍于人迎，虚者则寸口反小于人迎也。
大肠手阳明之脉，起于大指次指之端，循指上廉，出合谷两骨之间，上入两筋之中，循臂上廉，入肘外廉，上臑外前廉，上肩，出髃骨之前廉，上出于柱骨之会上，下入缺盆络肺，下膈属大肠；其支者，从缺盆上颈贯颊，入下齿中，还出挟口，交人中，左之右，右之左，上挟鼻孔。是动则病齿痛颈肿。是主津液所生病者，目黄口干，鼽衄，喉痹，肩前臑痛，大指次指痛不用。气有余，则当脉所过者热肿，虚则寒栗不复。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者人迎大三倍于寸口，虚者人迎反小于寸口也。
胃足阳明之脉，起于鼻之交頞中，（頞，鼻茎也。交頞中者，鼻茎起处，山根是也，左右脉交于此。儿科谓山根有青脉者，肝热。非也。人皆有脉，第皮薄者脉露，故易受风邪。）旁纳太阳之脉，下循鼻外，入上齿中，还出挟口环唇，下交承浆，却循颐后下廉，出大迎，循颊车，上耳前，过客主人，循发际，至额颅；其支者，从大迎前下人迎，循喉咙，入缺盆，下膈属胃络脾；其直者，从缺盆下乳内廉，下挟脐，入气街中；其支者，起于胃口，下循腹里，下至气街中而合，以下髀关，抵伏兔，下膝膑中，下循胫外廉，下足跗，入中指内间；其支者，下廉三寸而别，下入中指外间；其支者，别跗上，入大指间，出其端。是动则病洒洒振寒，善呻数欠颜黑（胃与膀胱之脉独长，其主病亦独多）。病至则恶人与火，闻木声则惕然而惊，心欲动，独闭户塞牖而处，甚则欲上高而歌，弃衣而走，贲响腹胀，是谓骭厥。是主血所生病者，狂疟温淫汗出，鼽衄，口唇胗，颈肿喉痹，大腹水肿，膝膑肿痛，循膺、乳、气、街、股、伏兔、骭外廉、足跗上皆痛，中指不用。气盛则身以前皆热，其有余于胃，则消谷善饥，溺色黄。气不足，则身以前皆寒栗，胃中寒则胀满。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者人迎大三倍于寸口，虚者人迎反小于寸口也。
脾足太阴之脉，起于大指之端，循指内侧白肉际，过核骨后，上内踝前廉，上踹内，循胫骨后，交出厥阴之前，上膝股内前廉，入腹属脾络胃，上膈，挟咽，连舌本，散舌下；其支者，复从胃别上膈，注心中。是动则病舌本强，食则呕，胃脘痛，腹胀善噫，得后与气则快然如衰，身体皆重。是主脾所生病者，舌本痛，体不能动摇，食不下，烦心，心下急痛，溏，瘕，泄，水闭，黄疸，不能卧，强立，股膝内肿，厥，足大指不用。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者寸口大三倍于人迎，虚者寸口反小于人迎也。
心手少阴之脉，起于心中，出属心系，下膈络小肠；其支者，从心系上挟咽，系目系；其直者，复从心系却上肺，下出腋，下循臑内后廉，行手厥阴心主之后，下肘内，循臂内后廉，抵掌后锐骨之端，入掌内后廉，循小指之内出其端。是动则病嗌干心痛，渴而欲饮，是为臂厥。是主心所生病者，目黄，胁痛，臑臂内后廉痛厥，掌中热痛。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者寸口大再倍于人迎，虚者寸口反小于人迎也。
小肠手太阳之脉，起于小指之端，循手外侧上腕，出踝中，直上循臂骨下廉，出肘内侧两筋之间，上循臑外后廉，出肩解，绕肩胛，交肩上，入缺盆络心，循咽下膈，抵胃属小肠；其支者，从缺盆循颈上颊，至目锐眦，却入耳中；其支者，别颊上䪼，（䪼，音拙，面骨之出者，即颧后连耳之横骨也。）抵鼻，至目内眦，斜络于颧。是动则病嗌痛颔肿，不可以顾，肩似拔，臑似折。是主液所生病者，耳聋，目黄，颊肿，颈颔肩臑肘臂外后廉痛。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者人迎大再倍于寸口，虚者人迎反小于寸口也。
膀胱足太阳之脉，起于目内眦，上额交巅；其支者，从巅至耳上角；（谓至耳之上角，非至耳又上日角也。三焦条同。）其直者，从巅入络脑，还出别下项，循肩髆内，挟脊抵腰中，入循膂，络肾属膀胱；其支者，从腰中下挟脊贯臀，入腘中；其支者，从髆内左右，别下贯胛，挟脊内，过髀枢，循髀外，从后廉下合腘中，以下贯腨内，（踹为足跟，腨为腓肠腿肚也。原本俱误作“踹”。）出外踝之后，循京骨，至小指外侧。是动则病冲头痛，目似脱，项似拔，脊痛腰似折，髀不可以曲，腘如结，腨如裂，是为踝厥。是主筋所生病者，痔疟狂癫疾，头囟项痛，目黄，泪出，鼽衄，项背腰尻腘腨脚皆痛，小指不用。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者人迎大再倍于寸口，虚者人迎反小于寸口也。
肾足少阴之脉，起于小指指之下，邪走足心，出于然谷之下，循内踝之后，别入跟中，以上腨内，出腘内廉，上股内后廉，贯脊属肾络膀胱；其直者，从肾上贯肝膈，入肺中，循喉咙，挟舌本；其支者，从肺出络心，注胸中。是动则病饥不欲食，面如漆柴，咳唾则有血，喝喝而喘，坐而欲起，目䀮䀮如无所见，心如悬，若饥状，气不足则善恐，心惕惕如人将捕之，是为骨厥。是主肾所生病者，口热舌干，咽肿上气，嗌干及痛，烦心心痛。黄疸，肠澼，脊股内后廉痛，痿厥，嗜卧，足下热而痛。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。灸则强食生肉，缓带被发，大杖重履而步。盛者寸口大再倍于人迎，虚者寸口反小于人迎也。
心主手厥阴心包络之脉，起于胸中，出属心包络，下膈，历络三焦；其支者，循胸出胁，下腋三寸，上抵腋，下循臑内，行太阴少阴之间，入肘中，下臂行两筋之间，入掌中，循中指出其端；其支者，别掌中，循小指次指出其端。是动则病手心热，臂肘挛急，腋肿，甚则胸胁支满，心中憺憺大动，面赤目黄，喜笑不休。是主脉所生病者，烦心心痛，掌中热。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者寸口大一倍于人迎，虚者寸口反小于人迎也。
三焦手少阳之脉，起于小指次指之端，上出两指之间，循手表腕，出臂外两骨之间，上贯肘，循臑外，上肩而交出足少阳之前，（“前”原作“后”，误。）入缺盆，布膻中，散络心包，下膈，循属三焦；其支者，从膻中上出缺盆，上项，系耳后，直上出耳上角，以屈下颊至䪼；其支者，从耳后入耳中，出走耳前，过客主人前，交颊，至目锐眦。是动则病耳聋，浑浑焞焞，嗌肿喉痹。是主气所生病者，汗出，目锐眦痛，颊痛，耳后肩臑肘臂外皆痛，小指次指不用。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者人迎大一倍于寸口，虚者人迎反小于寸口也。
胆足少阳之脉，起于目锐眦，上抵头角，下耳后，循颈行手少阳之前，至肩上，却交出手少阳之后，入缺盆；其支者，从耳后入耳中，出走耳前，至目锐眦后；其支者，别锐眦，下大迎，合于手少阳，抵于䪼，下加颊车，下颈合缺盆，以下胸中，贯膈络肝属胆，循胁里，出气街，绕毛际，横入髀厌中；其直者，从缺盆下腋，循胸过季胁，下合髀厌中，以下循髀阳，出膝外廉，下外辅骨之前，直下，抵绝骨之端，下出外踝之前，循足跗上，入小指指次指指之间；其支者，别跗上，入大指指之间，循大指歧骨内出其端，还贯爪甲，出三毛。是动则病口苦，善太息，心胁痛不能转侧，甚则面微有尘，体无膏泽，足外反热，是为阳厥。是主骨所生病者，头痛颔痛，目锐眦痛，缺盆中肿痛，腋下肿，马刀侠瘿，汗出振寒，疟，胸胁肋髀膝外至胫绝骨外踝前及诸节皆痛，小指次指不用。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者人迎大一倍于寸口，虚者人迎反小于寸口也。
肝足厥阴之脉（十二排一气直下，绝不变调，浩然沛然，读之令人神旺），起于大指丛毛之际，上循足跗上廉，去内踝一寸，上踝八寸，交出太阴之后，上腘内廉，循股阴，入毛中过阴器，抵小腹，挟胃属肝络胆，上贯膈，布胁肋，循喉咙之后，上入颃颡，连目系，上出额，与督脉会于巅；其支者，从目系下颊里，环唇内；其支者，复从肝别贯膈，上注肺。是动则病腰痛不可以俯仰，丈夫㿉疝，妇人少腹肿，甚则嗌干，面尘脱色。是主肝所生病者，胸满呕逆飧泄，狐疝，遗溺闭癃。为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。盛者寸口大一倍于人迎，虚者寸口反小于人迎也。
手太阴气绝则皮毛焦（接叙绝证，是应决生死）。太阴者，行气而温于皮毛者也（逐段皆横插一句，便摇曳有致）。故气不荣则皮毛焦；皮毛焦，则津液去皮节；津液去皮节者，则爪枯毛折，毛折者，则毛先死。丙笃丁死，火胜金也。
手少阴气绝则脉不通，脉不通则血不流，血不流则髦色不泽，故其面黑如漆柴者，血先死，壬笃癸死，水胜火也。
足太阴气绝者，则脉不荣肌肉，唇舌者，肌肉之本也。脉不荣则肌肉软，肌肉软则舌萎人中满，人中满则唇反，唇反者肉先死，甲笃乙死，木胜土也。
足少阴气绝则骨枯。少阴者，冬脉也，伏行而濡骨髓者也。故骨不濡则肉不能著也，骨肉不相亲则肉软却，肉软却故齿长而垢，发无泽，发无泽者骨先死，戊笃己死，土胜水也。
足厥阴气绝则筋绝。厥阴者，肝脉也，肝者筋之合也，筋者聚于阴气，而脉络于舌本也，故脉弗荣则筋急，筋急则引舌与卵，故唇青舌卷卵缩则筋先死，庚笃辛死，金胜木也。
五阴气俱绝则目系转，转则目运，目运者为志先死，志先死则远一日半死矣。
六阳气绝，则阴与阳相离，离则腠理发泄，绝汗乃出，故旦占夕死，夕占旦死。
经脉十二者（总束上文，从经脉渡到络脉，中权扼要，笔力天矫不群），伏行分肉之间，深而不见；其常见者，足太阴过于内踝之上（随手插叙一笔），无所隐故也。（“内”，原作“外”，误。阴脉不行外踝，且内踝上有大青脉，直上至膝，始渐隐，当即是也。）诸脉之浮而常见者，皆络脉也（先透络脉一笔）。〖六经络手阳明少阳之大络，起于五指间，上合肘中〗（此二十字于经络无考，于文义上下不续，疑误衍）。饮酒者（是借饮酒以发明经络交关处），卫气先行皮肤，先充络脉，络脉先盛，故卫气已平，营气乃满，而经脉大盛（仍落到经脉，随即接叙是动之义，将经脉顿足，以便激起络脉）。脉之卒然动者，皆邪气居之，留于本末；不动则热，不坚则陷且空，不与众同，是以知其何脉之动也（经脉之义至此，酣足矣）。雷公曰：何以知经脉之与络脉异也（直下是过脉语气）？黄帝曰：经脉者常不可见也（一句缴清），其虚实也，以气口知之，脉之见者皆络脉也（一句落到下文）。雷公曰：细子无以明其然也。黄帝曰：诸络脉皆不能经大节之间（紧顶络脉说下），必行绝道而出，入复合于皮中，其会皆见于外。故诸刺络脉者（接叙刺法），必刺其结上，甚血者虽无结，必急取之，以泻其邪而出其血，留之发为痹也。凡诊络脉（接叙诊法），脉色青则寒且痛，赤则有热。胃中寒，手鱼之络多青矣；胃中有热，鱼际络赤；其暴黑者，留久痹也；其有赤有黑有青者，寒热气也；其青短者，少气也。凡刺寒热者（又补叙刺法，十二经刺法叙于各条之后，此总叙于前，顺逆有法），皆多血络，必间日而一取之，血尽乃止，乃调其虚实，其小而短，少气甚者泻之则闷，闷甚则仆不得言，闷则急坐之也（顿住）。
手太阴之别（分叙），名曰列缺，起于腕上分间，并太阴之经直入掌中，散入于鱼际。其病实则手锐掌热（跟定虚实），虚则欠呿，小便遗数。取之去腕半寸，别走阳明也。
手少阴之别，名曰通里，去腕一寸半，别而上行，循经入于心中，系舌本，属目系。其病实则支膈，虚则不能言。取之掌后一寸，别走太阳也。
手心主之别，名曰内关，去腕二寸，出于两筋之间，循经以上，系于心包，络心系。实则心痛，虚则为头强，取之两筋间也。
手太阳之别，名曰支正，上腕五寸，内注少阴，其别者，上走肘，络肩髃。实则节弛肘废，虚则生肬，小者如指痂疥。取之所别也。
手阳明之别，名曰偏历，去腕三寸，别入太阴；其别者，上循臂，乘肩髃，上曲颊遍齿；其别者，入耳，合于宗脉。实则龋聋，虚则齿寒痹隔。取之所别也。
手少阳之别，名曰外关，去腕二寸，外绕臂，注胸中，合心主。实则肘挛，虚则不收。取之所别也。
足太阳之别，名曰飞阳，去踝七寸，别走少阴。实则鼽窒，头背痛；虚则鼽衄。取之所别也。
足少阳之别，名曰光明，去踝五寸，别走厥阴，下络足跗。实则厥，虚则痿躄，坐不能起。取之所别也。
足阳明之别，名曰丰隆，去踝八寸，别走太阴；其别者，循胫骨外廉，上络头项，合诸经之气，下络喉嗌。其病气逆则喉痹瘁瘖，实则狂颠，虚则足不收，胫枯。取之所别也。
足太阴之别，名曰公孙，去本节之后一寸，别走阳明；其别者，入络肠胃。厥气上逆则霍乱，实则肠中切痛，虚则鼓胀。取之所别也。
足少阴之别，名曰大钟，当踝后绕跟，别走太阳；其别者，并经上走于心包下，外贯腰脊。其病气逆则烦闷，实则闭癃，虚则腰痛。取之所别也。
足厥阴之别，名曰蠡沟，去内踝五寸，别走少阳；其别者，经胫上睾，结于茎。其病气逆则睾肿卒疝，实则挺长，虚则暴痒。取之所别也。
任脉之别，名曰尾翳，下鸠尾，散于腹。实则腹皮痛，虚则痒搔。取之所别也。
督脉之别，名曰长强，挟膂上项，散头上，下当肩胛左右，别走太阳，入贯膂。实则脊强，虚则头重，高摇之，挟脊之有过者。取之所别也。
脾之大络，名曰大包，出渊腋下三寸，布胸胁。实则身尽痛，虚则百节尽皆纵，此脉若罗络之血者，皆取之脾之大络脉也（十五排亦一气直下，文体前后相称）。
凡此十五络者，实则必见，虚则必下，视之不见，求之上下。人经不同，络脉异所别也。（如此巨制以十字结之，何等神勇。）
（此篇如时艺两截题做法。前叙十二经，后叙十五络，中间由经卸络，恰似中渡，洋洋洒洒，浩气直行。其叙经脉曲折处笔力轻捷醒豁，毫发毕见，试问视禹贡事绪，孰繁孰详？笔力孰醒孰快？虚实二字一线到底，是谋篇之密也，而排比铺张之中，自有曲折隽永之致，读之但觉灵光满纸，实处皆虚，板处皆活，运笔之妙，千古无两。）
经别第十一  ***************************
黄帝问于岐伯曰：余闻人之合于天道也，内有五脏，以应五音、五色、五时、五味、五位也（脏腑分叙）；外有六腑，以应六律，六律建阴阳诸经而合之十二月、十二辰、十二节、十二经水、十二时、十二经脉者（即从六律，总上脏腑，渡入十二经，用笔巧而捷），此五脏六腑之所以应天道。夫十二经脉者（紧顶高唱），人之所以生，病之所以成，人之所以治，病之所以起，学之所始，工之所止也，粗之所易，上之所难也。请问其离合出入奈何（提清头绪）？岐伯稽首再拜曰：明乎哉问也！此粗之所过，上之所息也，请卒言之（顿住）。
足太阳之正（十二排直下，清空一气，与前篇又别是一境界，前以雄阔胜，此以灵紧胜），别入于腘中，其一道下尻五寸，别入于肛，属于膀胱，散之肾，循膂当心入散；直者，从膂上出于项，复属于太阳，此为一经也。足少阴之正，至腘中，别走太阳而合，上至肾，当十四顀，出属带脉；直者，系舌本，复出于项，合于太阳，此为一合。成以诸阴之别，皆为正也。
足少阳之正，绕髀入毛际，合于厥阴；别者，入季胁之间，循胸里，属胆，散之肝，上贯心，以上挟咽，出颐颔中，散于面，系目系，合少阳于外眦也。足厥阴之正，别跗上，上至毛际，合于少阳，与别俱行，此为二合也。
足阳明之正，上至髀，入于腹里，属胃，散之脾，上通于心，上循咽出于口，上頞䪼，还系目系，合于阳明也。足太阴之正，上至髀，合于阳明，与别俱行，上结于咽，贯舌中，此为三合也。
手太阳之正，指地，别于肩解，入腋走心，系小肠也。手少阴之正，别入于渊腋两筋之间，属于心，上走喉咙，出于面，合目内眦，此为四合也。
手少阳之正，指天，别于巅，入缺盆，下走三焦，散于胸中也。手心主之正，别下渊腋三寸，入胸中，别属三焦，出循喉咙，出耳后，合少阳完骨之下，此为五合也。
手阳明之正，从手循膺乳，别于肩髃，入柱骨，下走大肠，属于肺。上循喉咙，出缺盆，合于阳明也。手太阴之正，别入渊腋少阴之前，入走肺，散之太阳，上出缺盆，循喉咙，复合阳明，此六合也（径住）。
（据事直书，条理分明，疏畅之中，自见苍老。通篇无一字非实事，无一句不排比，却无一字一句板滞者，叹其笔力之清雄也。）
经水第十二  ***************************
黄帝问于岐伯曰：经脉十二者，外合于十二经水，而内属于五脏六腑。夫十二经水者，其有大小、深浅、广狭、远近各不同，五脏六腑之高下、小大、受谷之多少亦不等，相应奈何？夫经水者，受水而行之（笔笔空灵，有爽气扑人眉宇）；五脏者，合神气魂魄而藏之；六腑者，受谷而行之，受气而扬之；经脉者，受血而营之。合而以治奈何？刺之深浅，灸之壮数，可得闻乎？
岐伯答曰：善哉问也！天至高，不可度，地至广，不可量，此之谓也（轻轻一顿，随即振起）。且夫人生于天地之间，六合之内，此天之高，地之广也，非人力之所度量而至也，若夫八尺之士，皮肉在此，外可度量切循而得之，其死可解剖而视之，其脏之坚脆，腑之大小，谷之多少，脉之长短，血之清浊，气之多少，十二经之多血少气，与其少血多气，与其皆多血气，与其皆少血气，皆有大数（笔锋犀利）。其治以针艾，各调其经气，固其常有合乎（顿住）？黄帝曰：余闻之，快于耳，不解于心，愿卒闻之。岐伯答曰：此人之所以参天地而应阴阳也（唱起本节），不可不察。足太阳外合于清水（分叙），内属于膀胱，而通水道焉。足少阳外合于渭水，内属于胆。足阳明外合于海水，内属于胃。足太阴外合于湖水，内属于脾。足少阴外合于汝水，内属于肾。足厥阴外合于渑水，内属于肝。手太阳外合于淮水，内属于小肠，而水道出焉。手少阳外合于漯水，内属于三焦。手阳明外合于江水，内属于大肠。手太阴外合于河水，内属于肺。手少阴外合于济水，内属于心。手心主外合于漳水，内属于心包。凡此五脏六腑十二经水者，外有源泉而内有所禀，此皆内外相贯，如环无端，人经亦然。故天为阳，地为阴，腰以上为天，腰以下为地。故海以北者为阴，湖以北者为阴中之阴，漳以南者为阳，河以北至漳者为阳中之阴，漯以南至江者为阳中之太阳，此一隅之阴阳也，所以人与天地相参也。
黄帝曰：夫经水之应经脉也（直下），其远近浅深，水血之多少各不同，合而以刺之奈何（入刺法）？岐伯答曰：足阳明（足之阳明，用特叙之笔），五脏六腑之海也，其脉大血多，气盛热壮，刺此者不深弗散，不留不泻也。足阳明刺深六分，留十呼。足太阳深五分，留七呼。足少阳深四分，留五呼。足太阴深三分，留四呼。足少阴深二分，留三呼。足厥阴深一分，留二呼。手之阴阳（手之阴阳用简括之笔，此用笔之生动处也），其受气之道近，其气之来疾，其刺深者皆无过二分，其留皆无过一呼（又统叙治法，一笔笔更生动）。其少长大小肥瘦，以心撩之，（言浅深多少，虽有定数，又当揣人之少长肥瘦而意为增损之也。）命曰法天之常。灸之亦然。灸而过此者得恶火，则骨枯脉涩；刺而过此者，则脱气。黄帝曰：夫经脉之小大，血之多少，肤之厚薄，肉之坚脆，及腘之大小，可为量度乎？岐伯答曰：其可为量度者，取其中度也，不甚脱肉而血气不衰也（笔笔生动）。若夫所度之人，痟瘦而形肉脱者，恶可以度量刺乎？审切循扪按，视其寒温盛衰而调之，是谓因适而为之真也（炼字深刻）。（此即所谓以心撩之也。）
（比经脉于经水，无甚深义，不过拟议远近浅深多少之象数耳。后幅论刺法之浅深及取穴之量度，词极圆活，笔亦生动。）

卷四  ——————————————————————————————————————————————————————————————————————————————————————————

经筋第十三  ***************************
足太阳之筋，起于足小指，上结于踝，邪上结于膝，其下循足外侧，结于踵，上循跟，结于腘；其别者，结于腨外，上腘中内廉，与腘中并上结于臀，上挟脊上项；其支者，别入结于舌本；其直者，结于枕骨，上头下颜，结于鼻；其支者，为目上纲，（纲或作“网”误，此谓目上胞内开阖之筋也。）下结于頄；（頄音求，即颧也。）其支者，从腋后外廉，结于肩髃；其支者，入腋下，上出缺盆，上结于完骨；其支者，出缺盆，邪上出于頄。其病小指支，（支，撑拄不便也。）跟肿痛，腘挛，脊反折，项筋急，肩不举，腋支，缺盆中纽痛，不可左右摇。治在燔针劫刺，以知为数，以痛为输，名曰仲春痹也。
足少阳之筋，起于小指次指，上结外踝，上循胫外廉，结于膝外廉；其支者，别起外辅骨，上走髀，前者结于伏兔之上，后者结于尻；其直者，上乘䏚季胁，（季胁二字乃䏚之注也，经文每多如此。）上走腋前廉，系于膺乳，结于缺盆；直者，上出腋，贯缺盆，出太阳之前，循耳后，上额角，交巅上，下走颔，（篇中“颔”字皆与常说不同，乃指眉后陷中，开口合口，其处即为之振撼也。一作顑。）上结于頄；支者，结于目眦为外维。其病小指次指支转筋，引膝外转筋，膝不可屈伸，腘筋急，前引髀，后引尻，即上乘䏚季胁痛，上引缺盆膺乳颈，维筋急，从左之右，右目不开，上过右角，并跷脉而行，左络于右，故伤左角，右足不用，命曰维筋相交。治在燔针劫刺，以知为数，以痛为输，名曰孟春痹也。
足阳明之筋，起于中三指，结于跗上，邪外上加于辅骨，上结于膝外廉，直上结于髀枢，上循胁，属脊；其直者，上循骭，结于膝；（缺，此缺谓缺其文也。马注作缺盆误，以上下文部位推之，当在伏兔之下。）其支者，结于外辅骨，合少阳；其直者，上循伏兔，上结于髀，聚于阴器，上腹而布，至缺盆而结，上颈，上挟口，合于頄，下结于鼻，上合于太阳，太阳为目上纲，阳明为目下纲；其支者，从颊结于耳前。其病足中指支，胫转筋，脚跳坚，伏兔转筋，髀前肿，㿉疝，腹筋急，引缺盆及颊，卒口僻，急者目不合，热则筋纵，目不开。颊筋有寒，则急引颊移口；有热则筋弛纵缓，不胜收故僻。治之以马膏（独详治法），膏其急者，以白酒和桂，以涂其缓者，以桑钩钩之，即以生桑灰置之坎中，高下以坐等，以膏熨急颊，且饮美酒，啖美炙肉，不饮酒者，自强也，为之三拊而已。治在燔针劫刺，以知为数，以痛为输，名曰季春痹也。
足太阴之筋，起于大指之端内侧，上结于内踝；其直者，络于膝内辅骨，上循阴股，结于髀，聚于阴器，上腹，结于脐，循腹里，结于肋，散于胸中；其内者，著于脊。其病足大指支，内踝痛，转筋痛，膝内辅骨痛，阴股引髀而痛，阴器纽痛，上引脐两胁痛，引膺中脊内痛。治在燔针劫刺，以知为数，以痛为输，命曰孟秋痹也。
足少阴之筋，起于小指之下，并足太阴之筋，邪走内踝之下，结于踵，与太阳之筋合而上结于内辅之下，并太阴之筋而上循阴股，结于阴器，循脊内挟膂，上至项，结于枕骨，与足太阳之筋合。其病足下转筋，及所过而结者皆痛及转筋。病在此者，主痫、瘛及痉，在外者不能俯，在内者不能仰。故阳病者腰反折不能俯，阴病者不能仰。治在燔针劫刺，以知为数，以痛为输，在内者熨引饮药。此筋折纽，纽发数甚者，死不治，名曰仲秋痹也。
足厥阴之筋，起于大指之上，上结于内踝之前，上循胫，上结内辅之下，。上循阴股，结于阴器，络诸筋。（厥阴主筋，为诸筋之所系属也。）其病足大指支，内踝之前痛，内辅痛，阴股痛转筋，阴器不用，伤于内则不起（分释，不用事例），伤于寒则阴缩入，伤于热则纵挺不收。治在行水清阴气。其病转筋者，治在燔针劫刺（分叙治法），以知为数，以痛为输，命曰季秋痹也。
手太阳之筋，起于小指之上，结于腕，上循臂内廉，结于肘内锐骨之后，弹之应小指之上，入结于腋下；其支者，后走腋后廉，上绕肩胛，循颈出足太阳之前，结于耳后完骨；其支者，入耳中；直者，出耳上，下结于颔，上属目外眦。其病小指支，肘内锐骨后廉痛，循臂阴入腋下，腋下痛，腋后廉痛，绕肩胛引颈而痛，应耳中鸣痛引颔，目瞑良久乃得视，（篇中独此句是气化之病。）颈筋急则为筋瘘颈肿，寒热在颈者。（似当作寒热在颈者，则为筋瘘，颈肿。）治在燔针劫刺，以知为数，以痛为输，其为肿者，复而锐之。〖本支者，上曲牙，循耳前，属目外眦，上颔，结于角。其病当所过者支转筋。治在燔针劫刺，以知为数，以痛为输，〗（此四十一字与手少阳之筋文重复，且支者上本字即舌本之本字，错衍之迹显然。）名曰仲夏痹也。
手少阳之筋，起于小指次指之端，结于腕，上循臂，结于肘，上绕臑外廉，上肩走颈，合手太阳；其支者，当曲颊入系舌本；其支者，上曲牙，循耳前，属目外眦，上乘颔，结于角。其病当所过者即支转筋，舌卷。治在燔针劫刺，以知为数，以痛为输，名曰季夏痹也。
手阳明之筋，起于大指次指之端，结于腕，上循臂，上结于肘外，上臑，结于髃；其支者，绕肩胛，挟脊；直者，从肩髃上颈；其支者，上颊，结于頄；直者，上出手少阳之前，上左角，络头，下右颔。其病当所过者支痛及转筋，肩不举，颈不可左右视。治在燔针劫刺，以知为数，以痛为输，名曰孟夏痹也。
手太阴之筋，起于大指之上，循指上行，结于鱼后，行寸口外侧，上循臂，结肘中，上臑内廉，入腋下，出缺盆，结肩前髃，上结缺盆，下结胸里，散贯贲，合贲下，（《甲乙经》作胁下，当是贲膈也。其下无可合也，抑或言合于贲下之胁处也。）抵季胁，其病当所过者支转筋痛，甚成息贲，胁急吐血。治在燔针劫刺，以知为数，以痛为输，名曰仲冬痹也。
手心主之筋，起于中指，与太阴之筋并行，结于肘内廉，上臂阴，结腋下，下散前后，（前后，胁前后也，故下云挟胁。下文前及胸痛，前似当训膺。）挟胁；其支者，入腋散胸中，结于臂。（臂字可疑，详见下条。足太阴条有结于脐，循腹里，结于肋，散于胸中之文，臂或肋之讹也。）其病当所过者支转筋，前及胸痛息贲。治在燔针劫刺，以知为数，以痛为输，名曰孟冬痹也。
手少阴之筋，起于小指之内侧，结于锐骨，上结肘内廉，上入腋，交太阴，挟乳里，结于胸中，循臂，（胸之下，脐之上无臂也，臂字必误。）下系于脐。其病内急，心承伏梁，（此挟乳里结胸中之病也。）下为肘纲，其病当所过者支转筋，筋痛。治在燔针劫刺，以知为数，以痛为输。（“下为肘纲”句是遥承“上结肘内廉”来，随即接叙其证治也，下文又遥承伏梁说，叙事组织断续有趣。又按：循臂下为肘纲是一串事，疑本条有脱文错简。）其成伏梁唾血脓者，死不治。经筋之病（随于末条，总发证治大义，以束上文，不用另笔，是用笔之巧而捷，经文每多如此），寒则反折筋急，热则筋弛纵不收，阴痿不用。阳急则反折，阴急则俯不伸。焠刺者，刺寒急也，热则筋纵不收，无用燔针。名曰季冬痹也。
足之阳明（又补叙二经，亦有口目噼急，请复不置者，是筋病，奠重于此也），手之太阳，筋急则口目为噼，眦急不能卒视，治皆如上方也。
（十二排直起直落，不提不束，此种文格《内经》独多。其摩绘曲折之妙，与“经脉”同，而彼以雄阔胜，此以坚朴胜。筋病起于寒热，成于燥湿，其见证则拘急缓纵，支转痿痛，俯仰屈伸，而以痫痉偏废，口噼眦急为重也。篇中多有错脱处，宜细考之。）
骨度第十四  ***************************
黄帝问于伯高曰：脉度言经脉之长短，何以立之？伯高曰：先度其骨节之大小广狭长短，而脉度定矣（一句头起全篇，开门见山）。黄帝曰：愿闻众人之度，人长七尺五寸者（先立树之根），其骨节之大小长短各几何？伯高曰：头之大骨围二尺六寸（叙头身之围，大是横说），胸围四尺五寸，腰围四尺二寸。发所覆者，颅至项尺二寸（叙头身之直长，是直说），发以下至颐长一尺，君子终折。（《甲乙经》作“参折”。盖君子发际常高于众人，则发所覆者不及尺二寸，发以下至颐不止一尺矣，故须参互而折数之。）结喉以下至缺盆中长四寸，缺盆以下至[骨曷][骨亏]长九寸，过则肺大，不满则肺小（带叙脏腑，便曲折有致）。[骨曷][骨亏]以下至天枢长八寸，过则胃大，不及则胃小。天枢以下至横骨长六寸半，过则回肠广长，不满则狭。短横骨长六寸半，横骨上廉以下以至内辅之上廉长一尺八寸，内辅之上廉以下至下廉长三寸半，内辅下廉下至内踝长一尺三寸，内踝以下至地长三寸，膝腘以下至跗属长一尺六寸，跗属以下至地长三寸，故骨围大则太过，小则不及（束一笔。以上叙身前之直长也）。角以下至柱骨长一尺，行腋中不见者长四寸，腋以下至季胁长一尺二寸，季胁以下至髀枢长六寸，髀枢以下至膝中长一尺九寸，膝以下至外踝长一尺六寸，外踝以下至京骨长三寸，京骨以下至地长一寸（以上叙身侧之直长也）。
耳后当完骨者广九寸，耳前当耳门者广一尺三寸，两颧之间相去七寸，两乳之间广九寸半两髀之间广六寸半。足长一尺二寸，广四寸半（以上叙头身之横宽也）。肩至肘长一尺七寸，肘至腕长一尺二寸半，腕至中指本节长四寸，本节至其末长四寸半（以上叙两手之直长也）。
项发以下至背骨长二寸半，膂骨以下至尾骶二十一节长三尺。上节长一寸四分分之一，奇分在下，故上七节至于膂骨九寸八分分之七（以上叙身后之直长也），（以文义推之上句，当是一寸四分又十分分之一也。下句当是九寸八分又十分分之七也，经文词简意晦，数不吻合。）此众人骨之度也（应醒），所以立经脉之长短也（缴清，神回气合）。是故视其经脉之在于身也，其见浮而坚，其见明而大者，多血；细而沉者，多气也。（以理推之，当是其见浮而坚者多气，明而大者多血，细而沉者少气也。第原文义亦可通，未敢擅改。）
（本论脉度也，却通篇只说骨度，而脉度仅于首尾见之，结末数语，忽然离开，与前文似断似续，使堆垛尽化烟云。篇中句句皆实事，却句句皆虚境，读时须胸中牢记，目中注视，是为脉度立根，便觉字字皆立于空中。）
五十营第十五  ***************************
黄帝曰：余愿闻五十营奈何？岐伯答曰：天周二十八宿，宿三十六分，人气行一周，千八分（一顿）。（以天度起脉度是言其体也。）日行二十八宿，人经脉上下、左右、前后二十八脉，周身十六丈二尺，以应二十八宿（又一顿），（以日度起脉度，是言其动也，天日漏三层，愈逼愈紧。漏字一层即从天日中提出，以作五十营之准者也，故百刻正与五十营相映。）漏水下百刻（以“漏”字承上，两项挺起），以分昼夜。故人一呼，脉再动，气行三寸；一吸，脉亦再动，气行三寸。呼吸定息，气行六寸（以上提清数根，以下层递说去）。十息，气行六尺，日行二分（笔笔缴醒）。二百七十息，气行十六丈二尺，气行交通于中，一周于身，下水二刻，日行二十五分。五百四十息，气行再周于身，下水四刻，日行四十分。二千七百息，气行十周于身，下水二十刻，日行五宿二十分。一万三千五百息，气行五十营于身，水下百刻，日行二十八宿，漏水皆尽，而脉终矣（顿住）。所谓交通者，并行一数也（横插一笔，摇曳生姿），故五十营备，得尽天地之寿矣（又以重笔压住，文气紧急），凡行八百一十丈也（雄鸡一生＼声天下白）。
（寥寥二百余字，有许多故事，许多议论，涵盖其中。题只“五十营”三字，篇中幻出许多数目字，是烘托极热闹者。）
营气第十六  ***************************
黄帝曰：营气之道（点题，直起），内谷为宝。谷入于胃，乃传之肺，流溢于中，布散于外（先统营卫言），其精专者行于经隧（折入营气），常营无已，终而复始，是谓天地之纪（顿住）。故气从太阴出（直接），注手阳明，上行注足阳明，下行至跗上，注大指间，与太阴合。上行抵脾，从脾注心中，循手少阴出腋下臂，注小指，合手太阳，上行乘腋，出䪼内，注目内眦，上巅下项，合足太阳。循脊下尻，下行注小指之端，循足心，注足少阴。上行注肾，从肾注心，外散于胸中。循心主脉，出腋下臂，出两筋之间，入掌中，出中指之端，还注小指次指之端，合手少阳。上行注膻中，散于三焦，从三焦注胆，出胁，注足少阳。下行至跗上，复从跗注大指间，合足厥阴。上行至肝，从肝上注肺。上循喉咙，入颃颡之窍，究于畜门。其支别者，上额循巅，下项中，循脊入骶，是督脉也。络阴器，上过毛中，入脐中，上循腹里，入缺盆，下注肺中，复出太阴（缴上，顿住）。此营气之所行也，逆顺之常也（回应作结）。
（先提大意作冒，后详叙其事，亦行文常格，笔意洁净可喜。）
脉度第十七  ***************************
黄帝曰：愿闻脉度（点题）。岐伯答曰：手之六阳（直叙），从手至头，长五尺，五六三丈。手之六阴，从手至胸中，三尺五寸，三六一丈八尺，五六三尺，合二丈一尺。足之六阳，从足上至头，八尺，六八四丈八尺。足之六阴，从足至胸中，六尺五寸，六六三丈六尺，五六三尺，合三丈九尺。（手足各以六阴六阳纪数，是各经左右两脉，气行有先后矣，而蹻脉阴阳只叙其一，此事乃本经中一大疑团也。）蹻脉从足至目，七尺五寸，二七一丈四尺，二五一尺，合一丈五尺。督脉、任脉各四尺五寸，二四八尺，二五一尺，合九尺。凡都合一十六丈二尺，此气之大经隧也（锁住上文）。经脉为里，支而横者为络，络之别者为孙。盛而血者疾诛之，盛者泻之，虚者饮药以补之。（以上为第一节，论脉度而以治法束之，是实发题面之文。）五脏常内阅于上七窍也（振起，开拓心胸），故肺气通于鼻，肺和则鼻能知臭香矣；心气通于舌，心和则舌能知五味矣；肝气通于目，肝和则目能辨五色矣；脾气通于口，脾和则口能知五谷矣；肾气通于耳，肾和则耳能闻五音矣；五脏不和则七窍不通，六腑不和则留为痈（脏腑不平叙，中间用枢纽，脱卸大方）。故邪在腑则阳脉不和，阳脉不和则气留之，气留之则阳气盛矣。阳气太盛则阴不利，阴脉不利则血留之，血留之则阴气盛矣。（此热盛灼津而血涩者也。）阴气太盛，则阳气不能荣也，故曰关；阳气太盛，则阴气弗能荣也，故曰格；阴阳俱盛，不得相荣，故曰关格。关格者，不得尽期而死也。（以上为第五节。是接发内溉脏腑，外濡腠理之常变也。）黄帝曰：蹻脉安起安止？何气荣之？岐伯答曰：蹻脉者少阴之别，起于然骨之后，上内踝之上，直上循阴股入阴，上循胸里入缺盆，上出人迎之前，入頄属目内眦，合于太阳、阳蹻而上行，气并相还则为濡目，气不荣则目不合。（以上为第二节。是接叙跷脉之起止，以补首节未尽之义也。）黄帝曰：气独行五脏，不荣六腑，何也？岐伯答曰：气之不得无行也，如水之流，如日月之行不休，故阴脉荣其脏，阳脉荣其腑，如环之无端，莫知其纪，终而复始。其流溢之气，内溉脏腑，外濡腠理。（以上为第四节。因上篇营气内注，只言五脏，不及六腑而疑之也。）黄帝曰：跷脉有阴阳，何脉当其数？岐伯答曰：男子数其阳，女子数其阴，当数者为经，其不当数者为络也。（以上为第三节。即第二节之尾也。）
（词气圆润静雅，足供揣摩，独怪承接有于理解难通之处，僭拟移置，分注篇中，以俟高明指正。）
营卫生会第十八  ***************************
黄帝问于岐伯曰：人焉受气（直起）？阴阳焉会？何气为营？何气为卫？营安从生？卫于焉会（分提头绪）？老壮不同气，阴阳异位，愿闻其会。（以上总冒，提清全篇头绪，以下浩然直往，穷原竟委，不必回顾，提笔而自曲折赴节。）岐伯答曰：人受气于谷（应受气），谷入于胃，以传与肺，五脏六腑，皆以受气，其清者为营，浊者为卫（应荣卫），营在脉中，卫在脉外，营周不休，五十而复大会。阴阳相贯，如环无端。卫气行于阴二十五度，行于阳二十五度，分为昼夜，故气至阳而起，至阴而止。故曰：日中而阳陇为重阳，夜半而阴陇为重阴。故太阴主内（应阴阳异位），太阳主外，各行二十五度，分为昼夜。夜半为阴陇，夜半后而为阴衰，平旦阴尽而阳受气矣。日中而阳陇，日西而阳衰，日入阳尽而阴受气矣。夜半而大会，万民皆卧，命曰合阴，平旦阴尽而阳受气，如是无已，与天地同纪。（以上三意一气贯注，直起直住，为第一节。）黄帝曰：老人之不夜瞑者，何气使然？少壮之人不昼瞑者，何气使然（应少壮不同气）？岐伯答曰：壮者之气血盛，其肌肉滑，气道通，营卫之行，不失其常，故昼精而夜瞑。老者之气血衰，其肌肉枯，气道涩，五脏之气相搏，其营气衰少而卫气内伐，故昼不精，夜不瞑。（以上专发少壮不同气，义精词湛，为第二节，亦直起直收，与上节为一正一反，一常一变。）黄帝曰：愿闻营卫之所行，皆何道从来（以下畅发营卫生会之事）？岐伯答曰：营出于中焦，卫出于下焦。黄帝曰：愿闻三焦之所出。岐伯答曰：上焦出于胃上口，并咽以上贯膈而布胸中，走腋，循太阴之分而行，还至阳明，上至舌，下足阳明，常与营俱行于阳二十五度，行于阴亦二十五度为一周也，故五十度而复大会于手太阴矣。黄帝曰：人有热，饮食下胃（接叙上焦变化之气），其气未定，汗则出，或出于面，或出于背，或出于身半，其不循卫气之道而出，何也？岐伯曰：此外伤于风，内开腠理，毛蒸理泄，卫气走之，固不得循其道，此气慓悍滑疾，见开而出，故不得从其道，故命曰漏泄。（上焦为宗气所会，本节似言卫气者，宗气本营卫之所令也，故上半节言其常与营俱，下半节又怪其不循卫道也。）黄帝曰：愿闻中焦之所出。岐伯答曰：中焦亦并胃中，出上焦之后，此所受气者，泌糟粕，蒸津液，化其精微，上注于肺脉，乃化而为血，以奉生身，莫贵于此，故独得行于经隧，命曰营气。黄帝曰：夫血之与气（接叙中焦之变），异名同类，何谓也？岐伯答曰：营卫者，精气也，血者，神气也，故血之与气，异名同类焉。故夺血者无汗，夺汗者无血，故人生有两死。而无两生。黄帝曰：愿闻下焦之所出。岐伯答曰：下焦者，别回肠，注于膀胱而渗入焉。故水谷者，常并居于胃中，成糟粕，而俱下于大肠，而成下焦，渗而俱下，济泌别汁，循下焦而渗入膀胱焉。黄帝曰：人饮酒（接叙下焦之变），酒亦入胃，谷未熟而小便独先下，何也？岐伯答曰：酒者熟谷之液也，其气悍以清，故后谷而入，先谷而液出焉。黄帝曰：善。余闻上焦如雾（引用成语作结，翛然意遍），中焦如沤，下焦如渎，此之谓也。（三节畅叙荣卫生会，分三焦而又各推其变，当作一节读之，若分三节，文气便促而弱矣。）
（布局则前单后双，运意则前总后分，两截似各不相顾，而实大气盘旋，真力弥满，不拘于分提分应之成法，全以议论驾驭，其闲笔力又足以副之，词旨圆润，理致深密，耐人涵泳，局阵整肃，尤有正笏垂绅之度。此篇畅发荣卫之源流正变也，前两节合提笔数项而总叙之，一正一变，后分三焦申叙之，又各一正一变也，若拘，拘于分应，提笔转支节矣。）
四时气第十九  ***************************
黄帝问于岐伯曰：夫四时之气，各不同形，百病之起，皆有所生，灸刺之道，何者为定？岐伯答曰：四时之气（用笔简淡），各有所在，灸刺之道，得气穴为定（一顿）。
故春取经血脉分肉之间（分叙），甚者深刺之，间者浅刺之（叙四时）。夏取盛经孙络，取分间绝皮肤。秋取经腧，邪在腑，取之合。冬取井荥，必深以留之。
温疟汗不出（叙百病），为五十九痏。风㽷肤胀，为五十七痏，取皮肤之血者，尽取之。
飧泄，补三阴之上，补阴陵泉，皆久留之，热行乃止。
转筋于阳治其阳，转筋于阴治其阴，皆卒刺之。
徒㽷，先取环谷下三寸，以铍针针之，已刺而筒之，而内之，入而复之，以尽其㽷，（中有脱文。）必坚。来缓则烦悗，来急则安静，间日一刺之，㽷尽乃止。饮闭药，方刺之时徒饮之，方饮无食，方食无饮，无食他食，百三十五日。
著痹不去，久寒不已，卒取其三里。〖骨为干〗，（三字是“经脉篇”文误衍于此。）肠中不便，取三里，盛泻之，虚补之。
疠风者，素刺其肿上，已刺，以锐针针其处，按出其恶气，肿尽乃止，常食方食，无食他食。
腹中常鸣（叙六腑），气上冲胸，喘不能久立，邪在大肠，刺肓之原、巨虚上廉、三里。
小腹控睾引腰脊，上冲心，邪在（《甲乙经》有“小肠也”三字。）小肠者，连睾系，属于脊，贯肝肺，络心系。气盛则厥逆，上冲肠胃，熏肝，散于肓，结于脐。故取之肓原以散之，刺太阴以予之，取厥阴以下之，取巨虚下廉以去之，按其所过之经以调之。
善呕，呕有苦，长太息，心中憺憺，恐人将捕之，邪在胆，逆在胃，胆液泄则口苦，胃气逆则呕苦，故曰呕胆。取三里以下胃气，逆则刺少阳血络以闭胆逆，却调其虚实，以去其邪。饮食不下，膈塞不通，邪在胃脘，在上脘则刺抑而下之，在下脘则散而去之。
小腹痛肿，不得小便，邪在三焦约，取之太阳大络，视其络脉与厥阴小络结而血者，肿上及胃脘，取三里。睹其色（叙色脉），察其以，（以，目之讹也，古目字相近。）知其散复者，视其目色，以知病之存亡也。一其形，听其动静者，持气口、人迎以视其脉，坚且盛且滑者病日进，脉软者病将下，诸经实者病三日已。气口候阴，人迎候阳也。
（笔力坚卓，惟结末一段，语意无属，笔致亦与上文不一律。）

卷五  ——————————————————————————————————————————————————————————————————————————————————————————

五邪第二十  ***************************
邪在肺（直起，清气逼人），则病皮肤痛，寒热，上气，喘，汗出，咳动肩背。取之膺中外腧，背三节五脏之傍，以手疾按之（足一笔，便有曲致），快然，乃刺之，取之缺盆中以越之。邪在肝，则两胁中痛，寒中，恶血在内，行善掣节，时脚肿，取之行间，以引胁下，补三里以温胃中，取血脉以散恶血，取耳间青脉，以去其掣（整用四排，笔锋犀利）。邪在脾胃，则病肌肉痛。阳气有余，阴气不足，则热中善饥；阳气不足，阴气有余，则寒中肠鸣腹痛（独详病因，笔势飞舞）。阴阳俱有余，若俱不足，则有寒有热，皆调于三里。邪在肾，则病骨痛阴痹。阴痹者（申一笔），按之而不得，腹胀腰痛，大便难，肩背颈项痛，时眩。取之涌泉、昆仑，视有血者尽取之（又申一笔）。邪在心，则病心痛，喜悲，时眩仆（独用浑括之笔），视有余不足而调之其输也（加“也”字妙）。（以一“也”字，结束五项。）
（五项直起直结，经文常格，妙在每项中间皆有曲笔，遂觉行间字字皆有生气。）
寒热病第二十一  ***************************
皮寒热者（三峰直立），不可附席，毛发焦，鼻槁腊，不得汗。（腊，皮肤干燥也。）取三阳之络，以补手太阴（用单笔）。
肌寒热者，肌痛，毛发焦而唇槁腊，不得汗。取三阳于下以去其血者（用双笔），补足太阴以出其汗。
骨寒热者，病无所安，汗注不休。齿未槁，取其少阴于阴股之络；齿已槁，死不治（用分合之笔，三项笔致不同，便见生趣，带叙一笔，上下钩连在有意无意之间）。骨厥亦然。
痹骨，举节不用而痛，汗注烦心。取三阴之经补之（二字峭）。
身有所伤血出多，及中风寒，若有所堕坠（独先叙病因病证，再点病名，顺逆有致），四肢懈惰不收，名曰体惰。取其小腹脐下三结交。三结交者（顾盼生姿），阳明、太阴也，脐下三寸关元也。
厥痹者，厥气上及腹。取阴阳之络，视主病者，泻阳补阴也（详叙穴法，即所谓主病者）。颈侧之动脉人迎，人迎，足阳明也，在婴筋之前。婴筋之后，手阳明也，名曰扶突。次脉，足少阳脉也，名曰天牖。次脉，足太阳也，名曰天柱。腋下动脉，臂太阴也，名曰天府。
阳迎（迎，当作逆。）头痛，胸满不得息，取之人迎。
暴喑气鞕，取扶突与舌本。出血暴聋气蒙，耳目不明，取天牖。
暴挛痫眩，足不任身，取天柱。
暴瘅内逆，肝肺相搏，血溢鼻口，取天府。此为天牖五部（轻束一句）。（以上从寒热，搭到骨厥，即接叙骨痹、体惰、厥痹之证治各不相顾之中，自有草蛇灰线之妙，其笔致之顺逆向背，亦无情而有情也。以下诸篇皆当以此意读之，看似平铺直叙，其中自具开合断续之体。）
臂阳明有入頄遍齿者，名曰大迎，下齿龋取之。臂恶寒补之，不恶寒泻之（四峰对起，拔地参天）。足太阳有入頄遍齿者，名曰角孙，上齿龋取之，在鼻与頄前。方病之时，其脉盛，盛则泻之，虚则补之。一曰取之出鼻外。足阳明有挟鼻入于面者，名曰悬颅，属口，对入系目本，视有过者取之，损有余，益不足，反者益甚。足太阳有通项入于脑者，正属目本，名曰眼系，头目苦痛取之，在项中两筋间，入脑乃别。阴蹻、阳蹻，阴阳相交，阳入阴，阴出阳，交于目锐眦，阳气盛则瞋目，阴气盛则瞑目（硬语横空）。（以上叙阳明、太阳二经齿痛目痛之证治，而末条又带叙二跷偏胜，有关于目之事是板中有活也。）
热厥取足太阴、少阳，皆留之（热寒对起，映带在有意无意）；寒厥取足阳明、少阴于足，皆留之。舌纵涎下（项是申叙其证治），烦悗，取足少阴。振寒洒洒，鼓颔，不得汗出，腹胀，烦悗，取手太阴。
刺虚者（此申叙其刺法，笔致飞舞），刺其去也；刺实者，刺其来也。春取络脉，夏取分腠，秋取气口，冬取经输，凡此四时，各以其时为齐。络脉治皮肤，分腠治肌肉，气口治筋脉，经输治骨髓、五脏。（以上叙热厥寒厥证治也，收句整肃，与上节同。）
身有五部（前俱用双起，此独用单起）；伏兔一；腓二，腓者腨也；背三；五脏之腧四；项五。此五部有痈疽者死。病始手臂者（分叙痈疽症治），先取手阳明、太阴而汗出；病始头首者，先取项太阳而汗出；病始足胫者，先取足阳明而汗出。臂太阴可汗出，足阳明可汗出。故取阴而汗出甚者，止之于阳；取阳而汗出甚者，止之于阴。
凡刺之害（总发刺害，即带叙痈疽致病之由，钩连有致），中而不去则精泄，不中而去则致气，精泄则病甚而恇，致气则生为痈疽也。（以上叙痈疽之证治，笔力爽健非常。曰汗出者，所谓汗之则疮已，是治疮疽之例也。其论阴阳止汗之义尤精，以药则桂枝汤、生脉散之辨也。）
（自此以下四篇及杂病篇，皆叙事文体，须玩其整散断续、错综变化之妙，各项毫不相顾，而自然不形支节其故。由于笔势顺逆向背，相承相激行间，勃有生气也。）
癫狂第二十二  ***************************
目眦外决于面者，为锐眦；在内近鼻者为内眦；上为外眦，下为内眦。（经中凡叙癫狂，皆关于目，故特提唱之，第嫌篇中少连缀，少发明耳。）
癫疾始生（分叙癫证之先见者，三峰屹立，笔健而醒），先不乐，头重痛，视举目赤，甚作极，已而烦心，候之于颜，取手太阳、阳明、太阴，血变而止。（作极，盖言身之躁动不安，非有所作为，而令疲极也。）
癫疾始作而引口啼呼喘悸者，候之手阳明、太阳，左强者攻其右，右强者攻其左，血变而止。癫疾始作先反僵，因而脊痛，候之足太阳、阳明、太阴、手太阴，血变而止。
治癫疾者（总释治法，是跟三“血变”句来），常与之居，察其所当取之处。病至，视之有过者泻之，置其血于瓠壶之中，至其发时，血独动矣，不动，灸穷骨二十壮。穷骨者，骶骨也（顿号）。
骨癫疾者（分叙癫疾之不治者），顑齿诸腧分肉皆满，而骨居，汗出烦悗。呕多沃沫，气下泄，不治。筋癫疾者，身倦挛急大，刺项大经之大杼脉。呕多沃沫，气下泄，不治。
脉癫疾者，暴仆，四肢之脉皆胀而纵。脉满，尽刺之出血；不满，灸之挟项太阳，灸带脉于腰相去三寸，诸分肉本输。呕多沃沫，气下泄，不治。
癫疾者（癫狂钩连，奇巧天成），疾发如狂者，死不治（顿住）。
狂始生（起笔势飘逸），先自悲也，喜忘苦怒善恐者（分叙狂证之先见者，与得病之因也），得之忧饥，治之取手太阴、阳明，血变而止，及取足太阴、阳明。
狂始发，少卧不饥，自高贤也，自辩智也，自尊贵也，善骂詈，日夜不休，治之取手阳明、太阳、太阴、舌下、少阴，视之盛者，皆取之，不盛，释之也。
狂言、惊、善笑、好歌乐、妄行不休者，得之大恐，治之取手阳明、太阳、太阴。狂，目妄见、耳妄闻、善呼者，少气之所生也，治之取手太阳、太阴、阳明、足太阴、头、两顑。
狂者多食，善见鬼神，善笑而不发于外者，得之有所大喜，治之取足太阴、太阳、阳明，后取手太阴、太阳、阳明。
狂而新发，未应如此者，先取曲泉左右动脉，及盛者见血，有顷已，不已，以法取之，灸骨骶二十壮（顿住）。
风逆暴四肢肿（推论风逆厥逆是因与癫狂同类而带叙之也），身漯漯唏然时寒，饥则烦，饱则善变，取手太阴表里，足少阴、阳明之经，肉清取荥，骨清取井、经也。
厥逆为病也，足暴清，胸若将裂，肠若将以刀切之，烦而不能食，脉大小皆涩，暖取足少阴，清取足阳明，清则补之，温则泻之。
厥逆腹胀满（厥逆二字承上冒下，四项是分释其证治也）。肠鸣，胸满不得息，取之下胸二肋咳而动手者（笔致天矫，毫无板滞之迹），与背腧以手按之立快者是也。
内闭不得溲，刺足少阴、太阳与骶上以长针，气逆则取其太阴、阳明、厥阴，甚取少阴、阳明动者之经也。
少气，身漯漯也，言吸吸也，骨痠体重，懈惰不能动，补足少阴。短气，息短不属，动作气索，补足少阴，去血络也。
（后半带叙厥逆，亦如前篇之带叙痈疽也，二篇乃纪事，文中之极有声色，有气焰者。）
热病第二十三  ***************************
偏枯（偏枯、痱与热病不续），身偏不用而痛，言不变，志不乱，病在分腠之间，巨针取之，益其不足，损其有余，乃可复也。
痱之为病也，身无痛者，四肢不收，智乱不甚，其言微知，可治，甚则不能言，不可治也。病先起于阳（少“先起于阴”，是有脱文），后入于阴者，先取其阳，后取其阴，浮而取之。
热病三日（以下文义古奥，词气朴厚），而气口静，人迎躁者，取之诸阳，五十九刺，以泻其热而出其汗，实其阴以补其不足者（是治热病要义）。身热甚，阴阳皆静者，勿刺也；其可刺者，急取之，不汗出则泄。所谓勿刺者，有死征也。热病七日八日，脉口动喘而短者，急刺之，汗且自出，浅刺手大指间。热病七日八日，脉微小，病者溲血，口中干，一日半而死，脉代者，一日死。热病已得汗出，而脉尚躁，喘且复热，勿刺肤，喘甚者死。热病七日八日，脉不躁，躁不散数，后三日中有汗；三日不汗，四日死。未曾汗者，勿腠刺之。热病先肤痛，窒鼻，充面，取之皮，以第一针，五十九，苛轸鼻，索皮于肺，不得索之火，火者心也。热病先身涩，倚而热，烦悗，干唇口嗌，取之皮，以第一针，五十九，肤胀，口干，寒（寒字疑误衍。然热病实有时噤栗者，此文简意晦矣。）汗出，索脉于心，不得索之水，水者肾也。热病嗌干多饮，善惊，卧不能起，取之肤肉，以第六针，五十九，目眦青，索肉于脾，不得索之木，木者肝也。
热病面青脑痛，手足躁，取之筋间，以第四针于四逆，筋躄目浸，索筋于肝，不得索之金，金者肺也。
热病数惊，瘛疭而狂，取之脉，以第四针，急泻有余者，癫疾毛发去，索血于心，不得索之水，水者肾也。
热病身重骨痛，耳聋而好瞑，取之骨，以第四针，五十九刺，骨痛不食，啮齿耳青，索骨于肾，不得索之土，土者脾也。
热病不知所痛，耳聋不能自收，口干，阳热甚，阴颇有寒者，热在髓，死不可治。
热病头痛，颞颥，目瘈脉痛，善衄，厥热病也，取之以第三针，视有余不足，寒热痔。
热病体重，肠中热，取之以第四针，于其腧及下诸指间，索气于胃络，得气也。
热病挟脐急痛，胸胁满，取之涌泉与阴陵泉，以第四针，针嗌里。
热病而汗且出，及脉顺可汗者，取之鱼际、太渊、大都、太白，泻之则热去，补之则汗出，汗出太甚，取内踝上横脉以止之。
热病已得汗而脉尚躁盛，此阴脉之极也，死；其得汗而脉静者，生。热病脉尚盛躁而不得汗者，此阳脉之极也，死；脉盛躁得汗静者，生。
热病不可刺者有九：一曰，汗不出，大颧发赤哕者死；二曰，泄而腹满甚者死；三曰，目不明，热不已者死；四曰，老人婴儿，热而腹满者死；五曰，汗不出，呕下血者死；六曰，舌本烂，热不已者死；七曰，咳而衄，汗不出，出不至足者死；八曰，髓热者死；九曰，热而痉者死。腰折，瘛疭，齿噤齘也。凡此九者，不可刺也。
所谓五十九刺者，两手外内侧各三，凡十二痏；五指间各一，凡八痏，足亦如是，头入发一寸旁三分各三，凡六痏；更入发三寸边各五，凡十痏；耳前后口下者各一，凡六痏；（“凡六痏”三字移置“项中一”之上方，合五十九之数，且耳前后左右各二，口两角下各一，正凡六痏也。）项中一，巅上一，囟会一，发际一，廉泉一，风池二，天柱二。
气满胸中喘息（以下文义又不续。诸刺法乃缪刺也，与前文诸刺法亦大殊），取足太阴大指之端，去爪甲如韭叶，寒则留之，热则疾之，气下乃止。
心疝暴痛，取足太阴、厥阴，尽刺去其血络。
喉痹，舌卷，口中干，烦心，心痛，臂内廉痛，不可及头，取手小指次指爪甲下，去端如韭叶。
目中赤痛，从内眦始，取之阴蹻。
风痉身反折，先取足太阳及腘中及血络，出血。
中有寒，取三里。
癃，取之阴蹻及三毛上及血络，出血。
男子如蛊，女子如阻，（《甲乙》作“阻”，《脉经》：令人嗜甘如阻妇状。阻，即怀娠之称谓，其经阻不行也。作“怚”误，考字书无怚字。按：此湿热内壅之病也。）身体腰脊如解，不欲饮食，先取涌泉见血，视跗上盛者，尽见血也。
（此篇前后文意不续。当有错简。）
厥病第二十四  ***************************
厥头痛，面若肿起而烦心，取之足阳明、太阴。
厥头痛，头脉痛，心悲善泣，视头动脉及盛者，刺尽去血，后调足厥阴。
厥头痛，贞贞头重而痛，泻头上五行，行五，先取手少阴，后取足少阴。
厥头痛，意善忘，按之不得，取头面左右动脉，后取足太阴。
厥头痛，项先痛，腰脊为应，先取天柱，后取足太阳。
厥头痛，头痛甚，耳前后脉涌有热，泻出其血，后取足少阳。
真头痛，头痛甚，脑尽痛，手足寒至节，死不治。
头痛不可取于腧者，有所击堕，恶血在于内，若肉伤，痛未已，可则刺，不可远取也。
头痛不可刺者，大痹为恶，日作者，可令少愈，不可已。
头半寒痛，先取手少阳、阳明，后取足少阳、阳明。
厥心痛，与背相控，善瘛，如从后触其心，伛偻者，肾心痛也，先取京骨、昆仑，发针不已，取然谷。
厥心痛，腹胀胸满，心尤痛甚，胃心痛也，取之大都、太白。
厥心痛，痛如以锥针刺其心，心痛甚者，脾心痛也，取之然谷、太溪。
厥心痛，色苍苍如死状，终日不得太息，肝心痛也，取之行间、太冲。
厥心痛，卧若徒居，心痛间，动作痛益甚，（言但可卧，或无事自坐也，若痛时动作，其痛益甚矣。）色不变，肺心痛也，取之鱼际、太渊。
真心痛，手足清至节，心痛甚，旦发夕死，夕发旦死。
心痛不可刺者，中有盛聚，不可取于腧。肠中有虫瘕及蛟蛕，皆不可取以小针。心肠痛，憹作痛（当是心腹懊憹作痛）。肿聚，往来上下行，痛有休止，腹热喜渴涎出者，是蛟蛕也，以手聚按而坚持之，无令得移，以大针刺之，久持之，虫不动，乃出针也。恲腹憹痛，形中上者。（谓满腹憹痛，必正刺其肿，聚往来之形上也。）
耳聋无闻，取耳中。
耳鸣，取耳前动脉。
耳痛不可刺者，耳中有脓，若有干耵聍，耳无闻也。
耳聋，取手小指次指爪甲上与肉交者，先取手，后取足。
耳鸣，取手中指爪甲上，左取右，右取左，先取手，后取足。
足髀不可举，侧而取之，在枢合中，以员利针，大针不可刺。
病注下血，取曲泉。
风痹淫泺，病不可已者，足如履冰，时如入涿中，股胫淫泺，烦心头痛，时呕时悗，眩已汗出，久则目眩，悲以喜恐，短气不乐，不出三年死也。（淫泺，洗洗然痠疼而无力也。）
（以头痛心痛为主，耳痛各病附之。气焰不及前篇，而亦有风樯阵马之势。叙事文能见气势，即马、班亦难之。）
病本第二十五  ***************************
先病而后逆者，治其本；先逆而后病者，治其本。先寒而后生病者，治其本；先病而后生寒者，治其本。先热而后生病者，治其本。先泄而后生他病者，治其本，必且调之，乃治其他病。先病而后中满者，治其标。先病后泄者，治其本。先中满而后烦心者，治其本。有客气，有同气，大小便不利，治其标；大小便利，治其本。病发而有余，本而标之，先治其本，后治其标；病发而不足，标而本之，先治其标，后治其本。详察间甚，以意调之，间者并行，甚者独行。先小大便不利而后生他病者，治其本也。
（文本无奇义，亦甚浅，而造句坚洁，可喜。客气同气，并行独行，真比精金百炼。）
杂病第二十六  ***************************
厥挟脊而痛者至顶，头沉沉然，目䀮䀮然，腰脊强，取足太阳腘中血络。
厥胸满而肿，唇漯漯，暴言难，甚则不能言，取足阳明。
厥气走喉而不能言，手足清，大便不利，取足少阴。
厥而腹向向然，多寒气，腹中榖榖，便溲难，取足太阴。嗌干，口中热如胶，取足少阴。
膝中痛，取犊鼻，以员利针，发而间之。针大如氂，刺膝无疑。
喉痹不能言，取足阳明；能言，取手阳明。
疟不渴，间日而作，取足阳明；渴而日作，取手阳明。
齿痛，不恶清饮，取足阳明；恶清饮，取手阳明。
聋而不痛者，取足少阳；聋而痛者，取手阳明。
衄而不止，衃血流，取足太阳；衃血，（有脱字，疑脱“不流”二字。）取手太阳。不已，刺宛骨下，不已，刺腘中出血。
腰痛，痛上寒，取足太阳阳明；痛上热，取足厥阴；不可以俯仰，取足少阳；中热而喘，取足少阴、腘中血络。喜怒而不欲食，言益小，刺足太阴；怒而多言，刺足少阳。
顑痛，刺手阳明与顑之盛脉出血。
项痛不可俯仰，刺足太阳；不可以顾，刺手太阳也。
小腹满大，上走胃，至心，淅淅身时寒热，小便不利，取足厥阴。
腹满，大便不利，腹大，亦上走胸嗌，喘息喝喝然，取足少阴。
腹满，食不化，腹向向然，不能大便，取足太阴。
心痛引腰脊，欲呕，取足少阴。
心痛，腹胀，啬啬然大便不利，取足太阴。心痛引背不得息，刺足少阴；不已，取手少阳。心痛引小腹满，上下无常处，便溲难，刺足厥阴。
心痛，但短气不足以息，刺手太阴。
心痛，当九节刺之，按，已刺按之，立已；不已，上下求之，得之立已。
顑痛，刺足阳明曲周动脉见血，立已；不已，按人迎于经，立已。气逆上，刺膺中陷者与下胸动脉。
腹痛，刺脐左右动脉，已刺按之，立已；不已，刺气街，已刺按之，立已。
痿厥为四末束悗，乃疾解之，日二，不仁者十日而知，无休，病已止。哕，以草刺鼻，嚏，嚏而已；无息而疾迎引之，立已；大惊之，亦可已。（哕，呃也，下所叙皆寻常止呃之法，原作“岁”误。）
（此篇条目极繁，独以老干无枝之笔行之，字字坚实，纪事文正宗也。数篇刺法多系缪刺，今犹有传之者。）
周痹第二十七  ***************************
黄帝问于岐伯曰：周痹之在身也，上下移徙随脉，其上下左右相应，间不容空，愿闻此痛，在血脉之中邪？将在分肉之间乎？何以致是？其痛之移也，间不及下针，其慉痛之时，不及定治，而痛已止矣，何道使然？愿闻其故。（以上是总冒上下，左右并提，周、众不分；下乃以左右上下分周、众，发之。）岐伯答曰：此众痹也，非周痹也（挑剔，眉目清爽，挈下二节）。黄帝曰：愿闻众痹。岐伯对曰：此各在其处（即承众痹陪说，是“众”字注脚），更发更止（此用顺拖笔势），更居更起，以右应左，以左应右，非能周也（钩下节周字），更发更休也。黄帝曰：善。刺之奈何？岐伯对曰：刺此者，痛虽已止（应不及定治），必刺其处，勿令复起（顿住）。帝曰：善。愿闻周痹何如（递到周痹是住）？岐伯对曰：周痹者（用逆顶笔势），在于血脉之中，随脉以上，随脉以下（是周字注脚），不能左右（钩上节左右字），各当其所。黄帝曰：刺之奈何？岐伯对曰：痛从上下者（接叙治法，轻束上文），先刺其下以过之，后刺其上以脱之；痛从下上者，先刺其上以过之，后刺其下以脱之（顿住）。黄帝曰：善。此痛安生（上文周、众之辨悉矣，下乃专发周痹病机也）？何因而有名？岐伯对曰：风寒湿气（撑开。气充词沛，蹈厉无前），客于外分肉之间，迫切而为沫，沫得寒则聚，聚则排分肉而分裂也，分裂则痛，痛则神归之，神归之则热，热则痛解，痛解则厥，厥则他痹发，发则如是（略顿）。帝曰：善（略作曲势）。余已得其意矣。（当有“未得其事也，愿卒闻之。岐伯对曰”十三字。）此内不在脏，而外未发于皮，独居分肉之间，真气不能周，故命曰周痹。故刺痹者，必先切循其下之六经，视其虚实，及大络之血结而不通，及虚而脉陷空者而调之，熨而通之，其瘛坚（一气贯注，如此长句而不嫌弱，不嫌赘者，气盛故也），转引而行之（八字炼得遒劲）。黄帝曰：善。余已得其意矣，亦得其事也。
（笔气清畅，一往无前，左萦右拂，自饶情致。）
口问第二十八  ***************************
黄帝闲居，辟左右而问于岐伯曰：余已闻九针之经，论阴阳逆顺，六经已毕，愿得口问（点题）。岐伯避席再拜曰：善乎哉问也！此先师之所口传也（略顿）。黄帝曰：愿闻口传。岐伯答曰：夫百病之始生也（总挈全篇，浩气流行），皆生于风雨寒暑，阴阳喜怒，饮食居处，大惊卒恐。则血气分离，阴阳破散，经络厥绝，脉道不通，阴阳相逆，卫气稽留，经脉虚空，血气不次，乃失其常。论不在经者，请道其方。
黄帝曰：人之欠者，何气使然（十二排直下，一如“经脉篇”末）？岐伯答曰：卫气昼日行于阳，夜半则行于阴。阴者主夜，夜者卧；阳者主上，阴者主下。故阴气积于下，阳气未尽，阳引而上，阴引而下，阴阳相引，故数欠。阳气尽，阴气盛，则目瞑；阴气尽而阳气盛，则寤矣（紧密之绪，以简直之笔出之，自然明晓，而神味仍涵　不尽，故妙。若使司马迁刘更生为之，必词拙而意隐；使枚皋刘歆为之，必词快而体直薄也）。泻足少阴，补足太阳。
黄帝曰：人之哕者，何气使然？岐伯曰：谷入于胃，胃气上注于肺。今有故寒气与新谷气，俱还入于胃，新故相乱，真邪相攻，气并相逆，复出于胃，故为哕。补手太阴，泻足少阴。
黄帝曰：人之唏者，何气使然？岐伯曰：此阴气盛而阳气虚，阴气疾而阳气徐，阴气盛而阳气绝，故为唏。补足太阳，泻足少阴。
黄帝曰：人之振寒者，何气使然？岐伯曰：寒气客于皮肤，阴气盛，阳气虚，故为振寒寒栗。补诸阳。
黄帝曰：人之噫者，何气使然？岐伯曰：寒气客于胃，厥逆从下上，散复出于胃，故为噫。补足太阴、阳明。一曰补眉本也。
黄帝曰：人之嚏者，何气使然？岐伯曰：阳气和利，满于心，出于鼻，故为嚏。补足太阳荣、眉本。一曰眉上也。
黄帝曰：人之亸者，何气使然？岐伯曰：胃不实则诸脉虚，诸脉虚则筋脉懈惰，筋脉懈惰则行阴用力，气不能复，故为亸。因其所在，补分肉间。黄帝曰：人之哀而泣涕出者，何气使然？岐伯曰：心者，五脏六腑之主也；目者，宗脉之所聚也，上液之道也；口鼻者，气之门户也。故悲哀愁忧则心动，心动则五脏六腑皆摇，摇则宗脉感，宗脉感则液道开，液道开故泣涕出焉。液者，所以灌精濡空窍者也。故上液之道开则泣，泣不止则液竭，液竭则精不灌，精不灌则目无所见矣，故命曰夺精。补天柱经侠颈。
黄帝曰：人之太息者，何气使然？岐伯曰：忧思则心系急，心系急则气道约，约则不利，故太息以伸出之。补手少阴、心主、足少阳留之也。
黄帝曰：人之涎下者，何气使然？岐伯曰：饮食者皆入于胃，胃中有热则虫动，虫动则胃缓，胃缓则廉泉开，故涎下。补足少阴。
黄帝曰：人之耳中鸣者，何气使然？岐伯曰：耳者，宗脉之所聚也，故胃中空则宗脉虚，虚则下溜，脉有所竭者，故耳鸣。补客主人，手大指爪甲上与肉交者也。
黄帝曰：人之自啮舌者，何气使然？岐伯曰：此厥逆走上，脉气辈至也。少阴气至则啮舌，少阳气至则啮颊，阳明气至则啮唇矣。视主病者则补之。
凡此十二邪者（总束上文），皆奇邪之走空窍者也。故邪之所在（纽句），皆为不足。故上气不足（总叙三部不足之事，笔干直立，得此便前后不嫌剽滑矣），脑为之不满，耳为之苦鸣，头为之苦倾，目为之眩；中气不足，溲便为之变，肠为之苦鸣；下气不足；乃为痿厥心悗（顿住）〖补足外踝下留之〗。黄帝曰：治之奈何（直下接叙治法）？岐伯曰：肾主为欠，取足少阴。肺主为哕，取手太阴、足少阴。唏者，阴与阳绝，故补足太阳，泻足少阴。振寒者，补诸阳。噫者，补足太阴、阳明。嚏者，补足太阳、眉本。亸，因其所在，补分肉间。泣出，补天柱经侠颈，侠颈者，头中分也。太息，补手少阴、心主、足少阳留之。涎下，补足少阴。耳鸣，补客主人、手大指爪甲上与肉交者。自啮舌，视主病者则补之。目眩头倾，补足外踝下留之。痿厥心悗，刺足大指间上二寸留之，一曰足外踝下留之。
（前提后束，中间十二排，平铺直叙之中，自有浩气流行之概。其论人身气机相引之理，胜于近日西医之说万万矣。乃圣人仅以为余事耳。或谓西医详于形而味于气固矣，即形亦正未能详也。《洗冤录》尚非圣人之所作也，而能辨骨之制命，不制命此亦形之事也。西人知之乎？西医之圣者，仅胜于今医之庸者。）

卷六  ——————————————————————————————————————————————————————————————————————————————————————————

师传第二十九  ***************************
黄帝曰：余闻先师，有所心藏，弗著于方。余愿闻而藏之，则而行之，上以治民，下以治身（民为上，身为下，慈祥恺侧之心时流露行间），使百姓无病，上下和亲，德泽下流，子孙无忧，传于后世，无有终时，可得闻乎？岐伯曰：远乎哉问也！夫治民与自治，治彼与治此，治小与治大，治国与治家，未有逆而能治之也（语淡味长），夫惟顺而已矣。顺者，非独阴阳脉论气之逆顺也（曲一笔），百姓人民皆欲顺其志也（叫醒）。（以上提唱顺字大意，下乃实叙其事。）
黄帝曰：顺之奈何？岐伯曰：入国问俗，入家问讳，上堂问礼，临病人问所便。黄帝曰：便病人奈何（直下）？岐伯曰：夫中热消瘅则便寒，寒中之属则便热。胃中热则消谷，令人悬心善饥，脐以上皮热；肠中热，则出黄如糜，脐以下皮热。胃中寒，则腹胀；肠中寒，则肠鸣飧泄。胃中寒、肠中热，则胀而且泄；胃中热、肠中寒，则疾饥，小腹痛胀。（顿住。是歇后语气。）
黄帝曰：胃欲寒饮（承上启下），肠欲热饮，两者相逆，便之奈何？且夫王公大人，血食之君（又添出一层，开下二节），骄恣从欲，轻人，而无能禁之，禁之则逆其志，顺之则加其病，便之奈何？治之何先？
岐伯曰：人之情（此节先申叙王公大人，应治之），莫不恶死而乐生，告之以其败，语之以其善，导之以其所便，开之以其所苦，虽有无道之人，恶有不听者乎？黄帝曰：治之奈何？岐伯曰：春夏先治其标，后治其本；秋冬先治其本，后治其标。
黄帝曰：便其相逆者奈何（此节申叙寒热相逆，应便之）？岐伯曰：便此者，食饮衣服，亦欲适寒温，寒无凄怆，暑无出汗。食饮者，热无灼灼，寒无沧沧。寒温中适，故气将持。乃不致邪僻也。（以上为前半篇，论治之贵顺也。）
黄帝曰：“本脏”以身形肢节䐃肉（另提），候五脏六腑之小大焉。今夫王公大人，临朝即位之君而问焉（是因上文而推论及此），谁可扪循之而后答乎？岐伯曰：身形支节者，脏腑之盖也，非面部之阅也。（谓尚有面部之阅，无待扪循者也。笔妙。）黄帝曰：五脏之气，阅于面者（此以面色言），余已知之矣，以肢节知而阅之奈何（此以面形言）？（言以肢节知五脏六腑，而亦有阅于面也，其法奈何。）岐伯曰：五脏六腑者，肺为之盖（此叙五脏之外阅于面形者），巨肩陷咽，候见其外。黄帝曰：善。岐伯曰：五脏六腑，心为之主，缺盆为之道，䯏骨有余，以候[骨曷][骨亏]。黄帝曰：善。岐伯曰：肝者主为将，使之候外，欲知坚固，视目小大。黄帝曰：善。岐伯曰：脾者主为卫，使之迎粮，视唇舌好恶，以知吉凶。黄帝曰：善。岐伯曰：肾者主为外，使之远听，视耳好恶，以知其性。黄帝曰：善。愿闻六腑之候。岐伯曰：六腑者（此叙六腑之外阅于面形者），胃为之海，广骸，大颈，张胸，五谷乃容；鼻隧以长，以候大肠；唇厚，人中长，以候小肠，目下果大，其胆乃横；鼻孔在外，膀胱漏泄；鼻柱中央起，三焦乃约；此所以候六腑者也。上下三等（补一笔，压住），脏安且良矣。
（前论治病之贵顺，后论脏腑之外阅，两截各不相顾，篇法无可言者，惟用笔坚厚朴直之中，自饶温润委婉之致，令人读之不厌。）
决气第三十  ***************************
黄帝曰：余闻人有精、气、津、液、血、脉（点清条目），余意以为一气耳（曲一笔），今乃辨为六名，余不知其所以然。岐伯曰：两神相搏（分叙体用），合而成形，常先身生，是谓精。何谓气？岐伯曰：上焦开发，宣五谷味，熏肤，充身泽毛，若雾露之溉，是谓气。何谓津？岐伯曰：腠理发泄，汗出溱溱，是谓津。何谓液？岐伯曰：谷入气满，淖泽注于骨，骨属屈伸，泄泽补益脑髓，皮肤润泽，是谓液。何谓血？岐伯曰：中焦受气取汁，变化而赤，是谓血。何谓脉？岐伯曰：壅遏营气，令无所避，是谓脉（顿住）。
黄帝曰：六气者，有余不足，气之多少，脑髓之虚实，血脉之清浊，何以知之（下文分叙病变，此用渡笔，经文于此等关节，皆一丝不苟）？岐伯曰：精脱者，耳聋；气脱者，目不明；津脱者，腠理开，汗大泄；液脱者，骨属屈伸不利，色夭，脑髓消，胫痠，耳数鸣；血脱者，色白，夭然不泽，其脉空虚，此其候也（轻锁一笔）。黄帝曰：六气者，贵贱何如（总发大意，以束通篇）？岐伯曰：六气者，各有部主也，其贵贱善恶，可为常主（行到水穷处，坐看云起时），然五谷与胃为大海也。（言六气各主其部，而互相资，无贵贱也，但发源于五谷与胃耳。）
（前后两截均以六项平叙，板实之中自饶腴味，尤妙在末尾，用单笔作结，探原星宿，悠然不尽，使通身经脉皆活。此经文极谨严之作。）
肠胃第三十一  ***************************
黄帝问于伯高曰：余愿闻六腑传谷者，肠胃之小大长短（总提一笔），受谷之多少奈何？伯高曰：请尽言之，谷所从出入浅深远近长短之度：唇至齿长九分，口广二寸半。齿以后至会厌，深三寸半，大容五合；舌重十两，长七寸，广二寸半；咽门重十两，广一寸半，至胃长一尺六寸；胃纡曲屈，伸之，长二尺六寸，大一尺五寸，径五寸，大容三斗五升；小肠后附脊，左环回周叠积，其注于回肠者，外附于脐上，回运环反十六曲，大二寸半，径八分分之少半，长三丈二尺；回肠当脐，左环回周叠积而下，回运环反十六曲，大四寸，径一寸寸之少半，长二丈一尺；广肠傅脊，以受回肠，左环叠积上下；辟大八寸，径二寸寸之大半，长二尺八寸。肠胃所入至所出（总束一笔），长六丈四寸四分，回曲环反，三十二曲也。
（此当与下篇合为一也。中间“叠积”或作“叶积”或作“叶脊”，皆字之伪也。“回运环”下或少“反”字，“胃之容三斗五升”而三，或作“二”，今皆正之，不必曲解也。）
平人绝谷第三十二  ***************************
黄帝曰：愿闻人之不食，七日而死何也？伯高曰：臣请言其故。胃大一尺五寸，径五寸，长二尺六寸，横屈受水谷三斗五升。其中之谷，常留二斗（申一笔，以辨水谷之数），水一斗五升而满。上焦泄气（再申一笔，以明两焦之气化），出其精微，慓悍滑疾，下焦下溉诸肠（随手领下）。小肠大二寸半，径八分分之少半，长三丈二尺，受谷二斗四升，水六升三合合之大半。回肠大四寸，径一寸寸之少半，长二丈一尺。受谷一斗，水七升半。广肠大八寸，径二寸寸之大半，长二尺八寸，受谷九升三合八分合之一。肠胃之长（总束一笔），凡五丈八尺四寸，受水谷九斗二升一合合之大半，此肠胃所受水谷之数也（叫醒数字，此总数也，总数实数分两截发，中间作一枢纽）。平人则不然，胃满则肠虚，肠满则胃虚，更虚更满，故气得上下，五脏安定，血脉和利，精神乃居（略顿）。故神者（高唱“神”字，与末句呼应），水谷之精气也。故肠胃之中，当留谷二斗，水一斗五升（此实数也）。故平人日再后，后二升半，一日中五升，七日五七三斗五升，而留水谷尽矣（轻轻顿住）。故平人不食饮七日而死者（缴醒），水谷精气津液皆尽故也。
（先叙事，后发论，词旨洁净精微。）
海论第三十三  ***************************
黄帝问于岐伯曰：余闻刺法于夫子，夫子之所言，不离于营卫血气。夫十二经脉者，内属于腑脏，外络于肢节，夫子乃合之于四海乎（点题）？岐伯答曰：人亦有四海、十二经水。经水者，皆注于海，海有东西南北，命曰四海（先点四海）。黄帝曰：以人应之奈何？岐伯曰：人有髓海，有血海，有气海，有水谷之海（再点人身之四海）。凡此四者，以应四海也。黄帝曰：远乎哉，夫子之合人于天地四海也！愿闻应之奈何？岐伯答曰：必先明知阴阳表里荣输所在，四海定矣（再点四海之所在，三层愈逼愈紧）。
黄帝曰：定之奈何？岐伯曰：胃者水谷之海（紧顶），其输上在气街，下至三里。冲脉者，为十二经之海，其输上在于大杼，下出于巨虚之上下廉。膻中者，为气之海，其输上在于柱骨之上下，前在于人迎。脑为髓之海，其输上在于其盖，下在风府。黄帝曰：凡此四海者，何利何害？何生何败？岐伯曰：得顺者生，得逆者败，知调者利，不知调者害（顿四句，以养局）。黄帝曰：四海之逆顺奈何（直下）？岐伯曰：气海有余者，气满胸中，悗息面赤；气海不足，则气少不足以言。血海有余，则常想其身大，怫然不知其所病；血海不足，亦常想其身小，狭然不知其所病。水谷之海有余，则腹满；水谷之海不足，则饥不受谷食。髓海有余，则轻劲多力，自过其度；髓海不足，则脑转耳鸣，胫痠眩冒，目无所见，懈怠安卧。
黄帝曰：余已闻逆顺，调之奈何？岐伯曰：审守其输，而调其虚实（以淡笔作收，与起处相映），无犯其害，顺者得复，逆者必败。黄帝曰：善。
（布局整暇，运笔清挺。此与“本神”、“决气”皆叙内伤证也，而此篇摹绘尤妙。）
五乱第三十四  ***************************
黄帝曰：经脉十二者，别为五行，分为四时，何失而乱？何得而治（“治”、“乱”双提）？岐伯曰：五行有序，四时有分，相顺则治，相逆则乱（顿四句，以养文度）。
黄帝曰：何谓相顺（分承）？岐伯曰：经脉十二者，以应十二月。十二月者，分为四时。四时者，春秋冬夏，其气各异，营卫相随，阴阳已和，清浊不相干，如是则顺之而治（应醒）。
黄帝曰：何谓逆而乱？岐伯曰：清气在阴，浊气在阳，营气循脉，卫气逆行，清浊相干，乱于胸中（应醒），是谓大悗。
故气乱于心（紧跟上文，单叙五乱之证），则烦心密嘿，俯首静伏；乱于肺，则俯仰喘喝，接手以呼；乱于肠胃，则为霍乱；乱于臂胫，则为四厥；乱于头，则为厥逆，头重眩仆（顿住）。
黄帝曰：五乱者，刺之有道乎（接叙治法）？岐伯曰：有道以来，有道以去，审知其道，是谓身宝（又顿，四句以养度）。黄帝曰：善。愿闻其道。岐伯曰：气在于心者，取之手少阴、心主之输。气在于肺者，取之手太阴荥、足少阴输。气在于肠胃者，取之足太阴、阳明；不下者，取之三里。气在于头者，取之天柱、大杼；不知，取足太阳荥输。气在于臂足，取之先去血脉，后取其阳明、少阳之荥输。黄帝曰：补泻奈何？岐伯曰：徐入徐出（申明治法大旨，与补泻常法不同），谓之导气，补泻无形，谓之同精，是非有余不足也，乱气之相逆也（缴醒）。（疾而徐之为泻，徐而疾之为补。此徐入徐出，无分补泻，但导其逆气，和其精气，以其病非有余不足，而起于一时之逆乱也。）黄帝曰：允平哉道！明乎哉论！请著之玉版，命曰治乱也。
（运笔布局与前篇同，通体一气直下，而前后各顿四句，便有曲致。此等文须看炼句之清健，尤看著字之精确，有一字松泛即全体为之懦而不振。）
胀论第三十五  ***************************
黄帝曰：脉之应于寸口（突从脉起，倒叙而），如何而胀？岐伯曰：其脉大坚以涩者，胀也（顿住）。黄帝曰：何以知脏腑之胀也（提脏腑，提血脉，随即撇去，是过峡之笔，反主作宾，逆折有势）？岐伯曰：阴为脏，阳为腑。黄帝曰：夫气之令人胀也，在于血脉之中邪？脏腑之内乎？岐伯曰：三者皆存焉，然非胀之舍也（撇上即带领下）。黄帝曰：愿闻胀之舍（直下）。岐伯曰：夫胀者（搒搒胀舍，笔于直立，涵盖下文），皆在于脏腑之外，排脏腑而郭胸胁，胀皮肤，故命曰胀（顿住）。
黄帝曰：脏腑之在胸胁腹裹之内也（撑开），若匣匮之藏禁器也，各有次舍，异名而同处一域之中，其气各异，愿闻其故（从胀舍递入胀形，亦过胀之笔）。黄帝曰：未解其意，再问。岐伯曰：夫胸腹，脏腑之郭也。膻中者，心主之宫城也。胃者，太仓也。咽喉小肠者，传送也。胃之五窍者，闾里门户也。廉泉玉英者，津液之道也。故五脏六腑者，各有畔界（落到胀形），其病各有形状（略顿）。营气循脉，卫气逆行为脉胀（接叙胀形），卫气并脉循分为肤胀（此营卫表证也，应血脉之中）。三里而泻，近者一下（表证治法），远者三下，无问虚实，工在疾泻（顿住）。
黄帝曰：愿闻脏腑之胀形也。岐伯曰：夫心胀者（此内证也，应脏腑之内），烦心短气，卧不安；肺胀者，虚满而喘咳；肝胀者，胁下满而痛引少腹；脾胀者，善哕，四肢烦悗，体重不能胜衣，卧不安；肾胀者，腹满引背央央然，腰髀痛。六腑胀；胃胀者，腹满，胃脘痛，鼻闻焦臭，妨于食，大便难；大肠胀者，肠鸣而痛濯濯，冬日重感于寒，则飧泄不化；小肠胀者，少腹䐜胀，引腰而痛；膀胱胀者，少腹满而气癃；三焦胀者，气满于皮肤中，轻轻然而不坚；胆胀者，胁下痛胀，口中苦，善太息。凡此诸胀者，其道在一，明知逆顺，针数不失（此内证治法）。泻虚补实，神去其室，致邪失正，真不可定，粗之所败，谓之天命。补虚泻实，神归其室，久塞其空，谓之良工。
黄帝曰：胀者焉生？何因而有（叙胀因，与前胀舍相照应）？岐伯曰：卫气之在身也，常然并脉循分肉，行有逆顺，阴阳相随，乃得天和，五脏更始，四时循序，五谷乃化。然后厥气在下，营卫留止，寒气逆上，真邪相攻，两气相搏，乃合为胀也（反正开合，动荡有致）。黄帝曰：善。何以解惑？岐伯曰：合之于真，三合而得。帝曰：善（顿住）。黄帝问于岐伯曰：夫子言无问虚实（遥承前文，申论治法之得失，先用单笔，申疾泻之事），工在疾泻，近者一下，远者三下。今有其三而不下者，其过焉在？岐伯对曰：此言陷于肉肓而中气穴者也。不中气穴，则气内闭；针不陷肓，则气不行；上越中肉，则卫气相乱，阴阳相逐。其于胀也（更用双笔缴足，兜裹完密），当泻不泻，气故不下，三而不下，必更其道，气下乃止，不下复始，可以万全，乌有殆者乎（以上申论外证治法）？其于胀也（以下申论内证治法），必审其胗，当泻则泻，当补则补，如鼓应桴，恶有不下者乎。（胗，即诊也，诊即证也，即指五脏六腑之胀形也。）
（通篇俱以逆取势，不独起笔也。乍读似杂乱无次，细寻皆衔接而下，其清在骨，其雄在神。）
五癃津液别第三十六  ***************************
黄帝问于岐伯曰：水谷入于口，输于肠胃（总提），其液别为五（点题）：天寒衣薄则为溺与气（分提）；天热衣厚则为汗；悲哀气并则为泣；中热胃缓则为唾；邪气内逆，则气为之闭塞而不行，不行则为水胀。余知其然也，不知其何由生，愿闻其道。
岐伯曰：水谷皆入于口（先总叙，应上总提），其味有五，各注其海，津液各走其道。故三焦出气（次分叙，应上分提），以温肌肉，充皮肤，为其津（先分别津液之体）；其流而不行者，为液（再历叙其变，一气直下）。天暑衣厚则腠理开，故汗出；寒留于分肉之间，聚沫则为痛。天寒则腠理闭，气湿不行，水下溜于膀胱，则为溺与气。五脏六腑，心为之主，耳为之听，目为之候，肺为之相，肝为之将，脾为之卫，肾为之主外。故五脏六腑之津液，尽上渗于目，心悲气并则心系急，心系急则肺举，肺举则液上溢。夫心系与肺，不能常举，乍上乍下，故咳而泣出矣。中热则胃中消谷，消谷则虫上下作，肠胃充郭故胃缓，胃缓则气逆，故唾出。五谷之津液，和合而为膏者（此即液也），内渗入于骨空，补益脑髓，而下流于阴股。阴阳不和，则使液溢而下流于阴，髓液皆减而下，下过度则虚，虚故腰背痛而胫痠。阴阳气道不通，四海塞闭，三焦不泻，津液不化，水谷并行肠胃之中，别于回肠，留于下焦，不得渗膀胱，则下焦胀，水溢则为水胀，此津液五别之逆顺也。
（一问一答，布局无奇，措词亦无甚精警处。五癃，五津之癃也。气之逆行曰厥，津之逆行曰癃。津液别者，津与液之质有五种之不同也。）
五阅五使第三十七  ***************************
黄帝问于岐伯曰：余闻刺有五官五阅，以观五气（点题直起）。五气者，五脏之使也，五时之副也。愿闻其五使当安出（逼下）？岐伯曰：五官者（浑点五关），五脏之阅也。黄帝曰：愿闻其所出（再逼一笔），令可为常。岐伯曰：脉出于气口（以脉作衬），色见于明堂（点明堂，仍是浑说），五色更出，以应五时，各如其常，〖经气入脏，必当治里〗（二句上下不续）。
黄帝曰：善。五色独决于明堂乎（再逼一笔）？岐伯曰？五官以辨，阙庭必张，乃立明堂（仍只说明堂，而未叙五色所出）。明堂广大，蕃蔽见外，方壁高基，引垂居外，五色乃治，平博广大，寿中百岁。见此者，刺之必已。如是之人者，血气有余，肌肉坚致，故可苦以针。
黄帝曰：愿闻五官（至此方入正面）。岐伯曰：鼻者，肺之官也；目者肝之官也；口唇者，脾之官也；舌者，心之官也；耳者，肾之官也（又停顿一笔，断续有致）。黄帝曰：以官何候？岐伯曰：以候五脏。故肺病者，喘息鼻张；肝病者，眦青；脾病者，唇黄；心病者，舌卷短，颧赤；肾病者，颧与颜黑（顿住）。
黄帝曰：〖五脉安出，五色安见〗，（二句无着落），其常色殆者如何（推论不病而色常殆者，其形不全而已，与次段遥接）？岐伯曰：五官不辨，阙庭不张，小其明堂，蕃蔽不见，又埤其墙，墙下无基，垂角去外。如是者，虽平常殆，况加疾哉！
黄帝曰：五色之见于明堂（推论五色之形度，与三段遥接），以观五脏之气，左右高下，各有形乎？岐伯曰：腑脏之在中也，各以次舍，左右上下，各如其度也（诸意未完）。
（步步搜拶，节节展开，用笔有官止神行之妙，但铸词不甚精湛耳。五阅，五脏之外部也，即五官；五使，五脏之气化也，即五色。通篇注重在五官之五色，其明堂一层前作陪笔，后作补笔，是文字烘托法。）
逆顺肥瘦第三十八  ***************************
黄帝问于岐伯曰：余闻针道于夫子，众多毕悉矣，夫子之道应若失，而据未有坚然者也，夫子之问学熟乎？将审察于物而心生之乎（开下两项）？（言用针之应与失，未有确然先见之据也，而能无失者，此由于问学之熟乎，抑随时审物而心生之乎，下乃两答之也。）岐伯曰：圣人之为道者（承问学），上合于天，下合于地，中合于人事，必有明法，以起度数，法式检押，乃后可传焉。故匠人不能释尺寸而意短长，废绳墨而起平直也，工人不能置规而为圆，去矩而为方。知用此者，固自然之物（自然，即因物生心之义。束上即带趋下），易用之教，逆顺之常也。（言此乃自然之事，易晓之说，针道得失之常也。）
黄帝曰：愿闻自然奈何（系上起下）？岐伯曰：临深决水，不用功力，而水可竭也。循掘决冲，而经可通也。此言气之滑涩（唱起下文），血之清浊，行之逆顺也。（此逆顺指气之来往，与上文异。）
黄帝曰：愿闻人之白黑肥瘦小长，各有数乎（承审察于物，与前叙问学详略迥殊，是偏重于此也）？岐伯曰：年质壮大，血气充盈，肤革坚固，因加以邪。刺此者，深而留之，此肥人也（此句贯下五条）。广肩腋项，肉薄厚皮而黑色，唇临临然，其血黑以浊，其气涩以迟，其为人也，贪于取与。刺此者，深而留之，多益其数也。黄帝曰：刺瘦人奈何？岐伯曰：瘦人者，皮薄色少，肉廉廉然，薄唇轻言，其血清气滑，易脱于气，易损于血。刺此者，浅而疾之。黄帝曰：刺常人奈何？岐伯曰：视其白黑，各为调之，其端正敦厚者，其血气和调，刺此者，无失常数也。黄帝曰：刺壮士真骨者奈何？岐伯曰：刺壮士真骨，坚肉缓节监监然，此人重则气涩血浊，刺此者，深而留之，多益其数；劲则气滑血清，刺此者，浅而疾之。（重骨，体厚重也。劲骨，体轻捷也。）黄帝曰。刺婴儿奈何？岐伯曰：婴儿者，其肉脆，血少气弱。刺此者，以豪针，浅刺而疾发针，日再可也。
黄帝曰：临深决水奈何（遥释前文，收束本节）？岐伯曰：血清气滑，疾泻之，则气竭焉。黄帝曰：循掘决冲奈何？岐伯曰：血浊气涩，疾泻之，则经可通也（以上顶气血清浊滑涩，以下顶行之逆顺）。
黄帝曰：脉行之逆顺奈何？岐伯曰：手之三阴，从脏走手；手之三阳，从手走头；足之三阳，从头走足；足之三阴，从足走腹（总叙六经）。黄帝曰：少阴之脉独下行何也（单辨少阴）？岐伯曰：不然。夫冲脉者（仍关合十二经），五脏六腑之海也，五脏六腑皆禀焉。其上者，出于颃颡，渗诸阳，灌诸精；其下者，注少阴之大络，出于气街，循阴股内廉，入腘中，伏行骭骨内，下至内踝之后属而别；（属，所也。言内踝后之处所也。）其下者，并于少阴之经，渗三阴；其前者，伏行出跗属，下循跗入大指间，渗诸络而温肌肉。故别络结则跗上不动，不动则厥，厥则寒矣。黄帝曰：何以明之？岐伯曰：五官导之，（“五官”二字误。据经意，当是“循而”二字。）切而验之，其非必动，（非，邪气也，“经脉”曰：脉之卒然动者，皆邪气居之。）然后乃可明逆顺之行也（叫醒本节注意）。
黄帝曰：窘乎哉，圣人之为道也！明于日月，微于毫厘，其非夫子，孰能道之也。
（此篇论刺法之逆顺，外视其人之肥瘦，内视经脉之行度也。法有坚据，因人而施。篇法整齐，词旨清畅。言针道所以无失者，由于问学之熟，而临诊又须审物生心也，两层串说。）
血络论第三十九  ***************************
黄帝曰：愿闻其奇邪而不在经者。岐伯曰：血络是也（点题响）。黄帝曰：刺血络而仆者，何也（分领下文，笔笔飞舞）？血出而射者，何也？血少黑而浊者，何也？血出清而半为汁者，何也？发针而肿者，何也？血出若多若少而面色苍苍者，何也？发针而面色不变而烦悗者，何也？多出血而不动摇者，何也？愿闻其故。岐伯曰：脉气盛而血虚者，刺之则脱气，脱气则仆。血气俱盛而阴气多者，其血滑，刺之则射；阳气蓄积，久留而不泻者，其血黑以浊，故不能射。新饮而液渗于络，而未合和于血也，故血出而汁别焉；其不新饮者（多一笔），身中有水，久则为肿。阴气积于阳，其气因于络，故刺之血未出而气先行，故肿。阴阳之气，其新相得而未和合，因而泻之，则阴阳俱脱，表里相离，故脱色而苍苍然。刺之血出多（上文皆先叙后应，此条独先提后叙），色不变而烦悗者，刺络而虚经。虚经之属于阴者阴脱，故烦悗（应烦悗，此条独分两截应）。阴阳相得而合为痹者，此为内溢于经，外注于络。（言阴阳不虚实相倾而病痹痛者，此其血多而内外俱壅也。）如是者，阴阳俱有余，虽多出血而弗能虚也（应色不变）。黄帝曰：相之奈何？岐伯曰：血脉者（申释多血之验），盛坚横以赤，上下无常处，小者如针，大者如筋，则而泻之万全也。故无失数矣。失数而反，（反，即“胀论”所谓必更其道也。）各如其度。黄帝曰：针入而肉著者，何也（另叙）？岐伯曰：热气因于针则针热，热则肉著于针，故坚焉。
（布局与“五癃津液别”同，而词旨修洁过之，末段叙不动摇，独用另笔，可悟行文断续之妙。）
阴阳清浊第四十  ***************************
黄帝曰：余闻十二经脉，以应十二经水者，其五色各异，清浊不同，人之血气若一，应之奈何（曲一笔，逼下）？岐伯曰：人之血气，苟能若一，则天下为一矣，恶有乱者乎（反顿一笔）。黄帝曰：余问一人，非天下之众。岐伯曰：夫一人者（纽合上下），亦有乱气，天下之众，亦有乱人，其合为一耳。黄帝曰：愿闻人气之清浊（落到正面，冒下二节）。岐伯曰：受谷者浊，受气者清。清者注阴，浊者注阳。浊而清者，上出于咽；清而浊者，则下行。清浊相干，命曰乱气（顿住）。
黄帝曰：夫阴清而阳浊（申叙清浊之分行）。浊者有清，清者有浊，清浊别之奈何？岐伯曰：气之大别，清者上注于肺，浊者下走于胃。胃之清气，上出于口；肺之浊气，下注于经，内积于海。黄帝曰：诸阳皆浊，何以浊甚乎（申叙清浊之互行）？岐伯曰：手太阳独受阳之浊，手太阴独受阴之清。其清者上走空窍，其浊者下行诸经。诸阴皆清，足太阴独受其浊。
黄帝曰：治之奈何（以治法总束通篇）？岐伯曰：清者其气滑，浊者其气涩，此气之常也。故刺阴者，深而留之；刺阳者，浅而疾之；清浊相干者，以数调之也。
（笔清而健，可谓雷霆走精锐，冰雪净聪明。）

卷七  ——————————————————————————————————————————————————————————————————————————————————————————

阴阳系日月第四十一  ***************************
黄帝曰：余闻天为阳，地为阴，日为阳，月为阴，其合之于人奈何？岐伯曰：腰以上为天，腰以下为地，故天为阳，地为阴。故足之十二经脉（提清头绪），以应十二月，月生于水，故在下者为阴；手之十指，以应十日，日主火，故在上者为阳。
黄帝曰：合之于脉奈何（接叙应十二经脉）？岐伯曰：寅者，正月之生阳也，主左足之少阳；未者，六月，主右足之少阳。卯者，二月，主左足之太阳；午者，五月，主右足之太阳；辰者，三月，主左足之阳明；巳者，四月，主右足之阳明。此两阳合于前，故曰阳明。申者，七月之生阴也，主右足之少阴；丑者，十二月，主左足之少阴。酉者，八月，主右足之太阴；子者，十一月，主左足之太阴。戌者，九月，主右足之厥阴；亥者，十月，主左足之厥阴。此两阴交尽（支对整齐），故曰厥阴。
甲主左手之少阳（接叙应十指），己主右手之少阳。乙主左手之太阳，戊主右手之太阳。丙主左手之阳明，丁主右手之阳明。此两火并合，故为阳明。庚主右手之少阴，癸主左手之少阴。辛主右手之太阴，壬主左手之太阴。
故足之阳者（总束上文），阴中之少阳也；足之阴者，阴中之太阴也。手之阳者，阳中之太阳也；手之阴，阳中之少阴也。腰以上者为阳（带叙身之阴阳），腰以下者为阴。其于五脏也（带叙脏之阴阳），心为阳中之太阳，肺为阳中之少阴，肝为阴中之少阳，脾为阴中之至阴，肾为阴中之太阴。
黄帝曰：以治奈何（接叙治法）？岐伯曰：正月、二月、三月，人气在左，无刺左足之阳；四月、五月、六月，人气在右，无刺右足之阳。七月、八月、九月，人气在右，无刺右足之阴；十月、十一月、十二月，人气在左，无刺左足之阴。
黄帝曰：五行以东方甲乙木王春（申辨阴阳不合于数，通篇皆拶得此便活），春者，苍色，主肝。肝者，足厥阴也。今乃以甲为左手之少阳，不合于数，何也？岐伯曰：此天地之阴阳也（叫醒），非四时五行之以次行也。且夫阴阳者，有名而无形，故数之可十，离之可百，散之可千，推之可万，此之谓也。
（此篇之义，今无可考，而笔自清利可喜。）
病传第四十二  ***************************
黄帝曰：余受九针于夫子（以泛论起），而私览于诸方，或有导引行气、乔（乔即跷字。）摩、灸、熨、刺、焫、饮药之一者，（诸方之书，各明其一法也。）可独守耶？将尽行之乎？岐伯曰：诸方者，众人之方也，非一人之所尽行也。黄帝曰：此乃所谓守一勿失万物毕者也（轻束一笔，撇过问文，落到正义）。今余已闻阴阳之要（用开合之笔入题），虚实之理，倾移之过，可治之属，愿闻病之变化（到题），淫传绝败而不可治者，可得闻乎？
岐伯曰：要乎哉问！道（撑开），昭乎其如日醒，窘乎其如夜瞑，能被而服之，神与俱成，毕将服之，神自得之，生神之理，可著于竹帛，不可传于子孙。黄帝曰：何谓日醒？岐伯曰：明于阴阳，如惑之解，如醉之醒。黄帝曰：何谓夜瞑？岐伯曰：瘖乎其无声，漠乎其无形，是故折毛发理（合到题旨），正气，横倾，淫邪泮衍，血脉传溜，大气入脏，腹痛下淫，可以致死，不可以致生（以上总发，以下分叙）。
黄帝曰：大气入脏奈何（急下）？岐伯曰：病先发于心，一日而之肺，三日而之肝，五日而之脾，三日不已，死。冬夜半，夏日中。病先发于肺，三日而之肝，一日而之脾，五日而之胃，十日不已，死。冬日入，夏日出。病先发于肝，三日而之脾，五日而之胃，三日而之肾，三日不已，死。冬日入，夏蚤食。病先发于脾，一日而之胃，二日而之肾，三日而之膂膀胱，十日不已，死。冬人定，夏晏食。病先发于胃，五日而之肾，三日而之膂膀胱，五日而上之心，二日不已，死。冬夜半，夏日昳。病先发于肾，三日而之膂膀胱，三日而上之心，三日而之小肠，三日不已，死。冬大晨，夏晏晡。病先发于膀胱，五日而之肾，一日而之小肠，一日而之心，二日不已，死。冬鸡鸣，夏下晡。诸病以次相传（总束），如是者，皆有死期，不可刺也；间一脏及二三四脏者，乃可刺（用反笔收劲）。
（布局运笔缓急得宜，操纵有力。）
淫邪发梦第四十三  ***************************
黄帝曰：愿闻淫邪泮衍奈何（承上篇起）？岐伯曰：正邪从外袭内，而未有定舍（从病源说入，高据提巅），反淫于脏，不得定处，与营卫俱行，而与魂魄飞扬，使人卧不得安而喜梦（到题，分领下文）。气淫于腑，则有余于外，不足于内；气淫于脏，则有余于内，不足于外。
黄帝曰：有余不足有形乎？岐伯曰：阴气盛则梦涉大水而恐惧，阳气盛则梦大火而燔焫，阴阳俱盛则梦相杀。上盛则梦飞，下盛则梦堕。甚饥则梦取，甚饱则梦予。肝气盛则梦怒，肺气盛则梦恐惧、哭泣、飞扬，心气盛则梦善笑恐畏，脾气盛则梦歌乐、身体重不举，肾气盛则梦腰脊两解不属。凡此十二盛者，至而泻之立已。
厥气客于心，则梦见邱山烟火；客于肺，则梦飞扬，见金铁之奇物；客于肝，则梦山林树木；客于脾，则梦见邱陵大泽，坏屋风雨；客于肾，则梦临渊，没居水中，客于膀胱，则梦游行；客于胃，则梦饮食；客于大肠，则梦田野；客于小肠，则梦聚邑冲衢；客于胆，则梦斗讼自刳；客于阴器，则梦接内；客于项，则梦斩首；客于胫，则梦行走而不能前，及居深地窌菀中；客于股肱，则梦礼节拜起；客于胞䐈，则梦溲便。凡此十五不足者，至而补之立已也（加“也”字）。
（布局如时文之两大比者，每比中，又各有十二排、十五排，所谓大阵包小阵，大营包小营也。文势如怒潮涌上，千夫辟易。）
顺气一日分为四时第四十四  ***************************
黄帝曰：夫百病之所始生者，必起于燥湿寒暑风雨，阴阳喜怒，饮食居处（精金百炼之句），气合而有形，得脏而有名，余知其然也（撇一笔）。夫百病者（入题，领下，笔如苍鹰下击），多以旦慧昼安，夕加夜甚，何也？岐伯曰：四时之气使然（先点四时）。黄帝曰：愿闻四时之气。岐伯曰：春生夏长，秋收冬藏，是气之常也，人亦应之。以一日分为四时（再点一日），朝则为春，日中为夏，日入为秋，夜半为冬。朝则人气始生（再点人气，层次井井），病气衰，故旦慧；日中人气长，长则胜邪，故安；夕则人气始衰，邪气始生，故加；夜半人气入藏，邪气独居于身，故甚也。黄帝曰：其时有反者何也（翻进一笔，以尽其变而足其理）？岐伯曰：是不应四时之气，脏独主其病者（先交代四时，再提出脏字，笔阵横扫千人军），是必以脏气之所不胜时者甚，以其所胜时者起也。黄帝曰：治之奈何（随手拖到治法，仍不离时字）？岐伯曰：顺天之时，而病可与期。顺者为工，逆者为粗。
黄帝曰：善。余闻刺有五变（以下畅叙治法，分四节，总带定“时”字），以主五输，愿闻其数。岐伯曰：人有五脏，五脏有五变，五变有五输，故五五二十五输，以应五时。黄帝曰：愿闻五变。岐伯曰：肝为牡脏，其色青，其时春，其音角，其味酸，其日甲乙；心为牡脏，其色赤，其时夏，其日丙丁，其音徵，其味苦；脾为牝脏，其色黄，其时长夏，其日戊己，其音宫，其味甘；肺为牝脏，其色白，其音商，其时秋，其日庚辛，其味辛；肾为牝脏，其色黑，其时冬，其日壬癸，其音羽，其味咸。是为五变（以上叙五变）。黄帝曰：以主五输奈何？岐伯曰：脏主冬，冬刺井；色主春，春刺荥；时主夏，夏刺输；音主长夏，长夏刺经；味主秋，秋刺合。是谓五变，以主五输（以上叙五输，从上节蝉联而下）。黄帝曰：诸原安合以致六输（以下二节皆申发上节之义，此推论六腑之原所合，是补叙上文未尽之事也）？岐伯曰：原独不应五时，以经合之，以应其数，故六六三十六输。黄帝曰：何谓藏主冬，时主夏，音主长夏，味主秋，色主春（此申论五输主时之义，是余释上文未明之理也）？愿闻其故。岐伯曰：病在藏者，取之井；病变于色者，取之荥；病时间时甚者，取之输；病变于音者，取之经，经满而血者；病在胃及以饮食不节得病者，取之于合。故命曰味主合，是谓五变也。
（先将本题正面叙毕，即从“时”字折出“脏”字，以下藏时合发，穷原竟委，五花八门，有风樯阵马之势。）
外揣第四十五  ***************************
黄帝曰：余闻九针九篇，余亲授其词，颇得其意。夫九针者，始于一而终于九，然未得其要道也。夫九针者，小之则无内，大之则无外，深不可为下，高不可为盖，恍惚无穷，流溢无极，余知其合于天道、人事、四时之变也，然余愿杂之毫毛，浑束为一，可乎？岐伯曰：明乎哉问也！非独针道焉，夫治国亦然。黄帝曰：余愿闻针道，非国事也。岐伯曰：夫治国者，夫惟道焉，非道，何可小大深浅杂合为一乎？黄帝曰：愿卒闻之。岐伯曰：日与月焉，水与镜焉，鼓与响焉。夫日月之明，不失其影；水镜之察，不失其形；鼓响之应，不后其声。动摇则应和，尽得其情。黄帝曰：窘乎哉，昭昭之明不可蔽！其不可蔽，不失阴阳也。合而察之，切而验之，见而得之，若清水明镜之不失其形也。五音不彰，五色不明，五脏波荡，若是则外内相袭，若鼓之应桴，响之应声，影之似形。故远者司外揣内，近者司内揣外，是谓阴阳之极，天地之盖，请藏之灵兰之室，弗敢使泄也。
（笔机清利而理无发明，但极称针法之神妙耳。）
五变第四十六  ***************************
黄帝问于少俞曰：余闻百疾之始起也（总提），必生于风雨寒暑，循毫毛而入腠理（分提），或复还，或留止，或为风肿汗出，或为消瘅，或为寒热，或为留痹，或为积聚，奇邪淫溢，不可胜数，愿闻其故。夫同时得病（宕跌生姿），或病此，或病彼，意者天之为人生风乎，何其异也？少俞曰：夫天之风者，非以私百姓也，其行公平正直，犯者得之，避者得无，殆非求人而人自犯之（轻轻一顿）。黄帝曰：一时遇风，同时得病（再逼一笔），其病各异，愿闻其故。少俞曰：善乎哉问！请论以比匠人。匠人磨斧斤砺刀（推开以展其局，笔致曲折蜿蜒），削斫材木。木之阴阳，尚有坚脆，坚者不入，脆者皮弛，至其交节，而缺斤斧焉。夫一木之中，坚脆不同，坚者则刚，脆者易伤，况其材木之不同，皮之厚薄，汁之多少，而各异邪。夫木之蚤花先生叶者，遇春霜烈风，则花落而叶萎；久曝大旱，则脆木薄皮者，枝条汁少而叶萎；久阴淫雨，则薄皮多汁者，皮溃而漉；卒风暴起，则刚脆之木，枝折杌伤；（杌通蘖字。）秋霜疾风，则刚脆之木，根摇而叶落。凡此五者，各有所伤，况于人乎（先轻轻落到人上）！黄帝曰：以人应木奈何？少俞答曰：木之所伤也（再以开合坐实人字，便见局度大方），皆伤其枝，枝之刚脆而坚，未成伤也。人之有常病也，亦因其骨节皮肤腠理之不坚固者，邪之所舍也，故常为病也（长剑倚天）。黄帝曰：人之善病风厥漉汗者（分叙），何以候之？少俞答曰：肉不坚，腠理疏，则善病风。黄帝曰：何以候肉之不坚也（每条皆叙出外候，事理既备，而文气亦厚）？少俞答曰：腘肉不坚而无分理者，粗理，粗理而皮不致者，腠理疏。此言其浑然者。黄帝曰：人之善病消瘅者，何以候之？少俞答曰：五脏皆柔弱者，善病消瘅。黄帝曰：何以知五脏之柔弱也？少俞答曰：夫柔弱者，必有刚强，刚强多怒，柔者易伤也。（此言脏气之相凌也。）黄帝曰：何以候柔弱之与刚强？少俞答曰：此人薄皮肤而目坚固以深者，长冲直扬，其心刚，刚则多怒，怒则气上逆，胸中蓄积，血气逆留，臗皮充肌，血脉不行，转而为热，热则消肌肤，故为消瘅。此言其人暴刚而肌肉弱者也。黄帝曰：人之善病寒热者，何以候之？少俞答曰：小骨弱肉者，（据下文此句缺色字一层。）善病寒热。黄帝曰：何以候骨之小大，肉之坚脆，色之不一也？少俞答曰：颧骨者，骨之本也。颧大则骨大，颧小则骨小。皮肤薄而其肉无䐃，其臂懦懦然，其地色殆然，不与其天同色，污然独异，此其候也。然后臂薄者，其髓不满，故善病寒热也。（“地”，地阁也。“天”，天庭也。“然后”犹“而”、“又”也，“寒热”，王冰云，疟也。据此可知疟邪之源流与治法矣。）黄帝曰：何以候人之善病痹者？少俞答曰：粗理而肉不坚者，善病痹。黄帝曰：痹之高下有处乎？少俞答曰：欲知其高下者，各视其部。（详后“五色”篇中。）黄帝曰：人之善病肠中积聚者，何以候之？少俞答曰：皮肤薄而不泽，肉不坚而淖泽。如此肠胃恶，恶则邪气留止，积聚乃伤。脾胃之间，寒温不次，邪气稍至，稸积留止，大聚乃起。（积聚多在胃小肠之外络，由内伤饮食，外感寒湿，表里相迫，血气以凝也。凡暑天形劳，大渴饮冷，最易成积，以内血沸腾得冷，乍遏故也。）黄帝曰：余闻病形，已知之矣，愿闻其时（从“形”字推出“时”字作结）。少俞答曰：先立其年，以知其时，时高则起，时下则殆，（高下，面骨之满陷也。此即风鉴家面部分年之事也。）虽不陷下，当年有冲通，其病必起，（冲通，流年克犯生命也，此即星命家干支生克之事也。先立其年，谓先立其人之生年也。）是谓因形而生病（兜裹完密，滴水不漏），五变之纪也（结题）。
（专以形之坚脆论人之病，反复详明，气充词沛。结笔推出“时”字，仍归到“形”字，笔力尤见遒劲。）

本藏第四十七  ***************************
黄帝问于岐伯曰：人之血气精神者（总提一笔），所以奉生而周于性命者也。经脉者（分提），所以行血气而营阴阳（开局宏敞，为全书之最），濡筋骨，利关节者也。卫气者，所以温分肉，充皮肤，肥腠理，司关阖者也。志意者，所以御精神，收魂魄，适寒温，和喜怒者也。是故血和则经脉流行（再接再厉，云垂海立），营覆阴阳，筋骨劲强，关节清利矣。卫气和则分肉解利，皮肤调柔，腠理致密矣。志意和则精神专直，魂魄不散，恚怒不起，五脏不受邪矣。寒温和则六腑化谷，风痹不作，经脉通利，肢节得安矣。此人之常平也。五脏者，所以藏精神血气魂魄者也；六腑者，所以化水谷而行津液者也。此人之所以具受于天也，无愚智贤不肖（顿足上文，淋漓酣畅），无以相倚也。然有其独尽天寿（折入正意，以起下文），而无邪僻之病，百年不衰，虽犯风雨卒寒大暑，犹有弗能害也。有其不离屏蔽室内，无怵惕之恐，然犹不免于病，何也？愿闻其故。岐伯曰：窘乎哉问也！五脏者，所以参天地，副阴阳，而运四时，化五节者也。五脏者（领清通篇头绪），故有小大、高下、坚脆、端正、偏倾者，六腑亦有小大、长短、厚薄、结直、缓急。凡此二十五者，各不同，或善或恶，或吉或凶，请言其方（顿住）。
心小则安（分叙，先叙其病，后叙外候，作逆入之势，便不平板），邪弗能伤，易伤以忧；心大则忧不能伤，易伤于邪。心高则满于肺中，悗而善忘，难开以言。心下则藏外，易伤于寒，易恐以言。心坚则脏安守固；心脆则善病消瘅热中。心端正则和利难伤；心偏倾则操持不一，无守司也。
肺小则少饮，不病喘喝；肺大则多饮，善病胸痹喉痹逆气。肺高则上气，肩息咳；肺下则居贲迫肝，善胁下痛。肺坚则不病咳上气，肺脆则苦病消瘅易伤。肺端正则和利难伤，肺偏倾则胸偏痛也。
肝小则脏安，无胁下之病；肝大则逼胃迫咽，则苦膈中，且胁下痛。肝高则上支贲切胁，悗为息贲；肝下则逼胃，胁下空，胁下空则易受邪。肝坚则脏安难伤；肝脆则善病消瘅易伤。肝端正则和利难伤，肝偏倾则胁下痛也。
脾小则脏安，难伤于邪也；脾大则苦凑啘而痛，不能疾行。脾高则啘引季胁而痛；脾下则下加于大肠，下加于大肠，则脏苦受邪。脾坚则脏安难伤，脾脆则善病消瘅易伤。脾端正则和利难伤，脾偏倾则善满善胀也。
肾小则脏安难伤，肾大则善病腰痛，不可以俯仰，易伤以邪。肾高则苦背膂痛，不可以俯仰；肾下则腰尻痛，不可以俯仰，为狐疝。肾坚则不病腰背痛，肾脆则苦病消瘅易伤。肾端正则和利难伤，肾偏倾则苦腰尻痛也。
凡此二十五变者（轻锁一笔），人之所苦常病也。黄帝曰：何以知其然也？岐伯曰：赤色小理者心小，粗理者心大。无[骨曷][骨亏]者心高，[骨曷][骨亏]小短举者心下。[骨曷][骨亏]长者心下坚，[骨曷][骨亏]弱小以薄者心脆。[骨曷][骨亏]直下不举者心端正，[骨曷][骨亏]倚一方者心偏倾也。
白色小理者肺小，粗理者肺大。巨肩反膺陷喉者肺高，合腋张胁者肺下。好肩背厚者肺坚，肩背薄者肺脆。背膺厚者肺端正，胁偏疏者肺偏倾也。
青色小理者肝小，粗理者肝大。广胸反骹者肝高，合胁兔骹者肝下。胸胁好者肝坚，胁骨弱者肝脆。膺腹好相得者肝端正，胁骨偏举者肝偏倾也。
黄色小理者脾小，粗理者脾大。揭唇者脾高，唇下纵者脾下。唇坚者脾坚，唇大而不坚者脾脆。唇上下好者脾端正，唇偏举者脾偏倾也。
黑色小理者肾小，粗理者肾大。高耳者肾高，耳后陷者肾下。耳坚者肾坚，耳薄不坚者肾脆。耳好前居牙车者肾端正，耳偏高者肾偏倾也。
凡此诸变者，持则安（有轻锁一笔顿作），减则病也。
帝曰：善。然非余之所问也（不经接五脏总论，忽用撇笔一曲热，博大之中饶风韵）。愿闻人之有不可病者，至尽天寿，虽有深忧大恐，怵惕之志，犹不能减也，甚寒大热（复述前文，愈雷同愈妙，将前路堆挆尽播弄于空中），不能伤也；其有不离屏蔽室内，又无怵惕之恐，然不免于病者，何也？愿闻其故。岐伯曰：五脏六腑，邪之舍也，请言其故。
五脏皆小者（总论一番，以束前半篇，滴滴归源，使前文之义愈醒），少病，苦燋心，大愁；。五脏皆大者，缓于事，难使以忧。五脏皆高者，好高举措；五脏皆下者，好出人下。五脏皆坚者，无病；五脏皆脆者，不离于病。五脏皆端正者，和利得人心；五脏皆偏倾者，邪心而善盗，不可以为人平，反复言语也。
黄帝曰：愿闻六腑之应（另提）。岐伯答曰：肺合大肠，大肠者，皮其应（从脏卸到腑，中权扼要，五脏先叙病，后叙外应；六腑，先叙外应，后叙病，隐寓顺逆回环之致）；心合小肠，小肠者，脉其应；肝合胆，胆者，筋其应；脾合胃，胃者，肉其应；肾合三焦膀胱，三焦膀胱者，腠理毫毛其应（以上提纲）。
黄帝曰：应之奈何（急下）？岐伯曰：肺应皮。皮厚者大肠厚（紧跟上文分叙）；皮薄者大肠薄；皮缓腹裹大者，大肠大而长；皮急者，大肠急而短；皮滑者大肠直；皮肉不相离者，大肠结。
心应脉。皮厚者脉厚，脉厚者小肠厚；皮薄者脉薄，脉薄者小肠薄；皮缓者脉缓，脉缓者小肠大而长；皮薄而脉冲小者，小肠小而短；诸阳经脉皆多纡屈者，小肠结。
脾应肉。肉䐃坚大者胃厚，肉䐃麽者胃薄；肉䐃小而麽者胃不坚，肉䐃不称身者胃下，胃下者下管约不利；肉䐃不坚者胃缓；肉䐃无小裹累者胃急，肉䐃多小裹累者胃结，胃结者上管约不利也。
肝应爪，爪厚色黄者胆厚，爪薄色红者胆薄。爪坚色青者胆急，爪濡色赤者胆缓。爪直色白无约者胆直，爪恶色黑多纹者胆结也。
肾应骨。密理厚皮者三焦膀胱厚，粗理薄皮者三焦膀胱薄；疏腠理者三焦膀胱缓，皮急而无毫毛者三焦膀胱急；毫毛美而粗者三焦膀胱直，稀毫毛者三焦膀胱结也。黄帝曰：厚薄美恶皆有形，愿闻其所病。岐伯答曰：视其外应（叙病，忽用浑括之笔，余味曲包），以知其内脏，则知所病矣。（起极宏敞，结极涵蓄。）
（起节词义精湛，入后头绪极繁，而驭之以整，云垂海立，气象万千，其篇法词藻均极可观，如大将登坛，千军万马中自有弱扇纶巾之度。）

卷八  ——————————————————————————————————————————————————————————————————————————————————————————

禁服第四十八  ***************************
（“经脉篇”引作“禁脉”）
雷公问于黄帝曰：细子得受业，通于九针六十篇，旦暮勤服之，近者编绝，久者简垢，然尚讽诵弗置，未尽解于意矣。“外揣”言浑束为一（提名全篇大旨），未知所谓也。夫大则无外，小则无内，大小无极，高下无度，束之奈何？士之才力，或有厚薄，智虑褊浅，不能博大深奥，自强于学若细子，细子恐其散于后世，绝于子孙，敢问约之奈何？黄帝曰：善乎哉问也！此先师之所禁（点“禁”字），坐私传之也，割臂歃血之盟也，子若欲得之，何不斋乎。雷公再拜而起曰：谨闻命于是也。乃斋宿三日而请曰：敢问今日正阳，细子愿以受盟。黄帝乃与俱入斋室，割臂歃血。黄帝亲祝曰：今日正阳，歃血传方，有敢背此言者，反受其殃。雷公再拜曰：细子受之。黄帝乃左握其手，右授之书，曰：慎之慎之（一路纡回，至此愈逼愈紧），吾为子言之。
凡刺之理，经脉为始（点脉字，仍远远说来），营其所行，知其度量，内刺五脏，外刺六腑，审察卫气，为百病母，调诸虚实，虚实乃止，泻其血络，血尽不殆矣。雷公曰：此皆细子之所以通，未知其所约也（跌到本旨）。
黄帝曰：夫约方者，犹约囊也，囊满而弗约，则输泄（仍用数折而始趋下），方成弗约，则神与弗俱。雷公曰：愿为下材者，勿满而约之。黄帝曰：未满而知约之，以为工，不可以为天下师。雷公曰：愿闻为工（开下）。
黄帝曰：寸口主中，人迎主外，两者相应，俱往俱来，若引绳大小齐等。春夏人迎微大，秋冬寸口微大，如是者名曰平人。
人迎大一倍于寸口，病在足少阳；一倍而躁，在手少阳。人迎二倍，病在足太阳；二倍而躁，病在手太阳。人迎三倍，病在足阳明；三倍而躁，病在手阳明。盛则为热，虚则为寒，紧则为痛痹，代则乍甚乍间。盛则泻之，虚则补之，紧痛则取之分肉，代则取血络具饮药，陷下则灸之，不盛不虚，以经取之，名曰经刺。人迎四倍者，且大且数，名曰溢阳，溢阳为外格，死不治。必审按其本末，察其寒热，以验其脏腑之病。寸口大于人迎一倍，病在足厥阴；一倍而躁，在手心主。寸口二倍，病在足少阴；二倍而躁，在手少阴。寸口三倍，病在足太阴；三倍而躁，在手太阴。盛则胀满、寒中、食不化，虚则热中、出糜、少气、溺色变，紧则痛痹，代则乍痛乍止。盛则泻之，虚则补之，紧则先刺而后灸之，代则取血络而后调之，陷下则徒灸之。陷下者脉血结于中，中有著血，血寒，故宜灸之，不盛不虚，以经取之。寸口四倍者，名曰内关，内关者，且大且数，死不治。必审察其本末之寒温，以验其脏腑之病。通其营输，乃可传于大数。
大数曰（总释前文作结，即从大数接下，断续无迹）：盛则徒泻之，虚则徒补之，紧则灸刺且饮药，陷下则徒灸之，不盛不虚，以经取之。所谓经治者，饮药，亦曰灸刺。脉急则引，脉大以弱，则欲安静，用力无劳也。
（前路纡徐，后路整肃，极奔放又极谨严，字里行间具阴阳开合之妙。此篇约万病诊治之法于人迎寸口，惜今失传不能用也，合《难经》覆溢关格之义参之，人迎似关前，寸口似即关后，其以大小倍数分三阴三阳，当是浮中沉之事也，恨无明文可证之。）
五色第四十九  ***************************
雷公问于黄帝曰：五色独决于明堂乎（直起）？小子未知其所谓也。黄帝曰：明堂者鼻也，（叙面部分名之大概）阙者眉间也，庭者颜也，蕃者颊侧也，蔽者耳门也，其间欲方大，去之十步，皆见于外，如是者，寿必中百岁。雷公曰：五官之辨奈何？黄帝曰：明堂骨高以起（叙面部脏腑分次之大概），平以直，五脏次于中央，六腑挟其两侧，首面上于阙庭，王宫在于下极，五脏安于胸中，真色以致，病色不见，明堂润泽以清，五官恶得无辨乎？雷公曰：其不辨者，可得闻乎？黄帝曰：五色之见也（叙五色吉凶之大概），各出其色部。部骨陷者，必不免于病矣。其色部乘袭者，虽病甚，不死矣。雷公曰：官五色奈何？黄帝曰：青黑为痛（叙五色主病之大概），黄赤为热，白为寒，是谓五官。
雷公曰：病之益甚（承上病字发挥），与其方衰如何？黄帝曰：外内皆在焉（总挈一句）。切其脉口，滑小紧以沉者（此诊脉口人迎以辨病之间甚也，是陪笔），病益甚，在中；人迎气大紧以浮者，其病益甚，在外。其脉口浮滑者，病日进；人迎沉而滑者，病日损。其脉口滑以沉者，病日进，在内；其人迎脉滑盛以浮者，其病日进，在外。脉之浮沉及人迎与寸口气小大等者，病难已。病之在脏，沉而大者，易已，小为逆；病在腑，浮而大者，其病易已。人迎盛坚者，伤于寒；气口甚坚者，伤于食。
雷公曰：以色言病之间甚奈何？黄帝曰：其色粗以明（此分色与部，以辨病之间甚也，是正笔），沉夭者为甚，其色上行者病益甚，其色下行如云彻散者，病方已（以上分色，以下分部）。五色各有脏部，有外部，有内部也。色从外部走内部者，其病从外走内；其色从内走外者，其病从内走外。病生于内者，先治其阴，后治其阳，反者益甚；其病生于阳者，先治其外，后治其内，反者益甚。其脉滑大以代而长者，病从外来，目有所见，志有所恶，此阳气之并也，可变而已。（“变”谓移精变气也。）
雷公曰：小子闻风者百病之始也（申辨风厥主病之色，是承阳气之并来），厥逆者寒湿之起也，别之奈何？黄帝曰：当候阙中，薄泽为风，冲浊为痹，在地为厥，此其常也，各以其色言其病。雷公曰：人不病卒死（申辨卒死之脉，又是承风厥来，而推类言之也，此一节只是补发上节余义），何以知之？黄帝曰：大气入于脏腑者不病而卒死矣。雷公曰：病小愈而卒死者，何以知之？黄帝曰：赤色出两颧，大如母指者，病虽小愈，必卒死。黑色出于庭，大如母指，必不病而卒死。雷公再拜曰：善哉！其死有期乎？黄帝曰：察色以言其时。（以上为前半篇，论色、论部、论病、论死，大义已晰，下文乃申释之耳。）
雷公曰：善乎！愿卒闻之（语气似顺下，而义实复提，从头申叙也）。黄帝曰：庭者，首面也；阙上者（申叙面部），咽喉也；阙中者，肺也；下极者，心也；直下者，肝也；肝左者，胆也；下者，脾也；方上者，胃也；（下谓面王，即鼻准也，方上谓正当鼻准之上，即准上低扼之处。凡胃气虚陷者，其处必低陷，可征也。方义与前“本腧”篇“大陵掌后两骨之间方下者也”义相同，旧以为迎香者，失之。）中央者，大肠也；挟大肠者，肾也；当肾者，脐也；面王以上者，小肠也；面王以下者，膀胱子处也；颧者，肩也；颧后者，臂也；臂下者，手也；目内眦上者，膺乳也；挟绳而上者，背也；循牙车以下者，股也；中央者，膝也；膝以下者，胫也；当胫以下者，足也；巨分者，股里也；巨屈者，膝膑也。此五脏六腑肢节之部也，各有部分（勒住）。有阴阳（从部分说到主病），用阴和阳，用阳和阴，当明部分，万举万当，能别左右，是谓大道，男女异位，故曰阴阳，审察泽夭，谓之良工。沉浊为内，浮泽为外，黄赤为风，青黑为痛，白为寒，黄而膏润为脓，赤甚者为血，痛甚为挛，寒甚为皮不仁。五色各见其部，察其浮沉，以知浅深；察其泽夭，以观成败；察其散抟，以知远近；视色上下，以知病处；积神于心，以知往今。故相气不微，不知是非，属意勿去，乃知新故。色明不粗，沉夭为甚；不明不泽，其病不甚。其色散，驹驹然未有聚，其病散而气痛，聚未成也（略顿）。肾乘心（提起，以领下文），心先病，肾为应，色皆如是。男子色（色，黑色也，跟肾乘心说来。）在于面王（分男女言之），为小腹痛，下为卵痛，其圜直为茎痛，高为本，下为首，狐疝㿉阴之属也。女子在于面王，为膀胱子处之病，散为痛，抟为聚，方员左右，各如其色形。其随而下至胝，有润如膏状，为暴食不洁。左为左，右为右，其色有邪，聚散而不端，面色所指者也。色者，青黑赤白黄，皆端满有别乡。别乡赤者，其色赤，大如榆荚，在面王为不月。其色上锐，首空上向，下锐下向，在左右如法（随手整理通篇大旨作结）。以五色命脏，青为肝，赤为心，白为肺，黄为脾，黑为肾。肝合筋，心合脉，肺合皮，脾合肉，肾合骨也。（以上二节为后半篇，详列面色之部，详叙察色之法，皆申释前半篇之义。其词繁不杀，看似芜杂，而实句句皆指点神情。）
（头绪既繁，布局亦散，然细审其宾主轻重之理，断续脱卸之法，自觉起伏奇正，步步相生，中间有正叙，有带叙，有补叙，有插叙，忽分忽合，忽即忽离，官止神行，极行文变化之能事。）
论勇第五十  ***************************
黄帝问于少俞曰：有人于此，并行并立，其年之长少等也，衣之厚薄均也，卒然遇烈风暴雨（文亦如烈风暴雨），或病或不病，或皆病，或皆不病，其故何也？少俞曰：帝问何急（略顿）？黄帝曰：愿尽闻之。少俞曰：春青风，夏阳风，秋凉风，冬寒风。凡此四时之风者，其所病各不同形。黄帝曰：四时之风，病人如何？少俞曰：黄色薄皮弱肉者（叙病），不胜春之虚风；白色薄皮弱肉者，不胜夏之虚风；青色薄皮弱肉，不胜秋之虚风；赤色薄皮弱肉，不胜冬之虚风也。黄帝曰：黑色不病乎（将黑色另写，局便活）？少俞曰：黑色而皮厚肉坚，固不伤于四时之风。其皮薄而肉不坚，色不一者，长夏至而有虚风者病矣。其皮厚而肌肉坚者，长夏至而有虚风，不病也。其皮厚而肌肉坚者，必重感于寒，外内皆然，乃病（顿住）。黄帝曰：善。黄帝曰（另提）：夫人之忍痛与不忍痛者（从忍痛不忍痛，递到勇怯），非勇怯之分也（先钩勇怯一笔，即从勇怯分出忍痛不忍痛，笔锋森立）。夫勇士之不忍痛者，见难则前，见痛则止；夫怯士之忍痛者，闻难则恐，遇痛不动。夫勇士之忍痛者，见难不恐，遇痛不动；夫怯士之不忍痛者，见难与痛，目转面盻，恐不能言，失气惊，（句有脱字。）颜色变化，乍死乍生。余见其然也，不知其何由，愿闻其故。少俞曰：夫忍痛与不忍痛者，皮肤之薄厚（缴清上文），肌肉之坚脆缓急之分也，非勇怯之谓也（仍用反笔束上，即带趋下）。黄帝曰：愿闻勇怯之所由然（落到勇怯）。少俞曰：勇士者（叙勇），目深以固，长冲直扬，三焦理横，其心端直，其肝大以坚，其胆满以傍，怒则气盛而胸张，肝举而胆横，眦裂而目扬，毛起而面苍，此勇士之所由然者也。黄帝曰：愿闻怯士之所由然（叙怯）。少俞曰：怯士者，目大而不减，阴阳相失，其焦理纵，[骨曷][骨亏]短而小，肝系缓，其胆不满而纵，肠胃挺，胁下空，虽方大怒，气不能满其胸，肝肺虽举，气衰复下，故不能久怒，此怯士之所由然者也。黄帝曰：怯士之得酒（此叙勇怯之变相），怒不避勇士者，何脏使然？少俞曰：酒者，水谷之精，熟谷之液也，其气慓悍，其入于胃中，则胃胀，气上逆，满于胸中，肝浮胆横。当是之时，固比于勇士，气衰则悔。与勇士同类，不知避之，名曰酒悖也。
（前后两截不续，前论五色之人，后论勇怯之性，前论外邪之伤，后论中情之变，笔致醒快，生动可喜。）
背腧第五十一  ***************************
黄帝问于岐伯曰：愿闻五脏之腧，出于背者。岐伯曰：胸中大腧在杼骨之端，肺腧在三焦之间，心腧在五焦之间，膈腧在七焦之间，肝腧在九焦之间，脾腧在十一焦之间，肾腧在十四焦之间，皆挟脊相去三寸所，则欲得而验之，按其处，应在中而痛解，乃其腧也。灸之则可，刺之则不可。气盛则泻之，虚则补之。以火补者，毋吹其火，须自灭也。以火泻者，疾吹其火，传其艾，须其火灭也。
（简净。揣“应在中而痛解”及“灸可，刺不可”句，是本篇之前，当有脱简，必是专论结痛之病也。）
卫气第五十二  ***************************
黄帝曰：五脏者（天骨开张），所以藏精神魂魄者也；六腑者，所以受水谷而化行物者也。其气内干五脏，而外络肢节。其浮气之不循经者，为卫气其精气之行于经者，为营气。阴阳相随，外内相贯，如环之无端，亭亭湻湻乎（极力撑开），孰能穷之？然其分别阴阳（折入有力），皆有标本虚实所离之处。能别阴阳十二经者（分领，句句入长剑倚天），知病之所生；候虚实之所在者，能得病之高下；知六腑之气街者，能知解结契绍于门户；能知虚实之坚软者，知补泻之所在；能知六经之标本者，可以无惑于天下（屹然而止）。
岐伯曰：博哉，圣帝之论！臣请尽意悉言之。足太阳之本，在跟以上五寸中，标在两络命门。命门者，目也。足少阳之本，在窍阴之间，标在窗笼之前。窗笼者，耳也。足少阴之本，在内踝下上三寸中，标在背腧与舌下两脉也。足厥阴之本，在行间上五寸所，标在背腧也。足阳明之本，在厉兑，标在人迎颊挟颃颡者也。（颊下当有脱字，揣文义是申释人迎穴在颊下，挟颃颡之处也。）足太阴之本，在中封前上四寸之中，标在背腧与舌本也。手太阳之本，在外踝之后，标在命门之上一寸也。手少阳之本，在小指次指之间上二寸，标在耳后上角下外眦也。手阳明之本，在肘骨中，上至别阳，标在颜下合钳上也。手太阴之本，在寸口之中，标在腋内动也。手少阴之本，在锐骨之端，标在背腧也。手心主之本，在掌后两筋之间二寸中，标在腋下下三寸也（以上应十二经标本）。凡候此者，下虚则厥，下盛则热；上虚则眩，上盛则热痛。故实者绝而止之，虚者引而起之（即应高下虚实坚软，以束上文）。
请言气街（将气街抽出单写，与上十二经作对待）：胸气有街，腹气有街，头气有街，胫气有街。故气在头者，止之于脑。气在胸者，止之膺与背腧。气在腹者，止之背腧与冲脉于脐左右之动脉者。气在胫者，止之于气街与承山踝上以下。取此者用毫针，必先按而在久应于手，乃刺而予之。所治者（增出主治之病，与上节虚实作对待，文阵整齐），头痛眩仆，腹痛中满暴胀，及有新积，痛可移者，易已也；积不痛（结笔短峭），难已也。
（文气如天马行空，蹈厉无前，气盛言宜，极行文之乐事。通篇是多少者字却不厌，复以气盛也。篇中依事理而立言不拘，拘于分应提笔也，用意与“营卫生会”大同。）
论痛第五十三  ***************************
黄帝问于少俞曰：筋骨之强弱，肌肉之坚脆，皮肤之厚薄，腠理之疏密，各不同，其于针石火焫之痛何如？肠胃之厚薄坚脆亦不等，其于毒药何如？愿尽闻之。少俞曰：人之骨强筋弱肉缓皮肤厚者，耐痛，其于针石之痛、火焫亦然。黄帝曰：其耐火焫者，何以知之？少俞答曰：加以黑色而美骨者，耐火焫。黄帝曰：其不耐针石之痛者，何以知之？少俞曰：坚肉薄皮者，不耐针石之痛，于火焫亦然。黄帝曰：人之病，或同时而伤，或易已，或难已，其故何如？少俞曰：同时而伤，其身多热者易已（气之盛不盛也），多寒者难已。黄帝曰：人之胜毒，何以知之？少俞曰：胃厚色黑大骨及肥者（观此可悟用药之猛驯，必视其人也），皆胜毒；故其瘦而薄胃者，皆不胜毒也。
（此篇起讫鹘突，义无归宿，颇似他处错简，或本篇前后有脱简也。）
天年第五十四  ***************************
黄帝问于岐伯曰：愿闻人之始生，何气筑为基，何立而为楯，何失而死，何得而生？岐伯曰：以母为基，以父为楯（此所谓先天禀赋也），失神者死，得神者生也（浑括大意，总冒通篇）。黄帝曰：何者为神（以下从源头层递说下）？岐伯曰：血气已和，营卫已通（叙始生之本），五脏已成，神气舍心，魂魄毕具，乃成为人。
黄帝曰：人之寿夭各不同（叙寿夭之原），或天寿，或卒死，或病久，愿闻其道。岐伯曰：五脏坚固，血脉和调，肌肉解利，皮肤致密，营卫之行，不失其常，呼吸微徐，气以度行，六腑化谷，津液布扬，各如其常，故能长久（单说“寿”字，将“夭”字留在篇末）。黄帝曰：人之寿百岁而死（上节叙寿者之气，此叙寿者之形），何以致之？岐伯曰：使道隧以长（重提百岁，以领下节），基墙高以方，通调营卫，三部三里起，骨高肉满，百岁乃得终。
黄帝曰：其气之盛衰，以至其死（申叙百岁），可得闻乎？岐伯曰：人生十岁，五脏始定，血气已通，其气在下，故好走。二十岁，血气始盛，肌肉方长，故好趋。三十岁，五脏大定，肌肉坚固，血气盛满，故好步。四十岁，五脏六腑，十二经脉，皆大盛以平定，腠理始疏，荣华颓落，发颇斑白，平盛不摇，故好坐。五十岁，肝气始衰，肝叶始薄，胆汁始减，目始不明。六十岁，心气始衰，苦忧悲，血气懈惰，故好卧。七十岁，脾气虚，皮肤枯。八十岁，肺气衰，魄离，故言善误。九十岁，肾气焦，四脏经脉空虚。百岁，五脏皆虚，神气皆去，形骸独居而终矣（顿住）。
黄帝曰：其不能终寿而死者（应前“夭”字，是用反笔，以束通篇），何如？岐伯曰：其五脏皆不坚（句句与前文反照），使道不长，空外以张，喘息暴疾，又卑基墙，薄脉少血，其肉不石，数中风寒，血气虚，脉不通，真邪相攻，乱而相引，故中寿而尽也（勒住）。（与上节收句有直压横勒之异，此文情向背相映之致，出于天籁之自然者也。）
（义精矣，而琢句坚卓短峭，在经文中别是一格。通篇层递而下，末忽用反笔兜裹，文阵亦奇。凡文之一反一正相对待者，古多一详一略，如此篇寿夭两项相平，既于寿上分年详叙，则夭上无待分叙矣，此等只作滚串文字，不得以对待视之。）
逆顺第五十五  ***************************
黄帝问于伯高曰：余闻气有逆顺，脉有盛衰，刺有大约，可得闻乎？伯高曰：气之逆顺者，所以应天地、阴阳、四时、五行也。脉之盛衰者，所以候血气之虚实有余不足。刺之大约者，必明知病之可刺，与其未可刺，与其已不可刺也。黄帝曰：候之奈何？伯高曰：兵法曰：无迎逢逢之气，无击堂堂之阵。刺法曰：无刺熇熇之热，无刺漉漉之汗，无刺浑浑之脉，无刺病与脉相逆者。黄帝曰：候其可刺奈何？伯高曰：上工，刺其未生者也，其次刺其未盛者也，其次刺其已衰者也；下工，刺其方袭者也，与其形之盛者也，与其病之与脉相逆者也。故曰：方其盛也，勿敢毁伤，刺其已衰，事必大昌。故曰：上工治未病，不治已病。此之谓也。
（如此短幅，通体俱用排比而不嫌板滞者，气盛故也。）
五味第五十六  ***************************
黄帝曰：愿闻谷气有五味，其入五脏，分别奈何？伯高曰：胃者，五脏六腑之海也，水谷皆入于胃，五脏六腑皆禀气于胃。五味各走其所喜：谷味酸，先走肝；谷味苦，先走心；谷味甘，先走脾；谷味辛，先走肺；谷味咸，先走肾。谷气津液已行，营卫大通，乃化糟粕，以次传下（落到营卫，顿住）。
黄帝曰：营卫之行奈何（承营卫说，蝉联而下）？伯高曰：谷始入于胃，其精微者，先出于胃之两焦（叙营卫宗气，化三为两，神气俱旺），以溉五脏，别出两行，营卫之道。其大气之抟而不行者，积于胸中，命曰气海，出于肺，循喉咽，故呼则出，吸则入。天地之精气（振一笔，昂头天外），其大数常出三入一，故谷不入，半日则气衰，一日则气少矣（顿住）。
黄帝曰：谷之五味，可得闻乎（以上发明五味气化，以下陈列五味宜忌）？伯高曰：请尽言之。五谷：粳米甘，麻酸，大豆咸，麦苦，黄黍辛。五果：枣甘，李酸，栗咸，杏苦，桃辛。五畜：牛甘，犬酸，猪咸，羊苦，鸡辛。五菜：葵甘，韭酸，藿咸，薤苦，葱辛。五色：黄色宜甘，青色宜酸，黑色宜咸，赤色宜苦，白色宜辛。凡此五者（束上起下，以上叙平人常色定味也，下乃叙五病之宜忌），各有所宜。五宜所言五色者，脾病者，宜食粳米饭、牛肉、枣、葵；心病者，宜食麦、羊肉、杏、薤；肾病者，宜食大豆、黄卷、猪肉、栗、藿；肝病者，宜食麻、犬肉、李、韭；肺病者：宜食黄黍、鸡肉、桃、葱。五禁：肝病禁辛，心病禁咸，脾病禁酸，肾病禁甘，肺病禁苦。肝色青（又推五宜之变，脏气有虚实，五味有补泻也。肝色青，木胜土矣，故宜甘。上文脾病正为肝克也。经文两面夹写，而实一义耳），宜食甘，粳米饭、牛肉、枣、葵皆甘。心色赤，宜食酸，犬肉、麻、李、韭皆酸。脾色黄，宜食咸，大豆、豕肉、栗、藿皆咸。肺色白：宜食苦，麦、羊肉、杏、薤皆苦。肾色黑，宜色辛，黄黍、鸡肉、桃、葱皆辛。
（用笔与“天年”篇同，而布阵尤奇。前从五味说到营卫，随即接叙营卫，是本题里面一层，却提于题前发之；及入五味，正面先叙五物，与五色之人所宜，是言平人所宜也；次叙五病宜禁，正义毕矣；又复叙五脏色所宜，自是谆复申明之意。独怪叙五物，不厌繁复，反略于五禁，不与前五宜作对待，而详于后五宜，与前五宜似对不对，使人目眩，极寓奇于正之妙。精悍之色不可逼视。）

卷九  ——————————————————————————————————————————————————————————————————————————————————————————

水胀第五十七  ***************************
黄帝问于岐伯曰：水与肤胀、鼓胀、肠覃、石瘕、石水，何以别之？岐伯答曰：水始起也（笔亦跃起），目窠上微肿，如新卧起之状，其颈脉动，时咳，阴股间寒，足胫肿，腹乃大，其水已成矣。以手按其腹（逐段映带有致），随手而起，如裹水之状，此其候也。黄帝曰：肤胀何以候之？岐伯曰：肤胀者，寒气客于皮肤之间。[鼓/空][鼓/空]然不坚，腹大，身尽肿，皮厚，按其腹，窅而不起，腹色不变（加四字，与下节激射，便有精神），此其候也。鼓胀何如？岐伯曰：腹胀身皆大，大与肤胀等也，色苍黄（腹色变矣），腹筋起，此其候也。肠覃何如？岐伯曰：寒气客于肠外（叙病机，字字坚卓），与卫气相搏，气不得营，因有所系，癖而内著，恶气乃起，息肉乃生。其始生也，大如鸡卵，稍以益大，至其成，如怀子之状，久者离岁，按之则坚，推之则移，月事以时下，此其候也。石瘕何如？岐伯曰：石瘕生于胞中，寒气客于子门，子门闭塞，气不得通，恶血当泻不泻，衃以留止，日以益大，状如怀子，月事不以时下。皆生于女子，可导而下（拖到治法作结，先结近二节）。黄帝曰：肤胀、鼓胀可刺邪（再结前二节）？岐伯曰：先泻其胀之血络，后调其经，刺去其血络也。（通篇缺石水，结笔缺水，均别详。）
（前提后束，中间分叙，笔阵整暇。）
贼风第五十八  ***************************
黄帝曰：夫子言贼风邪气之伤人也（用衬笔起），令人病焉，今有其不离屏蔽，不出室穴之中，卒然病者，非必离贼风邪气（曲一笔），其故何也？岐伯曰：此皆尝有所伤于湿气，藏于血脉之中，分肉之间，久留而不去；若有所堕坠，恶血在内而不去。卒然喜怒不节，饮食不适，寒温不时，腠理闭而不通。其开而遇风寒，则血气凝结，与故邪相袭，则为寒痹。其有热则汗出，汗出则受风，虽不遇贼风邪气，必有因加而发焉（亦曲一笔，以应前文，顿住）。黄帝曰：今夫子之所言者，皆病人之所自知也（锁上）。其毋所遇邪气（起下），又毋怵惕之所志，卒然而病者，其故何也？唯有因鬼神之事乎（急透一笔）？岐伯曰：此亦有故邪留而未发（仍跟前文说），因而志有所恶，及有所慕，血气内乱，两气相搏。其所从来者微，视之不见，听而不闻，故似鬼神（应醒）。黄帝曰（另叙）：其祝而已者，其故何也？岐伯曰：先巫者，因知百病之胜，先知其病之所从生者，可祝而已也（应醒）。
（通篇一气贯注，笔笔凌空。前半笔势驰骋，后半笔势紧缩，极操纵之能。）
卫气失常第五十九  ***************************
黄帝曰：卫气之留于腹中，蓄积不行，苑蕴不得常所，使人支胁胸中满，喘呼逆息者，何以去之？伯高曰：其气积于胸中者，上取之；积于腹中者，下取之；上下皆满者，傍取之。黄帝曰：取之奈何？伯高对曰：积于上，泻大迎、天突、喉中；积于下者，泻三里与气街；上下皆满者，上下取之，与季胁之下一寸；重者，鸡足取之。诊视其脉大而弦急，及绝不至者，及腹皮急甚者，不可刺也（以上论胀，与下不续）。黄帝曰：善。
黄帝问于伯高曰：何以知皮、肉、气、血、筋、骨之病也（呼起下文）？伯高曰：色起两眉薄泽者（叙外应），病在皮。唇色青黄赤白黑者，病在肌肉。营气霈然者，病在血脉。（“脉”一作“气”，非。此即上篇伤于湿气，藏于血脉之中也。）目色青黄赤白黑者，病在筋。耳焦枯如受尘垢者，病在骨。黄帝曰：病形何如（叙部位），取之奈何？伯高曰：夫百病变化，不可胜数，然皮有部，肉有柱，血气有输，骨有属。黄帝曰：愿闻其故。伯高曰：皮之部，输于四末。肉之柱，在臂胫诸阳分肉之间，与足少阴分间。血气之输，输于诸络，气血留居，则盛而起。筋部无阴无阳，无左无右，候病所在。骨之属者，骨空之所以受益而益脑髓者也。黄帝曰：取之奈何？伯高曰（叙治法）：夫病变化，浮沉深浅，不可胜穷，各在其处，病间者浅之，甚者深之，间者小之，甚者众之，随变而调气，故曰上工（以上三段为一事）。
黄帝问于伯高曰：人之肥瘦大小寒温，有老壮少小，别之奈何（总提）？伯高对曰：人年五十以上为老，二十以上为壮，十八以上为少，六岁以上为小（应老壮少小）。黄帝曰：何以度知其肥瘦（应肥瘦）？伯高曰：人有肥、有膏、有肉。黄帝曰：别此奈何？伯高曰：腘肉坚，皮满者肥。腘肉不坚，皮缓者膏。皮肉不相离者肉。黄帝曰：身之寒温何如？伯高曰：膏者，其肉淖，而粗理者身寒，细理者身热。脂者，其肉坚，细理者热，粗理者寒。黄帝曰：其肥瘦大小奈何（应大小）？伯高曰：膏者，多气而皮纵缓，故能纵腹垂腴。肉者，身体容大。脂者，其身收小。黄帝曰：三者之气血多少何如（推论气血多少）？伯高曰：膏者多气，多气者热，热者耐寒。肉者多血，多血则充形，充形则平。脂者，其血清，气滑少，故不能大。此别于众人者也。黄帝曰：众人奈何（带叙众人）？伯高曰：众人皮肉脂膏不相加也，血与气不能相多，故其形不小不大，各自称其身，命曰众人。黄帝曰：善。治之奈何（接叙治法）？伯高曰：必先别其三形，血之多少，气之清浊，而后调之，治无失常经。是故膏人，纵腹垂腴；肉人者，上下容大；脂人者，虽脂不能大也（以上七段为一事）。
（前后三事文义不贯，文气亦不接续。）
玉版第六十  ***************************
黄帝曰：余以小针为细物也（以针妙间间说入），夫子乃言上合之于天，下合之于地，中合之于人，余以为过针之意矣，愿闻其故。岐伯曰：何物大于天乎？夫大于针者，惟五兵者焉（点“五兵”，与下节相映带）。五兵者，死之备也，非生之具。且夫人者，天地之镇也，其不可不参乎？夫治民者，亦唯针焉。夫针之与五兵，其孰小乎？黄帝曰：病之生时，有喜怒不测，饮食不节，阴气不足，阳气有余，营气不行，乃发为痈疽。阴阳不通，两热相搏，乃化为脓，小针能取之乎（呼下）？岐伯曰：圣人能不使化者，为知邪不可留也（推开）。（言圣人能不使化脓者，为知邪不可留而早治之也，待脓已成岂小针之治乎？）故两军相当（更推开，极力展局），旗帜相望，白刃陈于中野者，此非一日之谋也。能使其民，令行禁止，士卒无白刃之难者，非一日之教也，须臾之得也。夫至使身被痈疽之病（合到正义，笔致纡徐曲折），脓血之聚者，不亦离道远乎。夫痈疽之生，脓血之成也，不从天下，不从地出，积微之所生也（唱醒。顿住），故圣人自治于未有形也，愚者遭其已成也。黄帝曰：其已形（逼一笔），不予遭，脓已成，不予见，为之奈何？岐伯曰：脓已成，十死一生，故圣人弗使已成，而明为良方，著之竹帛，使能者踵而传之后世，无有终时者，为其不予遭也。黄帝曰：其已有脓血而后遭乎（更逼一笔，宛转关生），不导之以小针治乎？岐伯曰：以小治小者其功小，以大治大者多害，故其已成脓血者，其唯砭石铍锋之所取也（一路委宛说来，至此始新定）。
黄帝曰：多害者其不可全乎？岐伯曰：其在逆顺焉。黄帝曰：愿闻逆顺。岐伯曰：以为伤者，其白眼青，黑睛小，是一逆也（详叙逆字）；内药而呕者，是二逆也；腹痛渴甚，是三逆也；肩项中不便，是四逆也；音嘶色脱，是五逆也。除此五者为顺矣（略叙顺字，束住）。
黄帝曰：诸病皆有逆顺，可得闻乎？岐伯曰：腹胀，身热，脉大，是一逆也；腹鸣而满，四肢清，泄，其脉大，是二逆也；衄而不止，脉大，是三逆也；咳且溲血，脱形，其脉小劲，是四逆也；咳，脱形，身热，脉小以疾，是五逆也。如是者，不过十五日而死矣（分轻重两层写）。其腹大胀，四末清，脱形，泄甚，是一逆也；腹胀，便血，其脉大，时绝，是二逆也；咳，溲血，形肉脱，脉搏，是三逆也；呕血，胸满引背，脉小而疾，是四逆也；咳呕，腹胀且飧泄，其脉绝，是五逆也。如是者，不及一时而死矣。工不察此者而刺之，是谓逆治。
黄帝曰：夫子之言针甚骏（逼承起节针妙而推论针害也），以配天地，上数天文，下度地纪，内别五脏，外次六腑，经脉二十八会，尽有周纪，能杀生人，不能起死者，（二句承上启下，在有意无意之间。不能起死，即暗指前诸逆也。）夫子能反之乎？岐伯曰：能杀生人，不能起死者也（顿一笔）。黄帝曰：余闻之则为不仁，然愿闻其道，弗行于人。岐伯曰：是明道也，其必然也，如刀剑之可以杀人，如饮酒之使人醉也（又顿一笔，迂曲委宛，与前文相称），虽勿诊，犹可知矣。黄帝曰：愿卒闻之。岐伯曰：人之所受气者，谷也（畅叙）。谷之所注者，胃也，胃者水谷气血之海也。海之所行云气者，天下也。胃之所出气血者，经隧也。经隧者，五脏六腑之大络也，迎而夺之而已矣。黄帝曰：上下有数乎（直下）？岐伯曰：迎之五里，中道而止，五至而已，五往而脏之气尽矣，故五五二十五而竭其输矣，此所谓夺其天气者也，非能绝其命而倾其寿者也（先轻笔勒住）。（句义与上下不续，“非”字疑当作“是”字。）黄帝曰：愿卒闻之。岐伯曰：窥门而刺之者，死于家中；入门而刺之者，死于堂上（再重笔，顿住）。黄帝曰：善乎方！明哉道！请著之玉版，以为重宝，传之后世，以为刺禁，令民勿敢犯也。
（帝先疑小针之无大功也，而岐伯极称之，下乃接叙痈疽之重者，诸病之逆者，皆非小针所能治，以诘小针之果无大功也。末乃推论针害以结之。通篇一气贯注，前后尤笔致纡徐，婉转关生，深情窾窾。）
五禁第六十一  ***************************
黄帝问于岐伯曰：余闻刺有五禁，何谓五禁？岐伯曰：禁其不可刺也。黄帝曰：余闻刺有五夺。岐伯曰：无泻其不可夺者也。黄帝曰：余闻刺有五过。岐伯曰：补泻无过其度。黄帝曰：余闻刺有五逆。岐伯曰：病与脉相逆，命曰五逆。黄帝曰：余闻刺有九宜。岐伯曰：明知九针之论，是谓九宜。黄帝曰：何谓五禁？愿闻其不可刺之时。岐伯曰：甲乙日自乘，无刺头，无发蒙于耳内；丙丁日自乘，无振埃于肩喉廉泉；戊己日自乘四季，无刺腹，去爪泻水；庚辛日自乘，无刺关节于股膝；壬癸日自乘，无刺足胫：是谓五禁。黄帝曰：何谓五夺？岐伯曰：形肉已夺，是一夺也；大夺血之后，是二夺也；大汗出之后，是三夺也；大泄之后，是四夺也；新产及大血之后，是五夺也。此皆不可泻。黄帝曰：何谓五逆？岐伯曰：热病脉静，汗已出，脉盛躁，是一逆也；病泄，脉洪大，是二逆也；著痹不移，䐃肉破，身热，脉偏绝，是三逆也；淫而夺形，身热，色夭然白，及后下血衃，血衃笃重，是谓四逆也；（淫，旧注房室过度也。窃谓肠澼沃沫，精遗淋沥，盗汗之类，皆是谓津气荡泆而不收者也。）寒热夺形，脉坚搏，是谓五逆也。
（前提其五，后叙其三，其二绝无交代，篇法不足言矣，而笔自谨严。按：九宜，详前“官针”篇。）
动腧第六十二  ***************************
黄帝曰：经脉十二，而手太阴、足少阴、阳明独动不休（一句总挈全篇），何也？岐伯曰：是明胃脉也（总承一句）。（言诸动脉皆胃气所贯也，故下文三项皆跟定“胃”字。）
胃为五脏六腑之海，其清气上注于肺（分叙。手太阴即寸口也），肺气从太阴而行之，其行也，以息往来，故人一呼脉再动，一吸脉亦再动，呼吸不已，故动而不止。黄帝曰：气之过于寸口也（申辨一笔），上出焉息？下入焉伏？（出入原作十八，今从《甲乙经》改。）何道从还？不知其极。岐伯曰：气之离脏也，卒然如弓弩之发，如木之下岸，上于鱼以反衰，其余气衰散以逆上，故其行微。
黄帝曰：足之阳明何因而动（叙足阳明即人迎也）？岐伯曰：胃气上注于肺，其悍气上冲头者，循咽，上走空窍，循眼系，入络脑，出顑，下客主人，循牙车，合阳明，并下人迎，此胃气别走于阳明者也（对上注于肺言）。故阴阳上下，其动也若一（是合上节总发）。故阳病而阳脉小者为逆，阴病而阴脉大者为逆。故阴阳俱静俱动，若引绳相倾者病。
黄帝曰：足少阴何因而动（叙足少阴即太溪也）？岐伯曰：冲脉者（提出冲脉关合胃脉），十二经之海也，与少阴之大络，起于肾下，出于气街，循阴股内廉，邪入腘中，循胫骨内廉，并少阴之经，下入内踝之后（此太溪也），入足下（此涌泉也）；其别者，邪入踝，出属跗上（此跗阳，乃胃脉而属于少阴），入大指之间，注诸络，以温足胫，此脉之常动者也（勒住，上文带激下文，上分叙其常，下总叙其变也）。
黄帝曰：营卫之行也，上下相贯，如环之无端，今有其卒然遇邪气，及逢大寒，手足懈惰，其脉阴阳之道，相输之会，行相失也，气何由还？岐伯曰：夫四末阴阳之会者，此气之大络也。四街者，气之径路也。故络绝则径通，四末解则气从合，相输如环。黄帝曰：善。此所谓如环无端，莫知其纪，终而复始，此之谓也。
（前三节分叙脉气之源流，后节总叙经气之变。气充词沛，机神流畅。据此则人迎果系结喉两旁动脉矣，与寸口分阴阳，以大小分顺逆，后世实难遵用。）
五味论第六十三  ***************************
黄帝问于少俞曰：五味入于口也，各有所走，各有所病（总提）。酸走筋（分提），多食之，令人癃；咸走血，多食之令人渴；辛走气，多食之令人洞心；苦走骨，多食之令人变呕；甘走肉，多食之令人悗心。余知其然也，不知其何由，愿闻其故。少俞答曰：酸入于胃（分承），其气涩以收，上之两焦，弗能出入也，不出即留于胃中，胃中和温，则下注膀胱，膀胱之胞薄以懦，得酸则缩绻，约而不通，水道不行，故癃。阴者，积筋之所终也，故酸入而走筋矣。黄帝曰：咸走血，多食之令人渴，何也？少俞曰：咸入于胃，其气上走中焦，注于脉，则血气走之，血与咸相得则凝（故血分燥热者不用咸也），凝则胃中汁注之，注之则胃中竭，竭则咽路焦，故舌本干而善渴。血脉者，中焦之道也，故咸入而走血矣。黄帝曰：辛走气，多食之令人洞心，何也？少俞曰：辛入于胃，其气走于上焦，上焦者，受气而营诸阳者也，姜韭之气薰之，营卫之气不时受之，久留心下，故洞心。辛与气俱行，故辛入而与汗俱出。黄帝曰：苦走骨，多食之令人变呕，何也？少俞曰：苦入于胃，五谷之气皆不能胜苦（苦味不益，人可知也）。苦入下脘，三焦之道皆闭而不通，故变呕。齿者，骨之所终也，故苦入而走骨，故入而复出，知其走骨也。黄帝曰：甘走肉，多食之令人悗心，何也？少俞曰：甘入于胃，其气弱小，不能上至于上焦，而与谷留于胃中者，令人柔润者也，胃柔则缓，缓则虫动，虫动则令人悗心。其气外通于肉，故甘走肉。
（思清笔健，不染纤尘。）
阴阳二十五人第六十四  ***************************
黄帝曰：余闻阴阳之人何如（先点阴阳）？伯高曰：天地之间，六合之内，不离于五，人亦应之，故五五二十五人之政（再点二十五人），而阴阳之人不与焉。其态又不合于众者五，余已知之矣。愿闻二十五人之形，血气之所生，别而以候，从外知内何如？岐伯曰：悉乎哉问也！此先师之秘也，虽伯高犹不能明之也（撇一笔）。黄帝避席遵循而却曰：余闻之，得其人弗教，是谓重失，得而泄之，天将厌之。余愿得而明之，金匮藏之，不敢扬之。岐伯曰：先立五形金木水火土，别其五色，异其五形之人，而二十五人具矣（振裘挈领，气象万千）。
黄帝曰：愿卒闻之。岐伯曰：慎之慎之！臣请言之，木形之人，比于上角，似于苍帝（分叙）。其为人苍色，小头，长面，大肩背，直身，小手足，好有才，劳心，少力，多忧，劳于事。能春夏不能秋冬，秋冬感而病生，足厥阴佗佗然。太角之人，比于左足少阳，少阳之上遗遗然。左角之人，比于右足少阳，少阳之下随随然。釱角之人，比于右足少阳，少阳之上推推然。判角之人，比于左足少阳，少阳之下括括然。火形之人，比于上徵，似于赤帝。其为人赤色，广䏖，脱面，（脱，疑“锐”字。）小头，好肩背髀腹，小手足，行安地，疾心，行摇，肩背肉满，有气轻财，少信，多虑，见事明，好颜，急心，不寿暴死。能春夏不能秋冬，秋冬感而病生，手少阴核核然。质徵之人，比于左手太阳，太阳之上肌肌然。少徵之人，比于右手太阳，太阳之下慆慆然。右徵之人，比于右手太阳，太阳之上鲛鲛然。质判之人，比于左手太阳，太阳之下支支颐颐然。土形之之人，比于上宫，似于上古黄帝。其为人黄色，圆面，大头，美肩背，大腹，美股胫，小手足，多肉，上下相称，行安地，举足浮，安心，好利人，不喜权势，善附人也。能秋冬不能春夏，春夏感而病生，足太阴敦敦然。太宫之人，比于左足阳明，阳明之上婉婉然。加宫之人，比于左足阳明，阳明之下坎坎然。少宫之人，比于右足阳明，阳明之上枢枢然。左宫之人，比于右足阳明，阳明之下兀兀然。金形之人，比于上商，似于白帝。其为人方面，白色，小头，小肩背，小腹，小手足，如骨发，踵外骨轻，身清廉，（此十字中疑有误字，今以“如骨发”句，“踵外骨轻”句，“身清廉”句。如骨发者，谓手足瘦，如骨支也；踵外骨轻即后外踝瘦，无肉，及跟空者也。）急心，静悍，善为吏能秋冬不能春夏，春夏感而病生，手太阴敦敦然。釱商之人，比于左手阳明，阳明之上廉廉然。右商之人，比于左手阳明，阳明之下脱脱然。左商之人，比于右手阳明，阳明之上监监然。少商之人，比于右手阳明，阳明之下严严然。水形之人，比于上羽，似于黑帝。其为人黑色，面不平，大头，廉颐，小肩，大腹，动手足发，行摇身，下尻长，背延延然，不敬畏，善欺绐人，戮死。能秋冬不能春夏，春夏感而病生，足少阴汗汗然。太羽之人，比于右足太阳，太阳之上颊颊然。少羽之人，比于左足太阳，太阳之下纡纡然。众之为人，比于右足太阳，太阳之下洁洁然。桎之为人，比于左足太阳，太阳之上安安然。是故五形之人二十五变者（束一笔，横扫千人军），众之所以相欺者是也。（相欺谓难辨也。）
黄帝曰：得其形，不得其色何如（承上形色，接叙年忌，以束前文）？岐伯曰：形胜色，色胜形者，至其胜时年加，感则病行，失则忧矣。（感邪则病，行失则有所丧，而忧行失即为奸事也。）形色相得者，富贵大乐。黄帝曰：其形色相胜之时年加，可知乎？岐伯曰：凡年忌下上之人，（即前节所叙诸阳上下之人。）大忌常加七岁，十六岁，二十五岁，三十四岁，四十三岁，五十二岁，六十一岁，皆人之大忌，不可不自安也，感则病行，失则忧矣。当此之时，无为奸事，是谓年忌（顿住）。
黄帝曰：夫子之言脉之上下（承上），血气之候（开下），以知形气奈何（前叙二十五人之形，此叙诸上下人之气血多少也，应前别而以候从外知内）？岐伯曰：足阳明之上，血气盛则髯美长；血少气多则髯短。故气少血多则髯少，血气皆少则无髯，两吻多画。足阳明之下，血气盛则下毛美长至胸，血多气少则下毛美短至脐，行则善高举足，足指少肉，足善寒；血少气多则肉而善瘃；血气皆少则无毛，有则稀枯悴，善痿厥足痹。足少阳之上，血气盛则通髯美长；血多气少则通髯美短；血少气多则少髯；血气皆少则无髯，感于寒湿则善痹，骨痛爪枯也。足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少则无毛，外踝瘦无肉。足太阳之上，血气盛则美眉，眉有毫毛；血多气少则恶眉，面多少理；血少气多则面多肉；血气和则美色。足太阳之下，血气盛则跟肉满，踵坚；气少血多则瘦，跟空；血气皆少，则喜转筋，踵下痛，手阳明之上，血气盛则髭美；血少气多则髭恶；血气皆少则无髭。手阳明之下，血气盛则腋下毛美，手鱼肉以温；血气皆少则手瘦以寒。手少阳之上，血气盛则眉美以长，耳色美；血气皆少则耳焦恶色。手少阳之下，血气盛则手卷多肉以温；血气皆少则寒以瘦；气少血多则瘦以多脉。手太阳之上，血气盛则口多须，面多肉以平；血气皆少则面瘦恶色。手太阳之下，血气盛则掌肉充满；血气皆少则掌瘦以寒（顿住）。
黄帝曰：二十五人者（接叙顿住），刺之有约乎？岐伯曰：美眉者，足太阳之脉血气多（先总叙血气多少一番，收束上文，再入治法，筋节周密，足太阴为诸阳之主，故举以赅其余也）；恶眉者，血气少；其肥而泽者，血气有余；肥而不泽者，气有余；血不足；瘦而无泽者，气血俱不足。审察其形气有余不足而调之，可以知逆顺矣。
黄帝曰：刺其诸阴阳奈何（落到刺法）？岐伯曰：按其寸口人迎（直叙刺法），以调阴阳，切循其经络之凝涩，结而不通者，此于身皆为痛痹，甚则不行，故凝涩。凝涩者，致气以温之，血和乃止。其结络者，脉结血不和，决之乃行。故曰：气有余于上者，导而下之；气不足于上者，推而休之；（“休”字疑误。“官能”曰：上气不足，推而扬之。）其稽留不至者，因而迎之。必明于经隧，乃能持之。寒与热争者，导而行之；其宛陈血不结者，则而予之。必先明知二十五人（神龙掉尾，兜裹完密），则血气之所在，左右上下，刺约毕也。
（叙二十五人之形，而以年忌束之；叙气血多少之应，而以刺法结之。层次井井，一气贯注，中间许多堆垛，而行神如空，蹈厉无前，自有掉臂游行之乐。）

卷十  ——————————————————————————————————————————————————————————————————————————————————————————

五音五味第六十五  ***************************
右徵与少徵，调右手太阳上。左商与左徵，调左手阳明上。少徵与太宫，调左手阳明上。右角与太角，调右足少阳下。太徵与少徵，调左手太阳上。众羽与少羽，调右足太阳下。少商与右商，调右手太阳下。桎羽与众羽，调右足太阳下。少宫与太宫，调右足阳明下。判角与少角，调右足少阳下釱商与上商，调右足阳明下。釱商与上角，调左足太阳下。
上徵与右徵同，谷麦，畜羊，果杏，手少阴，脏心，色赤，味苦，时夏。上羽与太羽同，谷大豆，畜彘，果栗，足少阴，脏肾，色黑，味咸，时冬。上宫与太宫同。谷稷，畜牛，果枣，足太阴，脏脾，色黄，味甘，时季夏。上商与右商同。谷黍，畜鸡，果桃，手太阴，脏肺，色白，味辛，时秋。上角与太角同，谷麻，畜犬，果李，足厥阴，脏肝，色青，味酸，时春。
太宫与上角同，右足阳明上。左角与太角同，左足阳明上。少羽与太羽同，右足太阳下。左商与右商同，左手阳明上。加宫与太宫同，左足少阳上。质判与太宫同，左手太阳下。判角与太角同，左足少阳下。太羽与太角同，右足太阳上。太角与太宫同，右足少阳上。
右徵、少徵、质徵、上徵、判徵。右角、釱角、上角、太角、判角。右商、少商、釱商、上商、左商。少宫、上宫、太宫、加宫、左宫。众羽、桎羽、上羽、太羽、少羽。
黄帝曰：妇人无须者（妇人无须），无血气乎？岐伯曰：冲脉、任脉，皆起于胞中，上循背里，为经络之海。其浮而外者，循腹右上行，会于咽喉，别而络唇口。血气盛则充肤热肉，血独盛则淡渗皮肤，生毫毛。今妇人之生，有余于气，不足于血，以其数脱血也，冲任之脉，不荣口唇，故须不生焉。黄帝曰：士人有伤于阴（宦者无须），阴气绝而不起，阴不用，然其须不去，其故何也？宦者独去何也？愿闻其故。岐伯曰：宦者去其宗筋，伤其冲脉，血泻不复，皮肤内结，唇口不荣，故须不生。黄帝曰：其有天宦者（天宦有无须者），未尝被伤，不脱于血，然其须不生，其故何也？岐伯曰：此天之所不足也，其任冲不盛，宗筋不成，有气无血，唇口不荣，故须不生。黄帝曰：善乎哉，圣人之通万物也（用唱叹，以束上文）！若日月之光影，音声鼓响，闻其声而知其形，其非夫子，孰能明万物之精。
是故圣人视其颜色（归到气血上），黄赤者多热气，青白者少热气，黑色者多血少气。美眉者太阳多血，通髯极须者少阳多血，美须者阳明多血，此其时然也（此以一人言时偶也，与常字对）。夫人之常数，太阳常多血少气，少阳常多气少血，阳明常多血多气，厥阴常多气少血，少阴常多血少气，太阴常多血少气，此天之常数也（此以众人言）。
（此似续叙前篇未尽之意也。第五音配合，与上篇异，与“六元正纪”又异，未喻指南。）
百病始生第六十六  ***************************
黄帝问于岐伯曰：夫百病之始生也（点题。直起），皆生于风雨寒暑，清湿喜怒。喜怒不节则伤脏（分提三部），风雨则伤上，清湿则伤下。三部之气（点三部），所伤异类，愿闻其会。岐伯曰（承上，复叙大意）：三部之气各不同，或起于阴，或起于阳，请言其方。喜怒不节，则伤脏，脏伤则病起于阴也；清湿袭虚，则病起于下；风雨袭虚，则病起于上，是谓三部。至于其淫泆，不可胜数（略顿）。黄帝曰：余固不能数（进逼一笔），故问先师，愿卒闻其道。岐伯曰：风雨寒热（提起，笔干直立），不得虚，邪不能独伤人（以下分三层申叙开合，动荡有致）。卒然逢疾风暴雨而不病者，盖无虚，故邪不能独伤人也（此不病也）。此必因虚邪之风（此因虚而病也），与其身形，两虚相得，乃客其形，两实相逢，众人肉坚（此虚实夹杂之病也）。其中于虚邪也，因于天时，与其身形，参以虚实，大病乃成，气有定舍，因处为名，上下中外，分为三员。（以上为第一节，是叙病之源，统冒全篇。）
是故虚邪之中人也（承上，高唱而入，笔势飘忽，历叙病舍，层次井井），始于皮肤，皮肤缓则腠理开，开则邪从毛发入，入则抵深，深则毛发立，毛发立则淅然（略顿），故皮肤痛。留而不去，则传舍于络脉，在络之时，痛于肌肉，其痛之时息，大经乃代。（息，长久也。代，气弱不振也。“岁露”论曰：经气结代。）留而不去，传舍于经，在经之时，洒淅喜惊。留而不去，传舍于输，在输之时，六经不通四肢，则肢节痛，腰脊乃强。留而不去，传舍于伏冲之脉，在伏冲之时，体重身痛。留而不去，传舍于肠胃，在肠胃之时，贲响腹胀，多寒则肠鸣飧泄，食不化，多热则溏出麋。留而不去，传舍于肠胃之外，募原之间，留著于脉，稽留而不去，息而成积（重顿）。或著孙脉（随手开下），或著络脉，或著经脉，或著输脉，或著于伏冲之脉，或著于膂筋，或著于肠胃之募原，上连于缓筋。（募原，夹膜之中空者也。缓筋，脏腑之系络也。西书谓之网油。）邪气淫泆，不可胜论。（以上为第二节。叙邪之由浅渐深，是叙病之舍也。）
黄帝曰：愿尽闻其所由然（直下）。岐伯曰（背写病形，爽若列楣）：其著孙络之脉而成积者，其积往来上下，臂手孙络之居也，浮而缓，不能句积而止之，故往来移行肠胃之间，水凑渗注灌，濯濯有音，有寒则䐜满雷引，故时切痛。其著于阳明之经，则挟脐而居，饱食则益大，饥则益小。其著于缓筋也，似阳明之积，饱食则痛，饥则安。其著于肠胃之募原也，痛而外连于缓筋，饱食则安，饥则痛。其著于伏冲之脉者，揣之应手而动，发手则热气下于两股，如汤沃之状。其著于膂筋在肠后者，饥则积见，饱则积不见，按之不得。其著于输之脉者，闭塞不通，津液不下，孔窍干壅。此邪气之从外入内，从上下也（束上文，勒住）。（以上为第三节。叙病之症也，大义已晰，下文乃补叙病机也。病机者，病源与病舍、病证之交际也。前叙病源，是叙其所由生；下叙病机，是叙其所由成。）
黄帝曰（另提）：积之始生（补叙病机），至其已成奈何？岐伯曰：积之始生（提一笔，遥承起节，病源之有根），得寒乃生，厥乃成积也。黄帝曰：其成积奈何？岐伯曰：厥气生足悗（此节叙病机，重在“成”字，故直承“厥”字说下），悗生胫寒，胫寒则血脉凝涩，血脉凝涩则寒气上入于肠胃，入于肠胃则䐜胀，䐜胀则肠外之汁沫迫聚不得散，日以成积（略顿）。卒然多食饮则肠满（加一层，文气亦厚），起居不节，用力过度，则络脉伤，阳络伤则血外溢（随手带垫一笔），血外溢则衄血，阴络伤则血内溢，血内溢则后血，肠胃之络伤，则血溢于肠外，肠外有寒汁沫与血相搏，则并合凝聚不得散而积成矣（略顿）。卒然外中于寒（又加一层），若内伤于忧怒，则气上逆，气上逆则六输不通，温气不行，凝血蕴里而不散，津液涩渗，著而不去，而积皆成矣（重顿）。（此病机之自外而内也，是生于阳。）
黄帝曰：其生于阴者奈何？岐伯曰：忧思伤心；重寒伤肺；忿怒伤肝；醉以入房，汗出当风，伤脾；用力过度，若入房汗出浴，则伤肾。（此病机之自内而成也，是生于阴。）此内外三部之所生病者也（束上二节，勒住）。（以上第四五节，是叙内外之病机，当作一节读。）
黄帝曰：善。治之奈何？岐伯答曰：察其所痛（以治法总束全篇），以知其应，有余不足，当补则补，当泻则泻，毋逆天时，是谓至治。
（通篇论积也，来踪去迹，层次井井。其笔坚凝，其气浩瀚，三部之事，或分或合，操纵屈伸，无不如志，可称理达词举。）
行针第六十七  ***************************
黄帝问于岐伯曰：余闻九针于夫子，而行之于百姓，百姓之血气各不同形，或神动而气先针行，或气与针相逢，或针已出气独行，或数刺乃知，或发针而气逆，或数刺病益剧，凡此六者，各不同形，愿闻其方。
岐伯曰：重阳之人，其神易动，其气易往也。黄帝曰：何谓重阳之人？岐伯曰：重阳之人，熇熇高高，言语善疾，举足善高，心肺之脏气有余，阳气滑盛而扬，故神动而气先行。
黄帝曰：重阳之人而神不先行者，何也？岐伯曰：此人颇有阴者也。黄帝曰：何以知其颇有阴也？岐伯曰：多阳者多喜，多阴者多怒，数怒而易解，故曰颇有阴，其阴阳之离合难，故其神不能先行也。
黄帝曰：其气与针相逢奈何？岐伯曰：阴阳和调而血气淖泽滑利，故针入而气出，疾而相逢也。
黄帝曰：针已出而气独行者，何气使然？岐伯曰：其阴气多而阳气少，阴气沉而阳气浮者（当有“其气”两字。）内藏，故针已出，气乃随其后，故独行也。
黄帝曰：数刺乃知，何气使然？岐伯曰：此人之多阴而少阳，其气沉而气往难，故数刺乃知也。
黄帝曰：针入而气逆者，何气使然？岐伯曰：其气逆与其数刺病益甚者，非阴阳之气浮沉之势也，此皆粗之所败，工之所失，其形气无过焉。
（起手分提，中后一一分顶布局，措词毫无奇异，妙在前五段皆形气之事，末段非形气之过也。笔势于平中见侧，使通篇精神迸露。此篇与“阴阳二十五人”篇、“通天”篇义相发明，当互观之。）
上膈第六十八  ***************************
黄帝曰：气为上膈者（用开合之笔起），食饮入而还出，余已知之矣。虫为下膈，下膈者，食晬时乃出，余未得其意，愿卒闻之。岐伯曰：喜怒不适，食饮不节，寒温不时（三句病源），则寒汁流于肠中（以下病机，玩“寒汁”二字可悟治法，盖寒汁裹血，而凝为痈也），流于肠中则虫寒，虫寒则积聚，守于下管，则肠胃充郭，卫气不营，邪气居之。人食则虫上食，虫上食则下管虚，下管虚则邪气胜之，积聚已留，留则痈成，痈成则下管约。其痈在管内者（以下病证），即而痛深；其痈在外者，则痈外而痛浮，痈上皮热。
黄帝曰：刺之奈何（以下治法）？岐伯曰：微按其痈，视气所行，先浅刺其旁，稍内益深，还而刺之，无过三行，察其沉浮，以为深浅。已刺必熨（玩“刺熨”二字可悟用药法）。令热入中，日使热内，邪气益衰，大痈乃溃。伍以参禁（可知膈之难治），以除其内，恬憺无为，乃能行气，后以咸苦（此乃后一层事），化谷乃下矣。（此句重在“后”字，若早用咸苦则大误矣。血得咸则凝，而苦又令人呕也。）
（陈义既高，铸词亦洁，源流俱备，使读者无简略之憾。）
忧恚无言第六十九  ***************************
黄帝问于少师曰：人之卒然忧恚而言无音者，何道之塞，何气出行，使音不彰？愿闻其方。少师答曰：咽喉者，水谷之道也。喉咙者，气之所以上下者也。会厌者，音声之户也。口唇者，音声之扇也。舌者，音声之机也。悬雍垂者，音声之关也。颃颡者，分气之所泄也。横骨者，神气所使，主发舌者也。故人之鼻洞涕出不收者（借证一笔，以曲其势），颃颡不开，分气失也。是故厌小而薄，则发气疾，其开阖利，其出气易；其厌大而厚，则开阖难，其气出迟，故重言也。人卒然无音者，寒气客于厌，则厌不能发，发不能下至，（似当作上至。）其开阖不致，故无音。
黄帝曰：刺之奈何？岐伯曰：足之少阴，上系于舌，络于横骨，终于会厌。两泻其血脉，浊气乃辟。会厌之脉，上络任脉，取之天突，其厌乃发也。
（文体直而少曲，而事理颇精，唇口之内，分析功用莫详于此矣。尝论会厌关于督脉，读此乃自信其说之不误也。）
寒热第七十  ***************************
黄帝问于岐伯曰：寒热瘰疬，在于颈腋者，皆何气使生？岐伯曰：此鼠瘘也，皆寒热之毒气留于脉而不去者也。黄帝曰：去之奈何？岐伯曰：鼠瘘之本，皆在于脏（诸阴脉齐颈而还），其末上出于颈腋之间，其浮于脉中，而未内著于肌肉，而外为脓血者，易去也。黄帝曰：去之奈何？岐伯曰：请从其本引其末（是养其阴而宣其阳），可使衰去而绝其寒热。审按其道以予之，徐往徐来以去之，其小如麦者，一刺知，三刺而已。黄帝曰：决其生死奈何？岐伯曰：反其目视之，其中有赤脉，上下贯瞳子，见一脉，一岁死；见一脉半，一岁半死；见二脉，二岁死；见二脉半，二岁半死；见三脉，三岁而死。见赤脉不下贯瞳子，可治也。
（前三篇各论一事，理所宜察，而文无可观。）
邪客第七十一  ***************************
黄帝问于伯高曰：夫邪气之客人也，或令人目不瞑不卧出者，（疑当作“不汗出者”。）何气使然？伯高曰：五谷入于胃也，其糟粕、津液、宗气分为三隧。故宗气积于胸中（长江大河，浑浩流转），出于喉咙，以贯心肺，而行呼吸焉。营气者，泌其津液，注之于脉，化以为血，以荣四末，内注五脏六腑，以应刻数焉。卫气者，出其悍气之慓疾，而先行于四末、分肉、皮肤之间而不休者也。昼日行于阳，夜行于阴，常从足少阴之分间，行于五脏六腑。今厥气客于五脏六腑，则卫气独卫其外，行于阳，不得入于阴。行于阳则阳气盛，阳气盛则阳蹻陷；不得入于阴，阴虚，故目不瞑。黄帝曰：善。治之奈何？伯高曰：补其不足，泻其有余，调其虚实，以通其道，而去其邪，饮以半夏汤一剂，阴阳已通，其卧立至。黄帝曰：善。此所谓决渎壅塞，经络大通，阴阳和得者也。愿闻其方。伯高曰：其汤方以流水千里以外者八升，扬之万遍，取其清五升煮之，炊以苇薪，火沸，置秫米一升，治半夏五合，徐炊，令竭为一升半，去其滓，饮汁一小杯，日三，稍益，以知为度。故其病新发者，覆杯则卧，汗出则已矣；久者，三饮而已也。（今人用此汤不依此法，故或效，或不效。）
黄帝问于伯高曰：愿闻人之肢节，以应天地奈何？伯高答曰：天圆地方，人头圆足方以应之。天有日月，人有两目；地有九州，人有九窍；天有风雨，人有喜怒；天有雷电，人有音声；天有四时，人有四肢；天有五音，人有五脏；天有六律，人有六腑；天有冬夏，人有寒热；天有十日，人有手十指；辰有十二，人有足十指，茎、垂以应之；女子不足二节，以抱人形；（虚其位以怀孕人形。）天有阴阳，人有夫妻；岁有三百六十五日，人有三百六十节，地有高山，人有肩膝；地有深谷，人有腋腘；地有十二经水，人有十二经脉；地有泉脉，人有卫气；地有草蓂，人有毫毛；天有昼夜，人有卧起；天有列星，人有牙齿；地有小山，人有小节；地有山石，人有高骨；地有林木，人有募筋；地有聚邑，人有䐃肉；岁有十二月，人有十二节；地有四时不生草，人有无子。此人与天地相应者也。
黄帝问于岐伯曰：余愿闻持针之数，内针之理，纵舍之意，扞皮开腠理，奈何？脉之屈折，出入之处，焉至而出，焉至而止，焉至而徐，焉至而疾，焉至而入？六腑之输于身者，余愿尽闻少序（二字有误。）别离之处，离而入阴，别而入阳，此何道而从行？愿尽闻其方。岐伯曰：帝之所问，针道毕矣。黄帝曰：愿卒闻之。岐伯曰：手太阴之脉，出于大指之端，内屈，循白肉际，至本节之后太渊，留以憺，外屈上于本节下，内屈与阴诸络会于鱼际，数脉并注，其气滑利，伏行壅骨之下，外屈出于寸口而行，上至于肘内廉，入于大筋之下，内屈上行臑阴，入腋下，内屈走肺。此顺行逆数之屈折也。心主之脉，出于中指之端，内屈，循中指内廉，以上，留于掌中，伏行两骨之间，外屈出两筋之间，骨肉之际，其气滑利，上二寸，外屈出行两筋之间，上至肘内廉，入于小筋之下，留两骨之会，上入于胸中，内络于心脉。黄帝曰：手少阴之脉独无腧，何也？岐伯曰：少阴，心脉也。心者，五脏六腑之大主也，精神之所舍也，其脏坚固，邪弗能容也。容之则心伤，心伤则神去，神去则死矣。故诸邪之在于心者，皆在于心之包络。包络者，心主之脉也，故独无腧焉。黄帝曰：少阴独无腧者，不病乎？岐伯曰：其外经病而脏不病，故独取其经于掌后锐骨之端。其余脉出入屈折，其行之徐疾，皆如手少阴心主之脉行也（是言身脉皆出于心也）。故本腧者，（“本”如原道原毁之“原”，是发明之义也。）皆因其气之虚实疾徐以取之，是谓因冲而泻，因衰而补，如是者，邪气得去，真气坚固，是谓因天之序。
黄帝曰：持针纵舍奈何？岐伯曰：必先明知十二经脉之本末，皮肤之寒热，脉之盛衰滑涩。其脉滑而盛者，病日进；虚而细者，久以持；大以涩者，为痛痹；阴阳如一者，病难治。其本末尚热者，病尚在；其热已衰者，其病亦去矣。持其尺，察其肉之坚脆、小大、滑涩、寒温、燥湿。因视目之五色，以知五脏，而决死生。视其血脉，察其色，以知其寒热痛痹。
黄帝曰：持针纵舍，余未得其意也。岐伯曰：持针之道，欲端以正，安以静，先知虚实，而行疾徐，左手执骨，右手循之，无与肉果，（果，果累也。）泻欲端以正，补必闭肤，辅针导气，邪得淫（泆），真气得居。黄帝曰：扦皮开腠理奈何？岐伯曰：因其分肉，左别其肤，微内而徐端之，适神不散，邪气得去。
黄帝问于岐伯曰：人有八虚，各何以候？岐伯答曰：以候五脏。黄帝曰：候之奈何？岐伯曰：肺心有邪，其气留于两肘；肝有邪，其气留于两腋；脾有邪，其气留于两髀；肾有邪，其气留于两腘。凡此八虚者，皆机关之室，真气之所过，血络之所游，邪气恶血，固不得住留，住留则伤筋络骨节，机关不得屈伸，故病挛也。
（通篇笔致夭矫，如神龙之蜿蜒空中。惜文义前后不相承，理法无可揣摩。）
通天第七十二  ***************************
黄帝问于少师曰：余尝闻人有阴阳，何谓阴人，何谓阳人？少师曰：天地之间，六合之内，不离于五，人亦应之（总提），非徒一阴一阳而已也，而略言耳，口弗能遍明也。黄帝曰：愿略闻其意，有贤人圣人，心能备而行之乎？（谓今但愿闻其略，将来有贤圣之人，当能备而行之。句拙而晦，疑“心”字误。）少师曰：盖有太阴之人，少阴之人，太阳之人，少阳之人，阴阳和平之人。凡五人者（领下），其态不同，其筋骨气血各不等。
黄帝曰：其不等者，可得闻乎？少师曰：太阴之人（先叙性情），贪而不仁，下齐湛湛，（自下以齐于众。）好内而恶出，心和而不发，不务于时，动而后之，此太阴之人也。少阴之人，小贪而贼心，见人有亡，常若有得，好伤好害，见人有荣，乃反愠怒，心疾而无恩，此少阴之人也。太阳之人，居处于于，好言大事，无能而虚说，志发于四野，举措不顾是非，为事如常自用，事虽败而常无悔，此太阳之人也。少阳之人，諟谛好自贵，有小小官，则高自宜，好为外交，而不内附，此少阳之人也。阴阳和平之人，居处安静，无为惧惧，无为欣欣，婉然从物，或与不争，与时变化，尊则谦谦，谭而不治，是谓至治（独用硬煞）。古之善用针艾者（束上领下），视人五态乃治之，盛者泻之，虚者补之。黄帝曰：治人之五态奈何？少师曰：太阴之人，多阴而无阳（叙治法，带叙血气阴阳），其阴血浊，其卫气涩，阴阳不和，缓筋而厚皮，不之疾泻，不能移之。少阴之人，多阴少阳，小胃而大肠，六腑不调，其阳明脉小而太阳脉大，必审调之，其血易脱，其气易败也。太阳之人，多阳而少阴，必谨调之，无脱其阴，而泻其阳，阳重脱者易狂，阴阳皆脱者，暴死不知人也。少阳之人，多阳少阴，经小而络大，血在中而气外，实阴而虚阳，独泻其络脉，则强气脱而疾，中气不足，病不起也。（强气即卫气也。）阴阳和平之人，其阴阳之气和，血脉调，谨诊其阴阳，视其邪正，安容仪，审有余不足，盛则泻之，虚则补之，不盛不虚，以经取之。此所以调阴阳，别五态之人者也（勒住）。黄帝曰：夫五态之人者（承上，折入五态），相与无故，卒然新会，未知其行也，何以别之？少师答曰：众人之属（先叙大概），不如五态之人者，故五五二十五人，而五态之人不与焉。五态之人，尤不合于众者也。黄帝曰：别五态之人奈何？少师曰：太阴之人（详叙五态），其状黮黮然黑色，念然下意，临临然长大，腘然未偻，此太阴之人也。少阴之人，其状清然窃然，固以阴贼，立而躁崄，行而似伏，此少阴之人也。太阳之人，其状轩轩储储，反身折腘，此太阳之人也。少阳之人，其状立则好仰，行则好摇，其两臂两肘则常出于背，此少阳之人也。阴阳和平之人，其状委委然，随随然，颙颙然，愉愉然，杕杕然，豆豆然，众人皆曰君子，此阴阳和平之人也。（读“阴阳二十五人”篇、“行针”篇及此篇，知人之性情皆分于血气，即圣贤所谓血气之性也。）
（布局与二十五人篇同，而篇幅较短，搏捖尤觉有力，足供揣摩。先叙性情，后叙形态，有倒入之势。文阵与“本脏”亦相似。）

卷十一  ——————————————————————————————————————————————————————————————————————————————————————————

官能第七十三  ***************************
黄帝问于岐伯曰：余闻九针于夫子众多矣，不可胜数，余推而论之，以为一纪。余司诵之，子听其理，非则语余，请正其道（下文俱从此数语中写出，便全在空中），令可久传，后世无患，得其人乃传，非其人勿言。岐伯稽首再拜曰：请听圣王之道。
黄帝曰：用针之理，必知形气之所在，左右上下（以下如童子背书，心目全注于空中），阴阳表里，血气多少，行之逆顺，出入之合，谋伐有过。知解结，知补虚泻实，上下气门，明通于四海，审其所在，寒热淋露，以输异处，审于调气，明于经隧，左右肢络，尽知其会。寒与热争，能合而调之；虚与实邻，知决而通之；左右不调，把而行之；明于逆顺，乃知可治。阴阳不奇，故知起时，审于本末，察其寒热，得邪所在，万刺不殆。知官九针，刺道毕矣。明于五输，徐疾所在，屈伸出入，皆有条理，言阴与阳，合于五行，五脏六腑，亦有所藏，四时八风，尽有阴阳，各得其位，合于明堂，各处色部，五脏六腑，察其所痛，左右上下，知其寒温，何经所在。审皮肤之寒温滑涩，知其所苦，膈有上下，知其气所在。先得其道，稀而疏之，稍深以留，故能徐入之。大热在上，推而下之；从下上者，引而去之；视前痛者，常先取之。大寒在外，留而补之；入于中者，从合泻之。针所不为，灸之所宜。上气不足，推而扬之；下气不足，积而从之；阴阳皆虚，火自当之。厥而寒甚，骨廉陷下，寒过于膝，下陵三里。阴络所过，得之留止，寒入于中，推而行之，经陷下者，火则当之。结络坚下，火所治之。不知所苦，两跷之下，男阴女阳，良工所禁，针论毕矣。用针之服，必有法则，上视天光，下司八正，以辟奇邪，而观百姓，审于虚实，无犯其邪。是得天之露，遇岁之虚，救而不胜，反受其殃。故曰：必知天忌，乃言针意。法于往古，验于来今，观于窈冥，通于无穷，粗之所不见，良工之所贵，莫知其形，若神仿佛。邪气之中人也，洒淅动形。正邪之中人也，微先见于色，不知于其身，若有若无，若亡若存，有形无形，莫知其情。是故上工之取气，乃救其萌芽；下工守其已成，因败其形。是故工之用针也，知气之所在，而守其门户，明于调气，补泻所在，徐疾之意，所取之处。泻必用员，切而转之，其气乃行，疾而徐出，邪气乃出，伸而迎之，遥大其穴，气出乃疾。补必用方，外引其皮，令当其门，左引其枢，右推其肤，微旋而徐推之，必端以正，安以静，坚心无解，欲微以留，气下而疾出之，推其皮，盖其外门，真气乃存。用针之要，无忘其神。（此处当有岐伯赞叹数语。）雷公问于黄帝曰：针论曰：得其人乃传，非其人勿言。何以知其可传（以下当另为一篇，因与起处文义相承）？黄帝曰：各得其人，任之其能，故能明其事。雷公曰：愿闻官能奈何？黄帝曰：明目者，可使视色（笔致俱生动，可喜）。聪耳者，可使听音。捷疾辞语者，可使传论语。徐而安静，手巧而心审谛者，可使行针艾，理血气而调诸逆顺，察阴阳而兼诸方。缓节柔筋而心和调者，可使导引行气。疾毒言语轻人者，可使唾痈咒病。爪苦手毒，为事善伤者，可使按积抑痹。各得其能，方乃可行，其名乃彰。不得其人，其功不成，其师无名。故曰：得其人乃言，非其人勿传，此之谓也（申一笔，更见生动）。手毒者，可使试按龟，置龟于器下，而按其上，五十日而死矣；手甘者，复生如故也。
（措词之板实，全经中无有甚于此者，而偏能运实于虚，化板为活，布局之巧，可谓妙想天开。）
论疾诊尺第七十四  ***************************
黄帝问于岐伯曰：余欲无视色持脉，独调其尺，以言其病，从外知内，为之奈何？岐伯曰：审其尺之缓急、小大、滑涩、肉之坚脆，而病形定矣（总领下文）。视人之目窠上微痈，如新卧起状，其颈脉动，时咳，按其手足上，窅而不起者，风水肤胀也。尺肤滑，其淖泽者，风也。尺肉弱者，解㑊。安卧脱肉者，寒热，不治。尺肤滑而泽脂者，风也。尺肤涩者，风痹也。尺肤粗如枯鱼之鳞者，水泆饮也。尺肤热甚，脉盛躁者，病温也，其脉盛而滑者，汗且出也。尺肤寒，其脉小者，泄、少气。尺肤炬然，先热后寒者，寒热也。尺肤先寒，久持之而热者，亦寒热也。
肘所独热者，腰以上热；手所独热者，腰以下热。肘前独热者，膺前热；肘后独热者，肩背热。臂中独热者，腰腹热；肘后粗以下三四寸热者，肠中有虫。掌中热者，腹中热；掌中寒者，腹中寒。鱼上白肉有青血脉者，胃中有寒。尺炬然热，人迎大者，当夺血。尺坚大，脉小甚，少气，悗有加，立死。目赤色者病在心，白在肺，青在肝，黄在脾，黑在肾。黄色不可名者，病在胸中。诊目痛，赤脉从上下者，太阳病；从下上者，阳明病；从外走内者，少阳病。诊寒热，赤脉上下至瞳子，见一脉，一岁死；见一脉半，一岁半死；见二脉，二岁死；见二脉半，二岁半死；见三脉，三岁死。诊龋齿痛，按其阳之来，有过者独热，在左左热，在右右热，在上上热，在下下热。
诊血脉者，多赤多热，多青多痛，多黑为久痹，多赤、多黑、多青皆见者，寒热。身痛而色微黄，齿垢黄，爪甲上黄，黄疸也。安卧，小便黄赤，脉小而涩者，不嗜食。
人病，其寸口之脉，与人迎之脉小大等，及其浮沉等者，病难已也。女子手少阴脉动甚者，妊子。婴儿病，其头毛皆逆上者，必死。耳间青脉起者，掣痛。大便赤瓣飧泄，脉小者，手足寒，难已；飧泄，脉小，手足温，泄，易已。
四时之变，寒暑之胜，重阴必阳，重阳必阴，故阴主寒，阳主热，故寒甚则热，热甚则寒，故曰：寒生热，热生寒，此阴阳之变也。故曰：冬伤于寒，春生瘅热；春伤于风，夏生飧泄肠澼；夏伤于暑，秋生痎疟；秋伤于湿，冬生咳嗽，是谓四时之序也。
（条列事类，而用笔之长短伸缩，无理法可寻，不及前卷“寒热”、“癫狂”诸篇矣。至其事理，明备业道者，宜详察之。）
刺节真邪第七十五  ***************************
黄帝问于岐伯曰：余闻刺有五节（直起），奈何？岐伯曰：固有五节：一曰振埃，二曰发蒙，三曰去爪，四曰彻衣，五曰解惑（点明条目）。黄帝曰：夫子言五节，余未知其意。岐伯曰：振埃者，刺外经，去阳病也（先分叙大意）；发蒙者，刺腑输，去腑病也；去爪者，刺关节肢络也；彻衣者，尽刺诸阳之奇输也；解惑者，尽知调阴阳，补泻有余不足，相倾移也。
黄帝曰：刺节言振埃，夫子乃言刺外经，去阳病，余不知其所谓也，愿卒闻之（次分叙其详）。岐伯曰：振埃者，阳气大逆，上满于胸中，愤䐜肩息，大气逆上，喘喝坐伏，病恶埃烟，噎不得息，请言振埃，尚疾于振埃。黄帝曰：善。取之何如？岐伯曰：取之天容。黄帝曰：其咳上气穷诎胸痛者，取之奈何？岐伯曰：取之廉泉。黄帝曰：取之有数乎？岐伯曰：取天容者，无过一里；取廉泉者，血变而止。（“里”字义无考，或“往”之讹也。）帝曰：善哉。
黄帝曰：刺节言发蒙，余不得其意。夫发蒙者，耳无所闻，目无所见。夫子乃言刺腑输，去腑病，何输使然？愿闻其故。岐伯曰：妙乎哉问也！此刺之大约，针之极也，神明之类也，口说书卷，犹不能及也，请言发蒙，尚疾于发蒙也。黄帝曰：善。愿卒闻之。岐伯曰：刺此者，必于日中，刺其听宫，中其眸子，声闻于耳，此其输也。黄帝曰：善。何谓声闻于耳？岐伯曰：刺之以手坚按其两鼻窍而疾偃之，其声必应于针也。黄帝曰：善。此所谓弗见为之，而无目视，见而取之，神明相得者也。
黄帝曰：刺节言去爪，夫子乃言刺关节肢络，愿卒闻之。岐伯曰：腰脊者，身之大关节也。肢胫者，人之管以趋翔也。茎垂者，身中之机，阴精之候，津液之道也。故饮食不节，喜怒不时，津液内溢，乃下流于睾，血道不通，日大不休，俯仰不便，趋翔不能，此病荥然有水，不上不下，铍石所取，形不可匿，常不得蔽，故命曰去爪。帝曰：善。
黄帝曰：刺节言彻衣，夫子乃言尽刺诸阳之奇输，未有常处也，愿卒闻之。岐伯曰：是阳气有余，而阴气不足，阴气不足则内热，阳气有余则外热，内热相搏，热于怀炭，外畏绵帛，不可近身，又不可近席，腠理闭塞，则汗不出，舌焦唇槁，腊干嗌燥，饮食不让美恶。黄帝曰：善。取之奈何？岐伯曰：取之于其天府、大杼三痏，又刺中膂，以去其热，补足手太阴，以出其汗，热去汗稀，疾于彻衣。黄帝曰：善。
黄帝曰：刺节言解惑，夫子乃言尽知调阴阳，补泻有余不足，相倾移也，惑何以解之？岐伯曰：大风在身，血脉偏虚，虚者不足，实者有余，轻重不得，倾侧宛伏，不知东西，不知南北，乍上乍下，乍反乍覆，颠倒无常，甚于迷惑。黄帝曰：善。取之奈何？岐伯曰：泻其有余，补其不足，阴阳平复，用针若此，疾于解惑。黄帝曰：善。请藏之灵兰之室，不敢妄出也。（以上论刺节之义已毕。）
黄帝曰：余闻刺有五邪，何谓五邪（另起）？岐伯曰：病有持痈者，有容大者，有狭小者，有热者，有寒者，是谓五邪（点明条目）。黄帝曰：刺五邪奈何？岐伯曰：凡刺五邪之方，不过五章（先叙大概），痹热消灭，肿聚散亡，寒痹益温，小者益阳，大者必去，请道其方（次叙其详）。
凡刺痈邪无迎陇，易俗移性不得脓，诡道更行去其乡，不安处所乃散亡（此五段中俱以七字为句，而协之以韵）。诸阴阳过痈者，（过者，盛也。痈者，壅也。）取之其输泻之。
凡刺大邪日以小，泄夺其有余乃益虚，剽其通，针其邪，肌肉亲，视之毋有反其真。刺诸阳分肉间。
凡刺小邪日以大，补其不足乃无害，视其所在迎之界，远近尽至其不得外，侵而行之乃自费。刺分肉间。
凡刺热邪越而苍，出游不归乃无殃，针为开通辟门户，使邪得出病乃去。
凡刺寒邪日以温，徐往徐来致其神，门户已闭气不分，虚实得调其气存也。黄帝曰：官针奈何？岐伯曰：刺痈者用铍针，刺大者用锋针，刺小者用员利针，刺热者用镵针，刺寒者用毫针也。（以上论五邪及其治法，下又申明寒热两偏之治法，即从五邪推出言之，以渐渐引入真邪作结也。）
请言解论（承上说下）。（解论，譬喻也。原作解论，非谓以比譬之说，申明前旨。）人与天地相应，与四时相副者，人参天地，故可为解。下有渐洳，上生苇蒲，此所以知形气之多少也（此言天地相应，似有脱文）。阴阳者，寒暑也，热则滋雨而在上，根荄少汁（此言四时相副，提起“寒”、“热”二字）。人气在外，皮肤缓，腠理开，血气减，汗大泄，皮淖泽。寒则地冻水冰，人气在中，皮肤致，腠理闭，汗不出，血气强，肉坚涩。当是之时，善行水者，不能往冰；善穿地者，不能凿冻；善用针者，亦不能取四厥；血脉凝结，坚搏不往来者，亦未可即柔。故行水者，必待天温冰释冻解，而水可行，地可穿也。人脉犹是也，治厥者，必先熨调和其经，掌与腋、肘与脚、项与脊以调之，火气已通，血脉乃行，然后视其病。脉淖泽者，刺而平之；坚紧者，破而散之，气下乃止，此所以解结者也。
用针之类，在于调气，气积于胃，以通营卫，各行其道。宗气留于海，其下者注于气街，其上者走于息道。故厥在于足，宗气不下，脉中之血，凝而留止，弗之火调，弗能取之。用针者，必先察其经络之实虚，切而循之，按而弹之，视其应动者，乃后取之而下之。六经调者，谓之不病，虽病，谓之自已也。一经上实下虚而不通者，此必有横络盛加于大经，令之不通，视而泻之，此所谓解结者也。
上寒下热，先刺其项太阳，久留之，已刺则熨项与肩胛，令热下合乃止，此所谓推而上之者也。
上热下寒，视其虚脉而陷之于经络者取之，气下乃止，此所谓引而下之者也。
大热遍身，狂而妄见、妄闻、妄言，视足阳明及大络取之，虚者补之，血而实者泻之，因其偃卧，居其头前，以两手四指挟按颈动脉，久持之，卷而切推，下至缺盆中而止，复如前，热去乃止，此所谓推而散之者也。（以上为中半篇，承上启下，以下乃发真邪。）
黄帝曰：有一脉生数十病者（另起），或痛、或痈、或热、或寒、或痒、或痹、或不仁，变化无穷，其故何也？岐伯曰：此皆邪气之所生也。黄帝曰：余闻气者，有真气，有正气，有邪气。何谓真气？岐伯曰：真气者，所受于天，与谷气并而充身也。正气者，正风也，从一方来，非实风，又非虚风也。邪气者，虚风之贼伤人也，其中人也深，不能自去。正风者，其中人也浅，合而自去，其气来柔弱，不能胜真气，故自去。虚邪之中人也，洒淅动形，起毫毛而发腠理。其入深，内搏于骨，则为骨痹；搏于筋，则为筋挛；搏于脉中，则为血闭不通，则为痈；搏于肉，与卫气相搏，阳胜者则为热，阴胜者则为寒，寒则真气去，去则虚，虚则寒；搏于皮肤之间，其气外发，腠理开，毫毛摇，气往来行，则为痒；留而不去，则为痹；卫气不行，则为不仁。虚邪遍容于身半，其入深，内居营卫，营卫稍衰，则真气去，邪气独留，发为偏枯。其邪气浅者，脉偏痛。
虚邪之入于身也深，寒与热相搏，久留而内著，寒胜其热，则骨疼肉枯，热胜其寒，则烂肉腐肌为脓内伤骨，内伤骨为骨蚀（下十五项首句皆承“虚邪入于身”来，所谓无常处也）。
有所疾前筋，筋屈不得伸（“经筋”篇有“下散前后”与“前及胸痛”之文。）邪气居其间而不反，发为筋溜（是有常名也）。
有所结，气归之，卫气留之，不得反，津液久留，合而为肠溜，久者数岁乃成，以手按之柔也。有所结，气归之，津液留之，邪气中之，凝结日以易甚，（易，变易也，流走无定之谓也。故下接云“连以聚居”。马注谓同益未协。）连以聚居，为昔瘤，（久瘤也，上筋溜、肠溜俱宜作瘤，即癥块也，又见下卷“九针”论中。）以手按之坚。
有所结，深中骨，气因于骨，骨与气并，日以益大，则为骨疽。有所结，中于肉，宗气归之，邪留而不去，有热则化而为脓，无热则为肉疽。凡此数气者，其发无常处，而有常名也。（五个“有所”，即悬空指其处而言之，以无常处故也。）
（三千字只以四节尽之，每节各有五排，却不嫌板。所谓大阵包小阵，大营包小营，笔力坚悍古朴，千古无两。前半论刺节，后半论真邪，中间以五邪寒热作枢纽，笔笔皆系实事，不见承接转换之迹。求道者最宜先读此种文字，为其字字留目也。）
卫气行第七十六  ***************************
黄帝问于伯高曰：愿闻卫气之行，出入之合，何如（点题）？伯高曰：岁有十二月，日有十二辰，子午为经，卯酉为纬。天周二十八宿，而一面七星，四七二十八星，房昴为纬，虚张为经。（张当是“星”。）是故房至毕为阳，昴至心为阴（略顿），阳主昼，阴主夜（二句承上启下）。故卫气之行，一日一夜五十周于身（总叙阴阳周数），昼日行于阳二十五周，夜行于阴二十五周，周于五脏（略顿）。是故平旦阴尽，阳气出于目（分叙。叙行阳之部），目张则气上行于头，循项下足太阳，循背下至小指之端。其散者（是同时分道并行），别于目锐眦，下手太阳，下至手小指之间外侧。其散者，别于目锐眦，下足少阳，注小指次指之间。以上循手少阳之分侧，下至小指之间。别者以上至耳前，合于颔脉，注足阳明，以下行至跗上，入五指之间。其散者，从耳下，下手阳明，入大指之间，入掌中。其至于足也，入足心，出内踝下，行阴分，复合于目，故为一周。（据此经义是手足三阳同时并行，而又从足太阳、足阳明同时并入于阴分也。三阳者，阳经之部分也；阴分者，阴经之部分也。）是故日行一舍（叙行阳之数），人气行一周与十分身之八；日行二舍，人气行三周于身与十分身之六；日行三舍，人气行于身五周与十分身之四；日行四舍，人气行于身七周与十分身之二；日行五舍，人气行于身九周；日行六舍，人气行于身十周与十分身之八；日行七舍，人气行于身十二周与十分身之六；日行十四舍，人气二十五周于身有奇分与十分身之二，阳尽于阴，阴受气矣。其始入于阴（叙行阴之部），当从足少阴注于肾，肾注于心，心注于肺，肺注于肝，肝注于脾，脾复注于肾，为一周也。是故夜行一舍（叙行阴之数），人气行于阴脏一周与十分藏之八，亦如阳行之二十五周，而复合于目。阴阳一日一夜，合有奇分十分身之二，与十分脏之二（总束上文），是故人之所以卧起之时有早晏者，奇分不尽故也（勒住）。
黄帝曰：卫气之在于身也（提起“在”字，是从“行”字推出言之，为后半篇主脑），上下往来不以期，候气而刺之奈何？（上文明叙有期矣，此言不以期者，上乃气所行之期，此指气所在之期，以明刺法也。气所行者，手足六阳同时并出，难专所在也。气所在者，气所最盛之部，即气所往来交会之部也。起处“出”、“入”二字是言身与脏气之内外也，此“来”、“往”二字是专言身气之上下也。）伯高曰：分有多少，日有长短（亦从天说起），春秋冬夏，各有分理，然后常以平旦为纪，以夜尽为始。是故一日一夜，水下百刻，二十五刻者，半日之度也。（昼，日之半也，一日一夜四分之。）常如是毋已，日入而止，随日之长短，各以为纪而刺之。谨候其时，病可与期；失时反候，百病不治（略顿）。故曰：刺实者，刺其来也；刺虚者，刺其去也。此言气存亡之时，以候虚实而刺之也（唱醒“在”字，存亡虚实即“在”“不在”注脚）。是故谨候气之所在而刺之（“在”字响），是谓逢时（略顿）。病在于三阳，必候其气在于阳而刺之；病在于三阴，必候其气在阴分而刺之（开下）。水下一刻，人气在太阳（分叙）；水下二刻，人气在少阳；水下三刻，人气在阳明；水下四刻，人气在阴分；水下五刻，人气在太阳；水下六刻，人气在少阳；水下七刻，人气在阳明；水下八刻，人气在阴分；水下九刻，人气在太阳；水下十刻，人气在少阳；水下十一刻，人气在阳明；水下十二刻，人气在阴分；水下十三刻，人气在太阳；水下十四刻，人气在少阳；水下十五刻，人气在阳明；水下十六刻，人气在阴分；水下十七刻，人气在太阳；水下十八刻，人气在少阳；水下十九刻，人气在阳明；水下二十刻，人气在阴分；水下二十一刻，人气在太阳；水下二十二刻，人气在少阳；水下二十三刻，人气在阳明；水下二十四刻，人气在阴分；水下二十五刻，人气在太阳，此半日之度也（应醒，顿住，又整理头绪，以束上文）。从房至毕一十四舍，水下五十刻，日行半度，日行一舍，水下三刻与七分刻之四（从日行之数合漏刻之数）。（以每刻十五分计之，其七分之四当八分五七一四二而仍有奇分也。“五十营”篇以下水四刻，日行四十分，是日行一舍又九分舍之一，而亦仍有奇分也。故常以日加宿上，即人气在太阳者，特大略而已，非密率也。）大要曰：常以日之加于宿上也，人气在太阳。是故日行一舍，人气行三阳及与阴分（以定人气之数，因前半篇曾以日行纪数，后半篇提笔又有日有长短之文，故补叙），（此句“行”字与前半篇“行”字不同，然究未免相混。）常如是无已，天地同纪，纷纷[白分][白分]终而复始，一日一夜，水下百刻而尽矣（以笔与提笔相应，与前半相称，而文法亦回环有致矣）。（总以水刻为主者，以其数相合而无奇零也。）
（言明且清，气疏以达。妙在通篇实事，皆以议论行之，化板为活，举重若轻，是何等神勇。）
（篇中叙卫气行度，看似不合，故戴同甫以水下一刻，人气在太阳以下为衍文，且谓当作“一刻在三阳，二刻在三阴”，方符二刻一周之数，此得其一而未得其一也。经义前后本是两截，前叙卫气出于目，下足太阳；其散者，下手太阳；其散者，下足少阳，上手少阳。其别者，下足阳明；其散者，下手阳明。又云其至于足也，从足心入行阴分，是手足三阳同时并行，本无分于先后，而又从足太阳、足阳明同时并入，行于阴分也。何有一刻太阳，二刻少阳，三刻阳明之事？更何有待至四刻，始行阴分之事？此戴氏“一刻三阳，二刻三阴”之说为不谬矣。然当云“一刻行三阳，二刻行三阴”，不当云“在三阳，在三阴”也。后叙卫气之在身也，上下往来，各有常期，乃是候其所在而刺之，又别一义，与前文全不相涉。刺法虽已失传，而文义具在，澄心静思，自能觑破。再所称手足太阳、少阳、阳明，皆以部分言，非以经络言也。阴分、阳分统为昼行于阳，内行五脏乃为夜行于阴。）
九宫八风第七十七  ***************************
合八风虚实邪正
立秋二（玄委西南方）　秋分七（仓果西方）　立冬六（新洛西北方）　夏至九（上天南方）　招摇五中央　冬至一（叶蛰北方）　立夏四（阴洛东南方）　春分三（仓门东方）　立春八（天留东北方）
太一常以冬至之日（直起），居叶蛰之宫四十六日，明日居天留四十六日，明日居仓门四十六日，明日居阴洛四十五日，明日居天宫四十六日，明日居玄委四十六日，明日居仓果四十六日，明日居新洛四十五日，明日复居叶蛰之宫，曰冬至矣（此一岁也）。
太一日游，以冬至之日，居叶蛰之宫，数所在日，从一处至九日，复反于一，常如是无已，终而复始（终而复始）。
太一移日，天必应之以风雨，以其日风雨则吉，岁美民安少病矣，先之则多雨，后之则多旱。（此移日之也，带起“变”字。）
太一在冬至之日有变，占在君；太一在春分之日有变，占在相；太一在中宫之日有变，（在中宫之日无考。张景岳以为四季土王之日，以“六元正纪大论”王冰注考之，张说不为无本。第以八宫之日，数推之殊觉未安。）占在吏；太一在秋分之日有变，占在将；太一在夏至之日有变，占在百姓。所谓有变者，太一居五宫之日，大风折树木，扬沙石。各以其所主占贵贱。因视风所来而占之，风从其所居之乡来，为实风，主生长，养万物；从其冲后来，为虚风，伤人者也，主杀，主害者。谨候虚风而避之，故圣人日避虚邪之道，如避矢石然，邪弗能害，此之谓也（此变之占也，带起八方之义）。
是故太一入徙立于中宫，乃朝八风，以占吉凶也（承上虚风说下，领起下文。登高而呼，众山皆应）。风从南方来，名曰大弱风，其伤人也，内舍于心，外在于脉，其气主为热。风从西南方来，名曰谋风，其伤人也，内舍于脾，外在于肌，其气主为弱。风从西方来，名曰刚风，其伤人也，内舍于肺，外在于皮肤，其气主为燥。风从西北方来，名曰折风，其伤人也，内舍于小肠，外在于手太阳脉，脉绝则溢，脉闭则结不通，善暴死。（绝字只作“极”字解，是热极而血沸者也。）风从北方来，名曰大刚风，其伤人也，内舍于肾，外在于骨与肩背之膂筋，其气主为寒也。风从东北方来，名曰凶风，其伤人也，内舍于大肠，外在于两胁腋骨下及肢节。风从东方来，名曰婴儿风，其伤人也，内舍于肝，外在于筋纽，其气主为身湿。风从东南方来，名曰弱风，其伤人也，内舍于胃，外在肌肉，其气主为体重。此八风者皆从其虚之乡来，乃能病人（承上）。（揣此文义，似太一居八宫之日，皆先立于中宫而后徙也。）三虚相搏，则为暴病卒死。两实一虚，病则为淋露寒热。犯其雨湿之地，则为痿。故圣人避风，如避矢石焉。其有三虚而偏中于邪风，则为击骨偏枯矣。（此篇之义，即中风之病本也。当与《素问·风论》合看，而三虚之义尤宜致思也。后世真中类中刺，刺不休，终是明昧参半之论。夫四时之气，八方之动，寒热燥湿，皆谓之风，而惟燥最厉，则以三虚相搏故也。内外之风，皆生于燥。静观者，当会心不远耳。）
（先叙所居之宫，次叙所占之变，继叙所主之病，愈拶愈切于身，行文节节有提有束，每节尾与次节有山断云连之势，一气贯注，官止神行，文之极疏畅者。）

卷十二  ——————————————————————————————————————————————————————————————————————————————————————————

九针论第七十八  ***************************
黄帝曰：余闻九针于夫子，众多博大矣，余犹不能寤，敢问九针焉生（点题）？何因而有名？岐伯曰：九针者，天地之大数也，始于一而终于九（总提）。故曰：一以法天，二以法地，三以法人，四以法时，五以法音，六以法律，七以法星，八以法风，九以法野。黄帝曰：以针应九之数奈何（合到针字）？岐伯曰：夫圣人之起天地之数也，一而九之，故以立九野，九而九之，九九八十一（九字发得畅），以起黄钟数焉，以针应数也（顿住）。
一者，天也；天者，阳也。五脏之应天者肺。肺者，五脏六腑之盖也。皮者，肺之合也，人之阳也（分叙。此叙九者之取义，应于人病之九类，而因以制针也。是叙九针之功用也，应焉生）。故为之治针，必大其头而锐其末，令无得深入而阳气出。二者，地也。人之所以应土者，肉也。故为之治针，必筒其身而员其末，令无得伤肉分，伤则气竭。三者，人也。人之所以成生者，血脉也。故为之治针，必大其身而员其末，令可以按脉勿陷，以致其气，令邪气独出。四者，时也。时者，四时八风之客于经络之中，为瘤病者也。故为之治针，必筒其身而锐其末，令可以泻热出血，而痼病竭。五者，音也。音者，冬夏之分，分于子午，阴与阳别，寒与热争，两气相搏，合为痈脓者也。故为之治针，必令其末如剑锋，可以取大脓。六者，律也。律者，调阴阳四时，而合十二经脉。虚邪客于经络，而为暴痹者也。故为之治针，必令尖如氂，且员且锐，中身微大，以取暴气。七者，星也。星者，人之七窍。邪之所客于经而为痛痹，舍于经络者也。故为之治针，令尖如蚊虻喙，静以徐往，微以久留，正气因之，真邪俱往，出针而养者也。八者，风也。风者，人之股肱八节也。八正之虚风，八风伤人，内舍于骨解腰脊节腠之间，为深痹也。（腠下原有理字，昧者妄增，删之。）故为之治针，必长其身，锋其末，可以取深邪远痹。九者，野也。野者，人之节解皮肤之间也。淫邪流溢于身，如风水之状而溜，不能过于机关大节者也。故为之治针，令尖如梃，其锋微员，以取大气之不能过于关节者也。
黄帝曰：针之长短有数乎？岐伯曰：一曰镵针者，取法于布针（此叙九针之形度也，应何因而有名），去末寸半，卒锐之，长一寸六分，主热在头身也。二曰员针，取法于絮针，筒其身而卵其锋，长一寸六分，主治分肉间气。三曰鍉针，取法于黍粟之锐，长三寸半，主按脉取气，令邪出。四曰锋针，取法于絮针，筒其身，锋其末，长一寸六分，主痈热出血。五曰铍针，取法于剑锋，广二分半，长四寸，主大痈脓，两热争者也。六曰员利针，取法于氂针，微大其末，反小其身，令可深内也，长一寸六分，主取痈痹者也。七曰毫针，取法于毫毛，长一寸六分，主寒热痛痹在络者也。八曰长针，取法于綦针，长七寸，主取深邪远痹者也。九曰大针，取法于锋针，其锋微员，长四寸，主取大气不出关节者也。针形毕矣，此九针大小长短法也。
黄帝曰：愿闻身形应九野奈何？岐伯曰：请言身形之应九野也（此另叙九野应于人身之针禁也），左足应立春，其日戊寅己丑。左胁应春分，其日乙卯。左手应立夏，其日戊辰己巳。膺喉首头应夏至，其日丙午。右手应立秋，其日戊申己未。右胁应秋分，其日辛酉。右足应立冬，其日戊戌己亥。腰尻下窍应冬至，其日壬子。六腑膈下三脏应中州，其大禁，大禁太乙所在之日，及诸戊己。凡此九者，善候八正所在之处，所主左右上下身体有痈肿者，欲治之，无以其所直之日溃治之，是谓天忌日也。
形乐志苦，病生于脉，治之以灸刺。形苦志乐，病生于筋，治之以熨引（以下条件各事不相连贯，以备阅耳，然许多数目字亦自映带有情）。形乐志乐，病生于肉，治之以针石。形苦志苦，病生于咽喝，（咽即噎字，喝者喘也。）治之以甘药。形数惊恐，筋脉不通，病生于不仁，治之以按摩醪药。是谓五形。
五脏气：心主噫，肺主咳，肝主语，脾主吞，肾主欠。六腑气：胆为怒，胃为气逆、哕，大肠小肠为泄，膀胱不约为遗溺，下焦溢为水。
五味：酸入肝，辛入肺，苦入心，甘入脾，咸入肾，淡入胃，是谓五味。
五并：精气并肝则忧，并心则喜，并肺则悲，并肾则恐，并脾则畏，是谓五精之气并于脏也。
五恶：肝恶风，心恶热，肺恶寒，肾恶燥，脾恶湿，此五脏气所恶也。
五液：心主汗，肝主泣，肺主涕，肾主唾，脾主涎，此五液所出也。
五劳：久视伤血，久卧伤气，久坐伤肉，久立伤骨，久行伤筋，此五久劳所病也。
五走：酸走筋，辛走气，苦走血，咸走骨，甘走肉，是谓五走也。
五裁：病在筋，无食酸；病在气，无食辛；病在骨，无食咸；病在血，无食苦；病在肉，无食甘。口嗜而欲食之，不可多矣，必自裁也，故命曰五裁。
五发：阴病发于骨，阳病发于血，阴病发于肉，阳病发于冬，阴病发于夏。
五邪：邪入于阳，则为狂；邪入于阴，则为血痹；邪入于阳，转则为癫疾；邪入于阴，转则为瘖；阳入之于阴，病静；阴出之于阳，病喜怒。
五藏：心藏神，肺藏魄，肝藏魂，脾藏意，肾藏精志也。
五主：心主脉，肺主皮，肝主筋，脾主肌，肾主骨。
阳明多血多气，太阳多血少气，少阳多气少血，太阴多血少气，厥阴多血少气，少阴多气少血。故曰：刺阳明出血气，刺太阳出血恶气，刺少阳出气恶血，刺太阴出血恶气，刺厥阴出血恶气，刺少阴出气恶血也。
足阳明太阴为表里，少阳厥阴为表里，太阳少阴为表里，是谓足之阴阳也。手阳明太阴为表里，少阳心主为表里，太阳少阴为表里，是谓手之阴阳也。（以上俱见《素问·宣明五气论》、“血气形志论”两篇中。）
（条列事类，以整饬出之，是经文定律也。文境平正博大，绝人攀跻。前三节自是题中正义，形志以下，亦用针者，所必讲也，故类聚之。）
岁露论第七十九  ***************************
黄帝问于岐伯曰：经言夏日伤暑，秋必病疟，疟之发也以时，其故何也（以疟陪起）？岐伯对曰：邪客于风府（即唱带“风”字），循膂而下，卫气一日一夜，常大会于风府，其明日，日下一节，故其作日晏。此其先客于脊背也，故每至于风府则腠理开，腠理开则邪气入，邪气入则病作，此所以日作也。卫气之行风府也，日下一节，二十一日下至尾底，二十二日入脊内，注于伏冲之脉，其行九日，出于缺盆之中，其气上行，故其病稍益早也。至其内搏于五脏，横连募原，其道远，其气深，其行迟，不能日作，故次日乃蓄积而作焉。黄帝曰：卫气每至于风府，腠理乃发，发则邪入焉。其卫气日下一节，则不当风府奈何（虽叙疟病，“风”）？岐伯曰：风府无常，卫气之所应，必开其腠理，气之所舍，即其腑也。黄帝曰：善。夫风之与疟也（从疟却到风），相与同类，而风常在，而疟特以时休，何也？岐伯曰：风气留其处，疟气随经络沉以内搏，故卫气应乃作也。帝曰：善（顿住）。（此论疟而映带“风”字，是客笔。）
黄帝问于少师曰：余闻四时八风之中人也（入“风”字正面），故有寒暑，寒则皮肤急而腠理闭，暑则皮肤缓而腠理开（以下三段逐层搜逼）。贼风邪气因得以入乎？将必须八正虚邪，乃能伤人乎？少师答曰：不然。贼风邪气之中人也，不得以时，然必因其开也，其入深，其内极病，其病人也卒暴；因其闭也，其入浅以留，其病也徐以迟（顿住）。黄帝曰：有寒温和适，腠理不开，然有卒病者（进逼一笔），其故何也？少师答曰：帝弗知邪入乎？虽平居，其腠理开闭缓急，其故常有时也。黄帝曰：可得闻乎？少师曰：人与天地相参也，与日月相应也。故月满则海水西盛，人血气积，肌肉充，皮肤致，毛发坚，腠理郄，（郄义当同“翕”。）烟垢著。当是之时，虽遇贼风，其入浅不深。至其月郭空，则海水东盛，人气血虚，其卫气去，形独居，肌肉减，皮肤纵，腠理开，毛发残，膲理薄，烟垢落。当是之时，遇贼风则其入深，其病人也卒暴（顿住）。黄帝曰：其有卒然暴死者何也（又逼一笔）？少师答曰：三虚者，其死暴疾也；得三实者，邪不能伤人也。黄帝曰：愿闻三虚。少师曰：乘年之衰，逢月之空，失时之和，因为贼风所伤，是谓三虚。故论不知三虚，工反为粗。黄帝曰：愿闻三实。少师曰：逢年之盛，遇月之满，得时之和，虽有贼风邪气，不能危之也。命曰三实（顿住）。黄帝曰：善乎哉论！明乎哉道！请藏之金匮。然此一夫之论也（撇上）。（此风之乘虚而入，非天行之时病也。与“九宫八风”篇义同，在本篇仍是主中实。）黄帝曰：愿闻岁之所以皆同病者，何因而然（开下）？少师曰：此八正之候也。黄帝曰：候之奈何？少师曰：候此者，常以冬至之日，太一立于叶蛰之宫（先举冬至虚风，总发“病”字），其至也，天必应之以风雨者矣。风雨从南方来者为虚风，贼伤人者也。其以夜半至也，万民皆卧而弗犯也，故其岁民少病。其以昼至者，万民懈惰而皆中于虚风，故万民多病。虚邪入客于骨而不发于外，至其立春，阳气大发，腠理开，因立春之日，风从西方来，万民又皆中于虚风，此两邪相搏，经气结代者矣。故诸逢其风而遇其雨者，命曰遇岁露焉。因岁之和而少贼风者，民少病而少死；岁多贼风邪气，寒温不和，则民多病而死矣。黄帝曰：虚邪之风，其所伤贵贱何如？候之奈何？少师答曰：正月朔日（次举立春虚风，详叙“病”字），太一居天留之宫，其日西北风，不雨，人多死矣。正月朔日，平旦北风，春，民多死。正月朔日，平旦北风行，民病多者十有三也。正月朔日，日中北风，夏，民多死。正月朔日，夕时北风，秋，民多死。终日北风，大病死者十有六。正月朔日，风从南方来，命曰旱乡；从西方来，命曰白骨，将国有殃，人多死亡。正月朔日，风从东方来，发屋扬沙石，国有大灾也。正月朔日，风从东南方行，春有死亡。正月朔日，天和温不风，籴贱，民不病；天寒而风，籴贵，民多病。此所谓候岁之风，残伤人者也（束一笔，谓立春为岁之首，故候之也，又带叙诸月天气不正之病）。二月丑不风，民多心腹病。三月戌不温，民多寒热。四月巳不暑，民多瘅病。十月申不寒，民多暴死。诸所谓风者（特唱“风”字，收束通篇），皆发屋，折树木，扬沙石，起毫毛，发腠理者也。（后半篇所论诸风，乃指时行之病，与“九宫八风篇”不同，读者详之。）
（先以疟陪说入八风正义，后首详三虚三实，次备叙风邪伤人之情，条列风邪伤人之候，汪洋浩瀚，文中钜观。此篇义凡三变，上截重在人气，中截天气、人气并重，下截重在天气。分野中峰变阴晴，众壑殊文，境有烟云往来，乍阴乍阳之妙。）
大惑论第八十  ***************************
黄帝问于岐伯曰：余尝上于清冷之台（直起），中阶而顾，匍匐而前则惑。余私异之，窃内怪之，独暝独视，安心定气，久而不解，独博独眩，（博义难通，当是转之讹也。）被发长跪，俯而视之，后久之不已也。卒然自止，何气使然？岐伯对曰：五脏六腑之精气，皆上注于目而为之精（探源。立论）。精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，裹撷筋骨血气之精而与脉并为系，上属于脑，后出于项中。故邪中于项（叙眩转之因于邪者），因逢其身之虚，其入深，则随眼系以入于脑，入于脑则脑转，脑转则引目系急，目系急则目眩以转矣。邪中其精，其精不相比也则精散，精散则视歧（叙视岐之因于邪者，两层皆陪笔也），视歧见两物。目者（入正义，另提起说），五脏六腑之精也，营卫魂魄之所常营也，神气之所生也（叙眩惑之因于神乱者）。故神劳则魂魄散，志意乱。是故瞳子黑眼法于阴，白眼赤脉法于阳也，故阴阳合传而精明也。目者，心之使也；心者，神之舍也。故神精乱而不转，卒然见非常处，精神魂魄，散不相得，故曰惑也。黄帝曰：余疑其然。余每之东苑，未曾不惑，去之则复，余唯独为东苑劳神乎（又推究一番）？何其异也？岐伯曰：不然也。心有所喜，神有所恶，卒然相惑（是申叙卒见非常所以散惑之理），则精气乱，视误，故惑，神移乃复。是故间者为迷，甚者为惑（顿住。以下推论诸邪）。
黄帝曰：人之善忘者，何气使然？岐伯曰：上气不足，下气有余，肠胃实而心肺虚（浊气多而清气少），虚则营卫留于下，久之不以时上，故善忘也。
黄帝曰：人之善饥而不嗜食者，何气使然？岐伯曰：精气并于脾，热气留于胃，胃热则消谷，谷消故善饥。胃气逆上，则胃脘寒，（寒似当作“实”。）故不嗜食也。
黄帝曰：病而不得卧者，何气使然？岐伯曰：卫气不得入于阴，常留于阳。留于阳则阳气满，阳气满则阳蹻盛，不得入于阴则阴气虚，故目不瞑矣。
黄帝曰：病而目不得视者，何气使然？岐伯曰：卫气留于阴，不得行于阳。留于阴则阴气盛，阴气盛则阴蹻满，不得入于阳则阳气虚，故目闭也。
黄帝曰：人之多卧者，何气使然（上四项措辞俱略叙多卧，复加详与首节相称，经中叙事之文，每于无可照顾之中而隐相映带）？岐伯曰：此人肠胃大而皮肤湿，而分肉不解焉。肠胃大则卫气留久，皮肤湿则分肉不解，其行迟。夫卫气者，昼日常行于阳，夜常行于阴，故阳气尽则卧，阴气尽则寤。故肠胃大，则卫气留久；皮肤湿，分肉不解，则行迟。留于阴也久（中焦有莞陈之气也），其气不清，则欲瞑，故多卧矣。其肠胃小，皮肤滑以缓，分肉解利，卫气之留于阳也久，故少瞑焉。黄帝曰：其非常经也，卒然多卧者，何气使然？岐伯曰：邪气留于上焦，上焦闭而不通，已食若饮汤，卫气留久于阴而不行，故卒然多卧焉。黄帝曰：善。治此诸邪奈何（以治法结通篇）？岐伯曰：先其脏腑，诛其小过，后调其气，盛者泻之，虚者补之，必先明知其形志之苦乐，定乃取之。
（重论眩惑，附论诸邪，而以治法结之，篇法数见不鲜矣。运笔自夭矫，可喜。）
痈疽第八十一  ***************************
黄帝曰：余闻肠胃受谷（此叙血汁生行之源流最详），上焦出气，以温分肉，而养骨节，通腠理。中焦取汗如露（先叙血之源流以起痈疽），上注溪谷，而渗孙脉，津液和调，变化而赤是为血。血和则孙脉先满，孙脉满溢乃注于络脉，络脉皆盈，乃注于经脉。阴阳已张，因息乃行，行有经纪，周有道理，与天合同，不得休止。切而调之，从虚去实，泻则不足，疾则气减，留则先后。从实去虚，补则有余。血气已调，形气乃持。余已知血气之平与不平，未知痈疽之所从生，成败之时，死生之期，各有远近，何以度之，可得闻乎？（以上叙血之源流，跌入痈疽，以起下文。）
岐伯曰：经脉留行不止，与天同度，与地合纪。故天宿失度，日月薄蚀，地经失纪，水道流溢，草萓不成，（萓，盖蓂之讹也，见“邪客”篇，萓音宜，萓莮草，鹿葱也，一名宜男。）五谷不殖，径路不通，民不往来，巷聚邑居，则别离异处，血气犹然，请言其故（接叙痈疽之本末，总发大旨以冒全篇）。夫血脉营卫，周流不休，上应星宿，下应经数。寒邪客于经络之中则血泣，血泣则不通，不通则卫气归之，不得复反，故痈肿。寒气化为热，热胜则腐肉，肉腐则为脓，脓不泻则烂筋，筋烂则伤骨，骨伤则髓消，不当骨空，不得泄泻，血枯空虚，则筋骨肌肉不相荣，经脉败漏，熏于五脏，脏伤故死矣。（以上承上文，叙痈疽之本末，跟定“血”字，而纬之以寒热，统冒下文。）
黄帝曰：愿尽闻痈疽之形，与忌曰名（分叙形名与忌）。岐伯曰：痈发于嗌中，名曰猛疽，猛疽不治，化为脓，脓不泻，塞咽，半日死；其化为脓者，泻则合豕膏，冷食，三日而已。
发于颈，名曰夭疽，其痈大以赤黑，不急治，则热气下入渊腋，前伤任脉，内薰肝肺，薰肝肺，十余日而死矣。
阳留大发，消脑留项，名曰脑烁，其色不乐，项痛而如刺以针，烦心者，死，不可治。
发于肩及臑，名曰疵痈，其状赤黑，急治之，此令人汗出至足，不害五脏，痈发四五日逞焫之。
发于腋下，赤坚者，名曰米疽，治之以砭石，欲细而长，疏砭之，涂以豕膏，六日已，勿裹之。其痈坚而不溃者，为马刀侠瘿，急治之。
发于胸，名曰井疽，其状如大豆，三四日起，不早治，下入腹，不治，七日死矣。
发于膺，名曰甘疽，色青，其状如谷实瓜蒌，常苦寒热，急治之，去其寒热，十岁死，死后出脓。
发于胁，名曰败疵。败疵者，女子之病也，灸之，其病大痈脓，治之，其中乃有生肉，大如赤小豆，锉䔖[艹翘]草根各一升，以水一斗六升煮之，竭为取三升，则强饮，厚衣，坐于釜上，令汗出至足已。
发于股胫，名曰股胫疽。其状不甚变，而痈脓搏骨，不急治，三十日死矣。
发于尻，名曰锐疽，其状赤坚大，急治之。不治，三十日死矣。
发于股阴，名曰赤施，不急治，六十日死；在两股之内，不治，十日而当死。
发于膝，名曰疵痈，其状大痈，（谓铺大而壅硬也。）色不变，寒热，如坚石，勿石，石之者死，须其柔，乃石之者生。
诸痈疽之发于节而相应者，（谓痛应于内之脏腑也。）不可治也（忽总叙一笔，夹叙夹议，局便生动）。发于阳者，百日死；发于阴者，三十日死。
发于胫，名曰兔啮，其状赤至骨，急治之，不治害人也。
发于内踝，名曰走缓，其状痈也，色不变，数石其输，而止其寒热，不死。
发于足上下，名曰四淫，其状大痈，不急治之，百日死。
发于足傍，名曰厉痈，其状不大，初如小指发，急治之，去其黑者，不消辄益，不治，百日死。
发于足指，名脱痈，其状赤黑，死不治；不赤黑，不死。不衰，急斩之，不则死矣。（以上只叙形名而缺其忌，当有脱文。《甲乙经》中详之。）
黄帝曰：夫子言痈疽，何以别之（辨痈疽之别，以总束前文，以回应篇首）？岐伯曰：营卫稽留于经脉之中，则血泣而不行（应血字），不行则卫气从之而不通，壅遏而不得行，故热。大热不止，热胜则肉腐，肉腐则为脓（折笔遒劲）。然不能陷，骨髓不为燋枯，五脏不为伤，故命曰痈。
黄帝曰：何谓疽？岐伯曰：热气淳盛，下陷肌肤，筋髓枯，内连五脏，血气竭，当其痈下，筋骨良肉皆无余，故命曰疽。疽者，其上之皮夭以坚，坚如牛领之皮。痈者（再醒一笔，事类既明而文笔亦倍，灵活不板），其皮上薄以泽，此其候也。
（前后总叙，中间分叙，常法也，而词旨修洁，格律谨严，中间许多条目却首尾一气贯注，炼气归神，岂徒才大。按：疽者，索而陷也；痈者，壅而盛也。林屋山人以平起坚软辨其形，以疼痛麻木辨其情，以赤白鲜黯辨其色，以阴阳寒热辨其气，大致与经旨不悖。而于热气浑盛，下陷肌肤之义未备者，盖痈疽皆起于津液之燥结，而微甚判之，一寒而燥结，一热而燥结。寒则内陷，热则外壅，故浅深不同。经统言热者，以其统归于燥结也。林屋劈分寒热者，恶其混也。）

跋  ——————————————————————————————————————————————————————————————————————————————————————————

跋  ***************************
上《内经评文》，凡《素问》篇八十一，卷二十四，唐·王启玄所分卷也。《灵枢》篇八十一，卷十二，相传亦启玄分卷，或曰宋·史崧所分也，失古九九之义矣。其遗篇传于宋之刘温舒，世遂谓温舒伪作，非也。盖温舒以前，为启玄学者之所作也，始未必敢僭以补经；而指为遗篇，是温舒之过。然圣经日湮，旧文所存，无分真伪，皆可珍惜，则附经以传，固未可厚非也。“大论”诸篇，古本《内经》所无，启玄并《内经》篇数而取此以益之，后人因张仲景有“阴阳大论”之语，谓即此是也，当不谬矣。又有斥为伪作者。夫“大论”既见称于仲景，虽非《内经》本文，要自古圣之精旨也，相附以传，得至不没启玄之功，何可诬哉？故居今之日，犹获见“大论”“遗篇”之文者，非二公之力，殆不及此。《灵枢》缺脱弥甚，史崧取皇甫士安《针灸甲乙经》文补之，亦犹是爱古之深情，利世之盛意也。且夫古籍之散佚也，每览历代艺文之志，考之于世，百不存一二。彼以一生心血之所聚，既已见称当时，得列名于史官矣，犹尚不能永其传，其他又何论焉？后之人，宜有不胜惋惜之情者矣。乃反肆口诋諆，不遗余力，若必欲使世不存其书而后快，此其用心何在也？兹者，取两经全文而评之，极知浅陋无可观，第其用心，世或有能谅之者。虽然生斯世也，不能扬风振烈，抗迹于古之大丈夫，而区区于寻行数墨之间，犹且俯首胁肩，折腰瞠目，求谅于不知谁何之人，其亦委琐之至矣。抚躬自念，能无赪然惭恧也乎。
诰授通议大夫赐进士出身三品衔，在任候补知府、江南扬州府粮捕、河务水利同知，皖南建德周学海澄之识于秦邮工次