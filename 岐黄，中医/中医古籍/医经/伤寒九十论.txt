
辨桂枝汤用芍药证第一  ***************************
马亨道，庚戌春病，发热头疼，鼻鸣恶心，自汗恶风，宛然桂枝证也。时贼马破仪真三日矣，市无芍药，自指圃园，采芍药以利剂。一医曰：此赤芍药耳，安可用也？予曰：此正当用。再啜而微汗解。
论曰：仲景桂枝加减法，十有九证，但云芍药。《圣惠方》皆称赤芍药。孙尚药方，皆曰白芍药。《圣惠方》，太宗朝翰林王怀隐编集，孙兆为国朝医师，不应如此背戾。然赤者利，白者补，予尝以此难名医，皆愕然失措。谨案：《神农本草》称，芍药主邪气腹痛，利小便，通顺血脉，利膀胱、大小肠，时行寒热，则全是赤芍药也。又桂枝第九证云：微寒者去赤芍药。盖惧芍药之寒也。惟芍药甘草汤一证云：白芍药，谓其两胫拘急血寒也，故用白芍药以补，非此症也。《素问》云：涩者阳气有余也。阳气有余，为身热无汗。阴气有余，为多汗身寒。伤寒，脉涩，身热无汗，盖邪中阴气，故阳有余，非麻黄不能发散。中风，脉滑，多汗身寒，盖邪中阳气，故阴有余，非赤芍药不能劫其阴邪。然则，桂枝用芍药赤者明矣。当参《百证歌》。
桂枝加附子汤证第二  ***************************
有一李姓士人，得太阳，因汗后汗不止，恶风，小便涩，足挛曲而不伸。予诊其脉，浮而大，浮为风，大为虚。此证桂枝汤第七证也。仲景云：太阳病，发汗，遂漏不止，其人恶风，小便难，四肢微急，难以屈伸者，桂枝加附子。三投而汗止，再投以芍药甘草，而足得伸，数日愈。
论曰：仲景第十六证云：伤寒，脉浮，自汗出，小便数，心烦，微恶寒，脚挛急，反与桂枝汤以攻其表，此误也。得之便厥，咽中干，烦躁吐逆者，作甘草干姜汤。若厥愈，足温者，更作芍药甘草汤与之，其脚即伸。若胃气不和，谵语者，少与调胃承气汤。盖第七证，则为发汗，漏不止，小便难；第十六证，则为自汗，小便数。故仲景于证候纷纷，小变异，便变法以治之。故于汤不可不谨。
桂枝加厚朴杏子汤证第三  ***************************
戊申正月，有一武弁，在仪真为张遇所虏。日夕置于舟艎板下，不胜蜷伏。后数日得脱，因饱食，解衣扪虱以自快，次日遂作伤寒。医者以因饱食伤而下之，一医以解衣中邪而汗之。杂治数日，渐觉昏困，上喘息高，医者怆惶，罔知所指。予诊之曰：太阳病下之，表未解，微喘者，桂枝加厚朴杏子汤，此仲景法也。医者争曰：某平生不曾用桂枝，况此药热，安可愈喘。予曰：非汝所知也。一投而喘定，再投而濈濈汗出，至晚，身凉而脉已和矣。医者曰：予不知仲景之法，其神如此，岂诳惑后世也哉！人自寡学，无以发明耳。
麻黄汤证第四  ***************************
乡人邱忠臣，寓毗陵荐福寺，病伤寒，予为诊视，其发热，头疼，烦渴，脉虽浮数无力，自尺以下不至。予曰：虽麻黄证，而尺迟弱。仲景云：尺中迟者，营气不足，血气微少，未可发汗。予于建中汤加当归、黄芪，令饮之。翌日，病者不耐，其家晓夜督发汗药，其言至不逊。予以乡人隐忍之，但以建中调理而已。及六七日，尺脉方应，遂投以麻黄汤。啜第二服，狂言烦躁且闷，须臾稍定，已中汗矣。五日愈。
论曰：仲景虽云不避晨夜，即宜便治。医者亦须顾其表里虚实，待其时日。若不循次第，虽临时得安，亏损五脏，以促寿限，何足尚哉？昔范云为陈霸先属，霸先有九锡之命，期在旦夕矣。云偶感寒疾，恐不及预盛事，请徐文伯诊视之。恳曰：便可得愈乎？文伯曰：便瘥甚易，但恐二年后不复起尔。云曰：朝闻道夕死可矣，况二年乎！文伯以火烧地，布桃柏叶，设席置其卧上，顷刻汗解，以温粉扑之。翌日愈，甚喜。文伯曰：不足喜也。后二年果卒矣。夫取汗先期而促寿限，况不顾表里，不待时日，便欲速愈乎？每见病家不耐三四日，昼夜促汗，医者顾利，恐别更医，随情顺意，鲜不致毙。故书此以为龟鉴。
大青龙汤证第五  ***************************
何保义，从王太尉军中，得伤寒，脉浮涩而紧。予曰：若头疼发热，恶风无汗，则麻黄证也；烦躁，则青龙汤证也。何曰：今烦躁甚。予投以大青龙汤，三投汗解。
论曰：桂枝、麻黄、青龙，皆表证发汗药，而桂枝治汗出恶风，麻黄治无汗恶寒，青龙治无汗而烦，三者皆欲微汗解。若汗多亡阳，为虚，则烦躁不眠也。
阳明可下证第六  ***************************
一武弁李姓，在宣化作警，伤寒五六日矣。镇无医，抵郡召予。予诊视之，曰：脉洪大而长，大便不通，身热无汗，此阳明证也，须下。病家曰：病者年逾七十，恐不可下。予曰：热邪毒气并蓄于阳明，况阳明经络多血多气，不问老壮当下。不尔，别请医治。主病者曰：审可下，一听所治。予以大承气汤，半日，殊未知，诊其病，察其证，宛然在。予曰：药曾尽否？主者曰：恐气弱不禁，但服其半耳。予曰：再作一服。亲视饮之。不半时间，索溺器，先下燥粪十数枚，次溏泄一行，秽不可近。未几，已中汗矣，濈然周身。一时顷，汗止身凉，诸苦遂除。次日，予自镇归，病人索补剂。予曰：服大承气汤得瘥，不宜服补剂，补则热仍复，自此但食粥旬日可也。故予治此疾终身，只大承气一服而愈，未有若此之捷。
论曰：老壮者形气也，寒热者病邪也。脏有热毒，虽衰年亦可下；脏有寒邪，虽壮年亦可温。要之与病相当耳，失此是致速毙也。谨之。
阳明蜜兑证第七  ***************************
庚戌仲春，艾道先染伤寒，近旬日，热而自汗，大便不通，小便如常，神昏多睡，诊其脉，长大而虚。予曰：阳明证也。乃兄景先曰：舍弟全似李大夫证，又属阳明，莫可行承气否？予曰：虽为阳明，此证不可下。仲景阳明自汗，小便利者，为津液内竭，虽坚不可攻，宜蜜兑导之。作三剂，三易之，先下燥粪，次泄溏，已而汗解。
论曰：二阳明证虽相似，然自汗，小便利者，不可荡涤五脏，为无津液也。然则伤寒大证相似，脉与证稍异，通变为要，仔细斟酌。正如以格局看命，虽年月日时皆同，贵贱穷通不相侔者，于一时之顷，又有浅深也。
肾虚阳脱证第八  ***************************
朱保义抚辰，庚戌春，权监务。予一日就务谒之，见拥炉忍痛，若不禁状。予问所苦。小肠气痛，求予诊之。予曰：六脉虚浮而紧，非但小肠气，恐别生他疾。越数日再往，卧病已五日矣。入其室，见一市医孙尚者供药。予诊之曰：此阴毒证，肾虚阳脱，脉无根蒂，独见于皮肤，黄帝所谓悬绝，仲景所谓瞥如羹上肥也。早晚喘急，未几而息已高矣。孙生尚与术附汤，灸脐下。予曰：虽卢扁之妙，无及矣。是夕死。故论伤寒，以真气为主。
论曰：伤寒不拘阴证阳证，阴毒阳毒，要之真气强壮者易治，真气不守，受邪才重，便有必死之道。何也？阳证宜下，真气弱则下之便脱；阴证宜温，真阴弱温之则客热便生。故医者难于用药，非病不可治也，主本无力也。经曰：阳胜则身热，腠理闭，喘粗为之俯仰，汗不出而热，齿干，以烦冤腹满死。阴胜则身寒，寒则厥，厥则腹满死。帝曰：调此二者奈何？岐伯曰：女子二七天癸至，七七止。男子二八精气溢，八八止。妇人月事以时下，故七欲损也。男子精欲满不欲竭，故八欲益也。如此则男妇身常无病，无病精气常固，虽有寒邪，易于调治。故曰二者可调，是知伤寒真气壮者，易治也。
脐中出血证第九  ***************************
一妇人得伤寒数日，咽干烦渴，脉弦细。医者汗之，其始衄血，继而脐中出血，医者惊骇而遁。予曰：少阴强汗之所致也。盖少阴不当发汗。仲景云：少阴强发汗，必动其血，未知从何道而出，或从口鼻，或从耳目，是为下厥上竭，此为难治。仲景云无治法，无药方。予投以姜附汤，数服血止，后得微汗愈。
论曰：本少阴证，而误汗之，故血妄行，自脐中出。若服以止血药，可见其标，而不见其本。予以治少阴之本，本用姜附汤，故血止而病除。
阴中伏阳证第十  ***************************
乡人李信道权狱官得病，六脉俱沉不见，深按至骨，则弦细有力，头疼，身温，烦躁，手指末皆冷，中满恶心。更两医矣，而医者不晓，但供调药。予往视之，曰：此阴中伏阳也。仲景方无此证，而世人患者多。若用热药以助之，则阴血隔绝，不能引导其阳，反生客热；用寒药，则所伏真火，愈见销铄。是须用破阴丹，行气导水，夺真火之药，使火升水降，然后得汗而解。予令以冷盐汤下破阴丹三百丸，作一服。不半时烦躁狂热，手足渐温，谵语躁扰，其家甚惊。予曰：汗证也，须臾稍宁。略睡，濈然汗出，自昏达旦方止，身凉而病除。
破阴丹方
硫黄　水银（各一两）　结一沙子青皮（半两）
为末，面糊和丸，桐子大，每服三十丸，冷盐汤送下。出《中脏经·方脉举要》。
伤寒暴死证第十一  ***************************
己未岁，一时官病伤寒，发热，狂言，烦躁，无他恶证，四日死。或者以为两感，然其证初无两感证候。是岁得此疾，三日四日死者甚多，人窃怪之。予叹曰：是运使然也。己为土运，土运之岁，上见太阴，盖太乙天符为贵人。中执法者，其病速而危；中行令者，其病徐而持；中贵人者，其病暴而死，谓之异也。又曰：臣为君则逆，逆则其病危，其害速。是年少宫土运，木气大旺，邪中贵人，故多暴死。气运当然，何足怪也。
夜间不眠证第十二  ***************************
陈姓士人初得病，身热，脉浮，自汗。医者麻黄汤汗之，发热愈甚，夜间不得眠，头重，烦闷，心悸，此中风证强责汗之过也。仲景云：太阳病，发汗后，大汗出，胃中干燥，不得眠，其人欲得饮水者，少少与之，令胃气和则愈。予先与猪苓汤，次投之以当归、地黄、麦门冬、芍药、乌梅之类为汤饮之，不汗而愈。
论曰：《黄帝针经》曰：卫气者，昼行阳，夜行阴，卫气不得入于阴，常行于外，行于外则阳满，满则阳跷盛而不得入于阴，阴虚则夜不得眠也。今津液内竭，胃中干燥，独恶于阳，阴无所归，其候如此，故以当归、地黄补血，用乌梅以收之，故不汗自愈。
大柴胡汤证第十三  ***************************
羽流蒋尊病，其初心烦喜呕，往来寒热，医初以小柴胡汤与之，不除。予诊之曰：脉洪大而实，热结在里，小柴胡安能除也。仲景云：伤寒十余日，热结在里，复往来寒热者，与大柴胡二服而病除。
论曰：大黄为将军，故荡涤湿热，在伤寒为要药。今大柴胡汤不用，诚误也。王叔和曰：若不加大黄，恐不名大柴胡。须是酒洗生用，乃有力。昔后周姚僧坦名善医，上因发热，欲服大黄。僧坦曰：大黄乃是快药，至尊年高，不宜轻用。上弗从，服之，遂不起。乃至元帝有疾，诸医者为至尊至贵，不可轻服，宜用平药。僧坦曰：脉洪而实，必有宿食，不用大黄，病不能除。上从之，果下宿食而愈。此明合用与不合用之异也。
阳明急下证第十四  ***************************
乡里豪子得伤寒，身热目痛，鼻干不眠，大便不通，尺寸俱大，已数日矣，自昨夕汗大出。予曰：速以大柴胡下之。
众医骇然，曰：阳明自汗，津液已竭，当用蜜兑，何故用大柴胡药？予曰：此仲景不传妙处，诸公安知之。予力争，竟用大柴胡，两服而愈。
论曰：仲景论阳明云：阳明病多汗者急下之。人多谓已自汗，若更下之，岂不表里俱虚？论少阴云：少阴病一二日，口干燥者，急下之。人多谓病发于阴，得之日浅，但见干燥，若更下之，岂不阴气愈盛也。世人罕读，予以为不然。仲景称急下之者，亦犹急当救表，急当救里。凡称急者，急下之，有三处，才觉汗出多，未至津液干燥，速下之，则为径捷，免致用蜜兑也。盖用蜜兑，已是失下，出于不得已耳。若胸中识得了了，何疑殆之有哉。
伤寒自解证第十五  ***************************
闽人李宗古得疾，口中气热，唇干，屈体卧，足冷，舌上有苔。予诊之，尺寸俱紧。或者谓气热口干，疑其阳胜；蜷卧足冷，疑其阴胜，而又阴阳俱紧，是诚可疑也。若不熟读仲景方法，何能治。予曰：尺寸俱紧，是寒邪胜也。仲景云：阴阳俱紧，法当清邪中于下焦。又云：阴阳俱紧，口中气出，唇干舌燥，蜷卧足冷，鼻中涕出，舌上苔滑，勿妄治也。到七日以来，其人发热，手足温者，此为欲解。盖以上证候，皆是阴盛阳弱。故仲景云勿妄治者，诚恐后人之疑也。故予以抑阴助阳温剂与之，紧脉渐退，四体和，不汗而自解矣。
热入血室证第十六  ***************************
辛亥二月，毗陵学官王仲景妹，始伤寒七八日，昏塞，喉中涎响如锯，目瞑不知人，病势极矣。予诊之，询其未昏塞以前证。母在侧曰：初病四五日，夜间谵语，如见鬼状。予曰：得病之初，正值经候来否？答曰：经水方来，因身热病作而自止。予曰：此热入血室也。仲景云：妇人中风发热，经水适来，昼日明了，夜则谵语，发作有时，此为热入血室。医者不晓，例以热药补之，遂致胸膈不利，三焦不通，涎潮上脘，喘急息高。予曰：病热极矣。先当化其涎，后当除其热，无汗而自解矣。予急以一呷散投之。两时间涎定得睡，是日遂省人事。自次日以小柴胡汤加生地黄，三投热除，无汗而解。
筋愓肉瞤证第十七  ***************************
乡里市人姓京，鬻绳为业，谓之京绳子，其子年近三十，初得病，身微汗，脉弱恶风，医者误以麻黄汤汗之，汗遂不止，发热心痛，多惊悸，夜间不得眠卧，谵语不识人，筋愓肉瞤，振振动摇，医者以镇心惊风药治之。予视之曰：强汗之过也。仲景云：脉微弱汗出恶风者，不可服青龙汤。服之则筋愓肉瞤者为逆也，惟真武汤可救之。仲景云：太阳病发汗，汗出不解，其人仍发热，心下悸，身瞤动，振振欲擗地者，真武汤主之。予三投而大病除，次以清心丸、竹叶汤解余毒，数日瘥。
阳明当下证第十八  ***************************
乡人李生病伤寒，身热，大便不通，烦渴郁冒。一医以巴豆丸下之，下之虽得溏利，而病宛然如旧。予视之曰：阳明热结在里，非大柴胡、承气不可。巴豆只去寒积，岂能荡涤邪热温毒耶？亟进大柴胡，三服而溏利止，中夜汗解。
论曰：仲景一百十三方，丸者有五，理中、陷胸、抵当、麻仁、乌梅也。理中、陷胸、抵当皆大弹丸，煮化而服之，与汤散无异。至于麻仁治脾约，乌梅治湿䘌，故须小丸达下部。其他皆入经络，逐邪毒，破坚癖，导血，润燥屎之类，必凭汤剂也。未闻巴豆小丸以下邪毒，且如巴豆性热大毒，而病热人服之，非徒无益，而为害不小矣。李生误服不死，其大幸欤。
桂枝加葛根汤证第十九  ***************************
庚戌，建康徐南强得伤寒，背强，汗出，恶风。予曰：桂枝加葛根汤证。病家曰：他医用此方，尽二剂而病如旧，汗出愈加。予曰：得非仲景三方乎？曰：然。予曰：误矣。是方有麻黄，服则愈见汗多，林亿谓止于桂枝加葛根汤也。予令生而服之，微汗而解。
葛根汤证第二十  ***************************
市人杨姓者病伤寒，无汗恶风，项虽屈而强，医者以桂枝麻黄各半汤与之。予曰：非其治也。是谓项强几几，葛根证也。三投，濈濈然微汗解。翌日项不强，脉已和矣。
论曰：何谓几几，如短羽鸟之状，虽屈而强也。谢复古谓病人羸弱，须凭几而起，非是。此与成氏解不同。
刚痉证第二十一  ***************************
宣和戊戌，表兄秦云老病伤寒，身热足寒，颈项瘈疭，医作中风治，见其口噤故也。予诊其脉，实而有力，而又脚挛啮齿，大便不利，身燥无汗。予曰：此刚痉也。先以承气汤下之，次以续命汤调之，愈矣。
论曰：五常政大论曰：赫曦之纪，上羽与正征同，其收齐，其病痉。盖戌太阳寒水羽也，戊火运正征也。太过之火，上见太阳，则天气且刚，故其收齐，而人病痓者，过气然耳。火木遇，故年病，此证多刚痉。
厥阴证第二十二  ***************************
里中一中表病，渴甚，饮水不止，胸中热疼，气冲心下，八九日矣。医者或作中暍，或作奔豚。予诊之曰：证似厥阴，曾吐虫否？曰：昨曾吐蛔。予曰：审如是，厥阴证也。可喜者脉来沉而缓迟耳。仲景云：厥阴为病，消渴，气上撞心，饥不欲食，食则吐蛔。又曰：厥阴病，渴欲饮水者，少少与之愈。今病人饮水过多，乃以茯苓甘草白术桂枝汤治之，得止后，投以乌梅丸，数日愈。
论曰：病至厥阴，若太阳传者，三阴三阳皆已遍，惟恐脉强，则肝邪盛，脾土受克，故舌卷囊缩而死。今脉来迟缓而沉，则土脉得气，脾不受克，故有可喜之道。仲景云：卫气和名曰缓，营气和名曰迟，迟缓相抟名曰沉。又曰：寸口脉缓而迟，缓则阳气长，其色鲜，其颜光，其声商；迟则阴气盛，骨髓满，精血生，肌肉紧。营卫俱行，刚柔相济，岂非安脉耶。
太阴证第二十三  ***************************
曹生初病伤寒六七日，腹满而吐，食不下，身温，手足热，自利，腹中痛，呕，恶心。医者谓之阳多，尚疑其手足热，恐热蓄于胃中而吐呕，或见吐利而为霍乱。请予诊其脉，细而沉，质之曰：太阴证也。太阴之为病，腹满而吐，食不下，自利益甚，时腹自痛。予只以理中丸，用仲景云如鸡子黄大，昼夜投五六枚，继以五积散，数日愈。
论曰：予见世医论伤寒，但称阴证阳证，盖仲景有三阴三阳。就一证中，又有偏胜多寡，须是分明辨质，在何经络，方与证候相应，用药有准。且如太阴，少阴，就阴证中，自有补泻，岂可止谓之阴证也哉。
太阳中暍证第二十四  ***************************
毗陵一时官得病，身疼痛，发热，体重，其脉虚弱。人多作风湿，或作热病，则又疑其脉虚弱，不敢汗也。已数日矣。予诊视之，曰：中暍证也。仲景云：太阳中暍者，身热体疼，而脉微弱。此以夏月伤冷水，水行皮中所致也。予以瓜蒂散治之，一呷而愈。
论曰：仲景论暍有三证。一则汗出恶寒，身热而渴，此太阳经中暍也；一则发热恶寒，身疼痛，其脉弦细芤迟；一则夏月伤冷水，水行皮中，身热，疼痛重，而脉微弱。不可下，不可行温针。上二证皆宜用白虎加人参汤，后一证宜用瓜蒂散。方治不见于本论，而见于《金匮要略》，其脉证云：治太阳中暍，身热疼痛，而脉微弱者，夏月伤冷水，水行皮中所致，宜瓜蒂散。盖谓此也。
指甲黑青证第二十五  ***************************
干明僧人病伤寒，目赤颇渴，咽干，饮水无算，腰疼，身热，脉沉而微细，此少阴证也。恣纵不慎忌，乃饮水，遂致痞气，痞气结聚，身如被杖，数日变为阴毒矣。脉见于皮肤上，大而且虚，鼻中如烟煤，甲青，须臾发喘，是夕死。
论曰：扁鹊云：手足爪下青黑者死。宋迪阳证诀云：阴毒盛，则指甲黑青，病至此则为不治。
瞪目直视证第二十六  ***************************
田仲容得伤寒数日，身热，手足时厥，腹满，瞪目直视，狂言不识人。予诊之曰：不可治也，心肾俱绝矣。夜死。
论曰：仲景云：直视摇头，此为心绝也。又曰：狂言，反目直视，此为肾绝也。目者，五脏精华之所聚，今直视而不眴，则知五脏有死绝矣，故不治。
舌卷囊缩证第二十七  ***************************
句容县豪子李姓，初得伤寒，手足冷，气上冲心，饥不欲食，脉紧而弦。予诊曰：厥阴悉具，脉有刑克，最忌舌卷囊缩。翌日，卷舌而死。
论曰：《内经》云：厥阴者，肝也。肝者筋合之，筋者聚于阴器，络于舌本。厥阴之气绝，故舌卷而囊缩也。
循衣摸床证第二十八  ***************************
仪真一妇病伤寒八九日，发热，昏闷不识人，手循衣缝，摸床谵语，不识人事。他医不识，或汗或利，旬日增甚。予诊之曰：此脉涩而小便不利，不可治也。翌日死。
论曰：华佗云：病人循衣摸床，谵语，不可治。仲景云：伤寒吐下后不解，不大便，五六日，发潮热，不识人，循衣撮空，微喘直视，脉弦者生，脉涩者死。又云：小便利者可治。今脉涩小便不利，见其两死，不见一生，吾莫能为也。
邪入大经证第二十九  ***************************
维扬谢康中，任仪真酒官，咽干烦渴，腰疼身热，脉细而微急。予诊视之，曰：此真少阴证也。六经之中，少阴难治，少阴病传之经络，此证有补泻法。仲景泻者用承气，补者用四逆，误之则相去远矣。此证当温，勿以水证为疑也。予适以事出境，后七日归。则为他医汗之矣，经络既虚，邪毒流入大经之中，手足瘈疭，如惊痫状，其家狼狈求救。予曰：不可治也。予验此甚多，是谓邪入大经。不旋踵，其家已哭矣。
太阳桂枝证第三十  ***************************
乡人吴德甫得伤寒，身热，自汗恶风，鼻出涕，关以上浮，关以下弱。予曰：此桂枝证也。仲景法中第一方，而世人不究耳。但公服之，一啜而微汗解。翌日，诸苦顿除。
公曰：仲景法如此径捷，世人何以不用？予应之曰：仲景论表证，一则桂枝，二则麻黄，三则青龙。桂枝则治中风，麻黄治伤寒，青龙治中风见寒脉，伤寒见风脉。此三者，人皆能言之，而不知用药对证之妙处。故今之医者，多不喜用，无足怪也。且脉浮而缓，中风也，故啬啬恶寒，淅淅恶风，翕翕发热，仲景以桂枝对之。脉浮紧而涩，伤寒也，故头痛发热，身疼腰痛，骨节皆疼，恶风，无汗而喘，仲景以麻黄对之。至于中风脉紧，伤寒脉浮缓，仲景皆以青龙对之，何也？予尝深究三者，审于证候，脉息，相对用之，无不应手而愈。何以言之？风伤卫，卫气也；寒伤营，营血也。营行脉中，卫行脉外，风伤卫，则风邪中于阳气，阳气不固，发越而为汗，是以汗出而表虚，故仲景用桂枝以发汗，芍药以利其血。盖中风病在脉之外，其病稍轻，虽同曰发汗，特解肌之药耳。故桂枝证云：令遍身漐漐微似有汗者益佳，不可如水淋漓，病必不除。是知中风不可大发其汗，发其汗反动营血，邪乘虚而居中，故病不除也。寒伤营，则寒邪干于阴血，而营行脉中者也。寒邪客于脉中，非特营受病也，邪自内作，则并于卫气犯之，久则浸淫及骨，是以汗不出而热，烦冤。仲景以麻黄大发其汗，又以桂枝辛甘助其发散，欲损其内外之邪，营卫之病耳。大抵二药皆发汗，而桂枝则发卫之邪，麻黄并卫与营而治之。仲景桂枝第十九证云：病常自汗出者，此为营气和，营气和者外不谐，以卫气不共营气和谐故耳。营行脉中，卫行脉外，复发其汗，营卫和则愈，宜桂枝汤。又第四十七证云：发热汗出者，此谓营弱卫强，故使汗出。欲救风邪，宜桂枝汤。是知中风汗出者，营和而卫不和也。又第一卷云：寸口脉浮而紧，浮则为风，紧则为寒，风则伤卫，寒则伤营，营卫俱病也。麻黄汤中并桂枝而用，此仲景之意欤。至于青龙，虽治伤寒见风脉，伤风见寒脉，然仲景云：汗出恶风，不可服之，服之则厥逆，筋愓肉瞤。故青龙一证，尤难用，须是形证的当，然后可行。王实大夫证治中，只用桂枝麻黄各半汤代之，盖慎之也夫。
桂枝证第三十一  ***************************
里间张太医家一妇病伤寒，发热恶风，自汗，脉浮而弱。予曰：当服桂枝。彼云：家有自合者。予令三啜之，而病不除。予询其药中用肉桂耳，予曰：肉桂与桂枝不同。予自治以桂枝汤，一啜而解。
论曰：仲景论用桂枝者，盖取桂枝轻薄者耳，非肉桂之肉厚也。盖肉桂厚实，治五脏用之，取其镇重。桂枝清轻，治伤寒用之，取其发散。今人一例，是以无功。
少阴证第三十二  ***************************
有人病伤寒数日，自汗，咽喉肿痛，上吐下利，医作伏气。予诊之曰：此证可疑，似是之非，乃少阴也。其脉三部俱紧，安得谓之伏气？伏气脉必浮弱，谓非时寒冷，着人肌肤，咽喉先痛，次下利者是也。近虽有寒冷不时，然当以脉证为主，若误用药，其毙可待。予先以吴茱萸汤救之，次调之以诸药而愈。
论曰：仲景论伏气之病，其脉微弱，喉中痛，似伤寒，非喉痹也。实咽中痛，今复下利。仲景少阴云：病人手足俱紧，反汗出者亡阳也，此属少阴证，法当咽痛，而复吐利。此证见少阴篇。今人三部脉俱紧，而又自汗，咽痛下利，与伏气异。然毫厘之差，千里之谬，须讲熟此书，精详分别，庶免疑惑矣。
少阳证第三十三  ***************************
市人周姓者，同里俱病，头痛发热，耳聋目赤，胸中满闷。医者见外证胸满，遂吐之。既吐后，病宛然在，又见其目赤，发热，复利之，病不除，惴惴然恂傈。予诊视之，曰：少阳误吐下之过也。仲景少阳中风，两耳无闻，目赤，胸满而烦者，不可吐下，吐下则惊而悸，此当用小柴胡汤，今误吐下，遂成坏证矣。乃以牡蛎四逆汤调于前，继之以桂枝柴胡各半汤，旬日瘥。
论曰：仲景虽云三阳受病，未入于脏者可汗，然少阳脉弦细，则不可汗，将入少阴经也。若误吐下之，是逆也，且当以救逆，先待惊悸定，后治余证。此所谓急其所当先也。
两感证第三十四  ***************************
族弟初得病，头痛，口干，烦渴。第三日，予往视之，则已耳聋囊缩，昏冒不知人，厥热，水浆不下矣。予曰：速治后事，是谓两感证，不可治矣。越三日死。
论曰：仲景论伤寒两感云：凡伤于寒，热虽甚不死，若两感于寒而病者，必死。又曰：两感病俱作，治有先后，发表攻里，本自不同。既云必死，又云治有先后，何也？大抵此病表里双传，脏腑俱病，患此者十无一生，故云必死。然仲景岂以己见而重诬后人哉，故有发表攻里之说，以勉后人，恐万世后，遇大圣而得之，不欲绝望于后人。仲景之心仁矣。
三阳合病证第三十五  ***************************
有市人李九妻患腹痛，身体重，不能转侧，小便遗失，或作中湿治。予曰：非是也，三阳合病证。仲景云见阳明篇第十证：三阳合病，腹满身重，难转侧，口不仁，面垢，谵语，遗尿，不可汗，汗则谵语，下则额上汗出，手足逆冷。乃三投白虎汤而愈。
白虎加人参汤证第三十六  ***************************
从军王武经病，患呕吐，误为医者下之，已八九日，而内外发热。予诊之曰：当行白虎加人参汤。或云：既吐复下，是里虚矣，白虎可行乎？予曰：仲景云见太阳篇二十八证：若下后，七八日不解，热结在里，表里俱热者，白虎加人参汤。证相当也，盖吐者为其热在胃脘，而脉致令虚大，三投而愈。
论曰：仲景称伤寒若吐下后，七八日不解，热结在里，表里俱热者，人参白虎汤主之。又云：伤寒脉浮无汗，发热不解，不可与白虎汤。又云：脉滑为表有热，里有寒，白虎汤主之。国朝林亿校正谓仲景此法，必表里字差矣，是大不然。大抵白虎能除伤寒中暍，表里发热，故前后证或云表里俱热，或云表热里寒，皆可服之宜也。中一证称表不解，不可服者，以其宜汗发热，此全是伤寒麻黄与葛根汤证，安可行白虎？林但见所称表里不同，便谓之差，是亦不思不精之过也。
发热恶寒证第三十七  ***************************
人患发热恶寒，自汗，脉浮而微弱，予以三服桂枝投之，遂愈。仲景云：太阳中风，阳浮而阴弱者，汗自出，啬啬恶寒，淅淅恶风，翕翕发热，宜桂枝汤。
论曰：仲景云：假令寸口脉微，名曰阳不足。阴气上入阳中，则洒淅恶寒也。尺脉弱，名曰阴不足。阳气下陷入阴中，则发热。此医发其汗，使阳气微，又大下之，使阴气弱，此谓医所病而然也。大抵阴不足阳从之，故阳内陷发热；阳不足阴往乘之，故阴上入阳中则恶寒；阴阳不归其分，是以发热恶寒也。故孙真人云：有热不可大攻之，热去则寒起。
结胸可下证第三十八  ***************************
维扬李寅，始病头疼，发热恶风。医者下之，忽尔心下坚硬，项强短气，宛然结胸中证也。予曰：幸尔脉不浮，心不烦躁，非陷胸汤不可。投之，一宿乃下。
论曰：仲景言：病发于阳，而反下之，热入于胃，因作结胸者，以下之太早故也。盖恶寒尚有表证，未罢而下之，故阳气内陷。阳内陷，病脉浮者不可下，下之则死。结胸烦躁者，必死。此是恶证，辨者仔细。
结胸可灸证第三十九  ***************************
城东李氏子年十八，病伤寒结胸，状如痓，自心至脐，手不可近，短气心烦，真结胸也，医者便欲下之。予适过其门，见其怆惶面无色。予曰：公有忧色，何也？曰：以长子病伤寒作结胸证，医者将下之而犹豫。予就为诊之，自关以上浮大，表证未罢，不可下也。曰：事急矣。予以黄连饼子，灸脐中数十壮，得气下，心腹软，继以和气解肌药，数日瘥。当时若下，定是医杀。
汗后吃逆证第四十  ***************************
张保义得汗后吃逆，或者以胃虚则哕，故吃逆也。投以干姜、橘皮等汤，不下，命予治之。予曰：此证不可全作胃虚治，六脉尚躁，是余毒未解耳。投以小柴胡汤，两啜而俞。
漏风证第四十一  ***************************
癸卯秋九月，牒试淮南僧台，同试有建阳彭子静得疾，身热头痛，呕逆，自汗如洗，已数日矣。召予诊视，谓予曰：去试不数日，而疾势如此，为之奈何？予曰：误服药多矣，此证当先止汗，幸无忧也。予作术附汤与之，三投而汗止，次日微汗漐漐，身凉，五日而得愈。
小便出血证第四十二
里人有病中脘吐，心下烦闷，多昏睡，倦卧，手足冷，盖少阴证也。十余日不瘥，忽尔通身大热，小便出血。予曰：阴虚者，阳必凑之。今脉细弱，而脐下不痛，未可下桃仁承气，且以芍药地黄汤。三投而愈。
妊娠伤寒脚肿证第四十三  ***************************
里巷一妇人，妊娠得伤寒，自腰以下肿满。医者或谓之阻，或谓之脚气，或谓之水分。予曰：此证受胎脉也，病名曰心实，当利小便。医者曰：利小便是作水分治，莫用木通、葶苈、桑皮否？曰：当刺劳宫、关元穴。医大骇，曰：此出何家书？予曰：仲景《玉函经》曰：妇人伤寒，妊娠及七月，腹满，腰以下如水溢之状。七月太阴当养不养，此心气实，当刺劳宫及关元，以利小便则愈。予教令刺穴，遂瘥。
风温证第四十四  ***************************
己酉，虏骑破淮阴，疫疠大作，时有王朝奉寓天庆得疾，身热自汗，体重，难以转侧，多眠鼾睡，医作三阳合病，或作漏风证，治之不愈。予曰：此风温病。投以葳蕤汤、独活汤。数日瘥。
论曰：仲景云见太阳病脉篇：太阳病，发热而渴，不恶寒者，为温病。若发汗已，身灼热者，名曰风温。风温为病，脉阴阳俱浮，自汗出，身重，多眠睡，鼻息必鼾，语言难出。若被下者，小便不利，直视失溲。若被火者，微发黄色，剧则如惊痫，时瘈疭。又云：阳脉浮滑，阴脉濡弱，更遇于风，变为风温。大抵温气大行，更遇风邪，则有是证。令当春夏，病此者多，医作伤寒漏风治，非也。不是火，不可下，不可大发汗，而仲景无药方，古法谓可取手少阴火，足厥阴木，随经所在而取之，故用葳蕤汤、独活汤辈为宜。若发热无下证者，当用知母石膏汤。误汗之，则防己黄芪汤救之。
狐惑证第四十五  ***************************
句容县东豪子李姓者，得伤寒数日，村落无医，易师巫者五六日矣，或汗下，杂治百出，遂成坏病。予时自江北避寇，遁伏江左，求宿于其家，夜半闻呻吟声，询之云：患伤寒逾旬矣。予为诊视其脉，见于上下唇皆已蠹蚀，声嘶而咽干，舌上白苔，齿无色。予曰：病名狐惑，杀人甚急。秉烛为作雄黄丸，泻心汤投之，数日瘥。
发黄证第四十六  ***************************
五月，避地维扬东面里沙中，一豪子病伤寒八九日，身体洞黄，鼻目皆痛，两膊及项、头、腰背皆强急，大便涩，小便如金。予诊曰：脉紧且数，其病脾先受湿，暑热蕴蓄于足太阴之经，宿谷相抟，郁蒸而不得泄，故使头面有汗，项以下无之。若鼻中气冷，寸口近掌无脉则死。今脉与证相应，以茵陈汤调五苓散与之。数日瘥。
湿家发黄证第四十七  ***************************
人病身体疼痛，面黄喘满，头痛，能饮食，大小便如常，或者多以茵陈五苓散与之。予诊其脉曰：大而虚，鼻塞且烦，其证如前，则非湿热与宿谷相搏，乃头中寒湿。仲景云：疼痛发热，面黄而喘，头痛，鼻塞而烦，其脉大，自能饮食，腹中和无病，病在头中寒湿，故鼻塞，纳药鼻中则愈。而仲景无药方，其方见外台删繁证云：治天行热毒，通贯脏腑，沉鼓骨髓之间，或为黄胆，须瓜蒂散。瓜蒂二七枚，赤小豆、秫米各二七枚，为末，如大豆许，内鼻中，缩鼻当出黄水。慎不可吹入鼻中深处。
黄入清道证第四十八  ***************************
夏有高师病黄证，鼻内酸疼，身与目如金色，小便赤涩，大便如常，则知病不在脏腑。今眼睛疼，鼻额痛，则知病在清道中矣。清道者，华盖肺之经也。若服大黄，则必腹胀为逆。当用瓜蒂散，先合水，次搐之，令鼻中黄水尽则愈。如其言，数日而病除。
先汗后下证第四十九  ***************************
己酉夏，一时官病伤寒，身热头疼，无汗，大便不通，已五日矣。予适自外邑归城，访之，见医者治大黄、芒硝辈，将下之矣。予曰：子姑少待，予适为诊视。视之脉缓而浮，卧密室中，自称恶风。予曰：病人表证如此，虽大便闭，腹且不满，别无所苦，何遽便下？于仲景法，须表证罢，方可下。不尔，邪毒乘虚而入内，不为结胸，必为协热利也。予作桂枝麻黄各半汤，继之以小柴胡汤，漐漐然汗出，大便通，数日愈。
论曰：仲景云：伤寒病多从风寒得之，始表中风寒，入里则不消矣。拟欲攻之，当先解表，方可下之。若表已解，而内不消，大满大坚，实有燥屎，方可议下。若不宜下，而遽攻之，诸变不可胜数，轻者必笃，重者必死。
太阳瘀血证第五十  ***************************
仇景莫子仪，病伤寒七八日，脉微而沉，身黄发狂，小腹胀满，脐下如冰，小便反利。医见发狂，以为热毒蓄伏心经，以铁粉、牛黄等药，欲止其狂躁。予诊之曰：非其治也，此瘀血证尔。仲景云：阳病身黄，脉沉结，小腹硬，小便不利，为无血；小便自利，其人如狂者，血证也，可用抵当汤。再投，而下血几数升，狂止，得汗而解。经云：血在下则狂，在上则忘，太阳膀胱经也，随经而蓄于膀胱，故脐下胀，自阑门渗入大肠，若大便黑者，此其验也。
阴病阳脉证第五十一  ***************************
刘中道初得病，四肢逆冷，脐中筑痛，身疼如被杖，盖阴证也，急投金液来复之类，其脉得沉而滑。盖沉者阴证也，滑者阳脉也。病虽阴而是阳脉，仲景所谓阴证见阳脉生也。于是再灸脐下丹田百壮，谓手足温，阳回体热而汗解。
或问：滑脉之状如何？曰：仲景云：翕奄沉名曰滑。古人论滑脉，虽云往来前，却流利展转，替替然与数相似，曾未若仲景三语而足也，翕，合也，言张而复合也，故云翕为正阳。沉，言脉降而下也，故曰沉为纯阴。方翕而合，俄降而下，奄，谓奄忽之间复降也。仲景论滑脉，方为谛当也。
辨少阴脉紧证第五十二  ***************************
玄华得伤寒六七日，烦，昏睡，多吐呕，小便白色，自汗出。予诊其脉，寸口尺中俱紧，谓曰：寒中少阴经中，是以脉紧，当作少阴治也。仲景云：病人脉紧，反汗出，亡阳也，属少阴证，当咽痛而复吐利。盖谓此也。
有难者曰：《脉诀》以紧为七表，仲景以紧为少阴，紧脉为阴耶？予曰：寸口脉俱紧者，口中气出，唇口干燥，蜷卧足冷，鼻中涕出，舌上白苔，勿妄治也。又云：紧则为寒。又云：曾为人所难，紧脉从何而来？师曰：假令亡汗若吐，以肺里寒，故令脉紧。又曰：寸口脉微，尺中紧，其人虚损多汗。由是观之，则是寒邪入经络所致，皆虚寒之脉也。其在阳经则浮而紧，在阴经则沉而紧。故仲景云：浮紧者名为伤寒。又云：阳明脉浮而紧者，必潮湿，此在阳则脉浮而紧者。仲景又云：病人脉阴阳俱紧者，属少阴。又云：寸口脉微，尺脉紧，其人虚损多汗，则阴常在，绝不见阳。又云：少阴脉紧，至七八日，自下利，脉暴微，手足反温，脉紧反去者，此欲解也，此在阴沉而紧也。仲景云：浮为在表，沉为在里，数为在腑，迟为在脏。欲知表里脏腑，先以浮沉迟数为定，然后兼余脉而定阴阳也。若于《脉诀》而言，则疏矣。故予尝谓伤寒脉者，当以仲景脉为准法。
青筋牵引证第五十三  ***************************
吴德甫戊申春病伤寒，先寒后热，项筋强急，脚蜷缩不得伸。医者欲以麻黄辈除其颈强，又欲桂枝加附除其足缩。予曰：皆非治也，此时行疫气，病为青筋牵引。投以柴胡地黄汤，三服而病已。
论曰：庞安常论四时受乖气，而成脏腑阴阳湿毒者，春名青筋牵，夏曰赤脉攒，秋名白气狸，冬名黑骨温毒，四季中十八日名黄肉随。毒气在头项，使人青筋牵急，故先寒后热，脚缩不得伸，盖谓此。夫天行之病，大则流毒天下，小则方次一乡，亦有遍着一家者。悉由气运郁结，变成乖戾之气，人命遭之，所成病者，能调护将理，庶可免耳。
下脓血证第五十四  ***************************
远族人患伤寒，他医以阴证治之，硫黄、附子相继而进，旬日大胀，下脓血，或如赤豆汁。医尚作少阴证治，复下桃花汤治之。予因诊视曰：所误多矣。表里虚，热气乘虚入肠胃，而又投以燥药，是以下脓血也。遂投梅煎散，数剂愈。
刺阳明证第五十五  ***************************
庚戌五月，李氏病伤寒，身热头痛，无汗，浑身疼痛，脉浮大而紧。予投以麻黄汤，数服终不得汗，又多用张苗烧蒸之法，而亦不得。予教令刺阳明，少间汗出，漐漐遍身，一时间，是夕身凉病退。
论曰：《刺热论》云：热病先手臂痛，刺阳明而汗出。又曰：刺阳明出血如大豆，病已，盖谓刺也。阳明穴，在手大指内侧，去爪甲角，手阳明脉之所出也。刺可入同身寸之一分，留一呼。大凡伤寒热病，有难取汗者，莫如针之为妙。仲景云：凡治温病，可刺五十九穴。《素问》云：病甚者为五十九刺。其详在注中。
阴阳交证第五十六  ***************************
里有张姓者病伤寒，医汗之，汗虽出，身热如旧。予诊之曰：得汗宜身凉脉静喜食，今脉躁身热，不食狂言，病名阴阳交，不可治也。《素问》黄帝问：有温病，汗出辄复热，而脉躁，病不为汗衰，狂言不能食，名何疾？岐伯曰：病名阴阳交，交者死也。人所以汗出者，皆生于谷，谷生于精。今邪气交争于骨肉而得汗者，是邪却而精胜也。精胜则能食，而不复热矣。汗者，精气。今汗出而复热者，是邪胜也。不能食者，精无俾也，其寿可立而倾也。果半日死。
阴阳易证第五十七  ***************************
己巳，邻人王友生以贩京为业，畜一婢，患伤寒，热八九日。予为治之，得汗而愈。未数日，生自病，身热，头重不欲举，目中生花，召予视之。予曰：是必伤寒初愈，妇人交接得之，即今阴头上必肿，小腹绞痛，然是阴阳易也。生曰：前患者婢，予意谓已安，遂与之交，翌日得此疾，良苦。予曰：失所治，必吐舌数寸而死。予作豭鼠粪、烧裩散等，以利其毒气，旬日安。
叉手冒心证第五十八  ***************************
乙巳六月，吉水谭商人寓城南，得伤寒八九日，心下惕惕然，以两手扪心，身体振振动摇，他医以心痛治之不效。予曰：此汗过多之所致也。仲景云：持脉时病人叉手自冒心，心下悸，所以然者，以重获汗虚，故如此。又云：发汗过多，其人叉手自冒心，心下悸，欲得按者，桂枝甘草汤证。予投黄芪建中、真武及甘草桂枝，渐得平复。
伤寒耳聋证第五十九  ***************************
戊申年，类试山阳，一时官病伤寒八九日，耳聋而无闻。楚医少阳治，意谓仲景称少阳受病，则胁痛而耳聋也。予诊之曰：两手脉弱而无力，非少阳证也。若少阳则渴饮水，心烦，但寐，咽痛，今俱无此证，但多汗惊悸，必汗过多所致也。仲景云：未持脉时，令病人咳而不咳者，两耳聋无所闻也，所以然者，因重发汗虚，故如此。病家曰：医者尝大发汗矣。遂投以真武、白术附子汤辈，数日，耳有闻而愈。
扬手踯足证第六十  ***************************
己酉，王仲贤患伤寒，发热头痛，不恶风，身无汗，烦闷，脉浮而紧，八九日不退。予诊之曰：麻黄证也。所感多热，是以烦躁。遂投以麻黄汤三服。至暮，烦愈甚，手足躁乱，扬踯不止。或以为发狂，须用寒药。予争之曰：此汗证也，幸勿忧，切忌乱服药。守一时，须稍定，比寐少时，中汗出矣。仲景云：至六七日，三部大，手足躁乱者，欲解也，盖谓此耳。若行寒剂，定是医杀。
遗尿证第六十一  ***************************
城南妇人，腹满身重，遗尿，言语失常。他医曰：不可治也，肾绝矣。其家惊忧无措，密召予至，则医尚在座，乃诊之曰：何谓肾绝？医家曰：仲景谓溲便遗失，狂言，反目直视，此谓肾绝也。予曰：今脉浮大而长，此三阳合病也，故为肾绝。仲景云：腹满身重，难以转侧，口不仁，谵语，遗尿，发汗则谵语，下之则额上生汗，手足厥冷，白虎证也。今病人谵语者，以不当汗而汗之，非狂言反目直视。须是肾绝脉，方可言此证。乃投以白虎加人参汤，数服而病悉除。
舌上滑苔证第六十二  ***************************
丁未五月，乡人邢原晖病伤寒，寒热往来，心下郁闷，舌上白滑苔。予曰：舌上滑苔有数证，有阴阳脉紧，鼻出涕者，有脏结而不可治者，有温瘴，丹田有热者，有阳明胁下坚者。此证属阳明，宜栀子汤吐之于前，小柴胡继于其后。数日汗解而愈。
衄血证第六十三  ***************************
睢阳张士美，病伤寒七八日，口燥饮水而不咽入，俄而衄血，脉浮紧，身热。医者云：伤寒脉浮紧，不发汗，因而衄血者，属麻黄汤。予曰：不可。古人虽云当汗不汗，热化为血，此证亦有不可汗者。仲景云：阳明病，口燥，但欲饮水而不咽者，必发衄。衄家不可发汗，发汗则额上陷，不得眠，不能眴。此只可用犀角汤、地黄汤。若当时行麻黄，必额上陷，直视不眠也。
伤寒胁痛证第六十四  ***************************
董齐贤病伤寒数日，两胁挟脐痛不可忍，或作奔豚治。予视之曰：非也。少阳胆经，循胁入耳，邪在此经，故病心烦喜呕，渴，往来寒热，默不能食，胸胁满闷，少阳证也。始太阳传入此经，故有是证。仲景云：太阳病不解，传入少阳，胁下满干呕者，小柴胡汤主之。三投而痛止，续得汗解。
伤寒温疟证第六十五  ***************************
友人孔彦辅病伤寒，身大热，头痛自汗，恶热，阳明证也。此公不慎将理，病未除，当风取凉以自快，越半月，寒热大交作。予再视之，则为坏病温疟矣。仲景云：若十三日以上，更感异气，变为他病者，当依旧坏病证而治之。若脉阴阳俱盛，重感于寒，变成温疟，脉之变证，方治如法。乃小柴胡汤之类加桂枝治之，愈。
论曰：往来尝见一士人施疟方，以榜睢阳市肆，柴胡白虎之类也。俗人不问是何疟证，例用前方，往往反变大疾。呜呼！将欲济人，反致损人，岂理也哉！予尝谓疟证最多，有暑疟、食疟、脾寒疟，手足三阴三阳皆有疟，脾、肺、肾、肝、心、胃亦有疟，各各不同，安得一概与柴胡白虎汤耶？误治尚可拟议，惟脾寒、中暑二证，若水火不相将。《素问》曰：夏伤于暑，秋为痎疟。又曰：夏暑汗不出者，秋成风疟，始因伏暑，得秋气乃发，故先热后寒，或热多寒少，头目昏痛，虚则发战汗出，一时而止。盖心恶暑气，心为君，心不受邪，而心包络痰涎所聚，暑伏于涎中，岂比脾寒而厚朴、草果所能驱，温疟而柴胡、黄芩所能止也，非砒、朱、脑、麝之属不能入。故暑疟脾寒患者多，而医者不识，妄投以寒药，真气先受病，所以连绵不已也。予尝精究疟证一病，须详审谛当，然后行药，十治十中，无有失者。众人以疟为难疗，予独以为易治，要在别其证类，识其先后耳。因论温疟言及此，亦欲使患者知药不可妄投也。《素问·疟论》甚详，当精观之。
发斑证第六十六  ***************************
族有乳媪患伤寒七八日，发斑，肌体如火，脉洪数而牢，心中烦满不快，俄而变赤黑斑，其家甚惊惶。予曰：此温毒也。温毒为病最重，而年齿为迈，是诚可忧也。仲景云：伤寒脉洪数，阴脉实大，更遇湿热，变成温毒。温毒最重也，故斑疹生，心下不快，痞闷，遂以升麻玄参汤与之。日夜四五服，斑退而愈。
论曰：华佗云：伤寒五日在腹，六日在胃，入胃则可下也。若热毒未入于胃，而先下之者，其热乘虚入胃，则胃烂。然热入胃，要须复下之，不得留在胃中也。胃若实，为致此病，三死一生。其热微者赤斑出，剧者黑斑出。赤斑出者五死一生，黑斑出者十死一生，但看人有强弱耳。病者至日，不以时下之，热不得泄，亦胃烂斑出，盖此是恶候。若下之早，则热乘虚入胃；或下迟，则热入不得泄。须是乘机，不可失时，庶几轻可也。
脏结证第六十七  ***************************
甲辰，盐商舣舟江次，得伤寒，胸膈痞，连脐下旁不可忍，饮食不进。予诊之曰：此非结胸，乃脏结也，不可救矣。脏结者，寸脉浮，关脉细小沉紧者，尚有白苔，痛引小腹则死。仲景云：痛引小腹，入阴经者死。次日痛引小腹，午时果死。
阳结证第六十八  ***************************
豫章刘商人伤寒发热，口苦咽干，腹满能食，大便闭，医作阳明治。召予视，同坐。予问医曰：何以见证属阳明？医曰：仲景云：阳明中风，口苦咽干，腹满。又云：阳明病若能食，名曰中风；不能食，名曰伤寒。又曰：少阳阳明者，胃中烦，大便难。是审兹三者，全是阳明证也。予曰：阳明之脉长而实，中风者必自汗。今证虽阳明，然脉反见数，而身无汗，果可作阳明治否？医无以应。予曰：以仆观之，所谓阳结也。今计其日，已十六日矣，来日当病剧，当与公治之。其家疑而不决，来日病果大作。亟召予曰：是阳结证也。仲景云：脉有阴结阳结，何以别之？答曰：其脉浮而数，能食，不大便，此为实，名阳结也，期十四日当剧。其脉沉而迟，不能食，身体重，大便反硬，名曰阴结，期十四日当剧。今病者十七日而剧者，是其候也。乃投以大柴胡，两啜而病除矣。
论曰：仲景云：脉来霭霭如车盖者，名曰阳结。脉来累累如循长竿者，名曰阴结。霭霭如车盖，则是浮是数之状，仲景所谓善取象矣。然则阳结何以十七日当剧？阴结何以十四日当剧？盖十七日，老阳少阳之数，十四日，老阴少阴之数也。老阳之数九，少阳之数七，七九计十六，更进一数，阳之数而其道常绕，又阳数奇故也。老阴之数六，少阴之数八，八六计十四日，不进者，阴主静，而其道常乏，又阴数偶也。如此盈虚消长，不能逃乎时数。
伤寒协热利证第六十九  ***************************
庚戌四月，乡妇吴氏病伤寒，头疼身热，下利不止。众医多以附子、理中、金液治之，烦躁而利愈甚。予诊之曰：脉迟而沉，若脐下热，则协热利也。投三黄熟艾汤，三服而利止，渴除。渐投以解肌汗药，而得汗瘥。
胃热呕吐证第七十  ***************************
丁未岁夏，族妹因伤寒已汗后，呕吐不止，强药不下，医以丁香、硝石、硫黄、藿香等药治之，盖作胃冷治也。予往视之，曰：此汗后余热尚留胃脘，若投以热药，如以火济火，安能止也？故以香薷汤、竹茹汤。三服愈。
霍乱转筋证第七十一  ***************************
夏钟离德全，一夕病上吐下泻，身冷，汗出如洗，心烦躁，予以香薷饮与服之。翌日遂定，进理中等调之，痊。
论曰：仲景云：病发热头痛，身疼恶寒，吐利者，此属何病？答曰：此名霍乱。自吐下，又利，止而复作，更发热也。此病多由暑热，阴阳不和，清浊相干，饮食过伤，三焦溷乱。腹中撮痛，烦渴不止，两足转筋，杀人颇急，不可缓也。
两胫逆冷证第七十二  ***************************
江西茶客吴某病，头疼如裹，两脚自膝以下皆冷，胸间多汗，时时谵语，医作阴证，治以附子辈，意其足冷而厥也。予诊其脉，关濡尺急，遂断以湿温脉证。其病先日受湿，而又中暍，湿热相抟，故此证成。急以白虎，三投而解。
汗后劳复证第七十三  ***************************
有人伤寒，得汗数日，忽身热自汗，脉弦数，宛然复作。断之曰：劳心所致也。神之所舍，未复其初，而又劳伤其神，营卫失度，当补其子，益其脾，解其劳，庶几便愈。医者在座，难之曰：虚则补其母，今补其子，出在何经也？予曰：出《千金方论》。子不知虚劳之证乎？《难经》曰：虚则补其母，实则泻其子。此虚则当补其母也。《千金方》曰：心劳甚者，补脾气以益其心，脾旺则感于心矣。此劳则补其子也。盖母，生我者也；子，继我助我者也。方治其虚，则补其生我者，与《锦囊》所谓本骸得气，遗体受荫同义。方治其劳，则补其助我者，与《荀子》未有子富而父贫同义。故二者补法，各自有理。医唯唯而退。
汗后疮疡证第七十四  ***************************
李琛大夫病伤寒，发热，面目俱赤，气上冲，腹满，大小便闭，无汗，脉紧而长。予令服大承气汤，他医以小柴胡汤与之，不验，又以大柴胡汤与之，亦不效，又增大柴胡汤大剂，大便通，下燥屎得愈。乃夸曰：果不须大承气。予笑曰：公苟图目前，而不知贻祸于后。病虽瘥，必作疮疡之证。后半月，忽体生赤疮，次日，背发肿如盘，坚如石，痛不堪忍，渠以为背疽，忧甚，急召予。予曰：疮疡之证也，若当日服承气，今无此患矣。治以数日瘥。
或者问：何以知其疮疡之证？予曰：仲景云：趺阳脉滑而紧者，胃气实，脾气强，持实击强，痛还自伤，以手把刃，坐作疮疡。盖病势有浅深，药力有轻重，治者必察其病者如何。其疾势深，则以重剂与之；疾势轻，则以轻剂与之。正如持衡，锱铢不偏也。不然，焉用七方十剂？今病人毒邪如此深，须藉大黄、朴硝，荡涤脏腑经络毒气，利三二行，则邪毒皆去。今医小心谨慎，又不能了了见得根源，但以大柴胡得屎，因谓大便通行，便得安痊，不知遗祸于后，必疮疡。当时若听予言，岂有斯患。
面垢恶寒证第七十五  ***************************
一尼病，头痛身热，烦渴，躁，诊其脉大而虚，问之曰：小便赤，背恶寒，毛竦洒洒然，面垢，中暑也。医作热病治，但未敢服药。予投以白虎汤，数日愈。
论曰：仲景云：脉虚身热，得之伤暑。又云：其脉弦迟芤细，何也？《素问》曰：寒伤形，热伤气。盖伤气不伤形，则气消而脉虚弱，所以弦迟芤细，皆虚脉而可知矣。
伤寒下利证第七十六  ***************************
吕商得伤寒，自利腹满，不烦不渴，呕吐头痛。予诊趺阳脉，大而紧，曰：太阴证也。若少阴下利必渴，今不渴，故知太阴证。仲景云：自利不渴，属太阴。调治数日愈。
论曰：或问：伤寒何以诊趺阳？予曰：仲景称趺阳脉大而紧者，当即下利。《脉经》云：下利脉大为未止，脉微细者今日愈。仲景论趺阳脉九十一处，皆因脾胃而设也。且如称趺阳脉滑而紧，则曰滑乃胃实，紧乃脾弱。趺阳脉浮而涩，则曰浮为吐逆，水谷不化，涩则食不得入。趺阳脉紧而浮，浮则腹满，紧则绞痛。趺阳脉不出，则曰脾虚，上下身冷，肤硬。则皆脾胃之设可知矣。大抵外证，腹满自利，呕恶吐逆之类，审是病在脾胃，而又参决以趺阳之脉，则无失矣。其脉见于足趺之阳，故曰趺阳。仲景讥世人握手而不及足。
伤寒闭目证第七十七  ***************************
李思顺得伤寒，恶寒发热，口中气热如火不绝，七八日矣，而目闭不肯开。予诊其脉，阴阳俱紧，是必汗之而复下之故也，此坏证矣。病家曰：一医于三日前汗之不愈，一医复下之，而目闭矣。遂投以小柴胡汤，五啜而愈。
论曰：或问：何以知其汗下而目闭？予曰：仲景称伤寒发热，口中气勃勃然，头痛目黄，若下之则目闭。又云：伤寒脉阴阳俱紧，恶寒发热，目赤脉多，睛不慧，医复汗之，咽中伤，若复下，则两目闭。此坏证，须小柴胡汤，调之愈。
伤寒表实证第七十八  ***************************
羽流病伤寒，身热头痛。予诊之曰：邪在表，此表实证也，当汗之。以麻黄辈，数日愈。
论曰：或问：伤寒因虚，故邪得以入之。今邪在表，何以为表实也？予曰：古人称邪之所凑，其气必虚，留而不去为病则实。盖邪之入也，始因虚，及邪居中，反为实矣。大抵调治伤寒，先要明表里虚实，能明此四字，则仲景三百九十七法，可坐而定也。何以明之？有表实，有表虚，有里实，有里虚，有表里俱实，有表里俱虚，予于表里虚实百证歌中，尝论之矣。仲景麻黄汤类，为表实而设也；桂枝汤类，为表虚而设也；里实，承气之类；里虚，四逆、理中之类。表里俱实，所谓阳盛阴虚，下之则愈也。表里俱虚，所谓阴盛阳虚，汗之则愈也。
手足逆冷证第七十九  ***************************
酒家朱三者，得伤寒六七日，自颈以下无汗，手足厥冷，心下满，大便秘结。或者见其逆冷，又汗出满闷，以为阴证。予诊其脉，沉而紧，曰：此证诚可疑，然大便结者，为虚结也，安得为阴？脉虽沉紧，为少阴证。然少阴证多矣，是自利未有秘结。予谓此半在表，半在里也，投以小柴胡汤，大便得通而愈。
论曰：伤寒恶寒，手足冷，心下满，口不欲食，大便硬，脉细者，此为阳微结，必有表，复有里也。脉沉，亦在里也。汗出为阳微。假令纯阴结，不得复有外证，悉入在里。此为半在表半在里也，脉虽沉紧，不得为少阴病。所以然者，阴不得有汗，今头汗出，故知非少阴也，可与小柴胡汤。设不了了者，得屎而解也。难者曰：仲景云：病人脉阴阳俱紧，及汗出者，亡阳也，此属少阴。今云阴不得有汗，何也？今头汗出，故知非少阴也。何以头汗出，则知非少阴？予曰：此说正是议论处。谓四肢冷，脉沉紧，腹满，全是少阴。然大便硬，头汗出，不得谓少阴。盖头者，三阳所聚，三阳自胸中而还，有头汗出，自是阴虚，故曰汗出为阳微，是阴不得有头汗也。若少阴有头汗，则九死一生。故仲景平脉法云：心者，火也，名火阴。其病，头无汗者可治，自汗者死。心为手少阴，肾为足少阴，然相与为病，以意逆志，是谓得之。
寒热类伤寒证第八十  ***************************
一尼病恶风体倦，乍寒乍热，面赤心烦，时或有汗。他医以伤寒温疟治之。见其寒热往来，时方疫疠大作也，大小柴胡杂进数日，愈甚转剧。予诊之曰：两手不受邪，厥阴脉弦长而上鱼际，此非伤寒，乃阴动不得阳也。此正与仓公治一绣女病同，投以抑阴等药，数日愈。
论曰：昔褚澄云：治师尼寡妇，则制方，盖有为也。师尼寡妇，独居怨旷，独阴而无阳，欲心屡萌，而不适其欲，是以阴阳交争，乍寒乍热，虚汗倦怠，全类温疟，久久成痨瘵矣。尝记《史书·仓公传》载：济北王侍者绣女病，腰背寒热，众医皆为寒热也。仓公曰：病得之欲男子而不可得也，何以知之？诊其脉肝部弦出寸口，是以知也。男子以精为主，女子以血为主，男子精溢则思室，女子血盛则怀胎，肝摄血者也。今肝脉弦长，上寸口及鱼际，则血盛欲男子之候也。然则治师尼寡妇，尤不可与寻常妇人一概论也。
失汗衄血证第八十一  ***************************
里人秦氏子得伤寒，发热身疼，骨节疼痛，恶风无汗。或者劝其不须服药，待其自安。如是半月矣，而病不除，不得已召医治之。医至问日数，又不审其脉与外证，但云已过期矣，不可汗下矣，且与调气药以正气。复延予，予诊其脉，浮涩而紧大，此麻黄证无疑者。但恐当汗不汗，化为衄血，必有是证。言未已，衄血作。予急以麻黄汤与之，继之以犀角地黄汤，血止汗解愈。
论曰：仲景云：凡作汤药，不可避晨夜，觉病须臾，即宜便治，不等早晚，则易愈。或稍迟，病即传变，虽欲除，必难为力。今医不究根源，执以死法，必汗之于四日之前，下之于四日之后，殊不知此惑也。又云：病不服药，犹得中医，此为无医而设也。若大小便不通，必待其自瘥乎？盖前后不得溲，必下部腹胀，数日死矣。又况结胸、蓄血、发狂、发斑之类，未有勿药而愈者。知者知变，愚者执迷，以取祸也。须是随病浅深，在表在里，或阴或阳，早为治疗。如救火及溺然，庶易瘥。《素问》云：邪风之至，疾如风雨。故善治者治皮毛，其次治肌肤，其次治筋脉，其次治六腑，其次治五脏。治五脏者半死半生也。扁鹊望齐侯而逃，其斯之谓欤。
脾约证第八十二  ***************************
一豪子郭氏，得伤寒数日，身热，头疼，恶风，大便不通，脐腹膨胀，易数医。一医欲用大承气，一医欲用大柴胡，一医欲用蜜导，病家相知，凡三五人，各主其说，纷然不定，最后请予至，问小便如何？病家云：小便频数。乃诊六脉，下及趺阳，脉浮且涩，予曰：脾约证也，此属太阳阳明。仲景云：太阳阳明者，脾约也。仲景又曰：趺阳脉浮而涩，浮则胃气强，涩则小便数，浮涩相抟，大便则硬。其脾为约者，大承气、大柴胡恐不当，仲景法中麻仁丸不可易也。主病亲戚尚尔纷纷。予曰：若不相信，恐别生他证，请辞，无庸召我。坐有一人，乃弟也，逡巡曰：诸君不须纷争，既有仲景证法相当，不同此说何据？某虽愚昧，请终其说，诸医若何，各请叙述。众医默默，纷争始定。予以麻仁丸百粒，分三服，食顷间尽。是夕，大便通，中汗而解。
论曰：浮者，风也；涩者，津液少也。小便频数，津液枯竭，又烁之以风，是以大便坚硬。乃以大黄、朴硝汤剂荡涤肠胃，虽未死，恐别生他证。尝读《千金方》论脚气云：世间人病，有亲戚故旧，远近问病，其人曾不经一事，未读一方，口才诈作明能，诡论或言是虚，或言是实，或以为风，或以为虫，或道是水，或道是痰，纷纷语说，种种不同，破坏病人心意，莫知孰是，迁延未定，时不待人，忽然致祸，各自走散。凡为医者，要识病浅深，探讨方书，博览古今，是事明辨。不尔，大误人事。识者宜知，以为医戒。
格阳关阴证第八十三  ***************************
张养愚患伤寒，八九日以上，吐逆，食不得入，小便窒闷不通，医作胃热而吐，传入膀胱，则小便不通也。予诊其脉，寸口溢，而尺覆，关中伏而不见。乃断之曰：格阳关阴证也。阳溢于上，不得下行，阴覆于下，不得上达，中有关格之病，是以屡汗而不得汗也。予投以透膈散，三啜而吐止，小便利而解。
论曰：或问：何谓格阳关阴？答曰：《难经》云关以前动者，阳之动也，脉当见九分而浮。过者，法曰太过，减者，法曰不及。遂入尺为覆，为内关外格，此阳乘之脉也。又曰：阴气太盛，阳气不得营，故曰关。阳气太盛，阴气不得营，故曰格。阴阳俱盛，不能相营也，故曰关格。关格者，不得尽期而死矣。《素问》曰：人迎四盛以上为格阳，寸口四盛以上为关阴，人迎与寸口俱盛四倍以上为关格。仲景云：在尺为关，在寸为格，关则小便不利，格则吐逆。又趺阳脉浮而涩，浮则吐逆，水谷不化，涩则食不得入，名曰关格。由是言之，关脉沉伏而涩，尺寸有覆溢者，关格病也。何以言之，天气下降，地气上升，在卦为泰，泰者通也，天气不降，地气不升，在卦为否。否者，闭也。今阳不降，上鱼际为溢，故其病吐逆，名为外格。阴不得上浮，入尺为覆，故其病，小便不通，为内关。此关格之异也。
太阳阳明合病证第八十四  ***************************
有豪子病伤寒，脉浮而长，喘而胸满，身热头疼，腰脊强，鼻干，不得眠。予曰：太阳阳明合病证。仲景法中有三证：下利者，葛根汤；不下利，呕逆者，加半夏；喘而胸满者，麻黄汤也。治以麻黄汤，得汗而解。
论曰：或问：传经之次第，自太阳、阳明、少阳、太阴、少阴、厥阴，何哉？说者谓：阳主生，故足太阳水传足阳明土，土传足少阳木，为微邪；阴主杀，故太阴土传少阴水，水传足厥阴木，为贼邪。少阴水传厥阴木，安得为贼也？故予以为不然。《素问·阴阳离合论》云：太阳根起于至阴，结于命门，名曰阴中之阳。阳明根起于厉兑，名曰阴中之阳。少阳根起于窍阴，名曰阴中之少阳。太阴根起于隐白，名曰阴中之阴。少阴根起于涌泉，名曰阴中之少阴。厥阴根起于大敦，名曰阴之绝阴。大抵伤寒始因中之气得之于阴，是以只传足经者，是阴中之阳，阳中之阴，亦自然之次第也。故此篇，因黄帝问三阴三阳之离合，岐伯自圣人南面而立，前曰广明而推之，且以太阳为开，阳明为阖，少阳为枢，太阴为开，厥阴为阖，少阴为枢，六经不得相失，则其序有授矣。不特此也，以六气在天而考之，厥阴为初之气，少阴为二之气，太阴为三之气，少阳为四之气，阳明为五之气，太阳为六之气，此顺也。逆而言之，则太阳而后阳明，阳明而后少阳，少阳而后太阴，太阴而后少阴，少阴而后厥阴。伤寒为病，在气则逆而非顺，自太阳而终厥阴也。
懊憹怫郁证第八十五  ***************************
士人陈彦夫病伤寒，八九日，身热无汗，喜饮，时时谵语。因下利后，大便不通三日，非烦非躁，非寒非痛，终夜不得眠，但心没晓会处，或时发一声如叹息之状。医者不晓是何证，但以宁心宽膈等药，不效。召予诊视，两手关脉长，按之有力，乃曰：懊憹怫郁证也。此胃中有燥屎，宜与承气汤。服之，下燥屎二十枚，次复下溏粪，得利而解。
论曰：仲景云：阳明病下之，心中懊憹而微烦，胃中有燥屎，可攻，宜承气汤。又云：病者小便不利，大便乍难乍易，时有微热，怫郁不得眠者，有燥屎也，承气汤主之。盖屎在胃，则胃不和。《素问》曰：胃不和，则卧不安。此所以夜不得眠也。仲景云：胃中燥，大便坚者，必谵语。此所以时时谵言也。非烦非躁，非寒非痛，所谓心中懊憹也。声口叹息，而时发一声，所谓水气怫郁也。燥屎得除，大便通利，阴阳交和，是以其病得除。
两手撮空证第八十六  ***************************
市人张某，年可四十，病伤寒，大便不利，日晡发热，手循衣缝，两手撮空，目直视急。更三医矣，皆曰：伤寒最恶证也，不可治。后召予，予不得已往诊之，曰：此诚恶候，染此者十中九死。仲景虽有证而无治法，但云脉弦者生，涩者死。况经吐下，难于用药，漫以药与，若大便得通，而脉强者，庶可料理也。遂用小承气汤与之，一投而大便通利，诸疾渐退，脉且微弦，半月得瘥。论曰：或问：下之而脉得弦者生，何也？答曰：《金匮玉函经》云：循衣摸床，妄撮，怵惕不安，微喘直视，脉弦者生，涩者死。微者但发热，谵语，承气汤与之。余尝观钱仲阳《小儿诀法》：手循衣领，及乱捻物者，肝热也。此证《玉函》列在阳明部。阳明胃也，肝有邪热，淫于胃经，故以承气汤泻肝，而得强脉，则平而和，胃且坚不受，此百生之理也。予尝谓：仲景云：不通诸医书，以发明隐奥，而专一经者，未见其能也。须以古今方书，发明仲景余意。
下利服承气汤证第八十七  ***************************
客有病伤寒，下利，身热，神昏多困，谵语，不得眠。或者见其下利，以谵语为郑声，皆阴虚证也。予诊其脉曰：此承气汤证也。众皆愕然曰：下利服承气，仲景法乎？答曰：仲景云：下利而谵语者，有燥屎也，属小承气汤。乃投以小承气，得利止，而下燥屎十二枚，俄得汗解。
论曰：《内经》云：微者逆之，甚者从之，逆者正治，从者反治，从少从多，观其事也。帝曰：何谓反治？岐伯曰：寒因寒用，通因通用。王冰以为大热内结，注泻不止，热宜寒疗，结伏须除，以寒下之，结散利止，此寒因寒用也。小承气止利，正合此理。
湿温证第八十八  ***************************
丙午岁，商人张皓季夏得疾，胸项多汗，四肢时冷，头痛谵语。予诊其脉，关前濡，关后数，断曰：当作湿温治。盖先受暑，后受湿，暑湿相抟，是谓湿温。投以白虎加参，次以白虎苍术，头痛渐退，足渐温，汗渐止，数日愈。此病名贼邪，误服药则死。
论曰：或者难云：何谓贼邪？予曰：《难经》论五邪，有实邪，虚邪，正邪，微邪，贼邪，从后来者为虚邪，从前来者为实邪，从所不胜者为贼邪，从所胜者为微邪，自病者为正邪。又曰：假令心病，中暑者为正邪，中湿得之为贼邪。今心先受邪，而湿胜之，水克火，从所不胜，斯为贼邪，五邪之最逆者也。《难经》有云：湿温之脉，阳濡而弱，阴小而急，濡弱见于阳部，湿气抟暑也；小急见于阴部，暑气湿蒸也。故经曰：暑湿相抟，名曰湿温，是为贼邪也。
血结胸证第八十九  ***************************
丁未岁，一妇患伤寒，寒热，夜则谵语，目中见鬼，狂躁不宁。其夫访予，询其治法。予曰：若经水适来适断，恐是热入血室也。越日亟告曰：已作结胸之状矣。予为诊之，曰：若相委信，急行小柴胡汤等必愈。前医不识，涵养至此，遂成结胸证，药不可及也。无已，则有一法，刺期门穴，或庶几愈。如教而得愈。
论曰：或问：热入血室，何为而成结胸？予曰：邪入经络，与正气相抟，上下流行，或遇经水适来适断，邪气乘虚而入血室。血与邪迫，上入肝经，肝既受邪，则谵语如见鬼。肝病则见鬼，目昏则见鬼。复入膻中，则血结于胸也。何以言之？盖妇人平居，经水常养于目，血常养肝也。方未孕，则下行之以为月水；既妊娠，则中蓄之以养胎；及已产，则上壅，得金化之以为乳。今邪逐之，并归肝经，聚于膻中，壅于乳下，非刺期门以泻不可也。期门者，肝之膜原。使其未聚于乳，则小柴胡尚可行之；既聚于乳，小柴胡不可用也。譬如凶盗行于闾里，为巡逻所迫，寡妇、处女适启其门，突入其室，妇如为盗所迫，直入阴处以避之。盗蹑其踪，必不肯出，乃启孔道以行诱焉，庶几其可去也。血结于胸，而刺期门，何以异此。
六阳俱绝证第九十  ***************************
一达官乘舟归，四月风雨，饮食不时，得疾如伤寒状，头重自汗，身体悉疼。医作中风湿证，治投以术附、姜附等汤，汗不止。单服附子，及灸脐下，亦不止。予往视之，曰：六阳俱绝，不可治也，其汗必如珠。验之果然，半时卒。
论曰：《难经》云：六阳气俱绝者，阴与阳相离。阴阳相离，则腠理开，绝汗乃出。汗出如珠，转而不流，夕占旦死，旦占夕死。此之谓也。盖病者之汗，有阳盛阴虚，阴盛阳虚。阳盛者如骨蒸热病之汗，则流溢如润。阳绝者，如此证，则凝聚而止。假如甑槅之蒸物，出汗而散者，阳盛之类也。假如置冰于金银瓦器中，汗出而凝聚不流，阳绝之证也。