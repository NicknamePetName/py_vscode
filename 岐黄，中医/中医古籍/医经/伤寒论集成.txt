
序  ***************************
夫风寒暑湿之中人也，皆能为病，而伤寒之邪，最为已甚矣，盖其阴阳表里之别，浅深缓急之辨，极所难知，而汗下温凉，一误其治，则死生之变，速于反掌，疾之危笃，又孰加于此乎，汉长沙守南阳张仲景，著伤寒论，辨脉证，正方法，其所以治之之术，详审精到，无复余蕴，其惠于天下后世者至矣，夫黄帝内经，医经之古者，姑置而不论，自有经方之学，班志所录，扁鹊俞拊方等，今皆不存，则方书之古者，又孰加于此乎，是故后为其学者，皆称仲景为方法鼻祖，奉伤寒论为治术甲令，抑不亦宜乎，唯奈其为书也，撰次于西晋，编录于北宋，而疏释于宋元明清之间，盖其原文，既非仲景之书，而后注之者，因讹踵陋，辗转迷谬，莫之能辨，盖尝论之，其书体统固大矣，支离穿凿之说，入焉而碎，义理固深矣，虚浮诡诞之说，入焉而竭，方法固正矣，浅陋卑俗之说，入焉而堕，文辞固简矣，割裂补缀之说，入焉而紊，加焉拘泥者，局乎章句文字之间，疏脱者，骛于方法条例之外，呜呼，后讲其学而求其正者，果谁适从，岂不亦悲乎，吾友山田宗后父家世业医，自幼好仲景之书，窃伤其如此，有志作疏解，一匡其谬，进而奋其特见，超然远览，剖晰窈微，阐发蕴奥，管括枢要，爬梳浮滥，退而稽之传注，参互考索，兼总众说，网罗百家，详审异同，明辨得失，凡自一字一语之义，至于各章全篇之旨，必正其出处，极其归趣，该博扳援，精确证据，积二十年，而其书始成，乃名以伤寒集成，盖取集而大成之义矣，凡其所论，本于字句，而不局卑近，辨于义理，而不骛高妙，有伤寒注释之书以来，未有如此书之精博也，后之学者，就此而求，能知其阴阳表里之辨，汗下温凉之术，则外之风温暑湿之为邪，内之饥饱劳佚之为祟，皆可能治，又何翅伤寒哉，宗俊父既穷阐其学，又旁好儒者之学，游道极广，余亦昔登杏花之堂，与其盟，而得闻其绪论，宗俊父以余为才，诱掖极厚，尝共讨论唐虞三代之道，言语涌发，纚纚可闻，概其所论，超然出于前人意虑之表，余敛衽起敬，其雄迈特达，固世所希有，是岂终于方伎之间者哉，其又必归往吾圣人之道，大有所阐发，辨世所惑者，又犹于其学矣，呜呼惜哉，天不假之年，一病遽革，奄归溟漠，生平著述新论等，皆未及脱稿，又何暇及吾儒乎，宗俊父没数年，余专力经艺，窃有所见，稍稍知道之所以为道，因欲就而正焉，则其丘陇之间，萋然宿草，呜呼宗俊父已矣，若余之愚陋，又谁从而决其所见之是非乎，顷其门人笠原云仙中林俊庵校其集成，将为板本以传永久，且奉其父宗圆先生之命，属余序之，盖以其所遗托在余也，余不得辞，披卷临之，手泽犹新，文彩薲然，因想当日宴游之好，声音笑貌，宛在耳目，泪堕胸塞，不能为怀，强忍把笔书其曾所闻者，题之篇端，九原之难起，谁知余此言之是乎，呜呼，其亦可悲也夫。
宽政改元冬十二月九日，加贺大田元贞公干序

序  ***************************
班椽志经方，十一家，二百七十四卷，亡佚既久矣，特以汉末张仲景伤寒论一书，实为千载医家之模范，此岂其所谓汤液经法之类与，何其文辞险峭，童旨渊永，不似东汉卑弱之体也，乃量疾病之浅深，因气感之宜，致汗吐下温和之五法，以反之于平者，断乎古先遗传，非仲景自撰无疑矣，唯是自经叔和之撰次，江南诸师秘而不传，或有受而读者，不过小品肘后视之，代革年移，堙替之久，得无炱朽蟫断，纵令继冲编录，亿等校定，已非叔和之旧，岂能得复仲景之古，然其功亦伟矣，于是金源而降，有随文顺释者，有改易次序，增篇目者，有就章句而别设新意者，有假五运六气而傅会者，有委曲衍赘，弄己笔端者，为之注解，亡虑数十家，虽不能无诡作者之旨，要亦有所发挥焉，继而迄近来，家逞臆见，户建横议，轇轕嘈啈，刊章改字，使向之微璺，一旦支离破碎，其运之刀圭，则疏导涌泄，漫投妄施，戕生人于掌股间，盖不鲜矣，噫，伤寒论之行，莫盛于今，其学之坏，亦今为甚，而中医之谚，正在于今，可重叹哉，是山田宗俊所以有集成之作也，宗俊为人，似钝啬而才敏，有厓岸而谦虚，治闻强识，目下无比，其生平方群讲朋会，浮白谈笑之际，片言只语，苟得关涉伤寒论者，便以为注解之资，况其读书，勿论经典子史，及历代医籍，即至浏览山经地志，杂钞猥稿，道佛二藏，亦复尔尔，又况其仰诵伏思，朝验夕试之苦心，其与几，是以集成之书，博而要，而精，而核，微言大义，焕然著明矣，惜乎书成，未及刻，宗俊溘焉而逝，呜呼，凌云之木，摧于震雷，千里之车，忽尔折轴，孰不霣涕，然而其三十年之真血，全然存于此书，足嘉惠后学，救济生灵，则可谓宗俊死而不死焉，或曰，宗俊指摘前修诸注者至矣，蒙庄不云乎，己议人，人反议己，毋亦指摘宗俊如宗俊之于前修者，起于后来欤，予应之曰，世有宋义叔而翼中之书，犹与仲景之论，不朽于今，则不足病宗俊于无何有之乡也，洎其门人中林俊庵等为之综缉，刻于昌平故宅，以先师遗命来谒予序，予剧喜其不朽，遂为序之。
时岁在庚戌宽政二年春正月也，医官丹波元简廉夫撰


首卷  ——————————————————————————————————————————————————————————————————————————————————————————

张仲景自序解  ***************************
仲景氏序论，实是感慨愤激之所发，所谓披心腹，吐情实者，非后人自序其书，以希售者比也，但其天布五行以下，皆是繁衍丛脞之言，全系叔和撰次之语，非仲景氏之旧也，谚所谓貂不足狗尾续者已，何者，思过半句，既为一篇结尾，而复别起一段议论，是征一也，天布五行以下，文理不属，体裁迥别，是征二也，前称越人，后称扁鹊，亦非一人之口气，是征三也，后段讥时医，不求经旨，务在口给，是前段所悉，假令仲景耄也，亦岂如此其郑重乎，是征四也，仲景论中，未尝说五行经络，后段乃说之，是征五也，仲景论中，未尝以三部九候明堂阙庭诊之，后段乃说之，是征六也，此论由感往昔之沦丧而起之，则文止于所起，为得其实，获麟之义，可以征矣，是征七也，七征既得，奸其可掩哉，中西惟忠不知此义，并前段以为伪託文，可谓卤莽矣，夫仲景事蹟，范陈二史所不载，汉魏之文亦无及此者矣，知其为东汉长沙太守者，特据其序论已，惟忠既以序论为伪撰，反言及东汉之时，有张氏仲景者，身为长沙太守，不知有何据焉，彼忌其撰用素问九卷等语，诬之以伪撰，弃而不取焉，然而东汉长沙四字，终不得不据其序论，真可发一笑，今删其天布五行以下，且据千金方所引，以订正焉，略释其义训，又其汉长沙守南阳张机著九字，依程应旄后条辨，移诸篇首，尝阅汉唐诸儒序于经典者，皆署官阀姓名于其篇首，若其署诸尾者，十三经中，特有何晏论语序已，虽然，此是进呈之文，不可以为常法也，程应旄曰，按古人作书大旨，多从序中提出，故善读书者，未读古人书，先读古人序，从序法中读及全书，则微言大义，宛然在目，余读伤寒论仲景之自序，竟是一篇悲天悯人文字，从此处作论，盖即扎子惧作春秋之微旨也。

伤寒杂病论集  ***************************
旧本杂作卒，传写之误也，观下文为伤寒杂病论合十六卷之语，可见矣，方有执云，卒，读仓卒之卒，发秘云，伤寒，急卒之病故云，皆非也，然考之唐书艺文志，有张仲景伤寒卒病论十卷之目，则其承谬亦旧矣，论，乃辨论之论，与道德论养生论之论同，盖以其辨论伤寒及杂病之书，故名曰伤寒杂病论，犹记事之文，谓之记，解物之文，谓之解耳，若其辨论之论，读为平声，议论之论，读为去声，则沉约已后之事，梁世以前，岂有此等纷纭之说哉，故辨论之论，与议论之论，乃是二而一，一而二，未始有意义之可殊，亦未始有体用之可辨也，故读为去声则可也，为非辨论之论，则不可也，集字当作序，字误也，序者叙也，叙陈所以作此书之旨也，濑穆以论集二字为书名，非也，伤寒者，谓为风寒所伤之病，乃六经诸证统名，非独指太阳伤寒证也，亦非独指冬时中寒之病也，王叔和以冬时者为伤寒，以他时者为时行寒疫，大非古义也，盖疫即伤寒，伤寒即疫，其谓之疫，取诸役役不住，其谓之伤寒，取诸所感之源，疫者，病名也，伤寒者，病因也，昔人之立论，舍其名而取其因者，何也，以治术之所关，不可以不明也已，后世医家，不察此义，伤寒与疫，判为二病，至其甚者，则以为鬼神所为，不亦愚乎，若夫温病者，则冬时为寒气所袭，至乎春温之时，自内而发者，与夫疫，大不同，不可混合矣，按伤寒之名，在医经，则以素问热论为祖，所谓热病者，皆伤寒之类是也，在历史，则以后汉书崔駰传为始，曰，熊经鸟伸，虽延历之术，非伤寒之理，是也，又按周礼疾医职云，秋时有疟寒疾，孟子公孙丑篇曰，有寒疾，不可以风，由此观之，以疫为寒疾，不可谓不古矣，中西惟忠云，伤寒者，为邪所伤害也，谓邪为寒，盖古义也，予谓邪字所该者广，故谓寒为邪则可，若谓邪为寒则不可，惟忠乃以寒为邪之名，不知为暑热所伤害，亦复谓之伤寒乎，不觉歕饭耳，惟忠又云，伤寒论之论，乃论定之义，与论语之论略同，盖取诸物茂卿论语征者也，殊不知论语乃孔夫子论辨之语，因以命书矣，夫论自论，论定自论定，岂可混乎，惟忠适见茂卿一时谬言，以为千载卓论，引以解伤寒论，粗妄孰甚焉，惟忠又辨自序云，秦汉以上虽有诸子百家，而未尝闻自序其书也，仲景氏之自序于卷首者何耶，且其撰用素问九卷诸书，质诸终篇，未尝有本于此者，是必后之黠者，伪拟以欺人者耳，以予观之，是亦大不然，何则，仲景氏汉季之人，当以汉季为例，不当以秦汉以上为例，然而如孔安国尚书传序，班固两都赋序，荀悦汉纪序，刘熙释名序，应劭风俗通序，皆在仲景氏以前，自序其所著者也。
汉长沙守南阳张机著
汉，后汉也，长沙南阳，俱是郡名，仲景氏南阳郡人，仕为长沙郡太守也，汉书百官表云，郡守秦官，掌治其郡，秩二千石，景帝更名太守。
论曰，余每览越人入虢之诊，望齐侯之色，未当不慨然叹其才秀也。
史记孟轲传，太史公曰，余读孟子书，至梁惠王问何以利吾国，未尝不废书而叹也，仲景氏此段，盖仿此体，斯篇其体则序，其事则论，论也者何，论世人之徒迷名利，而不知有目前之祸也，故以论曰起之，论乃论辨之论，世医读为去声者，非也，以论曰发端，盖亦古文一体，与何晏论语序，以叙曰起之同一法已，程应旄删论曰二字，非也，每，常也，慨然，自奋之貌，后汉范滂传云，慨然有澄清天下之志，是也，或问，后汉光武帝讳秀，时改秀才号茂才，仲景氏不避秀字者，何也，曰，临文不讳也，曰，有征乎，曰有之，天下俊秀王叔茂，（王畅，字叔茂，后汉人，时有此谚，见后汉书党锢传），　史记扁鹊传云，扁鹊，勃海郡郑人也，姓秦氏，名越人，过虢，太子死，扁鹊曰，若太子病，所谓尸蹷者也，形静如死状，太子未死也，乃使弟子子阳，厉针砥石，以取外三阳五会，有间，太子苏，乃使子豹为五分之熨，以八减之齐，和煮之，以更熨两胁下，太子起坐，更适阴阳，但服汤二旬而复故，扁鹊过齐，齐桓侯客之，入朝见曰，君有疾，在腠理，不治将深，桓侯曰，寡人无疾，扁鹊出，桓侯谓左右曰，医之好利也，欲以不疾者为功，后五日，扁鹊复见曰，君有疾，在血脉，不治恐深，桓侯曰，寡人无疾，扁鹊出，桓侯不悦，后五日，扁鹊复见曰，君有疾在肠胃间，不治将深，桓侯不应，扁鹊出，桓侯不悦，后五日，扁鹊复见，望见桓侯而退走，桓侯使人问其故，扁鹊曰，疾之在腠理也，汤熨之所及也，在血脉，针石之所及也，其在肠胃，酒醴之所及也，其在骨髓，虽司命无奈之何，今在骨髓，臣是以无请也，后五日桓侯体病，使人召扁鹊，扁鹊已逃去，桓侯遂死。
怪当今居世之士，曾不留神医药，精究方术，上以疗君亲之疾，下以教贪贱之厄，中以保身长全，以养其生。
怪字，管到七十四字，不字，管到三十二字，当今居世之士，泛言世上贪利之士，居世与避世，反其义矣，神者，精神也，留神，犹云用心，医药方术，互文言之，史记始皇纪云，悉召文学方术士，汉书平帝纪云，方术本草，北史周澹传云，澹多方术，尤善医药，二程全书曰，治病委之庸医，比之不慈不孝，事亲者，不可不知医，斯言旨哉。
但竞逐荣势，企踵权豪，孜孜汲汲，惟名利是务。
竞逐企踵，俱是贪望之意，荣势权豪，并指功名富贵言之，孜孜汲汲，勤不休貌，南史萧允传云，其恬荣势如此，又渔父传云，黄金白璧，重利也，驷马高盖，荣势也，汉书萧望之传云，天下之士，延颈企踵，争愿自效，唐书卢怀慎传云，倾耳以听，企踵以望，后汉书明帝纪云，权门请託，残吏放手，唐中宗制云，白简凝霜，宜屏权豪之气，晋书段灼传云，东宫文武将吏，且勿复取豪门子弟，韵会小补孜字注云，说文，孜，汲汲也，周书，孜孜无怠，增韵，勤也，通作孳，孟子，孳孳为善，又作滋，孔丛子，滋滋汲汲，崇饰其末，而忽弃其本，欲华其外，而悴其内。
所以怪止于此，崇饰其末，华其外，以喻夫孜孜汲汲惟名利是务，忽弃其本，悴其内，以喻夫不知养生之贵，忘身殉物，以消耗其精神，是亦互文言之。
皮之不存，毛将安傅焉。
傅旧作附，今依左传改之，左传僖公十四年，虢射曰，皮之不存，毛将安傅，皮以喻养生，毛以喻名利，言人不能保身全生，则虽欲名利，是犹无皮而望毛之傅，焉其可得乎。
进不能爱人知物，退不能爱躬知己。
爱人知物，所谓疗君亲，救贪贱也，爱躬知己，所谓保身养生也。
卒然遭邪风之气，婴非常之疾。
婴音英，触也，伤寒之病传变迅速，死生反掌，固不可与他病同日而语矣，是以谓之非常之疾，素问阴阳应象大论云，邪风之至，疾如风雨，汉书武帝纪云，盖有非常之人，必有非常之功。
患及祸至，而方震慄。
正字通云，方，始也，小雅燎之方扬。
身居厄地，濛濛昧昧，戆若游魂。
厄字典云，于革切，艰也，困也，俗用厄，乃五果切，木节也，地犹言所，死地乐地等语，可见也，身居厄地，谓罹笃疾，濛濛昧昧，犹言视而不见，听而不闻，戆又作憃，愚也，若游魂者，言绝无定见也，周易繫辞云，精气为物，游魂为变。
晋皇甫谧甲乙经自序云，夫受先人之体，有八尺之躯，而不知医事，此所谓游魂耳，盖本于仲景氏此段语，所谓者，仲景氏所谓也，不则所谓二字，大无著落，人或谓仲景氏自序，叔和伪撰，夫叔和与谧同是晋人，岂有所不知而却引证之乎，或之妄真可呵笑。
降志屈节，钦望巫祝，告穷归天。
节，节操也，钦，敬也，赞主人飧神者曰祝，音子六切，在女曰巫，音无，礼记檀弓注云，事尽理屈为穷，史记屈原传云，夫天者，人之始也，父母者，人之本也，人穷则反本，故劳苦倦极，未尝不呼天也，疾痛惨怚，未尝不呼父母也。
束手受败，齎百年之寿命，将至贵之重器，委付凡医，恣其所措。
齎俗作齎，持也，将亦持也，凡者，轻微之称，犹凡民凡夫之凡，措，仓故切，置也，汉书王吉传云，数以耎脆之玉体，犯勤劳之烦毒，非所以全寿命之宗也，屈原大招云，永宜厥身，保寿命只。
咄嗟呜呼，厥身已毙，神明消灭，变为异物，幽潜重泉，徒为啼泣，痛夫。
咄嗟字，出晋书石崇传，叹声也，神明犹言情神，素问灵兰秘典论云，心者君主之官，神明出焉，是也，异物谓死，贾谊鹏鸟赋云，忽然为人，何足控揣，化为异物兮，又何足患，史记索隐云，死而形化，是为异物，重泉谓地下，左传隐公元年云，不及黄泉，无相见也，朱申注云，此生无复相见，至死后，方相见于地下也。
举世昏迷，莫能觉悟，自盲若是，彼何荣势之云哉。
言彼徒迷惑名利，而不悟祸之在目前，犹瞽者陷阱在前，而不自知也，彼字指名利而言，言彼名利者，何足以谓荣势，上疗君亲，下救贫贱，中全己身，是此真荣势矣，此句有黍稷非馨，明德惟馨语意焉，汉书司马相如传封禅颂云，正阳显见，觉悟黎蒸。
以上讥世人之徒迷名利，而不知方术为何事，及罹疾病，狼狈失机也，余宗族素多，向馀二百，建宁纪年以来，犹未十稔，其死亡者，三分有二，伤寒十居其七。
向，嚮同，稔，年也，字典云，稔，如甚切，音荏，说文谷熟也，左传僖二年，不可以五稔，襄二十七年，不及五稔，注，年也，谷一熟为一年，是也，建宁，后汉灵帝年号，纪年，纪以为年号也，医史云，张机字仲景，汉灵帝时，举孝廉，官至长沙太守，由是观之，旧本作建安者，盖传写之误已若夫建安，献帝年号，与下文感往昔之文，不合也，又考后汉书五行志，自建宁四年，至光和二年相去仅九年，大疫三流行，与所谓未十稔之文，合苦符契，可见其称伤寒者，果是天行疫疾，无疑矣，否则未十稔之间，何以至于病且死，若斯已甚乎，故千金方引小品云，云伤寒是雅士之辞，天行温疫，是田舍间号耳，外台天行病门，亦引许仁则云，此病方家呼为伤寒是也。
或问曰，吾子谓伤寒即疫，疫即伤寒，非为二病，然而尝见疫气之流行，或自西而东，或自南而北，小则一乡一里，大则数郡数州，无男女，无老弱，不婴其气者几希矣，若夫伤寒，则一人自病，而不与众同病，其或染人，亦唯不过三五人，由此观之，昔人以疫为鬼神所作，别立之论治，不可谓无其理也，曰，否，此唯由天时之失常，与人气之失常而已，其为风寒之邪，则同矣，盖人之腠理，逢温热则开，得寒凉则闭，是以自季春至仲秋之际，天时温热，腠理常开，若当是时，有非节之暴寒，则腠理不能先之密闭，寒邪乘虚而入，自季秋至仲春之际，天时寒凉，腠理常闭，若当是时，有非节之暴温，则腠理为之开发，寒邪窥隙而入，故一乡有非节之气，则一乡同病，一州有非节之气，则一州同病，若其一人自病，而不与众同病者，盖其人适有劳动之事，而腠理为之不密，寒邪乃袭其间而入焉耳，可见伤寒与疫，其名虽异，实则一病矣，若徒因其一人自病，与众同病，以为二病，则如疟痢痘疮诸疾，或与众同病，或一人自病，亦复分为二病乎，又其谓疫为鬼神，曹植既辨其妄，予尚何言，（太平御览，七百四十二曰，曹植说疫气曰，建安二十二年，疠气流行，家家有殭尸之痛，室室有号泣之哀，或阖门而殪，或覆族而丧，或以为疫者，鬼神所作，夫罹此者，悉被褐茹藿之子，荆室蓬户之人耳，若夫殿处鼎食之家，重貂累蓐之门，若是者鲜焉，此乃阴阳失位，寒暑错时，是故生疫，而愚民悬符厌之，亦可笑也），　感往昔之沦丧，伤横夭之莫救。
是盖在献帝时，追记其事也，否则不可言注昔，尚书微子篇云，商其沦丧，字典云，沦，没也，韵会小补云，殀通作夭，广雅不尽天年，谓之夭，平信敏云，横夭不可死而死也，宗族之病，可起而不起，可救而莫救者，举世昏迷，不精究方术之由，乃论首所以叹越人而起端也。
乃勤求古训，博採众方。
古训古人之训，众方，众家之方也，佩文韵府云，训，许运切，诫，书学于古训，乃有获，（说命下）诗古训是式，（大雅蒸民）
撰用素问，九卷，八十一难，阴阳大论，胎胪药录，并平脉辨证，为伤寒杂病论合十六卷。
按伤寒杂病论，原是一部书名，而非二部相合而为十六卷也，观北史王邵传可见矣，（北史王邵传曰，邵撰皇隋灵感志合三十卷，奏之上令宣示天下），宋林亿眩合字，见以为二书，序金匮要略曰，张仲景为伤寒杂病论，合十六卷，今世但传伤寒论十卷，杂病未见其书，盖以十卷为伤寒论，以六卷为杂病论也，殊不知古昔十六卷之本，亡失不传，虽叔和亦不得而见之矣，林亿所校十卷者，亦未详出于何世，隋书经籍志，有张仲景辨伤寒十卷，唐书艺文志，有张仲景伤寒卒病论十卷。
字典云，撰与选同，汉书龚遂传云，选用贤良，吴志顾雍传云，顾雍为丞相，平尚书事，其所选用，文武将吏，各随能所任，是也，甲乙自序曰，伊尹以亚圣之才，撰用神农本草，以为汤液，撰用二字，亦取之仲景氏语，九卷谓灵枢，见林亿素问序注，（林亿素问序注云，黄帝内经十八卷，今有针经九卷，素问九卷共十八卷，又素问外九卷，汉张仲景及西晋王叔和脉经，只为之九卷，皇甫士晏名为针经，按隋书经籍志谓之九灵，玉冰名为灵枢）。
按素灵二书，虽称轩岐问答之书，其非轩岐之文，固矣，或谓韩诸公子所著，（李濂医史）或谓出于战国之末，（二程全书程颐说）或谓周秦之间，上古哲人之作，（胡元瑞笔丛）或谓汉世作，（物茂卿度量考）或谓六朝以降之书，（县公孺说出医断）诸说纷纷，共未有明征，独宋聂吉甫断以为淮南王之作，可谓千古卓见矣，（明郎瑛七修类稿云，素问文，非上古人得知之，以为全元起所著，犹非隋唐文也，惟马迁刘向近之，又无此等义语，宋聂吉甫云，既非三代以前文，又非东都以后语，断然以为淮南王之作，予意鸿烈解中，内篇文义，实似之矣，但淮南好名之士，即欲藉岐黄以成名，特不可曰述也乎，或者医小未焚，当时必有岐黄问答之书，安得文之以成耳，不然阴阳五行之理学，固得人身百骸之微，非圣不知，何其致疾之由，死生之故，明然纤悉，此淮南解性命道理处，必窃素问，而诡异奇环处，乃苏飞等为之也，故宋潜溪以淮南出入儒墨不纯正，此是也，旦淮南七十二候，与素问注，皆多芍药荣五物，改麦秋至，为小暑至，较吕氏春秋不同，则王冰当时亦知素问出淮南也，岐黄之文，至于首篇曰，上古中古，而曰今世，则黄帝时果末世耶，又曰，以酒为浆，以妄为常，则仪狄是生其前，而彼时人已皆伪耶，精微论中，罗裹雄黄，禁服篇中，歃血而受，则罗与歃血，岂当时事耶，予故以为岐黄问答，而淮南文成之者耳），八十一难，亦古医经名，其书不传也，若夫今之难经，则后人为撰，非古之八十一难，有辩载于予新论中，八十一难，阴阳大论，胎胪（音闾）药录，平脉辨证诸书，今皆不传，可叹哉，虽然，玩夫撰用二字，则所云诸书，固非可尽信，若其可信者，既已撰用，虽亡何恨，孟轲氏称，吾于武成取二三策而已矣，书之不可尽信也尚矣，，再按阴阳大论，林亿以运气七篇充之，（林亿素问序注，论运气七篇曰，窃疑此七篇，乃阴阳大论之文），本邦名古屋玄医以阴阳应象大论充之（说也医学愚得），皆非也，不可从矣，太平御览，七百二十二，引张仲景方序曰，卫泛好医术，少师仲景，有才识，撰四逆三部厥经，及妇人胎藏经，小儿颅囟方三卷，由此考之，所谓胎颅，乃妇人小儿之义已，又按伤寒六经之目，盖据于素问热论者也，其所谓太阳病，刺风池风府者，据于素问骨空论刺法者也，其所谓发汗后，脐下悸，以甘炼水煮药者，据于灵枢邪客篇，半夏汤煎法者也，其所谓伤寒厥而心下悸，宜先治水，却治其厥者，据于素问标本病传论，小大不利，治其标之语者也，其他本于素灵者不少，孰谓仲景不撰用素灵哉。
素问阴阳应象大论曰，治病必求于本，又曰，形不足者，温之以气，精不足者，补之以味，其高者因而越之，其下者引而竭之，中满者写之于内，其有邪者，渍形以为汗，其在皮者，汗而发之，按仲景用理中四逆建中真武辈以补其不足者，用瓜蒂以越其高者，用猪苓五苓辈以引其下者，用承气泻心辈，以写其中满者，用麻黄桂枝辈，以发其在表者，若其所谓心下有水气，胁下有水，胸中有热，胃中有邪气，胃中乾燥，胃中不和，胃气不和，胃中有燥屎，胃中空虚，胃中虚冷，里有热，里有寒，热入血室，热结在里，热在下焦，热结膀胱，瘀热在里，寒湿在里，水结在胸胁，冷结在膀胱之类，皆所谓治病求于本者也，中西惟忠乃谓质诸终篇，未尝有本于素灵者，呜呼，何其疏漏之甚也。
虽未能尽愈诸病，庶可以见病知源，若能寻余所集，思过半矣。
言斯书虽未尽论万病，庶可以见其病，知其所来之源矣，苟能留神于予所编辑，则虽未论及之病，亦可以治也，思过半，周易繫辞语，（易云，知者观其彖辞，则思过半矣）。
或问伤寒论本文，高远精微，如其自序，则平易浅近，似出二手，何也，曰，仲景氏之著论也，勤求古训，博採众方，从而敷演焉，从而扩充焉，是以其书虽成于汉季，亦不得不从而高远精微也，辟之入芝兰之室，久而不闻其香也，若夫自序披心腹，吐情实之文，叮咛其言，以告谕之，欲不平易浅近，可得乎，若徒以体格之异疑之，则如韩愈平日述作，纵横飞动，变化不测，而其著顺宗实录，覈实质直，平淡无味，绝不现他文相类，及苏轼少时议论，英气勃勃，八面无敌，而暮年文章，寒酸萧索，惨悴可怜，其亦谓之出二手欤，人苟会之，则自序之与本论不同，其何疑之有。


卷一  ——————————————————————————————————————————————————————————————————————————————————————————

辨太阳病脉证并治上第一  ***************************
〔一〕太阳之为病脉浮，头项强痛而恶寒，喻昌曰，先挈太阳病之总脉总证，统中风伤寒为言也。
内藤希哲曰，此以后称太阳病者，指此脉此证一二见者而言，非单指脉证悉具者而言也。
张璐曰，脉浮者，邪气并于肌表也，程应旄曰，太阳经之见证，莫确于头痛恶寒，故首揭之。
吴人驹曰，头为三阳之通位，项为太阳之专位，有所障碍，不得如常之柔和是为强痛。
成无己曰，恶寒者，啬啬然增寒也，虽不当风，而自然寒矣，恶风者，见风至则恶矣，得以居密室之内帏帐之中，则坦然自舒也。
方有执曰，项，颈后也，恶寒者，该风而言也。
正珍曰，太阳指表而言，盖伤寒以六经言之，古来医家相传之说，不可遽易者也，夫人之常情，每信于其所习见，而疑于其所未习看见者，故仲景氏亦不得已，而袭其旧名，实则非经络之谓也，藉此配表里脉证已，故论中无一及经络者，可见此书以六经立名，犹数家者流以甲乙为记号，注家不察，解以素灵经络之说，可谓不解事矣，大氐外邪之中人，其始浮在肌表，谓之太阳病，最浅且轻，所以居三阳之首也，脉浮邪气在表之诊，（千金方曰，凡脉浮之与沉，以判其病在阴阳表里也），头项强痛，谓头痛项强，此盖文之一体，犹称车马羸败，（后汉书羊续传）耳目聋瞑（晋书山涛传）也，故瓜蒂散条云，病如桂枝证，头不痛，项不强，是也，太阳病，有伤寒，有中风，此条统而论之，故惟云脉浮，而未分其紧与缓也，其所谓恶寒，亦兼恶风言之，恶风轻，恶寒重，舍轻取重，所谓举大而小从者也，其唯称恶寒，而不言发热者，以太阳伤寒之初证，有或已发热，或未发热之异也，后凡称太阳病者，皆指斯条之脉证而言，譬如太阳与阳明合病者，必自下利，葛根汤主之，若但见自下利三字，以为葛根汤证，则与彼太阳少阳合病，自下利者，与黄芩汤条，其亦奚择焉，读者莫草草看过，〔二〕太阳病，发热汗出，恶风脉缓者，名为中风。
王肯堂曰，太阳病，上条所揭云云者，是也，后皆仿此。
汪琥曰，脉缓，当作浮缓看。
中西惟忠曰，恶寒发热，恶寒之中且发热，发热之中且恶寒也。
张志聪曰，汗出而毛腠虚，故恶风。
方有执曰，中，当也。
喻昌曰，中字与伤字无别，即谓伤风亦可。
正珍曰，此条承首条，论太阳病表虚中风之脉证也，其不言脉浮头项强痛者，承首条略之也，汗出恶风，对下条伤寒无汗恶寒言之，名为二字，示其本只一气非他邪也，（品字笺汉字注云，水经曰漾水出泷西郡氏道县嶓塚山，东至武都，始为汉水，盖汉水发源时，不名汉而名漾，其后又不止名汉，而更名沧浪，以水所经历，随地得名，谓之为者，明其只此一流非他水也），〔伤寒中风辩〕太阳病有伤寒有中风，其脉其证，判然各异，治亦不同，不可不辩也，先辈诸公皆谓，风为阳邪，寒为阴邪，风邪伤卫，谓之中风，寒邪伤营，谓之伤寒，虽然风之与寒均是一气，合而不离者也，故冬月虽寒无风则温，夏时虽热有风则凉，此风送寒来，寒随风入故也，是以寒之伤人，不能无风，而风之伤人，亦不能无寒，岂有风唯伤卫而不伤营，寒唯伤营而不伤卫之理乎，况营卫等事本仲景之所不言乎，其妄不辨而明矣，去风寒均是一气，至其感人，或为中风，或为伤寒者何也，盖以人之体气素有虚实之异，其所受之邪，每从其虚实而化，其从虚而化者谓之中风，其从实而化者谓之伤寒，所以名之伤寒中风者，以其恶寒恶风之异也，虽然恶风者不得不恶寒，恶寒者不得不恶风，是必然之势也，但无汗者之恶风，不如有汗者之恶风，有汗者之恶寒，不如无汗者之恶寒，此中风伤寒之辨也，虽大段若斯，然遍考诸论中，伤寒亦谓之中风，中风亦谓之伤寒，如太阳中风脉浮紧，伤寒脉浮自汗出，伤寒脉浮缓，伤寒汗出而渴，伤寒中风五六日，不可枚举，由是观之，太阳病特表出斯二证者，本唯为分桂枝麻黄两证之设已，故伤寒中风四字，有指麻黄桂枝证言之者，有通称外邪之证者，固不可一概而看，要顾其脉证如何而已，其题书曰伤寒论，亦此义也，岂特指麻黄汤证言之已乎，近阅中西惟忠名数解曰，伤寒中风，惟是轻重之别已，谓其重者为寒，谓其轻者为风，寒曰伤，风曰中，亦唯轻重之别已，正珍谓，伤寒中风宜以虚实言之，不可以轻重言矣，伤寒亦有轻重，中风亦有轻重，岂徒谓伤寒轻者为中风，谓中风重者为伤寒而可乎，伤寒轻者麻黄汤主之，重者大青龙汤主之，伤寒既然，中风岂独得不然乎，以意推之，所谓太阳病头痛发热汗出恶风者，是中风之轻者，虽初服桂枝汤，反烦不解者，先刺风池风府，却与桂枝汤者，是中风之重者已，故其证虽轻伤寒自伤寒，其证虽重中风自中风，决不可以轻重言矣，故论曰，桂枝本为解肌，若其人脉浮紧，发热汗不出者不可与也，岂非虚实迥异乎。
〔三〕太阳病，或已发热，或未发热，必恶寒体痛呕逆，脉阴阳俱紧者，名为伤寒，（成本为作曰，非）。
方有执曰，或者，未定之辞，必者，定然之谓，曰或曰必者，言发热早晚不一，而恶寒则定然即见也。
金鉴曰，胃中之气，被寒外束，不能发越，故呕逆也。
刘栋曰，恶寒，恶风之深剧者也，身体痛者，恶寒之甚也，呕逆，乾呕之甚者也。
正珍曰，此亦承首条，论太阳病表实伤寒之脉证也，故亦不及脉浮头项强痛也，阴阳俱三字，王叔和所搀入，宜删，名为二字，诸注本多作名曰，非也，今据玉函宋板为正矣，呕实少阳正证，其在太阳，是兼证已，葛根加半夏汤条可参考，方有执云，呕，吐也，逆，俗谓恶心，钱潢云，呕逆，气逆而呕也，濑穆云，呕，呕吐也，逆，逆上也，惟忠云，呕逆者，欲呕而其气冲于上者也，予谓诸说俱未是，按呕逆与吐逆同，逆亦呕已，如下利疼痛之类，可以见矣，（紧品字笺曰，急也，絙引大急者亦谓之紧，语云，云弦急者小弦绝，言紧之太过也，正珍曰，紧乃缓之反，所谓数急者是也，脉经诸书多与弦对说，非也）。
〔附录〕原夫脉之动于周身也，唯是一血气之所贯，是以人迎气口太冲趺阳靡适不齐一，岂复有阴阳尺寸之可分别者哉，故其分阴阳论尺寸者，皆未知脉之所以为脉者耳，故论中言脉者，百五十许条，未尝分阴阳尺寸也，可见其间称阴阳尺寸者，皆是王叔和所搀，决非仲景氏之本色也，惟忠云，审仲景氏所论，其惟曰脉浮脉沉者之最多，而其逮阴阳寸关尺者之最少也，若必以阴阳寸关尺为不可不候者，则其惟曰脉浮脉沉而不指其所候之在何处也，何其粗且略耶，观乎其惟曰脉浮脉沉者最多，且不指其所候之在何处，则其所候之处，必当在寸口也，而未必若后世三指取三部，惟其候之也，潜心于兹无敢失之轻易矣，惟忠此言，真可谓诊家确论矣。
〔附录〕门人某问曰，据先生之说，凡邪气之犯人，其人表里俱实，则发为三阳证，表里俱虚，则发为三阴证，而其于三阳之初也，表虚而里实，则发为太阳中风，表里俱实，则发为太阳伤寒，虽然业既实矣，邪将何缘得犯入虖，余曰，实如吾子之言，但邪之袭人，必且俟夫腠理空疏之时，然后敢入焉，故发虚人，当其腠理致密，则邪气不能得而犯焉，虽实人，当其腠理空疏，则邪气肆然而入焉，故不问其人之虚弱与实强，苟方其劳动饥饿入房出浴之际，而腠理适不密，则邪气乘其一时之虚而入焉，此所以无虚实皆能致病者也，问者唯唯而退，因录问答之言以附于此云，〔四〕伤寒一日，太阳受之，脉若静者，为不传，颇欲吐，若躁烦脉数急者，为传也。
〔五〕伤寒二三日，阳明少阳证不见者，为不传也。
刘栋曰，上二条，后人之言也。
惟忠曰，凡疾疢之于浅深缓急也，莫不脉证之尽焉，然又日之多少，或为之转机，则日数何不举也，所以系之以日数也，虽则系之以日数乎，亦惟概举以为法焉尔，乃其不曰一日二日三日，而曰一二日二三日者，岂非概举乎，又有不曰一二日二三日，而曰一日二日三日者，如曰一日太阳受之云云，二三日阳明少阳证不见云云，发于阳者七日愈发于阴者六日愈云云，是也，虽均之以日数乎，与其取之于概，曰一二日二三日，自不同也，乃必之于此，曰一日二日三日者，盖取诸素问也，素问之于说，一日太阳受之，经各一日，至厥阴凡六日，此不取之于概，而必于此者也，必于此者，推之于理者也，推之于理者，施于事必差，仲景氏之于论，皆施于事者也，奈何从夫理之为，而今及于此者，盖后人谬窥仲景氏所论之似乎素问之说，取以自补者，遂传于今耶，亦不可不择矣，故今以乎概者为正，如其必于此者则舍㫋。
〔六〕太阳病，发热而渴，不恶寒者为温病，若发汗已身灼热者，名风温，风温为病，脉阴阳俱浮，自汗出，身重，多眠睡，鼻息必鼾，语言难出，若被下者，小便不利，直视，失溲，若被火者，微发黄色，剧则如惊痫，时瘈瘲，若火熏之，一逆尚引日，再逆促命期，（按为温病三字，当作名为温病四字，仿上二条例）。
此条论太阳病表虚表实之外，别有一种温病者，使之不混也，但其若发汗以下，王叔和所加，较之伤寒例，其赝自彰彰矣，况其曰灼热，曰阴阳俱浮，曰一逆尚引日，曰再逆促命期，皆非仲景氏之辞气乎，按素问热论云，凡病伤寒而成温者，先夏至日者为病温，后夏至日者为病暑，暑当与汗皆出勿止，（皆，偕也，勿，无也，疟论亦有与汗皆出语，病源候论引此作与汗偕出，又诗周颂，降福孔皆，晋书作降福孔偕，汤誓时日曷丧，予及汝皆亡，孟子引之皆作偕，是皆可征也），又阴阳应象大论云，冬伤于寒，春必病温，灵枢论疾诊尺篇云，冬伤于寒，春生瘅热，（瘅之为言单也，但热而无恶寒之谓，观瘅疟消瘅脾瘅胆瘅之类，而可见也），其他论温病者，犹且数篇，皆寒毒留连于内，至于春温之时，发动作病者也，故名曰温病，盖得之渐渍于涸阴洹寒之中，而不自觉其被袭者也，非一朝一夕之故也，故其发也，亦复有渐矣，非夫伤寒中风得诸一时之虚者之比也，是以唯热而不恶寒，又所以称瘅热也，今仲景氏冠之以太阳病者，一以其发动之初言之，一以其头项强痛言之，（病源候论云，冬时严寒，人有触冒之，寒气入肌肉，至春得暖气而发，则头痛壮热，谓之温病），以别夫阳明病之必自恶寒发热而来者也，第此病多在荆室蓬户之人，而不在重貂累蓐之门也，此所以都下甚稀而村鄙多有之也，往岁房州一渔师弥五左卫门者，来寓都下，时同友人赏花于东叡山，饮酒三四盏，归后忽尔发热，头痛岑岑，大渴大烦，殆如阳明之证，延余请治，余乃问曰，有恶寒乎，其人曰，惟是发热与渴已，无有一毫恶寒也，就切其脉，洪大而数，蒸蒸汗出，因合大剂白虎加人参汤以与之数日，徐徐复故，是乃冬伤于寒，至春成温者也，尝观内藤希哲解惑论云，夫中邪之大者，莫不即病焉，若其邪小者，留而不去，则不过成疝成积，岂有寒毒才藏于肌肤，至春夏为夫温暑之夫病乎哉，但冬不藏精者，精气虚微，至春夏不胜时令之气，感而为温热病耳，盖取诸钱潢之说矣，（钱潢溯源集云，温者，天时温暖之邪气也，感之即为温病，非谓冬月为寒所伤，至春而后为温病也，，希哲又谓，冬伤于寒者，冬不藏精也，此以寒字为人之肾也，斯说虽出程应旄，实至于钱潢而成矣，其略曰，寒乃北方寒水，在人则为两肾，果然则春伤于风，以为不藏魂乎，夏伤于暑，以为不藏神乎，妄孰大焉），虽然时令伤风寒之病，未初有不由表而入者，岂复有不有恶风寒而发者邪，仲景氏于中风伤寒之二证，必称恶风恶寒者，以为何如乎，近又观中西惟忠辨温病云，呜呼此何以知其不即病，而至春至夏而变乎，倘能知焉乎，不若速施之治，而不使其寒毒之藏肌肤也，又何俟其至春至夏而变乎，孰谓素难之不妄虖，以余观之，惟忠之妄，甚于希哲，何者希哲之言，本出钱潢吐唾之馀，固不足以挂诸牙颊，惟忠则以拔群之才，刻意仲景氏之书，自以为千载一人，视天下医者，犹蝼蚁然，然而其言狂妄若斯，可不辨乎，夫古昔圣人之所以知夫春温夏热，皆出一寒毒者，盖本诸贵贱异等，苦乐殊业之源，仰观俯察，然后知之，岂其人自知之谓乎哉，假令有明者能知之者，将何术可以疗诸未发乎，显然太阳浅证，犹尚有失之治，以至少阳阳明而毙者，而矧沉潜伏匿之邪，其孰能谋之于未发乎，惟忠之妄，岂不甚于希哲耶，且夫邪气之潜而不见者，世固甚多，若夫痘疮之发于胎毒，风犬伤，杨梅毒之再发者，此皆伏邪在身，而不自知觉者也，他如史传所记扁鹊之于桓侯，仓公之于齐丞相舍人奴，华佗于严盺，亦皆预知之数日数月前者也，又古有行渐毒之术者，人虽服其药，当时不觉其遭害，至经数月之久，其毒忽发，发则死矣，又如水银轻粉之类，虽称多毒乎，其发也，亦必在数日之后也，由此推之，寒毒之留连于人身，至春夏而发者，亦何疑之有，余尝于十馀载前，著温病考一编，备言其义，丙辰之春，祝融夺稿，今不复存矣，因聊举其大义，以俟知音，虽然仲景氏逝矣，孰知余言之不狂。
〔七〕病有发热恶寒者，发于阳也，无热恶寒者，发于阴也，发于阳七日愈，发于阴六日愈，以阳数七，阴数六故也。
此条三阴三阳大纲领，寒热虚实之原本，不可不明也，但其发于阳七日愈以下，王叔和所补，今不取也，按玉函经以此一节为太阳篇开卷第一章，可谓仲景氏真面目也，后人不知，妄次之温病章后，遂遣全编大法，不复明于世，悲哉，夫外邪之岐而为寒热两途者，固非邪气有二也，皆由其人虚实而已，所谓阴阳二字，指其人固有寒热虚实之殊而言，太阳少阳阳明皆属实热，少阴太阴厥阴皆属虚寒，可以见矣，其发于阳之始，谓之太阳，发于阴之始，谓之少阴，太阳终乎阳明，少阴终乎厥阴，少阳与太阴，皆其间证而已，此章就其病发之始而言，所以称发也，先辈诸医，不通此义，妄分风寒于二邪，以发于阳者为中风，以发于阴者为伤寒，指阴阳以为风寒，指无热以为未发热，（方有执喻昌魏荔彤及金鉴皆尔），虽然风寒本一邪气，非岐而有二也，营卫亦是仲景氏之所不取焉，且无热之与未发热，文义大异，岂可混同乎，其说至此而穷矣，又有才知其发于阳发于阴之为阴证阳证，而未尽其本义者，训夫阴阳二字，以为阴经阳经者，（程应旄张璐张志聪钱潢及岛寿希哲宫义方诸人皆尔），此虽似举其一隅，然而经络之说，亦是仲景氏所不据，论中无一及此者，其说亦至此而穷矣，又有发热恶寒为三阳总证，无热恶寒为三阴总证，阴阳为表里者，（刘栋惟忠二子皆尔），然奈彼阳明之纯于里，与少阴之专于表何，又奈阳明之唯有热而无恶寒何，其说亦至此而穷矣，又按成无己训阴阳为寒热，似则似矣，虽然寒之与热，皆起自虚实，是虚实本而寒热末也，成氏徒语寒热，而不言虚实，要亦不知寒热之所以为寒热者也，且其训发为伤，吾未知何所考据，又观全书所引戴元礼说，既以阴阳为经之阴阳，又指以为邪之阴阳，然就一字立二义，亦古之所无，况其说皆是仲景氏所不取者乎，其说亦至此而穷矣，呜呼，自后汉迄今千有五百载，了无一人能得本旨者，是皆未曾熟读详玩故而已，呜呼，医苟不知阴阳之所以为阴阳，则仲景氏之旨不可得而窥焉，伤寒之病，不可得而疗焉，其所关系，盖非细故也，学者察诸，，外台秘要曰，夫病发热而恶寒者发于阳，无热而恶寒者发于阴，发于阳者，可攻其外，发于阴者，宜温其内，发外以桂枝，温里宜四逆，正珍曰，外台所载虽不知据何书，幸足以窥仲景氏之微意矣，因记备参考。
〔八〕太阳病，头痛至七日以上自愈者，以行其经尽故也，若欲作再经者，针足阳明，使经不传则愈。
〔九〕太阳病，欲解时，从巳至未上。
〔十〕风家表解而不了了者，十二日愈。
刘栋曰，上三条后人之所记也。
〔十一〕病人身大热，反欲得近衣者，热在皮肤，寒在骨髓也，身大寒，反不欲近衣者，寒在皮肤，热在骨髓也，（上近字依成本补之）。
成无己曰，皮肤言浅，骨髓言深，皮肤言外，骨髓言内，身热欲得衣者，表热里寒也，身寒不欲衣者，表寒里热也。
正珍曰，表热里寒，通脉四逆汤之证也，表寒里热，白虎汤之证也，（厥阴篇曰，下利清穀，里寒外热云云者，通脉四逆汤主之，又曰，伤寒脉滑而厥者，白虎汤主之），按大寒大热之大，当为太音读，犹言甚，非大小之大也，论中有微热微恶寒，而无小热小恶寒者，可以见矣，身大热者，谓皮肤之表有翕翕之热，上言身下言皮肤，其义不待解而了了，余义见乾姜附子汤条，再按，此条不似仲景氏辞气，疑是古语，仲景氏採以录之耳，通于文辞者，自能辨之，又按张璐以此二证为太阳表病，近衣为虚弱素寒人之病，不近衣为壮盛素热人之病，且云，若以皮肤为表，骨髓为里，则麻黄汤证，骨节疼痛，其可名为有表有里之证耶，张璐此说甚非也，表证岂有不恶寒者乎，又按志聪以太阳与少阴言之，亦非也。
〔十二〕太阳中风，阳浮而阴弱，阳浮者热自发，阴弱者汗自出，啬啬恶寒，淅淅恶风，翕翕发热，鼻鸣乾呕者，桂枝汤主之。
此条王叔和搀入之文，非仲景氏语也，先辈诸医，皆不知其所以然，奉为金科玉条，抑何不达于辞义之甚，盖仲景有仲景之辞义，叔和有叔和之辞义，其辞其义，断然不同，若彼辨脉平脉及伤寒例，人皆能知其为叔和，荀能知其为叔和，则此条之非仲景氏言，亦不俟辨而得矣，〔十三〕太阳病，颈痛发热，汗出恶风者，桂枝汤主之，（者字据成本补之）。
方有执曰，主，主当也，言以是为主当，而损益则存乎人，盖脉证无有不相兼而见者，所以经但活泼泼不欲人拘执之意也。
正珍曰，此太阳中风之正证，表虚者也，其不言脉浮缓者，承上省之也，表虚非麻黄汤大发汗之所宜，故主以桂枝汤，温而散之也，桂枝汤方桂枝（三两去皮）　芍药（三两）　甘草（二两炙）　生姜（二两切）　大枣（十二枚擘）
上五味㕮咀三味，以水七升，微火煮取三升，去滓，适寒温服一升，服已须臾，歠热稀粥一升余，以助药力，温覆令一时许，遍身漐漐，微似有汗者益佳，不可令如水流离，病必不除，若一服汗出病差停后服，不必尽剂，若不汗更服，依前法，又不汗，后服小促其间，半日许，令三服尽，若病重者，一日一夜服，周时观之，服一剂尽，病证犹在者，更作服，若汗不出，乃服至二三剂，禁生冷黏滑肉面五辛酒酪臭恶等物，（成本脱三味二字，当补之，离作漓，小促下有役字非，不出下有者字是，全书遍身作通身非，后服下有当字是，玉函千金翼俱无禁生冷云云十五字是）。
金鉴曰，名曰桂枝汤者，君以桂枝也，刘栋曰，桂枝汤本大表解肌之方，而非发汗之方，故汗出者主之，然以有其证可发汗者之故，当时乃有温服桂枝汤一升余，服已须臾歠热稀粥一升余，以助药力，温覆令一时许，遍身漐漐似有汗者益佳云云，至麻黄汤，本是太阳发汗之方，故曰不须歠粥也，是桂枝汤麻黄汤可发汗之分别也，且用桂枝汤发汗者，必有法，初一日用之而不解，二日用之而不解，三日又用之而尚不解者，不可与桂枝汤也，是本论之语，而太阳中风伤寒无汗有汗治法之辨也。
正珍曰，古今释方意者，率皆考之本草，而推物物之性味，主张空理，牵强为说，虽然本草之为书，汉书艺文志不载，仲景氏序论亦无之及焉，由是观之，其不传也久矣，（香川太冲行余医言痰条曰，神农本草晋时始出，疑是葛洪所作也，名医别录，亦相继出，若非葛洪，应是成于陶弘景，且读抱朴子，专尚仙术，以成仙为其道，终篇长生辟穀之妄谈，宛然同一口气，必是葛洪所託撰也，苟此书在汉以前，则张机伤寒论自序中，必当举载焉，今观举胎胪药录，而无神农本经名，则知张机以前无比书决然而明矣，在张机以后，则葛洪乃其人，此亦断然而可知矣，正珍曰，太冲所说未的确，余别有考），若其传于今者，出于梁陶弘景所注，其后于东汉也，无虑五百馀载，此岂仲景氏之所据以制方者哉，故仲景之书，或可以正本草也，本草之书，不可以极仲景氏之蕴也，无己则通考全论，以窥其端倪乎，是余之所以不释方意也云，又按金鉴及钱潢删去去皮二字，其说曰，桂味皆在皮，若曰去皮，则木心有何气味乎，不可入药，殊不知所谓去皮者，惟是去甲错无味之粗皮之谓也。
上桂枝汤方，本在前条之后，今移于此焉，服法中，若病重者一日一夜服周时观之十三字，盖叔和注文误入正文者也，观伤寒例可见矣，医药攻病，各有所主，专精一隅，故药术称方，按㕮咀二字，始见灵枢寿夭刚柔篇，张介宾曰，㕮咀古人以口嚼药碎如豆粒而用之，后世虽用刀切，而犹称㕮咀者其义本此，品字笺云，㕮，啮，咀，味也，今医家呼饮片为㕮咀者，上古无有刀㔍，但以口齿㕮而断之，咀而味之，遂定其佐使君臣温凉寒热也，本草纲目序例云，恭曰，㕮咀，商量斟酌之也，宗奭曰，㕮咀有含味之意，如人以口齿咀啮，虽破而不尘，古方多言㕮咀，此义也，杲曰，㕮咀，古制也，古无铁刅，以口咬细，令如麻豆煎之，今人以刀剉细尔，以上诸说皆非也，盖㕮咀者，谓制药为饮片，盖古人制药，不用刀切，唯于臼中捣碎，令之如口齿㕮细，而后用之，是以谓之㕮咀，梁陶弘景名医别录云，凡汤酒膏药旧方皆云㕮咀者，谓称毕捣之如大豆，又使吹去细末是也，若夫生姜大枣类，其质湿润，不能得而㕮咀，因以切之擘之耳，后人不察，妄谓㕮咀者以口咬细也，或谓仲景书中刀切为㕮咀，存古名也，殊不知坚硬难破者，虽穷日之力，十两以上固不可得而咬细，而于生姜下别称切，则㕮咀与刀切自别矣，或疑果尔直谓之捣碎可也，不可谓㕮咀矣，不知比象取义，华夏文辞之教乃尔，故诗以比为六义之一，礼以直情径言为戎狄之道，苟不会此义，妄由戎狄之道以读华夏古文，其不壅阏者几希矣，服者，说文云，服用也，礼记曰，医不三世，不服其药，须臾者，韵会小补云，斯须则一离一合之顷，又须臾不久貌，品字笺云，俄顷也，翻译名义云，一日一夜共有三十须臾，又说类引毗昙论云，一息为一罗婆，三十罗婆为一摩喉，罗译为一须臾，是三十息为一须臾也，稀粥者言薄粥也，品字笺云，稀疏也，促者，韵会小补云，催也，方有执云，漐漐和润而欲汗之貌，微似二字，最为要紧，有影无形火谓也，如水流漓者，言过当也，（按通雅曰，林离一作淋漓，淋漓通作渗漓流离，陆机赋，流离濡翰，注曰，林离流离通用），病必不除，决言不遵节制，则不效验也，发秘曰，遍身漐漐四字，谓汗浃治也，若不若此，则必有发汗不彻，转属阳明之患也。
正珍曰，食禁十五字，后人所加，古无五辛之目，其说盖出释氏，酪者（西域记云，从乳得酥从酥得酪从酪得醍胡），兽乳所制，其法本出胡貉，古昔中国人之所不食者，魏晋以来，其法渐入中国，若夫礼记所谓，醴酪盐酪之酪，皆指酢酨言之，非乳浆也，详见字典等书。
〔微似有汗解〕桂枝麻黄葛根青龙诸汤，钧是太阳病发汗之剂，凡行斯诸剂者，宜温覆以发其汗也，然尝观桂枝汤服法曰，温覆令一时许，遍身漐漐，微似有汗者益佳，其于麻黄葛根青龙三方，皆言覆取微似汗，似训为肖，非真之谓也，若然则此等诸方，殆不可以发汗言之，乃其于桂枝证，言当以汗解，或言可发汗，于大青龙证，言发之，皆非可疑乎，麻黄葛根青龙三证，俱是表实无汗之病，虽与以大剂，虽覆以厚被，其汗不易出，出亦非一身漐漐，手足俱周，则邪气不肯解围矣，今乃取仅似汗而止，恶保无发汗不彻，转为阳明之虞乎，益可疑也，古今解伤寒论者无虑数十家，未见一人容疑其间，或却称似字为有味，愈益可疑也，一日适读诗之小雅斯千篇云，似续妣祖，毛传云，似，嗣也，又周颂良耜篇云，以似以续，续古之人，毛传云，嗣前岁，续往事也，孔疏云，似则为嗣，嗣续一义，乃知似字，不独训肖，又训为嗣为续矣，由兹考之，所谓微似有汗者，即微微似续有汗之谓，而非其状似有汗之谓也，仍又考白通加猪胆汤条，有脉暴出者死，微续者生之文，孔疏所谓嗣续一义，或言微似，或言微续，果是同义，对暴出为言，又考痉湿暍篇云，若治风湿者，发其汗，但微微似欲汗出者，风湿俱去也，欲乃续字误写，观桂枝麻黄各半汤条，清便欲自可之欲，辨不可发汗病篇，及脉经，并作续字，可见矣，夫若斯，则微似有汗者，微微似续有汗之谓，明白精确，不可易也，如其所谓覆取微似汗，盖省略温覆令一时许云云十数言，为一小句者，非复可疑矣，盖伤寒一书，本是周汉古名医遗文，仲景氏述以传之，参以其所亲验已，故于其姓字下，亦唯书述，而不言著，文献通考所载，可以征矣，故自非博乎古，精乎文，焉能畅然洞见其蕴，而无遗憾乎，乃世之愦愦者，一经未通，妄意作解，何其不自揣之甚，〔十四〕太阳病，项背强[几][几]，反汗出恶风者，桂枝加葛根汤主之，（按程应旄，改[几][几]作兀兀，非也，注曰，项背强兀兀五字连读，兀兀上半身成硬直之象），成无己曰，[几]音殊，[几]引颈之貌，[几]短羽鸟也，短羽之鸟，不能飞腾，动则先伸引其颈尔，项背强者，动亦如之，非若几桉之几而偃屈也。
程林金匮直解曰，按说文，[几]字无钩挑，有钩挑者，乃几案之几字也，[几][几]乃为之短羽，象小鸟毛羽未盛之形飞[几][几]也，故凫字从几，盖形容其颈项强急之意。
金鉴曰，太阳病项背强[几][几]，无汗恶风者，实邪也，反汗出恶风者，虚邪也，宜桂枝加葛根汤。
刘栋曰，此条虽为太阳中风之浅证，加之以项背强[几][几]之证，则其病深一等也，乃桂枝加葛根汤主之，凡太阳病，项背强者，法当无汗，此葛根汤之主也，而反汗出者，桂枝汤之主也，今更加葛根而治其项背强者，欲令学者定其部位，而不误其治也，故用反字，以分之也，又曰，桂枝汤之部位，而项背强者，桂枝加葛根汤也，麻黄汤之部位，而项背强者，葛根汤也，何以知之，以汗之有无知之也，不可不详矣。
正珍曰，几几，当作[几][几]字之误也，王肯堂，反以[几][几]为非，引诗豳风赤舃几几注絇貌之文解之，考之字汇，絇音渠，屦头绳履饰也，与拘强之义不合，名医类案罗谦甫曰，[几][几]者，如[几]，人疾屈而强也，谢复古谓，病人羸弱冯几而起，误也，项背强[几][几]，五字连读，程应旄说得之，按方程喻诸人，见项背强几几者，乃以为太阳阳明合病，盖因葛根汤条有合病之文而误已，殊不知，项强固是太阳中一证，而及背者，特加一等之重者矣，桂枝加葛根汤方葛根（二两）　麻黄（三两去节）　芍药（二两）　生姜（三两切）　甘草（二两炙）　大枣（十二枚擘）　桂枝（二两去皮）
上七味，以水一升，先煮麻黄葛根，减二升，去上沫，内诸药，煮取三升，去滓温服一升，覆取微似汗，不须啜粥，余如桂枝法，将息及禁忌，（芍药二两，可发汗篇，作三两是，桂枝二两，玉函全书，集注，作三两，亦是）。
林亿曰，谨按仲景本论，太阳中风自汗，用桂枝，伤寒无汗，用麻黄，今证云汗出也，恐是桂枝中，但加葛根耳，（成无己说亦同）
速水知高曰，此方也，桂枝汤中，唯加葛根一味者，亦当啜粥以助药力，若其有麻黄且曰不须啜粥者，此由后人以葛根汤方，误为桂枝加葛根汤故也已。
正珍曰，将息二字，古人缺注，按将，乃阙党童子将命之将，训以为行，（书胤征，今予以尔有众，奉将天罚，注曰，将，行也），息，止也，凡服药之法，病差则不终一剂止之，不愈则服至二三剂，此所谓将息也，按玉函，桂枝加葛根汤方，无麻黄三两去节六字，上七味，作上六味，又先煮麻黄，无麻黄二字，又无将息及禁忌五字，实此仲景氏之本色，宜从，但其作芍药二两，乃传写之误，而言不须啜粥，乃后世搀入已，俱当改之。
〔十五〕太阳病，下之后，其气上冲者，可与桂枝汤，方用前法，若不上冲者，不得与之，（方用前法四字，玉函千金翼并无之，得，成本作可，皆是）。
钱潢曰，太阳中风，外证未解之时，而误下之，则胃气虚损，邪气乘之，当内陷而为痞为结，下陷而成协热下利矣，以下后而其气上冲，则知外邪未陷，胸未痞结，当仍从外解，可与桂枝汤，不须加减，悉照前方服法可也，若其气不上冲者，恐下后邪或内入，胃气已伤，将有逆变尚未可知，桂枝汤不可与也，姑待其变，然后随证治之可耳。
正珍曰，上冲者，指头项强痛言之，（成无己曰，头痛，谓邪气外在经络上攻于头所致也），太阳下篇曰，病如桂枝证，头不痛项不强云云者，瓜蒂散主之，可以见，所谓上冲，果是头项强痛之谓矣，凡论中，言发汗后，吐后，下后者，皆其病证悉解，而止馀一证已，今下后，而其气仍上冲者，盖表邪未全解，故与桂枝汤，以驱馀邪也，下篇又曰，太阳病，脉浮而动数，医反下之，动数变迟，阳气内陷，心下因硬，则为结胸，此条上冲二字，盖对彼内陷言之。
或问曰，苓桂术甘汤证云，气上冲胸，桂枝加桂汤证云，气上冲心，合而考之，上冲，即气冲心胸之谓也，余曰，必不然也，瓜蒂散条云，气上冲咽喉金匮附方，茯苓甘草五味姜辛汤条云，胃热上冲薰其面，皆非冲心之谓，况此章惟云上冲，而不言上冲于何地，则其为头项强痛，无疑矣。
〔十六〕太阳病，三日已发汗，若吐，若下，若温针，仍不解者，此为坏病，桂枝不中与之也，观其脉证，知犯何逆，随证治之，（玉函不中与之，作不复中与也，成本，无之字）。
刘栋曰，三日已发汗者，初日行发汗之法，次日又行之，三日又行之也，温针者，用温针熨之也，中风伤寒兼中寒者，非温针不能发汗，是古之法也。
程林金匮直解曰，烧针，即素问燔针焠针，川蜀谓之煨针，用以行痹溃痈，而昧者以治伤寒热病，即非也。
方有执曰，坏，言历遍诸治，而犹不愈，则反覆杂治之馀，血气已惫坏，难以正名名也，中去声，不中，犹言不当。
张志聪曰，太阳病，至三日而已发汗，则肌表之邪已去，假令里证未除，若吐之，若下之，若温针，里证仍不解者，此为坏病，夫自败曰坏，言里气自虚，而自败也。
王肯堂曰，按逆者，谓不当汗而汗，不当下而下，或汗下过甚，皆不顺于理，故云逆也，随证治之者，如后云汗后病不解，及发汗若下之，病仍不解，某汤主之之类，是也，随证治之一句，语活而义广，王韩诸家，以坏病别作一证，而以羊肉汤主之，误矣，程应旄曰，如汗后亡阳动经，渴躁讝语，下后虚烦，结胸痞气，吐后内烦腹胀满，温针后，吐衄惊狂之类，纷纭错出者，俱是为前治所坏。
濑穆曰，吐下温针，非悉皆经之，故曰若也。
正珍曰，温针发汗之法，不可得而考，本草纲目所载火针术，盖后世俗法也已，按少阳篇云，若已吐下发汗温针讝语，柴胡证罢，此为坏病，知犯何逆以法治之，由此考之，所谓不解者，指病不解而言，非言太阳表证之不解也，盖桂枝证已变，而不复六经正证者也，坏者，自败之义，言历误治，而正证自坏也，纵为医所误，其证不坏者，仍当行桂枝也，成无己，程应旄，钱潢诸人，皆读坏为怪，以为被医坏之义非也，果尔则太阳病因误治而变少阳阳明者，亦不谓坏病不可也，又按桂枝柴胡等方，非仲景氏所制，盖周汉古方而世之所遍知，故单称桂枝柴胡，而不必及汤字也。
〔十七〕桂枝本为解肌，若其人脉浮紧，发热汗不出者，不可与之也，常须识此勿令误也，（千金翼玉函，并桂枝下，有汤字，成本无之字）。
说文曰，肌肉也，人身四支附骨者，皆曰肌。
程应旄曰，其云解肌者，犹言救肌也，救其肌而风围自解，（正珍按，桂枝为攻表剂，程氏训救肌，非也），成无己曰，脉浮发热汗出恶风者，中风也，可与桂枝汤解肌，脉浮紧发热不汗出者，伤寒也，可与麻黄汤，常须识此勿妄治也。
方有执曰，识与志同，记也，言当常常用心以记其事，勿忘勿怠，而不可便有一忽之失误。
程应旄曰，识，即默而识之识，有念兹在兹之意。
濑穆曰，常，疑当字误，（正珍曰，此说是也，按阳明篇蜜煎条曰，当须自欲大便，厥阴篇瓜蒂散条曰，当须吐之，可以征矣）。
正珍曰，解肌者，解散肌表邪气之谓，与发表不同，陶弘景名医别录，注麻黄曰，解肌，及葛洪肘后方，治天行二方，一曰麻黄解肌汤，一曰葛根解肌汤，皆视与攻表同，俱失之，抑何不知仲景氏之甚也。
〔十八〕若酒客病，不可与桂枝汤，得之则呕，以洒客不喜甘故也，（成本，之作汤）。
〔十九〕喘家作桂枝汤，加厚朴杏子佳，（桂枝加厚朴杏子汤方，出太阳中篇，千金翼，喘家下，有有汗二字）。
〔二十〕凡服桂枝汤吐者，其后必吐脓血也。
钱潢曰，其后必吐脓血，乃未至，而逆料之词也，此以不受桂枝而知之，非误用桂枝而致之也。
方有执曰，佳一本作仁，（钱潢曰，前人有以佳为仁字之讹者非也）。
惟忠曰，大氐酒客如此，而未必然也，且方其有桂枝之证也，何避之，亦桂枝汤之例也。
正珍曰，上三章宜合为一条，而以凡服桂枝汤章，置之条首，不尔则酒客喘家二章，皆属突出，言太阳中风之证，其服桂枝汤，吐而不受者，盖胸中有痈脓之人，知其后必吐脓血也，若夫平素好饮之客，虽有中风之证，不可执桂枝之成法与之，宜减去甘枣二物以投之，否则亦吐而不受，以酒客本恶甘味也，若夫平素有喘之人，亦不可执桂枝之成法投之，宜加厚杏二物兼制其喘气矣，按程应旄，指吐脓血，以为治伤寒以中风之方之所致，非也，金鉴云，酒客病，谓过饮而病也，亦非也，不可从矣，又按喘家之家，与疮家汗家虚家，皆就其人之平素为言，魏荔彤谓，素有喘证，谓之喘家，是也。
〔附考〕按呕之与吐，元自不同，所谓吐者，有为而自口内唾弃之之名，如诗大雅柔则茹之，刚则吐之，左传僖公五年，明德以荐馨香，神其吐之乎，礼记玉藻，父命呼唯而不诺，食在口则吐之，史记鲁世家，周公一饭三吐哺类，可见也，所谓呕者，有物从腹内翻出之名，如左传哀公二年，简子伏弢呕血鼓音不衰，汉书严助传，夏月暑时欧泄霍乱之疾类，可见也，（说文曰，欧，或作呕，广韵曰，呕与欧同），故呕之与吐，犹下之与自下之异，呕是病证，而吐则非病证也，（又按呕吐二字，因自然使然之分而判，自然者谓之呕，使然者谓之吐，此古之义也），后世医家，不学无术，妄谓物出无声，谓之吐，声物并出，谓之呕，（金鉴）虽然业既有物而翻出，岂有不为声者乎，或谓，呕者，有声无物，吐者，吐出食物也，（张介宾景景全书）果如此说，则呕与乾呕，奚以辨之，要之皆不熟读古书之故已，古义若斯，然至于仲景氏论中，则既概而混用焉，如腹满而吐，呕吐而下利，是也，由此观之，呕吐之字，失古义也久矣，虽然唯谓汗吐下，而不谓汗呕下，古义犹存耳，再按说文欧字注曰，吐也，或作呕，汉书西域传曰，身热无色头痛呕吐，由是考之，混呕吐为一，盖汉人通尔，不特仲景氏而已，又按方有执，注葛根加半夏汤曰，呕，大吐也，不知如柴胡桂枝汤微呕，亦训为微大吐乎，鬨堂鬨堂。
〔二十一〕太阳病，发汗遂漏不止，其人恶风小便难，四肢微急，难以屈伸者，桂枝加附子汤主之。
金鉴曰，太阳中风，本当解肌，若大发其汗，如水流漓，因而遂漏不止，其人必腠理大开，表阳不固，故恶风也，液伤于内，膀胱津少，故小便难也，医学入门曰，小便难者，出不快也。
成无己曰，四肢微急难以屈伸者，亡阳而脱液也，针经曰，（灵枢决气篇），液脱者，骨属屈伸不利，与桂枝加附子汤，以温经复阳。
正珍曰，此辨太阳病中风证，误用麻黄辈发之，不啻不解，反致阳虚者也，按恶风，是中风固有之证，今复称之者，以漏汗不止之故，所恶益甚也，盖所谓坏病中之一而已，又按本条，桂枝加附子汤，治太阳病发汗，遂漏不止云云者之方也，千金以此，疗产后风虚汗出不止，小便难四肢微急，难以屈伸者，金匮附子粳米汤，治腹中寒气雷鸣切痛，胸胁逆满呕吐者之方也，千金以此疗霍乱四逆吐少呕多者，可谓能活用古方者也，世人不察，妄谓伤寒论徒可以论伤寒，某方徒可以疗某病，悲哉，仲景氏不言乎，虽未能尽愈诸病，庶可以见病知源，吁医苟达此，则一方或可疗数病，如孙氏者，可谓几矣，桂枝加附子汤方桂枝（三两去皮）　芍药（三两）　甘草（三两炙）　生姜（三两切）　大枣（十二枚擘）　附子（一枚炮去皮破八片）
上六味，以水七升，煮取三升，去滓，温服一升，本云，桂枝汤，今加附子，将息如前法，（正珍按，甘草三两，当作甘草二两）。
钱潢曰，此方于桂枝汤全方内，加附子者，故多一加字，伤寒八九日，风湿相搏条下之桂枝附子汤，芍药已去，非桂枝全汤，乃别是一方，故无加字。
正珍曰，本云，玉函作本方，宜从焉，所以示桂枝汤之为古方也，亦所以示桂枝加附子汤之自我作之也，下皆仿之，将息二字解，详于桂枝加葛根汤条，按全书于桂枝加附子汤后，载术附汤方，突然榾柮，元与本经，毫无关涉，宜从宋板成本删焉。
〔二十二〕太阳病，下之后，脉促胸满者，桂枝去芍药汤主之，若微恶寒者，桂枝去芍药加附子汤主之，（恶字，依成本玉函，补之）。
此亦辨太阳中风误下之后，诸证自解，而其脉反促，更生胸满一证者也，促者，数也，考之韵会字典诸书，促之与数，俱趋玉切，迫也，速也，义亦无与数殊矣，钱潢云，促者，非脉来数，时一止复来之促，即急促，亦可谓之促也，见葛根黄连黄芩汤注，友人多纪简云，近阅后汉荀悦申鉴俗嫌篇曰，夫善养性者无常术，得其和而已矣，邻脐二寸，谓之关，关者，所以关藏呼吸之气以禀授四气也，故气长者，以关息，气短者，其息稍升，其脉稍促，其神稍越，由此考之，促数通用无疑也，若数中一止之脉，不可称稍促也，，　再按促虽与数音义无异，不可概为一脉，犹浮与汛，动与摇，自有分别也，韵会小补促字注云，迫也，速也，短也，慼也，又侷促蹙小貌，由此考之，促即数小之脉，与下后兼虚之病相符焉，虽然训以为细数，亦非是也，又按此条与葛根黄芩黄连汤条，其脉皆促，俱系太阳下后之病，论中言促脉者，凡四条，考之宋板注，每条皆云，一作纵，又一异也，又按辨脉法中，以促为数脉之时一止者，非也，促岂有止之义乎，满，去声，与闷同，考证见下，盖下之之后，诸证已解，则脉亦当复平，今乃反促而胸满，仍知表分馀热未解，延及胸膈而致之，故仍以桂枝主之，惟芍药非胸闷所宜，故去之，小柴胡汤，麻黄汤，柴胡加龙骨牡蛎汤，猪肤汤，柴胡加芒硝汤，瓜蒂散诸方，皆有胸满而无芍药，非其所宜可知矣，成无己曰，芍药益阴，阳虚者非所宜，故去之，果尔，桂枝加附子汤证，阳虚尤甚，而何不去芍药乎，可谓妄解矣，若兼微恶寒者，乃阳亡于外，而不能护表之候，非表不解之发热恶寒也，故加附子以复其阳也，又按，此条唯见胸满一证，而不兼他证，其为轻浅可知矣，故唯以桂枝解馀热，而胸满不攻而自退也，刘栋谓，胸满，虚气上冲之甚也，去芍药专桂枝之力也，曩者余得此说，以为信然，今而知其言之非也，胸中愠闷，岂上冲之所致乎哉，又见曾氏说，（见集注）以微恶寒，为脉微而身寒，不知论中称微恶寒者，（太阳下篇曰，心烦背微恶寒者，白虎加人参汤主之，阳明篇曰，汗出多微恶寒者，表未解也，可发汗，宜桂枝汤），皆以为脉微而恶寒乎，大可笑矣，又按金鉴云，微恶寒，当是汗出微恶寒，若无汗出二字，乃表未解，无取乎加附子也，殊不知此方为下后表证悉解，唯脉促胸满，而微恶寒者设之，而非为表邪未解之发热恶寒者设也，又按，桂枝新加证者，汗后仍有身痛之阳证，而脉则变之阴位为沉迟者也，如本节所论，则下后虽复无见阳证，脉则犹属阳位者也。
桂枝去芍药汤方
桂枝（三两去皮）　甘草（二两炙）　生姜（三两切）　大枣（十二枚擘）
上四味，以水七升，煮取三升，去滓，温服一升，本云，桂枝汤，今士芍药，将息如前法。
此方本在前文桂枝去芍药汤主之句后，今去成本移之于此。
桂枝去芍药加附子汤方
桂枝（三两去皮）　甘草（二两炙）　生姜（三两切）　大枣（十二枚擘）　附子（一枚炮去皮破八片）
上五味，以水七升，煮取三升，去滓，温服一升，本云，桂枝汤，今去芍药加附子，将息如前法。
〔附考〕谨考仲景氏全论，有胸胁苦满，胸满胁痛，（并小柴胡汤条）及支满，（金匮苓桂术甘汤条）逆满，（六十七条又金匮附子粳米汤条）咳满，（金匮苓甘五味姜辛汤条）烦满，（金匮苇茎汤厥阴篇三百四十七条）喘满（阳明篇二百二十八条）诸语，先辈诸家并未之有辨也，盖与胀满腹满同看，夫满者，虚之反也，（老子曰消息满虚，潘岳笙赋曰，抑扬以虚满），必有实形之可诊，然后敢言之，所谓按之心下满痛者，此为实也，宜大柴胡汤，（金匮）心下痞，按之濡者，大黄黄连泻心汤主之，（百六十三条）结胸热实，脉沉而紧，心下痛，按之石硬者，大陷胸汤主之，（百四十三条）皆可见也，虽然胸胁之为地，心肺内守，肋骨外护，岂有满不满之可诊哉，况至于烦满喘满诸语，遂不可读虖，又况其于胸胁言满，但称苦满支满烦满，而一无称硬满胀满坚满大满者乎，造语之有异，既已如此，因考汉书石显传曰，显与妻子徙归故郡，忧满不食，道病死，师古注曰，满读曰懑，音闷，又王莽传曰，莽忧懑不能食，亶饮酒啖鳆，又许皇后传曰，淳于衍取附子，併合大医大丸，以饮皇后，有顷曰，我头岑岑也，药中得无有毒，对曰，无有，遂加烦懑崩，师古注曰，懑音满，又音闷，刘向说苑善说篇曰，欢忻愤满，以送之，魏志华佗传曰，广陵太守陈登，胸中烦懑，病源候论卷三十，引养生方云，愤满伤神，避暑录话曰，余少时苦上气，每作辄不能卧，一日疾作，喘懑顷刻不度起，韵会小补，闷字注曰，增韵，烦懑，心郁也，或作懑，亦作满，正字通，满字注曰，又正韵，音闷，与闷通，合而考之，满即懑，懑即闷，同音通用，可见也，矧通考全论，无有一闷字，则满之为懑，愈益无疑矣，若其所谓胸满胁痛，便是胸胁苦懑，互字言之，犹神閒意定，（郭象庄注）心烦意乱，（楚辞卜居篇）亦与此同法，惟自成无己以还，世为之解者，徒随文为说，而不复察义之当否何如，概与胀满腹满同看，不亦疏乎，不亦疏乎。
〔二十三〕太阳病，得之八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈也，脉微而恶寒者，此阴阳俱虚，不可更发汗更下更吐也，面色反有热色者，未欲解也，以其不能得小汗出身必痒，宜桂枝麻黄各半汤，（此字下，脉经有为字，是，当补）。
成无己曰，如疟，发作有时也，（正珍曰，如疟状者，以休作有时言，潮热亦虽休作有时，无恶寒为异也，太阳下篇，妇人中风条曰，发作有时如疟状，可以征矣）。
惟忠曰，一日二三度发者，发热之中且恶寒，热多而寒少，其发作也日至二三度，而与往来寒热颇异，故论曰，如疟状，此以其二三度发作言之，又曰，其人不呕，此以其异于往来寒热言之也。
刘栋曰，自以至必痒十一字，语意不通，故删之。
正珍曰，一日二三度发六字，当移热多寒少句下，传写之误也，此条挈太阳病得之八九日九字，为纲，系以欲愈者与阴阳俱虚者与未欲解者之三证，以辨其治法也，不呕者，示里无邪热之辞，如乾姜附子汤，桂枝附子汤二条，并云不呕不渴，亦复然，清便者，通泄大便之谓，清与圊，古字通用，（成无己曰，清，厕也，见太阳中篇，清血注），其以通泄曰清，犹视曰目，闻曰耳，取曰手，饮酒于人曰觞，古文多有矣，说文，厕字注曰，清也，周礼玉府亵器注曰，清器虎子之属，（清器，谓粪槽，虎子谓溺器，虎子见西京杂记，又汉书张骞传注曰，兽子亵器，所以溲便也），正字通，圊字注云，厕别名，说文，厕，清也，徐曰，厕，古谓之清者，以其不洁，当常清除之也，本作清，俗加口作圊，韵会小补，引释名曰，行清，即粪槽也，品字笺曰，行圊，受粪函也，合而考之，清圊通用者久矣，按太阳中篇云，伤寒医下之，续得下利，清穀不止，身疼痛者，急当救里，后身疼痛，清便自调者，急当救表，救里宜四逆汤，救表宜桂枝汤，所谓清便自调，对上文下利清穀言之，言彼下利清穀得四逆汤，而自然复常也，方有执妄谓，清便自调，言小便清而大便调也，藤布哲注此条，亦依有执之说，果尔如夫清穀清血，亦判为二证乎，又按钱潢金鉴，俱释清便以为小便清，不知清穀清血清脓血，亦以为清浊之清乎，可谓不通之解矣，欲自可三字，辨不可发汗病篇，作续自可，脉经亦然，宜从焉，（太阳中篇，续自微汗出，太阴篇，续自便利，金匮风水条，续自汗出，无大热者，越婢汤主之），可者，许可也，清便续自可者，其大便自初至今，不溏不硬，无复有可言之事也，言太阳病伤寒之证，得之八九日间，若发汗，若下，若吐而病仍不解，如疟状，发热恶寒，热多寒少，一日二三发，其人不呕，大便无可言之事，脉之浮紧，变为微缓者，（成无己日，脉微缓者，是邪气微缓也），是馀邪稍衰，而无入里之势，欲自解者也，桂枝麻黄各半汤，微微发之可也，此证以桂枝则宽，以麻黄则猛，俱未得其宜，故合二方之半，以取其不宽不猛也，何以知其经发汗若下若吐也，以下文不可更发汗更下更吐之文知之也，（字典，更字注曰，玉篇，复也，增韵，再也），又何以知其为伤寒之证也，以其用麻黄与无汗知之也，若又无以上诸证，唯脉微细而恶寒者，此虽经发汗或吐或下，而其邪则解矣，表里之气，皆为之亏乏者也，所谓阴阳，指表里而言，（太阳中篇云，下之后，复发汗，必振寒脉微细，所以然者，以内外俱虚故也，成无己云，阳，表也，阴，里也），轻者可与芍药甘草附子汤，重者可与乾姜附子汤也，不可更发汗吐下也，若又其人面有热色者，虽阴阳俱虚，然其表邪犹留，而未欲解也，宜行桂枝加附子等方，且解且扶，其宜桂枝麻黄各半汤八字，宜在为欲愈也之下，而在于此者，乃仲景氏一家文法，论中每每有之，（第四十一条，第四十六条，第六十七条皆然），不可不知也，程林金匮直解，大黄牡丹汤条云，大黄牡丹汤，当在有血之下，以古人为文法所拘，故缀于条末，伤寒论中多有之，是也，再按，宜者，适理之词，但以宜字冠方名上，可谓奇法也，若以常法言之，则当云某汤宜某证，所谓青州宜稻，雍州宜黍稷，（左传成二年注文），是也，今此云某证宜某汤，犹言稻宜青州，黍稷宜雍州，岂非奇法乎，诗小雅小宛篇云，哀我填寡，宜岸宜狱，礼内则云，牛宜稌，羊宜黍，（唐皇甫嵩，醉乡日月曰，醉花宜昼，醉雪宜夜，亦此是法），仲景氏文法，盖有所本也，言某证宜用某汤也。
桂枝麻黄各半汤方
桂枝（一两十六铢去皮）　芍药　生姜（切）　甘草（炙）　麻黄（各一两去节）　大枣（四枚擘）　杏仁（二十四枚汤浸去皮尖及两仁者，　正珍按，及两仁者四字，后人之所加，宜删去）。
上七味，以水五升，先煮麻黄一二沸，去上沫，内诸药，煮取一升八合，去滓，温服六合，本云，桂枝汤三合，麻黄汤三合，併为六合，顿服将息如上法，（成本脱本云以下二十三字，当补之，杏仁二十四枚，成本，全书，作二十四个是）。
林亿曰，今以算法约之，二汤各取三分之一，非各半也，宜云合半汤。
惟忠曰，后之合方者，滥觞于此也耶。
正珍曰，此方本作桂枝麻黄二汤，汤成后各取其三合，合而用之，此半桂枝，而半麻黄也，所以名曰各半也，亿等固执二汤分量，而不知煎法中自有明文之存，斤斤求合其数，遂致此凿说耳，若其各取三分之一，不过小其剂以省无用之费而已。
〔二十四〕太阳病，初服桂枝汤，反烦不解者，先刺风池风府，却与桂枝汤则愈。
金鉴曰，太阳病，服桂枝汤，外证不解者，可更作服，今初服不惟不解，而反加烦，是表邪太盛，若遽与桂枝，恐更生烦热，故宜先行刺法疏其在经邪热，然后却与桂枝发其肌腠风邪，俾内外调和，自然汗出而解矣，素问骨空论曰，风从外入，令人振寒，汗出头痛，身重恶寒，治在风府，大风颈项痛刺风府，风府在上椎。
甲乙经曰，风池，在项上入发际一寸，大筋宛宛中，风府，在颞颥后，发际陷者中，（风池，足少阳胆经穴，风府，督脉穴）。
惟忠曰，烦但训热者，未尽其义也，盖不可情状，而困闷扰挠，谓之烦也，（正珍按，烦但训热，成无己说也，增韵训烦为闷，颇得之矣）。
正珍曰，刺法盖取诸素问也，序论所谓，撰用素问九卷等者，是也，风池风府二穴，并非太阳经孔穴，而取之太阳病，可见仲景氏之立六经，固不拘经脉矣，按方有执，以烦，为服桂枝汤不如法之所致，喻昌亦然，虽然经文中未见有违法之意，可谓妄矣，又按，程应旄谓，此其人原有宿风加以新风合之者也，桂枝汤，不唯不拔出新风，而所伏宿风，反因辛热之药而扰动，故烦耳，先刺风池风府，拔出宿风，使新风无所合，却与桂枝汤则愈矣，噫，果若斯则初不服桂枝汤可也，服之始知其有宿风，愚之至也。
〔二十五〕服桂枝汤大汗出脉洪大者，与桂枝汤如前法，若形如疟，一日再发者，汗出必解，宜桂枝二麻黄一汤，（如疟成本作似疟，宜从而改）。
刘栋曰，若其证日再发如疟状者，一等深也，服桂枝二麻黄一汤，发其汗则愈也，是乃各半汤之浅证也，其形虽如疟，唯日再发者，其浅证可知也。
惟忠曰，再发，同一日二三发而稍轻，故不至二三而再，再也者，不过一二之辞，二三日，逾再次之辞也，二三之所以为重也。
张璐曰，详此方，药品与各半不殊，惟铢分稍异，而证治所分，可见仲景于差多差少之间，分毫不苟也。
正珍曰，此条服桂枝汤以下十八字，盖后条之文，错乱而入者，衍文可删矣，若形以下，宜接前条则愈句下，以为一条也，论中洪大之脉，无与桂枝之例也，又按，岛寿以如前法三字，为风池风府刺法，非也。
桂枝二麻黄一汤方
桂枝（一两十七铢去皮）　芍药（一两六铢）　麻黄（十六铢去节）　生姜（一两六铢切）　杏仁（十六个去皮尖）　甘草（一两二铢炙）　大枣（五枚擘）
上七味，以水五升，先煮麻黄一二沸，去上沫，内诸药，煮取二升，去滓，温服一升，日再服，本云，桂枝汤二分，麻黄汤一分，合为二升，分再服，今合为一方，将息如前法，（成本，脱本云以下二十九字，当补之，林亿等云，今以算法约之，桂枝汤，取十二分之五，麻黄汤取九分之二）。
〔二十六〕服桂枝汤，大汗出后，大烦渴不解，脉洪大者，白虎加人参汤主之，（千金方，脉经，并作白虎汤，非）。
成无己曰，大汗出，脉洪大而不渴，邪气犹在表也，可更与桂枝汤，若大汗出，脉洪大而烦渴不解者，表里有热，不可更与桂枝汤，可与白虎加人参汤，生津止渴，和表散热。
金鉴曰，大烦渴，脉洪大者，是邪已入阳明，津液为大汗所伤故也。
刘栋曰，此条承上条，以明治例也，下篇伤寒脉浮，发热无汗，其表不解者，不可与白虎汤之条，与此条，意义相抗衡。
正珍曰，此症其所以异乎猪苓五苓者，以脉之洪大与小便快利也，烦渴，谓渴之甚也，烦字，有主用，有兼用，如烦，心烦，胸烦，内烦，微烦，皆主烦言之，若夫烦躁，烦渴，烦疼，烦热，烦惊，烦满，皆不以烦为主，盖所兼及之客证已，判为二证，非也，故烦字在句首者，皆带说之词而轻，其在句尾者，皆主用之证而重，如安乐，苦痛，忧患，恐惧可见矣，史记仓公传，生子不生男，缓急无可使者，又袁盎传，缓急，人所有，今公常从数骑，一旦有缓急，宁足恃乎，柳子厚与韩愈论史书，司马迁，触天子喜怒，是其意唯在急与怒，而不在缓与喜，亦带说之词已，诸烦字在句首者，可例而知也。
白虎加人参汤方
知母（六两）　石膏（一斤碎绵裹）　甘草（炙二两）　粳米（六合）　人参（三两）
上五味，以水一斗，煮米熟汤成，去滓，温服一升，日三服。
按此煎法甚粗，不合他方之精，似有阙文，因考外台秘要，作上五味切，以水一斗二升，煮米熟内药，煮取六升，去滓，分服一升，日三服，再按，绵古所通用者，蚕绵也，后世有木草二绵，俱不可里物入汤也，诸家无其辨可疑，因按，栀子豉汤条，香豉四合绵裹，金匮栀子豉汤条，作绢裹，且本草纲目，石膏条，时珍曰，古方惟打碎如豆大，绢包入汤煮之，是以观之，绵裹之为绢裹也，可以相证矣，（又按外台作石膏一升非也，盖斤升字形甚似，所以致传写之误也已）。
〔二十七〕太阳病，发热恶寒，热多寒少，脉微弱者，此无阳也，不可发汗，宜桂枝二越婢一汤，（发，全书作更，玉函不可发汗，作不可复发其汗）。
无阳，当作亡阳，亡字读为武夫切，则通有无之无，此所以致斯误也，太阳中篇，五十八条，亡津液，玉函作无津液可见矣，亡，失也，楚人亡弓之亡，是也，非灭亡也，如亡血亡津液皆尔，大青龙汤方后云，汗多亡阳，救逆汤条云，医以火迫劫之，亡阳必惊狂，第二百二十一条云，发汗多，若重发汗者，亡其阳，本篇甘草乾姜汤条，亦有复其阳之文，皆可以为明征矣，张璐以无阳，为无津液之通称，非也，方有执，金鉴，刘栋，惟忠，皆认为无表证之义，亦非也，夫所谓阳者，指元气言之，人之所藉而运用营为者，表里上下左右前后，其活泼温暖，咸是一元气之发也，人苟无此气则死矣，犹天之有太阳而四时行焉，百物生焉，体中之物，莫贵焉，故谓之阳也，非指表指热之阳也，故论中唯有亡阳，而无亡阴，素问所谓，阳气若天与日，失其所同折寿不彰者，便是也，后世注家，乃有汗多亡阳下多亡阴之说，虽然，如桂枝去芍药加附子汤证，下后微恶寒者，其可谓之亡阴乎，不深考而已，惟过汗，则多亡表中之阳，过吐下，则多亡里中之阳，汗吐下俱过，则并亡表里之阳，若夫所谓阴阳俱虚者，乃表里之阳俱亡，所以危急也，岂惟误治为然乎，乃至自吐自利呕血下血，亦皆有亡阳之患，可不惧乎，按桂枝麻黄各半汤条一云，太阳病，得之八九日，如疟状，发热恶寒，热多寒少，其人不呕，清便续自可，一日二三度发，脉微缓者，为欲愈也，大青龙汤条云，太阳中风，脉浮紧，发热恶寒，身疼痛，不汗出而烦躁者，大青龙汤主之，若脉微弱，汗出恶风者，不可服之，今合二条考之，此条热多汗少句下，当有一日二三度发，脉浮紧者，更可发汗也若之十六字也，一说云，宜桂枝二越婢一汤八字，宜移之热多寒少句下而看，非有脱简，文法乃尔，余谓此诚然，然而详考全论，凡若此之处，必有分界之可察存焉，桂枝麻黄各半汤条，以也字分之，小青龙汤条，以服汤字分之，麻黄汤条，以服药字分之，茯苓桂枝白术甘草汤条，以脉沉紧分之，皆是也，今此条绝无分界之可察，则其为阙文，无疑矣，言太阳病，伤寒之证，医虽发之，犹尚不解，发热恶寒，热多寒少，一日二三度发，其脉浮紧者，是馀邪犹盛而未欲解者也，桂枝二越婢一汤，更发之可也，何以知其前已行发汗也，以下文亡阳二字知之也，若又有以上病证，而其脉反微弱者，是其人资质虚弱，为过汗所误，而阳为之亡者也，表邪虽未解，不可发汗也，宜与桂枝加附子辈，且解且扶焉，其宜桂枝二越婢一汤八字，缀之条末者，与桂枝麻黄各半汤之例同焉，盖桂枝二麻黄一汤者，其证轻矣，桂枝二越婢一汤者，其证重矣，桂枝麻黄各半汤者，其证在轻重之间也，又按，金鉴云，脉微弱无太阳表证，然既有无汗热多寒少之表证，麻黄桂枝石膏之药，终不可无，吴人驹云，微，乃微甚之微，非幽微之微，但不过强耳，希哲云，顾内热炽盛，燥耗津液者，亦有见微弱脉，然而平素虚弱无阳之所致，非大青龙汤之可妄用，但宜用桂枝二越婢一汤，轻解其邪热也，更改也，不可更发汗者，言不可用他药，发汗也，噫，诸子何其穷之甚。
桂枝二越婢一汤方
桂枝（去皮）　芍药　麻黄　甘草（各十八铢炙）　大枣（四枚擘）　生姜（一两二铢切）　石膏（二十四铢碎绵裹）
上七味，以水五升，煮麻黄一二沸，去上沫，内诸药，煮取一升，去滓，温服一升，本云，当裁为越婢汤桂枝汤合之饮一升，今合为一方，桂枝汤二分，越婢汤一分，（本云二字，玉函成本全书，俱作本方，是，五升下，玉函有先字，成本作生姜一两三钱，非，又七味下，有㕮咀二字，亦非，又水五升，作五升水，亦非，合之二字，作合一字，亦非，桂枝汤二分，越婢汤一分，作桂枝二，越婢一，亦非）。
按越婢汤方，见金匮要略，林亿等云，今以算法约之，桂枝汤取四分之一，越婢汤取八分之一。
〔越婢说〕金匮要略有越婢汤，本论亦有桂枝二越婢一汤，越婢二字，古来无明解，成无己曰，谓之越婢者，以发越脾气，通行津液，外台方，一名越脾，即此义也，吴人驹曰，越婢者，发越之力，如婢子之职，挟小其制，不似大青龙之张大也，方有执曰，越，逾也，过也，婢，女子之卑者也，女子，阴也，卑少也，程应旄曰，越婢一中之石膏，不过取其阴凉之性，女奴畜之，非如大青龙汤之可以匹主也，驱遣唯吾，而左右供职，故曰越婢也，喻昌曰，越婢者，石膏之辛凉也，胃得之则热化津生，以此兼解其寒，柔缓之性，比女婢，犹为过之，可用之无恐矣，五子者所言，辨则辨矣，无乃过凿乎，以予观之，以其方本得于越国之婢，从而为名耳，岂有深理邪，白居易诗曰，越婢脂肉滑，奚僮眉眼明，又有汉婢燕婢语，并见唐人诗中，又按，国语曰，厉王得卫巫，注曰，卫巫，卫国之巫也，可知越婢，即越国之婢矣，（余既著此说，后得伤寒溯源集读之，越婢之解，暗符余说，然彼曰仲景尝以此方，疗越人之婢，故名，杜撰亦甚哉）。
〔二十八〕服桂枝汤，或下之，仍头项强痛，翕翕发热无汗，心下满微痛，小便不利者，桂枝去桂加茯苓白术汤主之，（满下，玉函有而字，是，全书，桂枝下，有汤字，非）。
成无己曰，头项强痛，翕翕发热，虽经汗下，为邪气仍在表也，心下满微痛，小便利者，则欲成结胸，今外证未罢，无汗，小便不利，则心下满微痛，为停饮也，与桂枝汤以解外，加茯苓白术，利小便行留饮，（正珍曰，此注不言去桂之事，不知其所见之本，犹未去桂欤）。
宫义方曰，此章饮家也，茯苓桂枝白术甘草汤，可参考，（按五苓散之心下痞，亦同一根源）。
家君语予曰，凡论中揭一物，以名于方者，皆一方主将，犹天之有日，国之有君，不可一日无者也，故柴胡，葛根，麻黄，黄连，附子，黄芩，吴茱萸，白头翁诸方，俱未有去其主者，今此条独云去桂，岂是仲景氏之真哉，况仍有头项强痛发热无汗证乎，决是后人舛误所致，家君斯言甚快，足以破千古聩矇矣，翕翕字，见韩诗外传，及后汉书翟酺传，佩文韵府云，翕，盛也，成无己云，翕翕者，熇熇然而热也，若合羽所覆，言热在表也，按此证本非中风桂枝之证，盖伤寒麻黄之证兼停饮者也，称仍无汗者可见矣，而今不取麻黄，反用桂枝者，何也，心下满微痛，小便不利，固虽白术茯苓所得而主，若夺力于发表，则不能专其宣导之功也。
正珍再按，金鉴云，去桂，当是去芍药，旁引曲喻，以桂枝去芍药加附子汤之胸满，虽然，胸闷与心下满，岂可同日而语哉，喻昌云，去桂枝者，以已误，不可复用也，殊不知桂枝之法，有一服不解，而至三服，一剂不解，而至二三剂者矣，又观王肯堂说云，此非桂枝证，乃属饮家，故去桂枝，加茯苓白术，喻以十枣汤头痛，然而既曰服桂枝汤，又曰，仍头项强痛，此以仍字，应桂枝者，瞭然也，若不则何必取之桂枝乎，直用五苓散，茯苓桂枝白术甘草汤类可也已，又观希哲注，曰，此是脾胃素弱人，感外邪之证，妄建脾胃弱者，不宜桂枝之说，强合去桂之义，殊不知数下之之后，脾胃受伤而利下不止者，犹且用桂枝人参汤，莫所疑惮，噫，彼何读书之粗且略耶，又钱潢云，治之以桂枝去桂加茯苓白术汤，未详其义，恐是后人传写之误，未可知也，钱氏此说，大胜诸家强辨为说也，方有执云，术上不当有白字，是书编始于叔和，叔和有脉经，脉经术上皆无白字，足可征也，然则白为后人所加明甚，以予观之，有执斯说，亦未足信也，按古昔惟一术，以其白者为佳，故冠日白，潜确居类书，九十七卷，范子曰，术出三辅，黄白色者善，明黯者不足用也，犹枣之必以大称焉，今观华舶斋来之物果然，后人不知，遂以一类别种之草，名之赤术苍术，以对白术，（术分赤白，自梁陶弘景始也），可谓不解事矣，有执亦不知脉经为后人伪撰，引以议之，岂果可信乎，予尝著脉经辨，以发其奸，今搜得其稿于巾衍，因附以晓世之眩脉经者云。
〔附录脉经辨〕脉经十卷，西晋太医令，王叔和所著，其书亡矣，今之所传，盖唐季人，将其散轶之馀，敷演成编者，决非王叔和真本也，何以证之，林亿等进呈脉经札子曰，大抵世之传授不一，有以隋巢元方时行病源为第一卷者，征一也，七言诗，虽创柏梁虖，然而季唐以前人，未多作焉，仅仅乎若晨星，观文选所收，可见矣，如其歌行律绝，则唐之所始制，又如其为之韵语，以便讲习，愈益輓者焉耳，脉经乃以二十四脉，奇经八脉，十六怪脉，观形察色等，为七言歌括，西晋时宁有之邪，是虽或非其真，然其原本，晚出芜杂，有招之混搀矣，征二也，（按医统正脉所收之本，欠脉图歌括，盖吴勉学亦知其非，而除之乎，非宋板之旧也），今世所传伤寒论，便叔和撰次之本，而其辨脉平脉二篇，及伤寒例，皆不与六经本论相惬，其出叔和之手，人所共知也，脉经乃举平脉法文，题曰张仲景论脉，是不啻不知仲景氏，亦不知叔和者之为，昭然明矣，征三也，其他犹可议可疑者，不遑枚举，此知今之所传，盖唐季人，将其散轶之馀，敷演成编者，决非叔和真本也，虽然其书去古未甚远，间亦有益于参考者，学者择而採之，亦何坊之有，昔人止辨脉诀之为伪撰，而不知脉经亦不免伪撰也，因摘其尤者，以发其奸，予岂好辨哉，予岂好辨哉，庚子上巳日，书于杏花园。
桂枝去桂加获苓白术汤方
芍药（三两）　甘草（二两炙）　生姜（切）　白术　茯苓（各三两）大枣（十二枚擘）
上六味，以水八升，煮取三升，去滓，温服一升，小便利则愈，本云桂枝汤今去桂枝加茯苓白术。
〔二十九〕伤寒脉浮，自汗出，小便数，心烦微恶寒，脚挛急，反与桂枝，欲攻其表，此误也，得之便厥，咽中干，烦躁吐逆者，作甘草乾姜汤与之，以复其阳，若厥愈足温者，更作芍药甘草汤与之，其脚即伸，若胃气不和，讝语者，少与调胃承气汤，若重发汗复加烧针者，四逆汤主之，（成本，桂枝下，有汤字，烦躁之躁，成本全书，并作燥，非）。
金鉴曰，微恶寒者，表阳虚，不能御也。
方有执曰，厥，谓四肢冷也。
程应旄曰，得之便厥者，真寒也，咽中干烦躁者，假热也。
正珍曰，伤寒二字，泛称疫而言，非太阳伤寒也，脉浮自汗出，小便数，心烦微恶寒，脚挛急，即少阴病，而大青茏条所谓，若脉微弱，汗出恶风之大同小异者，故脉唯言浮之似表，而不言其为紧为缓，证唯言微恶寒之似表，而不言发热头痛，当知其汗出恶寒者，乃与附子泻心之恶寒汗出者，同为阳虚之病，故此证虽有脉浮恶寒之似表者，决不可攻表，唯宜与姜附扶阳剂，以温之也，今乃错认其似表者，以发之，故有厥冷咽乾，烦躁吐逆之变，因作乾姜附子汤，以复其阳气，若其不用四逆吴茱萸类者何，桂枝之发，徒伐表气，而里气受败不深，虽有吐逆，未及下利清穀之甚故也耳，旧本作甘草乾姜汤，大非也，甘草乾姜汤，治肺痿多涎唾者之方，安能挽回阳气将尽者乎，若胃气不和以下，至四逆汤主之，盖他条错乱而入者，删之可也，何以知之，以上文序证至脚挛急止，而不及胃气不和等事已，按此证，始则心烦，后则烦躁，其为主证可知矣，且呕家不欲甜，其非四逆所宜，亦可知矣，虽然此证而兼下利清穀，必温以四逆可也，不可复泥呕矣，又按心烦微恶寒，与白虎加人参汤似矣，而脉之虚实，口之和不和，大不同矣，再按，论中以承气命者四方，而调胃承气，专为吐下后胃中不和者设，所以名调胃也，若其用诸发汗后，若不吐不下心烦者，殊是权用，而非主用也，故曰，先此时，自极吐下者，与调胃承气汤，若不尔者，不可与，又曰，大便当硬而反下利，脉调和者，知医以丸药下之，非其治也，调胃承气汤主之，（并出太阳中篇）调胃之义，可以见矣，况方中有甘草和缓之品，而其服之，亦不至五合一升之多，唯少少温服之，则其专为吐下后胃气不和者设，而非先攻下之剂也，彰彰乎明矣，今此条言胃气不和讝语者，必是吐下后之证已，甘草乾姜汤，芍药甘草汤，俱仲景氏所始制，故各置作字，以分桂枝之古方也。
甘草乾姜汤方
甘草（四两炙）　乾姜（二两）
上二味，以水三升，煮取二升五合，去滓，分温再服，（甘草四两，玉函作二两，非，二味下，有㕮咀二字，亦非，成本全书，二味作㕮咀，非，成本乾姜二两下，有炮字，宜从而补矣）。
芍药甘草汤方
白芍药　甘草（各四两）
上二味，以水三升，煮取一升五合，去滓分温再服，（成本全书，二味下，有㕮咀二字，再服下，有之字，非）。
香川太冲，药选曰，芍药甘草汤方中，创加白字，论中止此一项，他所皆无，予以为此后人之所加也，何者，既书芍药甘草汤，而不书白芍药甘草汤，惟药名，添白字，则为一剩字也甚明矣，正珍曰，玉函无白字。
调胃承气汤方
大黄（四两去皮清酒洗）　甘草（二两炙）　芒硝（半升）
上三味，以水三升，煮取一升，去滓，内芒硝，更上火，微煮令沸，少少温服之，（玉函成本全书，三味下，有㕮咀二字，非，芒硝半升，成本作半斤，千金翼作半两，按大承气，犹不用半升，宜以半两为是，外台秘要，作甘草三两）。
户田斋，非药选云，难曰，古法药用上行以酒，下行以盐，缓寒亦以酒炒，不可谓无其理也，斋答曰，予屡试之，未尝见其效已，且夫酒盐，固不敌于本味十分之一也，况炒过之本味添味俱减乎，又且中世以上，未有用酒，醋，人溺，盐水，姜汁，暨涂酥，涂蜜，土炒，麸炒等制法也，王叔和撰次金匮玉函经，方药炮制曰，半夏以汤洗十数度，令水清滑尽，洗不熟有毒也，附子大黄之类，或炮，或生，皆去黑皮，厚朴即斜削，如脯法，（下略）可见耳，其调胃承气汤，抵当汤下，有大黄酒浸酒洗之事者，乃后人之加也明矣。
成无己曰，承，顺也，邪气入于胃也，胃中气郁滞，糟粕秘结，壅而为实，是正气不得舒顺也，以汤荡涤使寒者利，而闭者通，正气得以舒顺，是以承气名之。
正珍曰，承气汤四方，以大承气为主，成无己所解甚是也，后世诸家亦皆遵奉之，无敢间言者，虽然古今字书韵书，并未见以承训顺者，于是乎信且疑者数年，庚子夏日，适繙诗之大雅抑篇则云，绳绳子孙，万民靡不承，郑玄笺云，言承顺也，孔頴达云，天下之众民，无有不承顺而奉行之，乃曩者所疑，涣然冰释，怡然理顺，又尝考宋书乐志，汉宗庙乐，食举十三曲，其第十二曰承元气，岂非承气之名之所职由者邪，又按，周易云，至哉坤元，万物资生，乃顺承天，礼记乐记曰，理发于外，而民莫不承顺，史记秦始皇纪云，宇县之中，承顺圣意，晋书陈骞传云，时牵弘为扬州刺史，不承顺骞命，合而考之，承顺连用，承亦有顺义者，自彰彰矣。
四逆汤方
甘草（二两炙）　乾姜（一两半）　附子（一枚生用去皮破八片）
上三味，以水三升，煮取一升二合，去滓，分温再服，强人可大附子一枚，乾姜三两，（甘草二两，千金霍乱篇，作一两，三味下，成本全书，并有㕮咀二字，非）。
钱潢曰，四逆汤者，所以治四支厥逆，而名之也。
惟忠曰，大附子一枚，乾姜三两，即通脉四逆汤也。
正珍曰，强人以下十二字，叔和所搀，当删之，否则与通脉四逆汤，无差别也，又按，本草载宋雷斆说云，附子一个，重一两者，即是气全，乃知古人所用之附子，大抵以一两，准一枚，梁陶弘景曰附子乌头若干枚者，去皮毕以半两准一枚，盖以皮肉各得半两而已。
〔三十〕问曰，证象阳且按法治之而增剧，厥逆，咽中干，两胫拘急而讝语，师曰，言夜半手足当温，两脚当伸，后如师言，何以知此，答曰，寸口脉而大，浮为风，大为虚，风则生微热，虚则两胫挛病，形象桂枝，因加附子参，其间增桂令汗出，附子温经亡阳故也，厥逆，咽中干，烦躁，阳明内结，讝语，烦乱，更饮甘草乾姜汤，夜半阳气还，两足当热，胫尚微拘急，重与芍药甘草汤，尔乃胫伸，以承气汤，微溏，则止其讝语，故知病可愈。
刘栋曰，上条之注文，后人之言也。
惟忠曰，此疑非仲景之言也，或后人追论之言，谬入本文也，大氐以问答者皆然，不可从矣。
正珍曰，凡论中，设问答而言之者，皆叔和所附托，非仲景氏之言，何以知之，以其言繁衍丛脞，而与本论所说，大相乖戾也尔，按金匮产后门，有阳旦汤，即桂枝汤也，千金阳旦汤，亦桂枝汤也，特外台引古今录验，阳旦汤，桂枝汤中加黄芩二两者，非是，成无己曰，阳旦，即桂枝别名，亦可以证矣。


卷二  ——————————————————————————————————————————————————————————————————————————————————————————

辨太阳病脉证并治中第二  ***************************
〔三十一〕太阳病，项背强[几][几]，无汗恶风者，葛根汤主之，（者字，依可发汗篇，及玉函外台，补之），成无己曰，太阳病，项背强[几][几]，汗出恶风者，中风表虚也，项背强[几][几]，无汗恶风者，中风表实也，（正珍曰，中风表实，宜作伤寒表实，成无己，深拘恶风二字，非也），表虚宜解肌，表实宜发汗，是以葛根汤发之也。
方有执曰，恶风，乃恶寒之互文，风寒皆通恶，而不偏有无也。
喻昌曰，设以麻黄本汤，加葛根大发其汗，将无项背强[几][几]者，变为经脉振摇动惕乎，此仲景之所为精义入神也。
刘栋曰，麻黄汤之部位，而项背强者，葛根汤主之，桂枝汤之部位，而项背强者，桂枝加葛枝汤主之，不须啜粥者，以葛根汤发汗之剂，而为麻黄汤部位之方故也。
正珍曰，此条乃太阳伤寒，而项背强者，比麻黄证一等深者也，方有执喻昌之徒，皆以为太阳阳明合病之初证，盖坐误读下条之文故已，钱潢云，葛根汤，即麻黄汤加入葛根也，不喘，故去杏仁，（方有执同）又云，本当名之曰麻黄加葛根汤，芍药后人误入，殊不知葛根汤，用以治此证，乃古来相传之定方，而非仲景氏所自制者也，序论所谓，勤求古训博採众方者，可以见矣，且彼徒知芍药之非麻黄汤中品味，而不及枣姜二种，可不谓疏邪。
葛根汤方
葛根（四两）　麻黄（三两去节）　桂枝（三两去皮）　生姜（三两切）　甘草（二两炙）　芍药（二两）　大枣（十二两擗）
上七味，以水一斗，先煮麻黄葛根，减二升，去白沫，内诸药，煮取三升，去滓，温服一升，覆取微似汗，余加桂枝法，将息及禁忌诸汤皆仿此，（麻黄三两，外台作四两，芍药二两，金匮作三两，成本全书，俱脱桂枝之枝字，当补之，大枣十二两，成本全书俱作十二枚，是，七味下，成本全书俱有㕮咀二字，非，成本似汗下，有不须啜粥四字，无诸汤皆仿此五字，，正珍曰，白沫当作上沫，从前后诸例，余如桂枝法以下，后人搀入，宜删，观葛根加半夏汤条可见矣）。
〔三十二〕太阳与阳明合病者，必自下利，葛根汤主之。
金鉴曰，太阳与阳明合病者，无太阳之发热恶寒无汗，与阳明之烦热不得眠等证，同时均病。
刘栋曰，太阳者，脉浮发热头痛项背强也，阳明者，不恶寒反恶热，讝语大便不通也。
正珍曰，此章有误字，有错置，有衍文，当作太阳与阳明合病而下利者，葛根汤主之，（脉经，作太阳与阳明合病，而自利不呕者，太阳下篇曰，太阳少阳并病，而反下文，成结胸），盖自字与而字，检之韵镜，四声虽殊，音则相近，（自者，去声，四实韵，而者，平声，四支韵，俱属开转），故传写者，不觉致此误耳，少阴篇，真武汤条，自下利之自字，玉函千金翼，俱作而字，可征矣，盖古昔唯有五音之别，而四声呼法，未正也，如而之为尔，尔之为汝，汝之为若，可见矣，所谓太阳，承前条葛根汤证言之，（太阳病，项背强[几][几]，无汗恶寒风者，是也），阳明指其所交见阳明轻证一二而言也，若其下利与呕，殊是所兼客证，犹小青龙小柴胡等汤下，有或以下诸兼证也，非合病中必有之正证也，自成无己以降，皆谓为合病中正证，非也，按论中，冠合病并病者，才数条矣，其不冠合病并病，而实为合病并病者，反居多，何也，盖彼举合併名目，以略合併病证，此举合併病证，以略合併名目，互略之而已。
〔三十三〕太阳与阳明合病，不下利但呕者，葛根加半夏汤主之。
呕是所兼之轻证，故于本方中但加半夏也，若是阳明内热之呕，岂一半夏之所能止乎，按以上二证，虽见阳明证，仍诱诸发汗者，以表未解，里未实也。
〔附录合併病诸说〕成无己曰，伤寒有合病，有并病，本太阳病不解，并于阳明者，谓之并病，二经俱受邪相合病者，谓之合病，合病者，邪气甚也，（正珍按，合併解，特成无己惟忠二说，尤为妥帖，其他诸说，皆难信从矣）。
方有执曰，合见答切，合之为言，相配偶也，轻重齐多少等，谓之合，并，犹合也，彼此相兼合，而有轻重多寡之不同，谓之并。
程应旄曰，合病者，太阳之恶寒发热等证，与阳明之喘满胸满等证，同时均发，无有先后也，表邪去尚未尽，里邪乘其未去而已来，两邪相持而前后互见，是曰并病，纵使表少里多，终是带表之阳明也。
喻昌曰，合病者，两经之证，各见一半，如日月之合朔，如王者之合圭璧，界限中分，不偏多偏少之谓也，并病者，两经之证，连串为一，如贯索然，即兼併之义也，并则不论多寡。
锺潢曰，合病者，两经三经，一时并受，见证齐发，无先后之不齐，故谓之合，并病者，此经传入彼经，遂至两经俱病，谓之并者，并及他经亦病，故谓之并，金鉴曰，伤寒有六经之证，有六经之脉，证脉井然不杂，则可直指为某经之病，若两经三经，阴阳混淆，不可以一经名者，或一经未罢，又传一经，二经之证同病不归併一经者，则名曰合病，或二经三经同病，其后归併一经自病者，则名曰并病，论中所著合病并病，虽单举阳经，未及阴经，然阳经既有合病并病，则阴经亦必有之可知矣，如太阳病脉反沉，少阴病反发热，是少阴太阳合病也，阳明病脉迟，太阴病大实痛，是太阴阳明合病也，少阳病脉细而厥，厥阴病呕而发热，是厥阴少阳合病也，是虽无合病之名，而确有合病之实，且三阳皆有发热证，三阴皆有下利证，如发热而下利，是阴阳合病也，阴阳合病，若阳盛者属阳经，则下利为实热，即论中所谓太阳阳明，阳明少阳，太阳少阳合病者，是也，阴盛者属阴经，则下利为虚寒，即论中所谓少阴下利反发热不死，少阴下利清穀，里寒外热，不恶寒而面赤者，是也，盖阳与阳合，不合于阴，为三阳合病，则不下利而自汗出，乃白虎汤证也，阴与阴合，不合于阳，为三阴合病，则不发热而吐利厥逆，乃四逆汤证也，诚以人之藏府互根，阴阳相合，三阳既有合併之病，则三阴亦有合併之病，不待言矣。
张介宾景岳全书曰，并病与合病不同，合病者，彼此齐病也，并病者，一经先病，然后渐及他经，而皆病也。
刘栋曰，凡合病并病之别，谓缓急之分也，于太阳阳明，为合病，于太阳少阳，为并病，并病者，从中风来，合病者，从伤寒来。
惟忠曰，合也者，谓在其始而既已太阳阳明及少阳之脉证之相交见者也，并也者，谓未离于太阳之脉证，荐及于阳明少阳者也，之二者之于轻重缓急也，合病为最重最急矣，并病之于合病，虽若稍轻稍缓乎，不若太阳之最轻最缓也，故并病亦不为不重且急矣，以其荐及于阳明少阳也，合病之所以最重最急者，以其始而既已交于阳明少阳也，又曰，夫既三阳有合併之名，则三阴亦不得言无焉，惟不设其名耳，设其名者，以治法之有先后也，不设其名者，以治法之一于救里，而无有先后也，故仲景氏之设名也，莫不关于治法焉。
正珍按，病源候论卷七，曰，有太阳少阴并病，脉数紧，而下之，紧反入里，则作否之文，人或由此，有阳与阳相病，为合，阴与阳相病，为并之说，殊以为征乎，可笑殊甚，（韵会小补，并字注曰，兼也，合也，或作并，品字笺，并字注曰，及也，合也，兼也，贾谊过秦论，併吞八荒，世说政事篇，续晋阳秋曰，江左造创豪族併兼）。
葛根加半夏汤方
葛根（四两）　麻黄（三两去节）　甘草（二两炙）　芍药（二两）　桂枝（二两去皮）　生姜（二两切）　半夏（半升洗）　大枣（十二枚擘）
上八味，以水一斗，先煮葛根麻黄，减二升，去白沫，内诸药，煮取三升，去滓，温服一升，覆取微似汗，（生姜二两当作三两，葛根汤方，及可发汗篇，成本全书，皆作三两，可征焉，半夏半升，成本全书，俱作半斤，非）。
〔三十四〕太阳病，桂枝证，医反下之，利遂不止，脉促者，表未解也，喘而汗出者，葛根黄芩黄连汤主之。
太阳病，桂枝证，医反下之，续得下利，其脉缓者变为数，此为表不解，而里更虚也，谓之协热利，桂枝人参汤证也，夫因下之，而遂利不上，为脾胃虚寒所致，其脉当迟涩，今乃促急，故为表分馀热未解也，若下之之后，不复下利，喘而汗出无表证者，此为馀热内攻上焦所致，与麻黄杏仁甘草石膏汤证略同，但彼汗出而喘，此因喘而汗出，彼以汗为主，此以喘为主，所以治法有异也，虽则有异，其为上焦之热，乃一也，故并用寒药，以清解上焦也，又按，汗出一证，有属表者，有属里者，此条虽首称桂枝证，今唯言汗出，而不及其他表证，可见此汗，非表不解之汗，而实为因喘之汗矣，乃知此证者，桂枝证下之后，馀热攻胸中之候也，注家不察，并下利脉促表未解，以为一病而说之，非也，岂有表未解之病，舍桂枝而用芩连之理乎，果其言之是乎，则喘而汗出一句，当在利遂不止句下也，胡以也字别之乎，又胡特下一者字乎，据文绎义，其判为二证者，瞭然也，论中往往有此文法，不可不察也，按方有执，喻昌，张璐诸人，皆以此条为太阳兼阳明之病，盖为葛根汤治太阳阳明合病之文所误也，再按，下后表未解，而微喘者，乃四十三条，桂枝加厚朴杏子汤之所主也。
葛根黄芩黄连汤方
葛根（半斤）　甘草（二两炙）　黄芩（三两）　黄连（三两）
上四味，以水八升，先煮葛根，减二升，内诸药，煮取二升，去滓，分温再服，（濑穆曰，记者，脱甘草二字，成本全书，作黄芩二两，玉函同宋板）。
〔三十五〕太阳病，头痛发热，身疼腰痛，骨节疼痛，恶风无汗而喘者，麻黄汤主之。
方有执曰，身疼腰痛，骨节疼痛，即上条之体痛，而详言之也，上条言必恶寒，而此言恶风者，乃更互言之。
喻昌曰，盖恶风，未有不恶寒者。
岛寿曰，恶风者，寒亦恶之，所以伤寒亦互云恶风，后人谓，伤寒恶寒不恶风，中风恶风不恶寒误矣。
刘栋曰，伤寒与中风，以脉与汗，为分别也，此条为太阳伤寒之浅证也。
正珍曰，此太阳伤寒之正证表实者也，不言脉浮紧者，以上篇悉之也，身体骨节疼痛，阴阳俱有之证，其无发热头痛，而脉沉微者，是为阴证，附子汤真武汤等之所主也，喘，是表热延，及所致之客证，非主证也，但以此证多兼之故及此已，故虽无喘者，既已有主证，则可与之矣，不可泥喘之有无也，又按，无汗二字，必置之喘者上，盖承前条喘而汗出句，以示其差别也。
麻黄汤方
麻黄（三两去节）　桂枝（二两去皮）　甘草（一两炙）　杏仁（七十第去皮尖）
上四味，以水五升，先煮麻黄，减二升，去上沫，内诸药，煮取二升半，去滓，温服八合，覆取微似汗，不须啜粥，余如桂枝法将息，（正脉本，桂枝作三两，非，杏仁七十第，成本全书作七十个是）。
金鉴曰，此为纯阳之剂，过于发汗，如单刀直入之将，用之若当一战成功，不当则不戢而召祸，故可一而不可再，如汗后不解，便当以桂枝代之，此方为仲景开表逐邪，发汗第一峻药也，又曰，麻黄汤之峻与不峻，在温覆与不温覆也。
岛寿曰，徐春甫云，凡煎药者必以主治为君，先煎一二沸，后入诸药，寿按，未必尽然，凡用麻黄先煮之去上沫者，沫令人烦也，不以君臣然也。
陶弘景曰，沫令人烦，根节能止汗，此所以先煮去沫也。
方有执曰，麻黄有专攻之能，故不须啜粥之助。
内藤希哲曰，其人脾胃素强，不须借补力，故不啜粥，（正珍曰，此说，非也）。
〔附考〕按疼痛二字，古今字书，并未有辨其差异者，从来注家，亦皆无及之，盖疼之与痛也，义训虽同，自不无轻重缓急之分也，凡二字同训而连用者，靡不皆然也，如彼忿懥恐惧类，若谓忿即懥，恐即惧可乎，曩余读虞德升品字笺得其说，因书备参看。
品字笺，恐字注曰，案大学，忿懥恐惧，好乐忧患，八字八义，并由浅入深，论语好之者，不如乐之者，孟子终身之忧，一朝之患，是也，旧注，恐字即惧，懥字即忿，未确，又痛字注曰，疼痛，痛之浅者，为疼，疼之甚者，为痛。
〔三十六〕太阳与阳明合病，喘而胸满者，不可下，宜麻黄汤，（成本作宜麻黄汤主之，非也，云宜，云主之，自有姜别，不可混言也，成本往往混言者，全系后人妄添，宋板则一无混言者，可谓古矣）。
二百四十二条曰，阳明病脉浮无汗而喘者，发汗则愈，宜麻黄汤。
惟忠曰，此虽其邪之实于胃，先诱诸其表于发汗，然后下之者也。
正珍曰，太阳者，承前章麻黄汤证言之，与葛根汤合病条，同矣，阳明者，指其所交见阳明轻证一二而言也，喘而胸满，殊是兼证耳，不必拘其有无而可也，满与懑同，闷也，说已见上，此条惟言胸满，不言胸胁苦满，明其未至于柴胡证也，再按，喘而胸满，因喘而胸满也，与喘而汗出同，故重在喘而不在胸满也。
〔三十七〕太阳病，十日以去，脉浮细而嗜卧者，外已解也，设胸满胁痛者，与小柴胡汤，脉但浮者，与麻黄汤，（玉函脉字上，有其字，是，证治准绳，以去，作已去，，正字通，以字注曰，又无己同，毕也，止也，史赵世家，以服为臣，按史记，赵世家无此文，越世家曰，以服为臣，乃知越，是越字之误，又汉书张良传曰，殷事以毕，亦与已通用也，字典，设字注曰，又假借之辞，战国策，今先王设为不宦注，设者，虚假之辞，濑穆曰，设犹若）。
方有执曰，脉浮细而嗜卧者，大邪已退，血气乍虚，而肢体倦怠也。
正珍曰，是提太阳病十日以去七字，以辨其已解者，与传及于少阳者也，言太阳病十日以上，发汗后，脉浮细而嗜卧，他无所苦者，此外邪已解，不须药而可也，设胸满胁痛者，则知邪气不解，传及于少阳也，非前条喘而胸满之比也，故与小柴胡汤和之，脉但浮云云八字，恐是后人所加，否则必有阙文，何者，仲景氏之立论，必参合脉证，而后敢言其方，今此文惟云脉，而不云证，若非有阙文，则后人之言已，故今删之，按少阴篇曰，少阴之为病，脉微细，但欲寐也，与此条稍似而大异也，彼在于病发之始而言，此在于十日以后而言，彼脉微细，而此浮细，彼欲寐，而此嗜卧，自有差别，不可混也，又按，方有执云，胸满胁痛则少阳未除，金鉴亦同，不知十日以去，脉未浮细之前，少阳证安在，而曰未除邪，再按，宋板，此条后，载小柴胡汤方，今依成本删之，其方见后第九十八条。
〔三十八〕太阳中风，脉浮紧，发热恶寒，身疼痛，不汗出而烦躁者，大青龙汤主之，若脉微弱，汗出恶风者，不可服之，服之则厥逆筋惕肉瞤，此为逆也，（千金，太阳中风，作中风伤寒，身字下有体字，玉函脉经，烦躁下，有头痛二字，成本全书，脱不可服之之之字）。
程应旄曰，此汤非为烦躁设，为不汗出之烦躁设，若脉微弱，汗出恶风者，虽有烦躁证，乃少阴亡阳之象，全非汗不出而郁蒸者比也。
惟忠曰，为逆也下，条辨，尚论编，后条辨，缵论，皆有以真武汤救之六字，此必后人之补入也。
正珍曰，中风当作伤寒，此太阳表实，兼挟阳明内热之候，非麻黄汤所能发，故与大青龙汤，以峻发之矣，若其脉微弱，汗出恶风者，虽有发热烦躁身痛，乃少阴亡阳之证，与通脉四逆汤之里寒外热，吴茱萸汤之烦躁，附子汤之身痛，同类，（并见少阴篇）是皆真寒假热之病，而非大青龙汤所主也，若误与之则必见四肢厥逆筋惕肉瞤等危候，是之谓逆治也，当此之时，惟真武汤，可以侥倖万一而已矣，从来注家，皆谓是中风见寒脉，风寒两伤营卫者也，殊不知冒首中风二字，即伤寒二字之误，有后章可征矣，（字典，瞤字注曰，说文目动也，黄帝素问，肉瞤瘈注，动掣也，通雅曰，掣纵曰瘈瘲，手良掣纵，即筋惕肉眴也），再按，麻黄证曰，无汗，大青龙证曰，不汗出，犹太阳病曰或未发热，少阴病曰无热恶寒，造谤既毕，义亦不同，不可不详也，盖无汗，对有汗而言之，不汗出对无汗而言之，言其人不啻无汗，虽服麻黄以发之，尚犹不得汗也，但虽与之麻黄，不能有汗而烦躁者，乃始可与大青龙汤已，若其不云汗不出，而云不汗出者，所主在烦躁二字，而汗之不肯出，落第二义也，若夫桂枝汤方后，汗不出三字，主汗而言之，本论属辞之法，一字不苟如是。
大青龙汤方
麻黄（六两去节）　桂枝（二两去皮）　甘草（二两炙）　杏仁（四十枚去皮尖）　生姜（三两切）　大枣（十枚擘）　石膏（如鸡子大碎）
上七味，以水九升，先煮麻黄，减二升，去上沫，内诸药，煮取三升，去滓，温服一升，取微似汗，汗出多者，温粉扑之，一服汗者，停后服，若复服，汗多亡阳，遂虚恶风烦躁不得眠也，（杏仁，四十枚，成本，全书，作四十个是，大枣，十枚，金匮，成本，作十二枚是，成本全书，无若复服三字亦是，扑字成本作粉）。
按大青龙汤，乃越婢汤加桂枝杏仁，减大枣者，府黄甘草生姜三味，分量无异，由是推之，所谓石膏鸡子大，乃亦半斤已，温粉者，熬温之米粉也，同温针温汤之温，刘熙释名云，粉，分也，研米使分散也，字汇粉字注曰，米细末，说文，傅面者，古傅面亦用米粉，是也，按后汉书，华佗传曰，体有不快，起作一禽之戏，怡而汗出，因以著粉，义与本论同，再按，成无己明理论，载外台辟温粉方，以为温粉，非也，辟温粉，乃辟温疫之粉，非止汗之设也，无己引而混之，可谓卤莽矣，兹录外台明理二方，以发其矇矣，外台秘要辟温粉方，川芎　苍术　白芷　藁本　零陵香（各等分）
上五味捣筛为散，和米粉，粉身，苦欲多时，加药增粉用之。
明理论温粉方　白术　藁本　川芎　白芷（各等分）　上捣末为细末，每末一两，入米粉三两，和令匀粉，扑周身止汗，无藁本亦得。
香川太冲，行余医言，论本事，三因，明理诸书，所载温粉方曰，按张机元无温粉方，唯用白，米粉，温而扑之耳，后虽立温粉方，如许叔微，陈言，成无己，而皆俱和米粉用之米粉居四之三，安在芎芷藁术之四味乎，又按，若其所谓烦躁不得眠者，乃乾姜附子汤证，不复真武汤证也。
〔附录〕门人某问曰，先生言，青龙以麻黄之青命焉，果然则麻黄汤，何无青龙之称乎，余曰，其方不出一人之手也，仲景氏不云乎，勤求古训，博採众方，可见其所载诸方，多出于众家之秘，而非仲景氏一人之所自制，故其立名不一规尔。
〔三十九〕伤寒脉浮缓，身不疼但重，乍有轻时，无少阴证者，大青龙汤发之。
金鉴曰，乍有轻时，谓身重而有时轻也，若但欲寐，身重无轻时，是少阴证也。
伤寒发秘曰，前条乃伤寒之脉，而其证剧者，此则中风之脉，而其证剧者也，与之大青龙者舍脉而取证也，（内经云，九候虽全，形肉脱者，死之类，是亦舍脉而取证也）。
濑穆曰，此章大青龙汤，张氏医通（缵论）后条辨，作小青龙汤，谓古本然，予未见其古本，疑据身重之文而改之乎，（程应旄曰，余幼读古本，实是小青龙汤，观其中脉证，总非大青龙汤病）。
正珍曰，此条承前章，论其有异证者，故唯言其异者，而不言同者，虽则不言乎，其发热恶寒，不汗出而烦躁者，含畜其中，古文之简乃尔，少阴证者，前所谓脉微弱汗出恶风是也，按，真武汤，四肢沉重疼痛，桂枝附子汤，身体疼烦不能自转侧，柴胡加龙骨牡蛎汤，一身尽重不可转侧者，皆此身重也，不可不辨也。
〔四十〕伤寒表不解，心下有水气，乾呕发热而咳，或渴，或利，或噎，或小便不利，少腹满，或喘者，小青龙汤主之，（千金不解作未解，宜从而改之，玉函喘上，有微字，少腹之少作小，是也，详见伤寒考，及后一百十一条）。
岛寿曰，千金以此论方，为发汗后证，是也，汪昂曰，仲景书中，凡有里证兼表证者，则以表未解三字该之，（正珍按，岛氏，依千金，以为发汗后证，可谓卓见矣，自此以后数章，皆论汗下后，邪气未解之证也）。
方有执曰，水气，谓饮也。
王肯堂曰，水留于胃，故乾呕而噎，水射肺，故喘咳水停心下，故渴，水入肠间，故利，水畜下焦，故小便不利，小腹满，与小青龙汤，发汗散水气，又曰，小青龙汤证，与小柴胡证，相似有不同者，小青龙汤无往来寒热胸胁满硬痛之证，但有乾呕发热而咳，此则为表不解，水停心下也，虽有或为之证与小柴胡相似，终无半表半里之证为异耳，（证治准绳）
惟忠曰，乾呕，咳，渴，噎，喘，皆心下有水气之状也，其云或者，谓有兼证如此者，又否者，亦皆主之也，加减法，后人补入，不足据矣，它如小柴胡，真武理中，及四逆散，通脉四逆等加减法，亦皆同。
金鉴曰，太阳停饮有二，一中风有汗为表虚，五苓散证也，一伤寒无汗为表实，小青龙汤证也。
正珍曰，伤寒表未解者，谓已经发汗，而脉浮紧头痛，发热恶寒之证仍在也，心下有水气者，谓饮物之停畜胃中，非痰也，乾呕及咳，皆水气之所发也，然水之为病不一，故举或以下诸证，以尽其变也，或者，未定之谓，言兼证如是者与否者，皆用小青龙汤主之也，后加减法，后人误看或字而所妄加者，不可从矣，钱潢业已辨其非，惟忠从而和之，可谓定论矣，（钱潢曰，详推后加减法，凡原文中每具诸或有之证者，皆有之，愚窃揆之以理，恐未必皆出于仲景）。
又按，噎当作噫，噫与噎，因字形相似，传写讹为噎也，生姜泻心汤条曰，乾噫食臭，胁下有水气，可见噫亦水气所致，程应旄本，改噎作噫。
小青龙汤方
麻黄（去节）　芍药　细辛　乾姜　甘草（炙）　桂枝（各三两去皮）　五味子（半升）　半夏（半斤洗　）
上八味，以水一斗，先煮麻黄，减二升，去上沫，内诸药，煮取三升，去滓，温服一升，若渴，去半夏加栝楼根三两，若微利，去麻黄加荛花，如一鸡子熬令赤色，若噎者，去麻黄加附子一枚炮，若小便不利少腹满者，去麻黄加茯苓四两，若喘，去麻黄加杏仁半升去皮尖，且荛花不治利，麻黄主喘，今此语反之，疑非仲景意。
〔四十一〕伤寒心下有水气，咳而微喘，发热不渴，服汤已渴者，此寒去欲解也，小青龙汤主之。
刘栋曰，此条承上条，以明治例也，凡伤寒心下有水饮之人，咳而微喘，发热而不渴者，小青龙汤主之，服汤已后发渴者，勿与白虎汤等以治其渴，此邪去欲解也，此条与下服柴胡汤已者，相反可考。
发秘曰，伤寒者，指麻黄汤证言也。
濑穆曰，服汤之汤者，指小青龙汤，此书之法也。
惟忠曰，服汤以下，当属主之之下看之，文法亦有如此者，汤，即小青龙也。
正珍曰，按成无己云，不渴者，表证未罢，余谓，不然也，盖此条不渴二字，对下文渴字言之，非辨热之浅深也，其服汤已渴者，此寒去欲解故也，勿治之，俟津液回，其渴自止也，寒，即所谓水气，指心下停饮而言，理中丸条，胃上有寒，四逆汤条，膈下有寒饮等皆尔，虽然论中寒字，又有以痰而言者，如瓜蒂散条，胸有寒，即是也，盖饮与痰，但非温养人身之物也，品字笺，寒字注曰，事之弃而不举，亦可曰寒，左传哀十二年，若可寻也，亦可寒也，是也，一说以寒为表邪，非也，喻昌谓，寒去欲解，仍用小青龙汤，与上篇脉见单浮用桂枝汤，中篇脉见单浮用麻黄汤同意，（止此）殊不知小青龙汤主之六字，原当移不渴之下而观之，所谓服汤之汤，亦指为何等汤欤，真堪捧腹也，又按，张璐，志聪，钱潢，金鉴并云，小青龙汤主之六字，当在发热不渴之下，传写之误也，不知仲景氏书，要在俾学者默思也，彼徒但随文解之，而不识微意之所存，侮弄原文，以欺来学，僭哉，妄哉，妄哉，僭哉。
〔四十二〕太阳病，外证未解，脉浮弱者，当以汗解，宜桂枝汤。
方有执曰，外证未解，谓头痛项强，恶寒等证犹在也。
钱潢曰，外证，即前发热汗出，头项强痛，恶寒等证也。
正珍曰，此亦论太阳病发汗后，当解而不解者也，故不言不解，而言未解，所以示其经发汗也，浮弱，乃浮缓也，对浮紧言之，宋板此条后，重出桂枝汤方，今依成本删之，凡宋板重出之方，今皆依成本省之云。
〔四十三〕太阳病，下之，微喘者，表未解故也，桂枝加厚朴杏子汤主之。
张志听聪，燕氏曰，此与喘家作桂枝汤，加厚朴杏子，同一义也。
惟忠曰，此桂枝汤之证，犹未已，而加微喘者也。
正珍曰，按太阳病，桂枝证，虽医反下之，其证不变，唯加微喘者，因表邪未解，而邪热延及上焦也，凡书汗后，吐后，下后者，皆以前证悉去而言之，此条不言后字者，前证不去也，又按，葛根黄芩黄连汤，治太阳病桂枝证，医反下之之后，喘而汗出，无表证者，麻黄杏仁甘草石膏汤，治太阳病，桂枝证，发汗后，汗出而喘，无表证者，今此条之证，虽既经误下，其表犹未解，故以桂枝解外，加杏仁厚朴，以治其微喘也。
桂枝加厚朴杏子汤方
桂枝（三两去皮）　甘草（二两炙）　生姜（三两切）　芍药（三两）　大枣（十二枚擘）　厚朴（三两炙去皮）　杏仁（五十枚去皮尖）
上七味，以水七升，微火煮，取三升，去滓，温服一升，覆取微似汗，（成本，杏子汤之子，作仁，五十枚，作五十个）。
〔四十四〕太阳病，外证未解者，不可下也，下之为逆，欲解外者，宜桂枝汤，（上者字，依成本全书补之，桂枝汤下，成本全书，并有主之二字，非也）。
金鉴曰，凡表证未解，无论已汗未汗，虽有可下之证，而非在急下之例者，均不可下。
王肯堂曰，但有一毫头痛恶寒，即为表证未争，不可下。
钱潢曰，夫太阳中风，其头痛项强，发热恶寒，自汗等表证未除，理宜汗解，慎不可下，下之则于理为不顺，于法为逆，逆则变生，而邪气乘虚，内陷结胸，痞硬下利，喘汗脉促胸满等证作矣，故必先解外邪，欲解外者，宜以桂枝汤主之，无他法也。
汪琥曰，逆者，为病在外，而反攻其内，于治法，为不顺也。
正珍曰，此亦已经发汗，而表犹未解者也，桂枝汤方后曰，服一剂尽，病证犹在者，更作服，若汗不出者，乃服至二三剂，是所以更行桂枝也。
〔四十五〕太阳病，先发汗不解，而复下之，脉浮者不愈，浮为在外，而反下之，故令不愈，今脉浮故在外，当须解外则愈，宜桂枝汤。
伤寒三注曰，此条虽汗下两误，桂枝证仍在，不为坏病。
刘栋曰，此条承上条，而后人之所记也。
正珍曰，刘说甚是，决非仲景氏之言也，晰于文辞者，自能辨之。
〔四十六〕太阳病，脉浮紧，无汗发热，身疼痛，八九日不解，表证仍在，此当发其汗，服药已微除，其人发烦目瞑，剧者必衄，衄乃解，所以然者，阳气重故也，麻黄汤主之。
成无己曰，脉浮紧发热，身疼痛，太阳伤寒也，虽至八九日，而表证仍在，当发其汗。
濑穆曰，服药已者，服麻黄汤已也，此自此书文法也，服汤已渴者，此寒去欲解也，小青龙汤主之之类，是也。
正珍曰，微除二字，文义不稳，予尝作未除解之，尔后沉思数回，犹未妥帖，一日偶读朝鲜本，三纲行实者有须字误作微字者，乃知微除，即须臾之误矣，桂枝汤方后曰，服已须臾，歠热稀粥一升余，以助药力，与此条服药已语，正相吻合，因以为定说，按，文蛤散条，弥更益烦，考之玉函，乃亦须臾益烦之误，由此考之，须字一讹，为弥，弥字再讹为微，须弥由形而讹，弥微由音而讹也，又按，除与臾，古音相同，因致转讹，字典臾字注曰，正韵，云居切，音余，又除字注曰，集韵，羊诸切，音余，诗小雅疏云，尔雅除作余，字虽异，音实同也，先辈诸子不知此误，皆解为小除之义，然小之与微，其义不同，故有小安小可之语，无微安微可之文，若其所谓微烦，微喘，微溏，微恶寒，皆对显而言，不与小同也，且此证致衄，乃麻黄之力也，岂有汗后药力已尽，病证小除之后，更发烦致衄之理乎，所以然以下九字，叔和注文，凡论中云所以然者多尔，（四十九条，六十条，七十五条，九十五条，一百三十一条），再按，方有执，喻昌诸人，俱未知服药二字，指下文麻黄汤而言，妄谓虽得衄解，仍用麻黄汤，以发其未尽之沉滞，殊不知其所谓发烦以下，乃麻黄汤之瞑眩矣，刘栋又谓，服药者，服麻黄汤也，虽服汤微除，而其人发烦躁，目瞑甚者，必为鼻血也，仍麻黄汤主之，（止此）夫麻黄汤者，发表峻剂，岂可重用之于得衄解之后乎，刘栋又云，瞑瞑眩之瞑也，果然则宜言其人发瞑而烦，不宜言发烦目瞑也，又按，张璐，张志聪，张兼善，金鉴皆云，麻黄汤主之五字，当在当发其汗句下，传写之误也，可谓昧乎文法矣，（邑览曰，瞑者，目无由接，晋书山涛传曰，臣耳目聋瞑，不能自励，康熙字典，暝字注曰，音溟，集韵，自不明也）。
〔四十七〕太阳病，脉浮紧，发热身无汗，自衄者愈。
成无己曰，衄则热随血散，故云自衄者愈。
方有执曰，汗，本血之液，北人谓衄为红汗，达此义也。
鸟寿曰，衄而头痛微止者，自愈之衄也，世谓之衄汗，衄而病证依然者，不愈之衄也，可发其汗，麻黄汤主之。
希哲曰，诸本身字下，无疼字，盖脱落也，今补之。
正珍曰，希哲，补疼字，是也，若无疼字，则与但头汗出证，奚择焉，友人檆田翼云，和兰之俗，凡伤寒热甚者，刺络取血，其热乃解，若其自衄者，谓之天然刺络也，景岳全书，卷二十曰，今西北人，凡病伤寒热入血分，而不解者，悉刺两手膕中出血，谓之打寒，盖寒随血去，亦即红汗之类也，此暗符自衄者愈之语，可见天下一理，万国同情矣。
〔四十八〕二阳并病太阳，初得病时发其汗，汗先出不彻，因转属阳明续，自微汗出不恶寒，若太阳病证不罢者，不可下，下之为逆，如此可小发汗，设面色缘绿正赤者，阳气怫郁在表，当解之熏之，若发汗不彻，不足言阳气怫郁，不得越当汗，不汗其人躁烦，不知痛处，乍在腹中，乍在四肢，按之不可得，其人短气但坐，以汗出不彻故也，更发汗则愈，何以知汗出不彻，以脉涩故知也。
此条属阳明以上，阳明篇之文，续自微汗出以下，叔和敷衍之文，何以知之，以文义全同乎辨脉平脉二篇，而毫不与本论惬也。
〔四十九〕脉浮数者，法当汗出而愈，若下之，身重心悸者，不可发汗，当自汗出乃解，所以然者，尺中脉微，此里虚，须表里实津液自和，便自汗出愈。
此条云法当，云所以然，皆叔和家言，且脉分三部，亦仲景氏之所不取。
〔五十〕脉浮紧者，法当身疼痛，宜以汗解之，假令尺中迟者，不可发汗，何以知然，以荣气不足，血少故也。
此条言法当，言假令尺中迟，言荣气不足，皆非仲景氏辞气。
〔五十一〕脉浮者，病在表，可发汗，宜麻黄汤。
此条及次条，惟言脉以附主方，非仲景之言明矣，辨已见上，且夫脉之浮者，多虽属去证哉，主方则随证区别，岂一麻黄之所总邪。
〔五十二〕脉浮而数者，可发汗，宜麻黄汤。
〔五十三〕病常自汗出者，此为荣气和，荣气和者，外不谐以卫气，不共荣气谐和，故尔以荣行脉中，卫行脉外，复发其汗，荣卫和则愈，宜桂枝汤。
此条及次条，皆以荣卫言之，合于辨脉法中说，而不合于仲景全论之旨，其为叔和明白。
〔五十四〕病人藏无他病时，发热自汗出而不愈者，此卫气不和也，先其时发汗则愈，宜桂枝汤。
以上七条，叔和补入之语，宜删。
〔五十五〕伤寒脉浮紧不发汗，因致衄者，麻黄汤主之。
岛寿曰，江篁南曰，仲景言衄家不可发汗，亡血家不可发汗，而此用麻黄汤，何也，曰，久衄之家，亡血已多，故不可汗，今缘当汗，不汗，热毒蕴结而成衄血，当分其津液乃愈，盖发其汗，则热越而出血自止也。
惟忠曰，不汗出与不发汗自别，此谓未与发汗之药也。
正珍曰，此承上条，论衄而不解者，以示其治方也。
〔五十六〕伤寒不大便六七日，头痛有热者，与承气汤，其小便清者，知不在里仍在表也，当鬚发汗，若头痛者必衄，宜桂枝汤，（外台，小便下，有反字，千金翼，有热下，有小便赤三字，俱宜补）。
伤寒发秘曰，伤寒不大便六七日，头痛有热，且小便赤者，可与承气汤也，小便虽赤，恶寒犹未止者，仍未可下之，况小便未赤乎。
钱潢曰，其热则蒸蒸之热，或日晡潮热，非寒邪在表之头痛有热也。
方有执曰，承气汤有四方，此不明言，要当随证辨用耳。
正珍曰，有热者，唯有热而无恶寒之谓，所谓烦热，是也，若头痛者必衄六字，文义不贯，疑是前条注文，错乱入此，宜删焉，言伤寒不大便六七日，头痛烦热，小便赤涩者，（史记仓公传曰，中热，故小便赤也），虽未及潮热谵语，手足濈然，汗出等，然而其已转入阳明者无疑，宜与承气以下之，此证虽有头痛之似表乎，然恶寒已罢，则非表证之头痛，乃属里之头痛，如十枣汤之头痛亦然，虽然若其小便反清白者，是热尚在表，而未入里之候，即有不大便烦热等证，先宜以桂枝发之，俟其小便浑赤，而后可下之也，按张志聪，惟忠之徒，以桂枝汤，为麻黄汤之误，深拘伤寒二字，及必衄语也，不可从矣，再按，伤寒不大便六七日，头痛有烦热，而小便清者，此馀热不解之候，非恶寒发热，而脉浮紧悉具者也，故不用麻黄而用桂枝也。
〔五十七〕伤寒发汗已，解半日许，复烦脉浮数者，可更发汗，宜桂枝汤，（成本脱已字，当补之，汤字下，成本全书，并有主之二字，非）。
方有执曰，伤寒发汗者，服麻黄汤，以发之之谓也，（濑穆曰，张夫子不曰用发汗何汤，然后人据何文，得此说，正珍曰，不然也，伤寒而用麻黄，中风而用桂枝，乃一定之常法，何疑之有）。
金鉴曰，是表邪未尽，退而复集也，可更发汗，其不用麻黄汤者，以其津液前已为发汗所伤，不堪再任麻黄，故宜桂枝更汗可也。
正珍曰，成无己，以烦训热，未尽其义也，盖烦犹言闷也，闷之轻为烦，烦之重为闷，故言烦闷，而不言闷烦，犹言疼痛，而不言痛疼矣，更犹再，对上文发汗言之，方有执，读为平声，训为改前法之义，非也，不知上篇各半汤条所谓，更发汗，更下，更吐者，亦谓之改用他药，以行发汗吐下而可乎，真堪一笑也，喻昌从而和之，噫是诚何心哉，钱潢云，风寒并有之症，但以麻黄汤发汗，则荣邪去而解矣，解后半日许，复烦者，因在卫之风邪未解故也，宜桂枝汤，（止此）辨则辨矣，奈天下绝无此事何，何者，以风寒本一气，合而不离也，又按，方有执，喻昌，濑穆，皆以其复烦脉浮数，为再感之病，非也，惟成无己，以为邪未尽，金鉴从之，是也，凡论中言复利复恶寒之类，皆非云再感也。
〔五十八〕凡病，若发汗，若吐，若下，若亡血，亡津液，阴阳自和者，必自愈，（成本全书，及诸注本，皆脱亡血二字，唯宋板玉函有之，又亡津液之亡，玉函作无，非也）。
魏荔彤曰，上三若字，作或字看，下一若字，作倘字看。
正珍曰，凡病二字，广该三阳诸证言之，若亡血，亡津液六字，上文汗吐下之所致，如用麻黄汤致衄，用抵当汤丸，桃核承气类，以下血，所谓亡血也，如下条大下后，复发汗，致小便不利，所谓亡津液也，一说以呕血便血，为亡血，以自汗盗汗，为亡津液，非也，此等恶证，岂有自愈之理乎，阴阳，指表里言之也，言既有其病，而施其治，虽则或有致一时之虚者，然以表里既和之故，不必俟补而其虚自复也，方有执，刘栋并云，阴阳以脉而言，非也。
〔五十九〕大下之后，复发汗，小便不利者，亡津液故也，勿治之，得小便利，必自愈。
金鉴曰，大下之后，复发其汗，重亡津液，小便当少，以水液内竭故也，勿治之，言勿利其小便也，须俟津液回，而小便利，必自愈矣。
阳明篇曰，阳明病汗出多而渴者，不可与猪苓汤，以汗多，胃中燥，猪苓汤复利其小便故也，宜与此条参考。
再按，又宜与第七十二条参看。
正珍曰，自此以下数条，承上章说阴阳不和者也，其得小便利四字，疑是古注文，或叔和语已，宜删，若有此四字，则必自愈三字，果是何等病证乎，按方有执以勿字，管下六字看之，其说虽是，文法不稳，不可从矣，程应旄云，得小便利，而杂病皆愈，（止此）然而此条所论，止小便一证已，未尝言及其他杂证，可谓强辨矣，又按，此条及百五十四条，并是蘧伯玉之治国，以弗治为治之意非后世诸医所能知也，（淮南子，蘧伯玉为相，子贡往观之曰，何以治国，曰，以弗冶，治之）。
〔六十〕下之后，复发汗，必振寒脉微细，所以然者，以内外俱虚故也。
宫义方曰，内外，阴阳表里也，可行乾姜附子汤证也。
正珍曰，所以然者四字，盖叔和所加，凡称所以然者，皆尔，必者，十而八九然之谓也，下则虚其内，发汗则虚其外，其邪虽解乎，表里之阳俱虚，所以振振寒慄而脉微细也，宜与姜附之剂，急补其虚也，成无己以振寒为阳气微，以脉微细为阴血弱，凿矣，惟忠云，凡曰实者，皆是邪实，药之所治，凡曰虚者，皆是正虚，以穀肉果菜养之，非药之所治也，呜呼，惟忠过矣，如此条振寒脉微细者，岂不药而可哉，亦岂穀肉果菜之所可得而养邪。
〔六十一〕下之后，复发汗昼日烦躁，不得眠，夜而安静，不呕不渴，无表证，脉沉微，身无大热者，乾姜附子汤主之。
成无己曰，下之虚其里，汗之虚其表，既下又汗，则表里俱虚，阳王于昼，阳欲复虚不胜邪，正邪交争，故昼日烦躁不得眠，夜阴王，阳虚不能与之争，是夜则安静，不呕不渴者，里无热也，身无大热者，表无热也，又无表证而脉沉微，知阳气大虚，阴寒气胜，与乾姜附子汤，退阴复阳。
发秘曰，按此证，已经汗下，而馀邪未尽，惟以其汗下，大亡其阳，故其馀邪不能肆然自擅其权，必待昼日阳旺之时，从而发动，是以昼则烦躁，夜则贴然，今治方一专扶阳，而不敢攻其邪者，正胜而邪自退者而已，（正珍曰，二说，虽未审然否，姑书俟后考）。
惟忠曰，妇人热入血室，昼日明瞭，暮则谵语，与此条相反。
正珍曰，上条论汗下俱犯后之常证，此条论其有变证如此者也，其所以异于前条者，无振寒而反有烦躁，所谓真寒假热者也，其所谓昼日烦躁，夜而安静者，乃表里俱虚之候，如其所以然者，则存而不论，非不论也，不可知也，不呕不渴者，示其里无邪热之辞，盖对烦躁之似里热而言，如桂枝附子汤条，不呕不渴，桂枝麻黄各半汤条，不呕，皆然，烦躁专属阳证，而今无少阳主证之呕，阳明主证之渴，太阳主证之身热，而其脉沉微，其非阳证之烦躁明矣，身无大热者，言皮肤之表无有翕翕之热也，大音泰，详见上篇，按本章，及麻黄杏仁甘草石膏汤条，并称身无大热，大陷胸汤，白虎加人参汤，并单称无大热，而无身字，皆承上篇身大热文而言，故虽省身字，亦自通矣，刘栋惟忠，皆以大热之大，训为大表之大，非也，大表，谓面也，凡人身之表见于外，莫大于面，是以谓之大表，扁鹊所谓，病应见于大表，是也，此承上文望色而言，如奇表，（后汉李固有奇表鼎角匿犀）帝王表，（刘峻，辨命论，龙犀日角，帝王之表，河目龟文，公侯之相，，格致镜原曰，大洞经，面为赤宅，枚乘七发注，刘良曰，大宅，面也），皆以面相为言，可以见矣，彼既误解扁鹊传，以为肌表，又引而注大热，抑何妄之甚，假令大表为肌表之谓，岂可特训一大字以为大表乎，再按，此条烦躁，与茯苓四逆汤，吴茱萸汤之烦躁，皆亡阳虚寒之烦躁，大青龙汤方后所谓，汗多亡阳，遂虚恶风，烦躁不得眠者，是也，与栀子豉汤之虚烦不得眠者，不可误混也，又按，此方与四逆汤，近似而无下利厥冷脉欲绝等证，故不用甘草，又与茯苓四逆证，相似而有异也。
乾姜附子汤方
乾姜（一两）　附子（一枚生用去皮切八片）
上二味，以水三升，煮取一升，去滓顿服，（成本，切作破，是也）。
顿服者，一次服尽之谓，字典顿字注曰，增韵，食一次也，杜甫诗，顿顿食黄鱼，世说新语，欲乞一顿食。
〔六十二〕发汗后，身疼痛，脉沉迟者，桂枝加芍药生姜各一两人参三两新加汤主之。
成无己曰，汗后身疼痛，邪气未尽也，脉沉迟，荣血不足也，与桂枝汤，以解未尽之邪，加芍药生姜人参，以益不足之血。
张兼善曰，凡言发汗后，以外无表证，里无热证，止余身疼一事而已。
金鉴曰，发汗后，身疼痛，脉浮紧，或浮数，乃发汗未彻，表邪未尽也，仍当汗之，宜桂枝汤，今发汗后，身虽疼痛，脉见沉迟，是营卫虚寒，故宜桂枝新加汤，以温补其营卫也。
张志聪曰，新加汤者，谓集用上古诸方，治疗表里之证，述而不作，如此汤方，则其新加者也，亦仲祖自谦之意。
刘栋曰，脉沉迟者，亡津液也。
正珍曰，发汗后，诸证皆去，但身痛未除者，是馀邪未尽之候，其脉沉迟者，过汗亡津液也，故与桂枝以解未尽之邪，增芍药生姜，加人参以补其津液，其不用附子者，以未至筋惕肉瞤汗出恶风之剧也，又按，如此汤及桂枝加桂汤方，经文既言其所加分量，则知仲景氏原本，本不载其方矣，后人不察，看以为方名，遂录其方耳，且芍药生姜，固是桂枝汤中所存，故唯云之加，人参则原方所无，故特称新加也，否则新加二字，终不可解矣，又按，方有执，钱潢，岛寿诸人，皆以身疼痛，为汗后邪气骤去，血气暴虚之所致，非也，本篇，伤寒医下之，续得下利，清穀不止，身疼痛条，及厥阴篇，下利腹胀满，身体疼痛条，可参考，再按，桂枝去芍药证者，太阳中风，医下之颇剧，表邪被劫而其证伏者也，故除胸满之外，虽别无表里证，脉仍不复平而促也，新加证者，太阳伤寒，医发之太峻，血液因而顿损者也，故虽脉见沉迟，身痛仍未去也。
或问，吾子谓，桂枝汤，是仲景氏以前古方，而加减则出于仲景，故特称新加也，以予观之，安知其并新加皆不古方邪，余曰，否，不然也，凡方名如桂枝，柴胡，理中，黄芩类，皆是古方，而其设加减者，皆出于仲景氏之新意也，故论中有桂枝证，柴胡证，及医以理中与之，反与黄芩汤等语，而未尝有云桂枝加减证，柴胡加减证者，又未尝有云反与桂枝新加汤，反与柴胡加芒硝汤类，由是观之，加减诸方，皆出于仲景氏，确乎信矣。
桂枝加芍药生姜各一两人参三两新加汤方
桂枝（二两去皮）　芍药（四两）　甘草（二两炙）　人参（三两）　大枣（十二枚擘）　生姜（四两）
上六味，以水一斗二升煮，取三升，去滓，温服一升，本云桂枝汤，今加芍药生姜人参。
按玉函脉经，俱作桂枝加芍药生姜人参汤，盖系后人改订，不可从矣。
〔六十三〕发汗后，不可更行桂枝汤，汗出而喘，无大热者，可与麻黄杏仁甘草石膏汤，（成本全书，皆句尾有主之二字，非也）。
方有执曰，更行，犹言再用，（濑穆曰，战国策，君其行之，注，行，犹用也，，正珍曰，左传昭十年子产曰，丧焉用币，用币必百两，百两必千人，千人至将不行，杜预注曰，行，用也）。
张兼善曰，余观仲景常言发汗后，乃表邪悉解，止馀一证而已，故言不可行桂枝汤，今汗出而喘，无大热，乃上焦馀邪未解，当用麻黄杏仁甘草石膏汤以散之，夫桂枝加厚朴杏仁汤，乃桂枝证悉具，而加喘者用之注，（正珍曰，注，谓成无己注），言汗出而喘以为邪气壅甚，非桂枝所能发散，此误也，况身无大热，更无他证，何故复言表邪必甚。
正珍曰，此条与葛根黄芩黄连汤，皆表邪已解，而上焦馀热未解，内迫肺中而喘者，张兼善所解，是也，但彼下后，此汗后，彼喘而汗出，此汗出而喘，彼以喘为主，此以汗为主，所以治法有异也，若无汗而喘，且有大热者，乃麻黄汤证也，无天热者，谓表无翕翕之热也，成无己注于乾姜附子汤下，以为表无热，今又注于此条，以为表邪甚，遂失前后之照应矣，且谓此证邪气拥甚，桂枝汤不能发散也，殊不知麻黄之所以能发汗者，唯在其辅佐之任，而不在麻黄一品之力矣，历代诸医皆云，麻黄发汗之药也，此未必然也，有人于此，发热恶寒，身疼无汗，太阳证具焉，试取麻黄一品，浓煎与之，终不能有汗焉，必也温覆而后汗可得而言已，决不能如彼巴豆甘遂之下咽乃泄也，惟以麻黄能行阳气通腠理，若佐以桂枝之辛与温覆之势，则令夫难发之邪，能与汗偕出，麻黄之所以为麻黄，全在于此也，故无汗者，用以发之，有汗者，用以收之，要顾其辅佐如何而已，岂在一品之力乎，金匮越婢汤，越婢加术汤，千金西州续命汤外台所引删繁治肉极方，皆有麻黄，以治自汗，且其肉极方中有言，麻黄止汗通肉，可见麻黄之性，不独发汗，亦能收汗矣，尝考本草，有麻黄能发汗，而根节止汗说，是亦因其辅佐而然者，其实非根节有别性也，试看常山蜀漆，芫花芫根，功用不异，椒树其实辛则树皮亦辛，人参其根能益元气生津液，则叶亦有益气生津之功，唯力有强弱，功有迟速已，岂有如此霄壤之悬隔哉，若其参芦吐人，当归头尾破血诸说，皆妄诞不经之谈，固不足论已，又考金匮救卒死还魂汤方，用麻黄杏仁甘草三物，盖亦取诸通阳气，又尝考和兰本草，麻黄有达神经之言，而无有发汗之说，益可以征予言之不诬云。
麻黄杏仁甘草石膏汤方
麻黄（四两去节）　杏仁（五十个去皮尖）　甘草（二两炙）　石膏（半斤碎绵裹）
上四味，以水七升，先煮麻黄，减二升，去上沫，内诸药，煮取二升，去滓，温服一升，本云黄耳杯，（先字，依成本补之）
本云黄耳杯五字，玉函全书，俱无之，此系后人之笔，宜删。
〔六十四〕发汗过多，其人叉手，自冒心，心下悸，欲得按者，桂枝甘草汤主之，（字汇曰，叉两手相错也，冒，覆也）。
惟忠曰，按之则如少安，故欲得按也。
正珍曰，汗后亡阳之证，种种不同者，皆由其宿昔素常，或表里有强弱之异，或脏府有虚实之分而判，如此条所说，盖其人中焦之阳，固有不足者，又从而大发汗，其阳愈益虚者也，悸者，心动也，后世医家，谓之怔忡，凡人有所惊怒，则心气为之不宁，惕惕然而跳动，是之谓悸也，悸与脉动，其大小迟速，毫无所爽者，以心为一身动脉之源也，虽然此是一时惊怒之所致，惊怒止而自愈，犹乐而歌笑，哀而哭泣，非为病证也，若其由发汗吐下，致心下悸脐下悸者，则非心动之悸，俗呼为动气者，是也，盖以其人藏气平生不足复为发汗吐下所伤动，而不能镇压腹底潜行之大动脉也，所谓大动脉，即心血下行之一大干，其道在脊骨之前藏府之后，至于下焦肾藏之下，歧而入两脚者，是也，其详载在友人檆田翼所著解体新书中，尝试之平人，凡肥满充实者，腹动极微，或不全应手矣，又如羸瘦虚弱者，腹动颇大，靡有不应者，盖人腹之作动也，辟犹火炉之作热乎，腹犹炉，脉犹火，脏犹灰也，灰多炉厚，则热之见外也微矣，脏实腹厚，则动之见外也微矣，若夫一腹而动有心下脐下之异者，亦犹一炉而热有耳上耳下之异焉，热之分耳上耳下也，必由灰之多少与炉之厚薄也，动之分心下脐下也，必由脏之虚实与腹之厚薄也，故同一发汗，而悸有高低之异者，以其人所虚之处本有高低之异也，大氐病人有虚热者，每见此证，以腹气不充而其脉偾兴也，若其动脉而命之以悸者，一以其发见之殊于常而言，一以其深在脏府之底而言，不同以人迎气口之直应于指下言之也，又有一身悉悸者，此心动之极盛者，一身流行之血，皆从而奋动也，（再审解体新书，所谓大动脉，其行属脊骨左旁，故人腹之动，亦必属左也，然看大病危急之人，间有动于右旁者，顾是肠胃中物，适停滞左旁，而不得运转右旁，特空虚故也，此证多不治矣，新书曰，动脉者，从心之左方起支别则蔓延一身也，又曰，动脉者，主受血于心，而传支别细络，以能周流养一身），妊归七八月以上入房者，每每有斯患，余尝见数人，皆不日而死，为人之妻者，不可不慎也，又有水饮停畜，而发心下悸者，其人必小便不利，如下篇百三十四条，及小柴胡汤证，真武汤证，茯苓甘草汤证，是也，然其所以致水饮停畜者，亦必由中焦阳气之虚而然也，但盖水畜则胃张，胃张则压胃背之动脉，动脉为之激动，故亦致悸，先辈诸氏解悸字，殊未尽其义，特表而出之云。
桂枝甘草汤方
桂枝（四两去皮）　甘草（二两炙）
上二味，以水三升，煮取一升，去滓顿服。
〔六十五〕发汗后，其人脐下悸者，欲作奔豚，茯苓桂枝甘草大枣汤主之，（奔，玉函金匮，并作贲，本草白前条，引大明，亦作贲豚）。
此是下焦之阳，从来不足，而复为发汗见伤者也，奔与愤，古字通用，考韵会小补康熙字典诸书，奔通作贲，愤亦通作贲，愤，懑也，（荀子强国篇曰，下比周贲溃，以离上矣，唐杨倞注曰，贲读为愤，愤然也，民逃其上，曰溃），由此考之，奔豚当读曰愤豚，清王子接古方选注，作贲豚汤，其解曰，贲与愤同，俗读奔豚，是也，盖豚者，猪之小者，其性善嗔，故有愤豚之称也，而鱼中鯸鲐，亦复善嗔之物，故又称之河豚焉，卞子曰，猪性，卑而率，宁波府志曰，河豚触物辄嗔，腹胀如鞠，浮于水上，一名嗔鱼，可见奔豚者，病名也，气自小腹上冲心胸，若愤豚然，故以为名，发汗过多，其人脐下悸，欲作奔豚者，较之上条，为虚悸殊甚，故于上条方内，更加茯苓大枣，煮之以甘烂水，以辑穆之，若反制之，则以愈虚愈悸也，按灵枢邪客篇，治阳盛阴虚，目不得眠，半夏汤，金匮，治胃反呕吐，大半夏汤，及此条，皆用甘烂水者，盖取其甘淡和缓，能收辑穆之功也，烂与炼同，所谓以杓扬之，是也，本草经，马先蒿，一名炼石草，一名烂石草，字典炼字注曰，又集韵，即旰切，音[柬彡]本作烂，或作烂，又烂字注曰，集韵与烂炼同，（止此）可见烂炼相同矣，谓之甘炼者，言炼之使甘也，当云炼甘，而云甘炼者，犹下才曰才下，（唐书，萧遘传曰，保衡才下，诸儒靳薄之不甚齿），秦先曰先秦，（汉书景十三王传注曰，先秦犹言秦先）明威曰威明，（后汉书齐武王传曰，新市平林将帅惮伯升威明，而贪圣公懦弱），心中曰中心，（诗曰，中心藏之，何日忘之），亦古书一体已尔，古今注家，皆谓奔豚肾之积，用甘烂水者，取不助肾气也，此素难五行家之说，素不足取矣，病源云，奔豚者，气下上游走，如豚之奔，故曰奔豚，古今注家，亦皆沿此说，然不若奔读曰愤之稳，不可从也。
茯苓桂枝甘草大枣汤方
茯苓（半斤）　桂枝（四两去皮）　甘草（二两炙）　大枣（十五枚擘）
上四味，以甘烂水一斗，先煮茯苓，减二升，内诸药，煮取三升，去滓，温服一升，日三服，（甘草二两，成本全书作三两）。
作甘烂水法，取水二斗，置大盆内，以杓扬之，水上有珠子五六千颗相逐，取用之，（甘烂水，方有执，张璐，及金鉴，皆作甘烂水，非也）。
濑穆曰，甘烂水，即劳水也，孙思邈暗解灵枢半夏汤曰，治五劳七伤羸弱之病，煎药宜以陈芦劳水，取其水不强，其火不盛也，可谓能识得古意者，成氏曰，取不助肾气也，非矣。
〔六十六〕发汗后，腹胀满者，厚朴生姜甘草半夏人参汤主之。
成无己曰，吐后腹满，与下后腹满，皆为实，言邪气乘虚入里为实，发汗后，外已解也，腹胀满，知非里实，由脾胃津液不足，气涩不通，壅而为满，与此汤和脾胃而降气。
张兼善曰，凡云发汗后者，以外无表证，里无别术，止有腹满一事而已。
程应旄曰，虚气留滞之胀满，较实者，自不坚痛。
正珍曰，阳明篇曰，吐后腹胀满者，调胃承气汤主之，又曰，大下后，六七日不大便，烦不解，腹满痛者，此有燥屎也，宜大承气汤，按下后胀满者，为邪实，吐后胀满者，乃药毒遗害已，成无己概为邪实，非矣。
厚朴生姜半夏甘草人参汤方
厚朴（半斤炙去皮）　生姜（半斤切）　半夏（半斤洗）　甘草（二两炙）　人参（一两）
上五味，以水一斗，煮取三升，去滓，温服一升，日三服，（半夏半升，成本作半斤，非，脱甘草二两炙之炙字，宜依成本补入）。
〔六十七〕伤寒，若吐，若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之。
方有执曰，动经，伤动经脉，振振，奋动也，（韵会小补，振字注曰，又之人切，奋也，动也，正珍按，本音去声，救也，奋也）。
金鉴曰，振振摇者，即战振身摇也。
正珍曰，太阳上篇曰，心下满微痛，小便不利者，桂枝去桂加白术茯苓汤主之，金匮曰，夫短气有微饮，当从小便去之，苓桂术甘汤主之，又曰，心下有痰饮，胸胁又满，目眩，用苓桂术甘汤，合而考之，此条心下逆满，气上冲胸，起则头眩，脉沉紧者，此由吐之，或下之，外入之邪虽解矣，阳气为之受伤，而不克运化，水浆停而为病者也，头眩者，头中之阳虚也。
灵枢卫气篇曰，上虚则眩，是也，眩，谓头旋，此证宜与茯苓桂枝白术甘草汤以行其停水，若误为表邪未解，又发其汗，则经脉为之被动，为身摇肉瞤振振欲仆地证，乃真武汤所主也，（真武汤条曰，太阳病，发热汗出不解，心下悸头眩，身瞤动，振振欲擗地），故以脉沉紧三字，缀在头眩下，所以使之不混也，此乃一书文法，宜与第二十三条，第四十一条，第四十六条参看，古今注家不察此义，皆混为一证，不达文法故也，按逆满与支满苦满，皆读满为懑，不曰硬满胀满，而曰逆满支满，造语亦自有差别如此，金匮附子粳米汤条，亦有腹中寒气，雷鸣切痛，胸胁逆满语，其非硬满胀满明矣，钱潢曰，逆满，气逆中满也，非也，设其言之是乎，则下文气上冲胸，岂不一剩语乎，金鉴云，吐下则胸虚邪陷，故心下逆满，气上冲胸，非也，若是邪陷之满，乃为实满，非大陷胸则不可得而当焉，岂此汤之所能蠲耶，又尝见喻昌注本，于伤寒下，加若发汗三字，非也，（再按，若下下，玉函有若发汗三字，喻昌或据之乎）。
茯苓桂枝白术甘草汤方
茯苓（四两）　桂枝（三两去皮）　白术　甘草（各二两炙）
上四味，以水六升，煮取三升，去滓，分温三服，（千金翼，作白术一两，甘草一两，非，金匮，作白术三两，非）。
〔六十八〕发汗病不解，反恶寒者，虚故也，芍药甘草附子汤主之。
小岛瑞曰，长沙所谓病解与表解，其辞自异也，金鉴混而一之，可谓粗漏也。
正珍曰，言太阳病，已经发汗，病当解散复故也，若不复故反恶寒者，其人表阳素弱，汗出亡阳也，恶寒该恶风而言，与桂枝加附子汤之恶风，桂枝去芍药加附子汤，及附子泻心汤之恶寒，皆为表虚之候，宜与芍药甘草附子汤，以复其阳焉，病不解，不复常之谓，非谓表不解也，如后章发汗若下之，病仍不解，烦躁者，亦复尔尔，若夫表不解之烦躁，乃大青龙汤所主，岂反用茯苓四逆乎，金鉴不字为衍，惟忠为已字之误，并非也。
芍药甘草附子汤方
芍药（三两）　甘草（三两炙）　附子（一枚炮去皮破八片）
上三味，以水五升，煮取一升五合，去滓，分温三服，疑非仲景意，（玉函，千金翼，作水三升，玉函无疑非仲景意五字，是，右字，成本全书并作已上，非，三服之三，成本全书，并脱之）。
刘栋曰，疑非仲景意五字，当删。
〔六十九〕发汗若下之，病仍不解，烦躁者，茯苓四逆汤主之。
金鉴曰，大青龙证，不汗出之烦躁，乃未经汗下之烦躁属实，此条病不解之烦躁，乃汗下后之烦躁属虚，然脉之浮紧沉微，自当别之，汪琥曰，虚烦虚躁，乃假热之象也，只宜温补。
刘栋曰，上条一等之深证也，（宫义方说同）
正珍曰，发汗或下之之后，仍不复常，反生烦躁者，乃亡阳假热之烦躁，与乾姜附子汤之烦躁同，而比之乾姜附子汤，其证稍异矣，大青龙汤条所谓汗多亡阳，遂虚恶风烦燥者，是也，非实热之烦躁也，宜与茯苓四逆汤，回覆阳气，按乾姜附子汤条，是汗下俱犯之证，此则或汗或下犯其一者也，观若字可见矣，成无己以汗下两犯解之，非也，此盖四逆证而兼烦躁者已，何谓四逆证，下利清穀，若下利腹胀满，若自利不渴，若大汗出，腹内拘急，四肢厥逆而恶寒，若吐利汗出，发热恶寒，四肢拘急，手足厥冷，若膈下有寒饮乾呕，若大汗大下利而厥冷类，是也，若夫言脉，则或浮而迟，或弱或沉，或脉微欲绝类，是也。
茯苓四逆汤方
茯苓（四两）　人参（一两）　附子（一枚生用去皮破八片）　甘草（二两炙）　乾姜（一两半）
上五味，以水五升，煮取三升，去滓，温服七合，日二服，（成本全书，茯苓四两作六两，非，二服作二服，是，玉函千金翼，并作茯苓四两）。
按千金方，妇人产后病，淡竹茹汤方后曰，若有人参入一两，若无内茯苓一两半亦佳，盖人参茯苓皆治心烦闷及心虚惊悸，安定精神。
〔七十〕发汗后恶寒者，虚故也，不恶寒但热者，实也，当和胃气，与调胃承气汤，（玉函脉经千金翼，皆作小承气汤是也，但热者三字，千金翼作但恶热者四字，后条辨，尚论编溯源集，皆同）。
成无己曰，汗出而恶寒者，表虚也，汗出不恶寒，但热者里实也，经曰，汗出不恶寒者，此表解里未和，（太阳下篇，十枣汤条中语），与调胃承气汤。
程应旄曰，汗后不恶寒反恶热，其人大便必实，由发汗后亡津液所致，病不在营卫而在胃矣，法当和胃气，与调胃承气汤，又曰，实者表解里未和也，故曰和胃气，同一汗后，而虚实不同者，则视其人之胃气，素寒素热，而气随之转也，可见治病须顾及其人之本气为主。
刘栋曰，发汗后表解，不发热有恶寒者，表虚也，芍药甘草附子汤之主也，遂漏而不止，其证轻者，桂枝加附子汤之主也，若无恶寒但有恶热者，此胃实也，当先与调胃承气汤，使胃气和矣。
正珍曰，阳明篇于小承气汤，称和者四条矣，此条亦既称和胃气，则可见作小承气汤者是，而作调胃承气之非矣，又按，调胃承气，本为吐下后胃气不调者而设，此条不经吐下，胃气无伤，甘草遂属无用。
〔七十一〕太阳病，发汗后，大汗出，胃中干，烦躁不得眠，欲得饮水者，少少与饮之，令胃气和则愈，若脉浮，小便不利微热消渴者，五苓散主之，（烦躁之躁，全书作燥，非，五苓散主之上，成本全书玉函并有与字，非）。
钱潢曰，此条当作两截解，发汗后大汗出二句，乃一条误汗之总领。
张兼善曰，烦渴用白虎，宜也，其用五苓散，渗津液何哉，曰，白虎，乃表证已解，邪传里而烦渴者，今脉尚浮，身有微热而渴，乃表邪未全解，故用桂枝之辛，和肌表，白术茯苓之甘淡，以润虚燥也。
魏荔彤曰，发汗后，大汗出，所谓如水流漓也，于是胃中津液受伤而干，因乾而燥，因燥而烦，因烦躁而不得眠，此一串而至者，惟恐人误认为传里之躁烦，而又误下也，于是标出欲得饮水者一证，以见非传里之躁烦，乃亡津液之躁烦，但少少与水饮之，令其胃气和，则可望愈，不必别生事致变矣。
惟忠曰，治渴非一，有白虎，有白虎加人参，有猪苓，有文蛤，有五苓，论其概则因小便之利不利而异已。
正珍曰，饮水二字，古人一定熟语，论语，饭疏食饮水，礼记啜菽饮水尽其欢，与本论饮水之水，皆泛称饮物者，而非必言冷水也，若是果冷水，则不曰水，而曰冷水，文蛤散条可征矣，可见单称水者，非复凉冷之水也，是本篇中称水，又称冷水者之别也，按太阳病，发汗后，表证表脉悉除，但汗出不止，烦躁不得眼，欲得饮水者，是虽邪气已解，汗后表不固，津液内竭而胃中乾燥故也，非热结在里也，又非水饮停蓄也，故饮水以滋其胃燥则愈，若有此证，而其脉洪大，虽与水尚不愈者，乃热结在里之候，宜与白虎加人参汤也，若太阳病，发汗不解，其脉仍浮，小便不利，微热消渴者，此为表未尽解，兼挟停饮，与五苓散，以发未尽之表，且利其停饮，则表里只解而愈矣，金鉴云，倘与之饮，胃仍不和，脉浮小便不利，微热消渴者，用五苓散，（止此）此浑二证而为一，甚非也，如桃核承气汤条中愈字，可以见矣，按先辈（方有执钱潢及金鉴等）皆谓，太阳是膀胱之经，此证小便不利而渴者，是经邪传入其腑也，遂以五苓散，为太阳经腑俱病之剂，虽然仲景氏所立，六经之名，非以经脉言也，假以配表里脉证也已，故除五苓之证，及阳明胃实之外，少阳及三阴病，并未有云其脏腑者也，若必以经脉言之，则其云脏腑何惟太阳阳明已，而不及少阳及三阴病耶，观其惟太阳阳明已，而不及少阳及三阴病，则其非以经脉言也明矣，再按，消渴者，言其所饮之水，徒皆消尽，而渴不为之止，愈饮愈渴也，成无己云，饮水多而小便少者，谓之消渴，此是后世医家俗说，大非古义，若必以小便少而名焉，惟云消渴足矣，何更烦小便不利四字乎，此盖因消渴病之饮多水少，而误来如此。
五苓散方
猪苓（十八铢去皮）　泽泻（一两六铢）　白术（十八铢）　茯苓（十八铢）　桂枝（半两去皮）
上五味，捣为散，以白饮和，服方寸匕，日三服，多饮暖水，汗出愈，如法将息，（成本全书，无如法将息四字，泽泻一两六铢下，成本全书，俱有半字，非，又脱桂枝之枝字，当补入之，捣为散三字，成本玉函全书，俱作为末二字）。
王肯堂曰，五苓之中，茯苓为主，故曰五苓散。
正珍曰，外台秘要第四卷，五苓散方后，多饮暖水下，有以助药力四字，盖与啜粥之意同矣，按上言白饮，下言暖水，此非一物也，白饮，谓白米饮也，谓之白饮者，与白粉（见猪肤汤条）白粲（汉书惠帝纪）白粥（见搜神记元好问诗）同义矣，千金方，脱肛篇，猪肝散条曰，温清酒一升服方寸匕，半日再，若不能酒，与清白米饮，亦得，证类本草，滑石下，引圣惠方曰，治乳石发动，滑石半两，细研如粉，以水一中盏，绞如白饮，顿服之，倭名类聚钞，第十六卷，引四时食制经曰，春宜食浆甘水，（浆水音即良反，和名，豆久利美豆，俗云，迩于毛比），冬宜食白饮（和名，古美都，今按，浓浆之名也），诸所载白饮，皆白米饮也，与本篇同，而千金异，白饮作白水，可谓误也，观白散条，可见矣，又外台，书墨丸，用巴豆方后曰，利不止者，以冷白饮止之亦同，梁陶弘景，名医别录云，方寸匕者，作匕，正方一寸，（宋洪遵泉志有方寸匕图，可参考），抄散取不落，为度，（证类本草）
〔七十二〕发汗巳，脉浮数，烦渴者，五苓散主之，（玉函，已作后，浮下，有而字）。
成无己曰，脉浮数者，表邪未尽也。
方有执曰，已言发汗毕，非谓病罢也。
正珍曰，此承上条，论其有异证者也，小便不利微热六字，含畜在中，义与第三十二条，第三十九条同焉，上条脉但浮而不数，此条脉浮而数，是其异者也，其脉虽有小异，内因不殊，故均以五苓散主之，烦渴，谓渴之甚，非且烦且渴也，说见前二十六条，按成无巳，以烦渴，为亡津液胃燥，非也，金鉴云，脱小便不利四字，亦非也，再按，白虎加人参之烦渴，则其脉洪大，此则其脉浮数，浅深可见也。
〔七十三〕伤寒，汗出而渴者，五苓散主之，不渴者，茯苓甘草汤主之。
金鉴曰，伤寒发汗后，脉浮数汗出烦渴，小便不利者，五苓散主之，今惟曰汗出者，省文也。
正珍曰，此亦承上二条，以略其脉证，特举其所兼之异证，以示其治也，异证者，何，所谓汗出，是也，言脉浮，或浮数，小便不利，微热汗出而渴者，五苓散主之，若此证而无渴者，其病轻一等，宜用茯苓甘草汤，其以表证未全解，故仍用桂枝以发之也，冒首伤寒二字，泛指太阳病，不必拘麻黄桂枝二汤之证也，先辈诸子，深泥伤寒二字，非也，成无己谓，渴者，邪气渐传里也，亦非矣，凡病人小便不利而渴者，皆内有停水之所致，非邪热传里也。
茯苓甘草汤方
茯苓（二两）　桂枝（二两去皮）　甘草（二两炙）　生姜（三两切）
上四味，以水四升，煮取二升，去滓，分温三服，（玉函，茯苓作三两）。
〔七十四〕中风发热，六七日不解而烦，以表里证，渴欲饮水，水入则吐者，名曰水逆，五苓散主之。
魏荔彤曰，有表里证，里证何，即此条所谓烦渴饮水，水入即吐，是也，表证何，即前条所谓头项强痛而恶寒，发热汗出，是也，于是用桂枝，以驱表邪，佐以术苓泽泻，以固士逐水，加以多饮暖水，使汗出而表解，水既不逆，小便利而里解，而病有不愈者乎。
正珍曰，此亦承上诸条，只略诸条脉证，以从简省，特举其异者，以示其治也，表，指脉浮头痛发热恶寒等而言，里，指渴欲饮水，水入则吐，及小便不利等言也，言太阳病，发汗汗出，至六七日仍不解，反加小便不利，渴欲饮水，水入则吐之证者，此以汗后有微渴，饮水过度，水停不行之所致，故用五苓散，以发未尽之表，且利其停水则愈，谓之水逆者，示其病因之词，义与火逆同矣，注家皆谓因其吐水，故名水逆，果然，则火逆之证，为吐火乎，可谓不通矣，按表里证者，以表有太阳证，里有停水，或下利，或呕逆乾呕，或心下痞硬等证言之，如桂枝人参汤表里不解，十枣汤表解里未和类，可以证矣，方有执以经府言之，王肯堂以太阳阳明言之，惟忠刘栋以为少阳柴胡证，皆非也，又按，五苓散，猪苓汤，其证大同而小异，其所异者，但由挟表证与否已，故于五苓散条，则冠以太阳病，或发汗已，或伤寒，或中风等之文，且称有表里证，于猪苓汤条，则未尝冠以此等文，且靡有一表字也，是以二方皆虽具小便不利，发热消渴，脉浮之文，其辨在恶寒恶风，头痛顶强等上而判矣，不可不审也。
〔七十五〕未持脉时，病人手叉自冒心，师因教试令咳，而不咳者，此必两耳聋无闻也，所以然者，以重发汗虚，故如此。
刘栋曰，此条后人之所搀，恐是上文叉手冒心之注，误出于此也。
正珍曰，此条王叔和，敷演桂枝甘草汤条意者，辞气与平脉法相似，决非仲景氏之言也，宜删。
〔七十六〕发汗后，饮水多必喘，以水灌之，亦喘，（玉函，多下，有者字）。
〔七十七〕发汗后，水药不得入口为逆，若更发汗，必吐下不止，（玉函，无若以下九字）。
刘栋曰，此二条后人之所记，恐是上文水逆之注也。
正珍曰，前条当是麻黄杏仁甘草石膏汤注，后条乃水逆注已，按，逆者，谓误治也，成无己为吐逆之逆，非也。


卷三  ——————————————————————————————————————————————————————————————————————————————————————————

卷三  ***************************
〔七十八〕发汗吐下后，虚烦不得眠，若剧者，必反覆颠倒，心中懊憹，栀子豉汤主之，若少气者，栀子甘草豉汤主之，若呕者，栀子生姜豉汤主之。
厥阴篇曰，下利后，更烦，按之心下濡者，为虚烦也，宜栀子豉汤。
成无己曰，懊憹，心中郁郁然不舒，愦愦然无奈，比之烦闷而甚者，懊憹也，（字汇曰，懊憹音奥农，忧闷意）。
伤寒直格曰，懊憹者，烦心热躁，闷乱不宁也，甚者，似中巴豆草乌头之类毒药之状也。
喻昌曰，不得眠，即卧起不安之互词。
张志聪曰，懊憹者，烦之甚也，反覆颠倒，不得眠之甚也。
金鉴曰，未经汗吐下之烦，多属热，谓之热烦，已经汗吐下之烦，多属虚，谓之虚烦，不得眠者，烦不能卧也，汪琥曰，虚烦二字，不可作真虚看，作汗吐下暴虚看。
王肯堂曰，憹即恼字，古通。
香川太冲，行余医言曰，少气者，言气息微少不足以言也，灵枢曰，少气身漯漯也，素问曰，一呼脉一动，一吸脉一动，曰少气，此是虚候，而与短气不同，多在暴泻大吐之后。
希哲曰，谓之虚烦者，以经发汗吐下，因虚致烦，而非因表实夹内热，及胃中燥实，致烦者比也。
岛寿曰，少气，谓呼吸之气短少也。
刘栋曰，少气与短气，大同少异，短气者，呼吸促迫，如欲绝也，少气者，因上逆而呼吸微弱，如欲绝也，乃加甘草而缓其急也。
惟忠曰，呼吸如将绝，谓之少气，气急息迫，谓之短气。
正珍曰，心中热扰，谓之烦，烦甚而致反覆颠倒，谓之懊憹，本章所说，其义瞭然，凡伤寒，若发汗，若吐，若下后，诸证皆去，但胸中热烦，不得眠者，是大邪已去，正气暴虚，而馀热内伏之候，故谓之虚烦，虽则曰虚，其实非为真虚也，亦惟汗吐下后一时之虚已，故与栀子豉汤，以解其馀热。
则其虚不补而自复也，如竹叶石膏汤，治伤寒解后，虚羸少气，气逆欲吐者，亦然矣，若发汗大汗出后，烦躁不得眠，欲得饮水者，乃津液内竭，胃中乾燥，之所致，少少与水以滋润之则愈，今此证，惟烦而不渴，知其非胃燥也，若汗下后，烦躁不得眠，不呕不渴无表证，其脉沉微者，便是真虚，不复一时暴虚之比，宜以乾姜附子汤，茯苓四逆汤辈急温之，慎不可与栀子豉汤也，若其反覆颠倒，心中懊憹者，即虚烦剧证，亦宜与栀子豉汤也，按成无己及诸注家，皆谓此因汗吐下后，邪热乘虚，客于胸中所致，非也，果然，则如彼结胸胃实类，凡汗吐下后，邪气乘其虚，内陷而烦者，亦皆谓之虚烦乎，可谓不通之说矣，又按，栀子豉汤，固非吐剂，张志聪所辨，可称千古卓见矣，故虚烦而少气者，加甘草以治之，虚烦而呕者，加生姜以治之，果是吐剂乎，则其加甘草，加生姜者，遂不可解矣，再按，金匮栀子大黄汤，用栀子十四枚豉一升，大黄消石汤，用栀子十五枚，二方并不言得吐，亦是明征矣，又按，调胃承气汤为吐下后，胃中不和者设焉，栀子豉汤，为发汗吐下后，胸中不和者设焉。
栀子豉汤方
栀子（十四个擘）　香豉（四合绵裹）
上二味，以水四升，先煮栀子，得二升半，内豉煮取一升半，去滓，分为二服，温进一服，得吐者止后服，（二升半下，外台，有去滓二字，是也，宜补之，千金，得吐二字，作安一字）。
张志聪曰，旧本有一服得吐止后服七字，此因瓜蒂散中有香豉，而误传于此，今为删正，又曰，按元人王好古曰，本草中，并不言栀子能吐，奚仲景用为吐药，嗟嗟仲祖，何曾为吐药耶，即六节中，并不言一吐字，如瓜蒂散证则曰，此为胸有寒也，当吐之，况既汗吐后，焉有复吐之理，此因讹传讹宜为改正。
正珍曰，豉，即黑豆所制者，解毒和胃，故瓜蒂散用之，一以缓毒，一以顾胃，栀子豉汤用之，一以解前药馀毒，一以调吐下后胃气不和，前辈以为吐药妄甚。
栀子甘草豉汤方
栀子（十四个擘）　甘草（二两炙）　香豉（四合绵裹）
上三味，以水四升，先煮栀子甘草，取二升半，内豉煮取一升半，去滓，分二服，温进一服，得吐者止后服。
栀子生姜豉汤方
栀子（十四个擘）　生姜（五两）　香豉（四合绵裹）
上三味，以水四升，先煮栀子生姜，取二升半，内豉煮取一升半，去滓，分二服，温进一服，得吐者止后服，（千金外台，得吐者三字，作安即二字）。
〔七十九〕发汗若下之，而烦热胸中窒者，栀子豉汤主之，（字汇曰，窒，音质，寒也）。
此虚烦见异证者，证虽小异，其因不殊，故亦用栀子豉汤也，烦热者，（烦热二字，又见二百四十六条，可参考），谓热之甚，犹烦疼烦渴之烦，甚之之词已，非谓胸烦身热也，胸中窒者，未至心中懊憹之剧，唯上焦郁结而不快，是也，程应旄云，烦热二字互言，烦在内，热在外也，（止此）非也，刘栋云，此上条一等之剧也，（止此）亦非也。
〔八十〕伤寒五六日大下之后，身热不去，心中结痛者，未欲解也，栀子豉汤主之。
此亦虚烦见异证者，言伤寒五六日，医以丸药大下之之后，身热不去，心中郁结而痛者，是正气暴虚，馀热未欲解也，栀子豉汤，以解馀热则愈，按凡伤寒有热者，虽有可下证，不可以丸药下之，宜以汤药下之，本篇明言，过经谵语者，以有热也，当以汤下之，医以丸药下之，非其治也，（调胃承气汤条）又曰，日晡所发潮热，已而微利，此本柴胡证，而不得利，今反利者，知医以丸药下之，非其治也，（柴胡加芒硝汤条）又曰，医以丸药，大下之，身热不去微烦，（栀子乾姜汤条）合而考之，本节大下，亦为丸药之大下可知矣，若有可下之证，而下之以汤药，则亦何身热不去之有，又按，成无巳，王肯堂，程应旄诸人，皆以本节心中结痛，与下后为结胸者，以为似而非之证，苦口辨其差别，殊不知结胸之为病，惟在心下，而不在心中，病之所位，本自不同矣，若徒以热之有无论之，则结胸心下硬痛，手不可近而有身热者，亦以栀子豉汤乎，可谓杯水救薪火矣，又按，金鉴，改栀子豉汤，为栀子乾姜汤，亦非矣。
〔八十一〕伤寒下后，心烦腹满，卧起不安者，栀子厚朴汤主之。
此虚烦兼腹满者，故于栀子豉汤内去香豉加厚朴枳实以主之，心烦，即虚烦卧起不安，即不得眠也，其致腹满者，以下后内虚，气涩不痛也，与厚朴生姜半夏甘草人参汤之腹满，同一虚胀已，是以虽满不坚痛，此所以其不用大黄芒硝等也，成无己云，既烦且满，则邪气壅于胸腹之间也，非矣，邪气实满，岂此汤之所能治哉。
栀子厚朴汤方
栀子（十四个擘）　厚朴（四两炙去皮）　枳实（四枚水浸炙令黄）
上三味，以水三升半，煮取一升半，去滓，分二服，温进一服，得吐者止后服，（上字，成本全书，作以上二字，非）。
濑穆曰，方名后人脱枳实二字。
〔八十二〕伤寒医以丸药大下之，身热不去微烦者，栀子乾姜汤主之。
按丸药，谓大陷胸丸，三物备急类也，（王肯堂曰，丸药，所谓神丹甘遂也，或作巴豆），凡伤寒热盛者，虽有可下证，不可以丸药下之，何者，丸药惟荡涤肠胃，而不能除身热也，今伤寒热盛者，医反以丸药大下之，身热不去，更加微烦者，内虚而烦也，法当以栀子豉汤主之，然以其烦微而无心中结痛，及懊憹等证，去香豉加乾姜，一以解热，一以复虚也，犹胸中有热胃中有寒者，黄连乾姜，寒热并施之意，（见太阳下篇黄连汤条）金鉴云，栀子乾姜汤，当是栀子豉汤，断无烦热用乾姜之理，（止此）非也，虚烦虚热，不用干姜而何。
栀子乾姜汤方
栀子（十四个擘）　乾姜（二两）
上二味，以水三升半，煮取一升半，去滓分二服，温进一服，得吐者止后服。
〔八十三〕凡用栀子汤，病人旧微溏者，不可与服之。
成无己曰，病人旧微溏者，里虚而寒在下也，虽烦则非蕴热，故不可与栀子汤，内经曰，先泄而后生他病者，治其本，必且调之，后乃治其他病。
正珍曰，凡用栀子之汤，不问栀子豉汤，栀子甘草豉汤，栀子生姜豉汤，栀子厚朴汤，栀子乾姜汤，其病人大便旧微溏者，不可妄与之，以栀子为寒药，恐致胃寒下利也，溏者，大便濡甚也，濑穆云，栀子汤，当作栀子豉汤，非也，（字典，溏字注曰，音唐，博雅，滒溏，淖也，又淖字注曰，奴教切，说文，泥也，左传成十六年，有淖于前，乃皆左右相违于淖，又字林，濡甚，曰淖）。
〔八十四〕太阳病，发汗汗出不解，其人仍发热，心下悸头眩，身瞤动，振振欲擗地者，真武汤主之，（脉经，身作目，擗作仆）。
成无己曰，心下悸头眩，身瞤动，振振欲擗地者，汗出亡阳也，里虚为悸，上虚为眩，经虚为身瞤振振摇，与真武汤主之，温经复阳。
方有执曰，眩，昏晕也，瞤，辄动也，振振，振作也。
喻昌曰，大青龙证中，垂戒云，若脉微弱，汗出恶风者，不可服，服之则厥逆筋惕肉瞤，正与此段互发。
金鉴曰，此示人以救逆之法也，振，耸动也，振振欲擗地者，耸动不已，不能兴起，欲堕于地，阳虚气力不能支也。
正珍曰，擗地二字，诸家纷纭，未有归一之说，按法华经，信解品云，转更惶怖，闷绝躄地，唐慧琳音义云，躄，脾役切，倒也，宋方回虚谷间抄，幽州石老条云，擗地号叫，人异而观之，字典云，音擗，倒也，类篇，仆也，正字通云，躄与辟通，又字典擗字注云，通作辟，合而考之，躄擗辟三字通用，所谓擗地，即躄地也，盖字以音为本，形则亚之，苟其音既同，则互相通用，不泥字义，如拒通作距，亦复尔尔，又按，脉经作仆地，字异而义同，宋板注云，擗一作僻，是亦同音通用已，方有执云，擗，拊心也，（诗邶风，寤辟有标），言拊心而无可奈何也，喻昌云，擗者，辟也，避也，思欲辟地而避处其内也，汗多亡阳者，欲入土中避虚就实也，呜呼，何其迂曲之甚，此条言太阳病，以麻黄青龙辈，大发其汗，其人充实者，当汗出复常也，若其人虚弱者，汗出表证罢，而病仍不解，发热心下悸头眩，身瞤动欲仆地，此以汗出多而亡阳故也，虽有发热，非表不解之发热，乃虚火炎上之发热，后世所谓，真寒假热者也，心下悸者，胃阳虚而水饮停畜也，头眩者，头中之阳虚也，灵枢卫气篇所谓，上虚则眩，是也，身瞤欲仆者，经中之阳虚也，茯苓桂枝白术甘草汤条所谓发汗则动经，身为振振动，是也，此表里上下俱虚之候具焉，故与真武汤，以复其阳，以行其水也，成无己云，仍发热，邪气未解也，此与桂枝新加汤之身疼痛，柴胡桂枝汤之发热微恶寒同看，以为表邪未解也，盖为仍字所误也，故亦误解茯苓四逆汤发汗若下之病仍不解烦躁者，以为阴阳俱虚，邪独不解，岂邪气未解之发热烦躁，反剂姜附辈以温补之乎，抱薪救火，愚哉，妄哉，方有执，张璐徒皆云，此条太阳中风，误服大青龙，而致逆之救法也，虽然，古昔发汗之法，种种不同，岂独为大青龙而设乎，不知麻黄葛根发汗之后，而见本节证候者，别有何等救法哉，可谓拘累之甚矣。
〔八十五〕咽喉乾燥者，不可发汗。
成无己曰，津液不足也。
张志聪曰，咽喉乾燥者，心肾之精血皆虚，发汗则有上文之变证矣，上文言汗后之变证，此乃未发之先机，本论错综之妙，读者以意会之。
金鉴曰，咽喉乾燥，津液不足也，更发其汗则津液益枯，故戒人虽有可汗之证，亦不可发汗也。
希哲曰，已言咽喉，则口舌在其中。
正珍曰，口舌咽喉之乾燥，有白虎加人参汤证，有大承气汤证，有大陷胸汤证，有五苓散证，于金匮则有己椒苈黄丸证，有温经汤证，有小建中汤证，有桔梗汤证，有白散证，但五苓散，渴而口躁烦，小便不利者，微用发汗已，然不言咽喉乾燥，则其为轻证可知矣。
〔八十六〕淋家不可发汗，发汗必便血。
按淋之为病也，小便淋沥，不能快利者，非癃也，其因在精道之失常也，精即心血之经精道入精囊而变化者，固非他物矣，故淋家过于发汗，则精道失守，精囊旷职，遣失动血二脉之血妄动妄行，所以溺血也，往岁东叡山，宝胜院主贯纯，一日忽尔发热恶寒，周身发小疮，五六日间，疮皆成脓，苦闷日加，又一日疮悉黑陷，起而如厕，溺鲜血者，二升许，病人视而大惊，精神益衰，短气烦躁，口不能言，市医某术尽枝穷，乃告急于予，予未至之间，复溺鲜血者，两三行，余往而诊之，脉微欲绝，冷汗津津然而出，又溺血者三升余，试染厚白纸视之，红与猩猩[衤斗]一般，余曰，此疮气内攻，阳气暴亡之候也，决不能回生，遂辞而归，翌日终死云，呜呼，古圣垂训，语无虚发，虽一言一字，无非精微之蕴，后人乃辄概以谓论说无益于治术，抑何不思之甚，盖脏腑经脉说，上自素问灵枢，下讫明清诸家，率皆以臆度之，饰以阴阳五行之理，强立之论辨，滔滔者天下皆是，未尝有一人验诸解剖之实者也，故其所说脏腑形状，脉络缠绕，皆是暗中摸索，不啻漆桶扫帚焉，甚哉昔人之欺后世也，余尝阅和兰解体书二三本，其所图说，皆出于解剖之实者，与今日所验，亦皆吻合，檆田翼所译解体新书，即此物也，今据其说考之，精道乃动血二脉之支别，（起于肾脏下行入于精囊）动血二脉，乃一身来往之血道矣，精道则当交接之时，受彼动血二脉之血，传到精囊，始化成精而泻出者也，非肾脏所藏物也，淋家过于发汗致便血者，其理于是乎明矣，成无己程知徒皆云，膀胱里热则淋，更发其汗则膀胱愈燥，而小便血矣，（止此）虽然，膀胱之为府，惟是贮小便之地，犹胃之容受水穀然，胃中热燥未见圊血者，膀胱热燥岂亦有溺血之理乎，一说以便血为血淋，非也，若然，则肛门下血者，亦直为脓血痢乎，可谓妄矣，（发秘曰，淋家谓平时患淋之人，，濑穆曰，便平声，溲也）。
〔附考〕门人某问曰，溺血证，仲景氏不言治方，处之奈何，曰，均是一亡阳之证，宜以亡阳处之，尝疗一壮夫卒尔，弱血者，作附子理中加洎夫蓝汤饮之，数日徐徐而瘳矣。
〔八十七〕疮家虽身疼痛，不可发汗，汗出则痓，（成本全书，汗出作发汗，玉函，痓作痉，是）。
钱潢曰，疮家，非谓疥癣之疾也，盖指大脓，大血，痈疽，溃疡，杨梅结毒，臁疮，痘疹，马刀侠瘿之属也，身疼痛，伤寒之表证也，言疮家气虚血少，营卫衰薄，虽或有伤寒身体疼痛等表证，亦慎不可轻发其汗，若误发其汗，则变逆而为痉矣，痉者，即所谓身热足寒，颈项强急恶寒，时头热，面赤目脉赤，独头面摇，卒口噤，背反张者，是也，故于痉证中有云，太阳病，发汗太多，因致痓也，岂有所谓重感寒湿，外风袭虚之说哉。
成无己曰，痓，当作痉，传写之误也，痓者，恶也，非强也。
方有执曰，痉，广韵，风强病，俗谓打寒噤，是也。
香川太冲行余医言曰，痉巨郢切，擎，上声，从来诸方书，多误写痓，大谬之甚，按说文云，痉，强急也，而无痓字，痓，字汇，充智切，恶也，与痉义曾不相涉，又按，正字通，痉俗作痓，六书故曰，医书云，痓亦作痉，考之说文，合之以声，痓乃痉之讹，当定为痉，盖茎胫颈劲经径泾轻，并皆省书或巠或[jing]，与至字，甚相似，全是传写之误，彰彰可见矣，省文之害至如此也。
正珍曰，按金匮直解，引郭白云曰，痓，是病名，如中风伤寒之类也，痉，是病证，如结胸否气之类也，痓为轻，痉为重，痓而又痉者，为尤重，（止此）呜呼，何为其说之暧昧模糊，如此之甚乎，可谓盲聋之甚者也，欲广异闻，故并及焉，又按，成无己以身疼痛，为疮之疼痛，非也。
〔八十八〕衄家不可发汗，汗出必额上陷，脉急紧，直视不能眴，不得眠，（字典曰，眴，音县，说文，目摇也，史记项羽纪，项梁眴籍曰，可行矣，注，谓动目私视之也，又音舜，目自动也，与瞤通）。
韩氏曰，此人素有衄血证，非伤寒后如前条之衄也，故不可发汗。
钱潢曰，衄，鼻出血也，额上，非即额也，额骨坚硬，岂得即陷，盖额以上之囟门也，（正珍曰，外台，作额上脉，急而紧，无陷字，颇似妥帖，钱潢所云，恐未必是也）。
正珍曰，平素善衄之人，头中之阳，已属不足，故发其汗，则头中之阳大虚，生变逆如是矣，乾姜附子汤辈，可以侥倖万一也，成无己云，眴，合目也，不知何据，恐是任笔杜撰者而已，钱潢云，所谓衄家者，即论中所云，发烦目瞑必衄，及伤寒脉浮紧，不发汗因致衄者，脉浮紧，发热无汗，自衄者，愈也，亦非矣，不可从也，金鉴云，衄家者，该吐血而言也，亦非矣。
〔八十九〕亡血家，不可发汗，发汗则寒慄而振。
成无己曰，针经曰，夺血者无汗，夺汗者无血，亡血发汗，则阴阳俱虚，故寒慄而振摇，（正珍曰，成氏所引针经文，出灵枢营卫生会篇）。
金鉴曰，凡失血之后，血气未复，为亡血虚家，皆不可发汗也，若再发汗则阳气衰微，力不能支，故身寒噤慄，振振耸动所必然也。
王三阳曰，血家汗家，俱指本人平时旧病言之。
正珍曰，亡血家者，如呕血下血，崩漏产后，金疮破伤类是也，亡者，失也，非灭也，寒慄而振，乃乾姜附子汤之证。
〔九十〕汗家重发汗，必恍惚心乱，小便已阴疼，与禹馀粮丸。
宋板注曰，方本阙。
魏荔彤曰，禹馀粮丸方阙，愚臆度之，即赤石脂禹馀粮汤耳，意在收涩小便，以养心气气足而血生矣，且有镇安心神之义也，是否质之高明，如理中汤可以制丸也。
金鉴曰，汗家，谓平素好汗出之人也。
钱潢曰，恍惚者，心神摇荡而不能自持，心乱者，神虚意乱，而不得自主也。
濑穆曰，恍惚，不分明也。
宫义方曰，可行桂枝加附子汤。
正珍曰，钱潢云，汗家，伤寒家已经发汗，及自汗盗汗者，皆是也，非也。
〔九十一〕病人有寒，复发汗胃中冷，必吐蛔，（宋板注曰，一作逆）。
方有执曰，复，反也，言误也。
金鉴曰，胃寒复汗，阳气愈微，胃中冷甚，蛔不能安，故必吐蛔也，宜理中汤送为梅丸可也，（全书，引活人曰，先服理中丸，次服乌梅丸）。
岛寿曰，凡虫避寒就温，冬蛰夏出，胃中冷蛔不得安，欲走上焦阳分，从胃脘出口也。
希哲曰，病人有寒者，言有虚寒，而外见表证也。
宫义方曰，有寒，谓胃中虚冷，理中或附子理中汤证也。
正珍曰，有寒，谓肠胃虚寒，太阴篇所谓自利不渴者属太阴，以其藏有寒故也，当温之，宜服四逆辈，是也，复芳六反，与覆古字通用，反也，诗大雅曰，人有土田，女反有之，人有民人，女覆夺之，又曰，匪用其良，覆俾我悖，注曰，覆，反也，字典曰，复又与覆通，正字通曰，反复音义通，癸辛杂识新集云，复字有三音，房六切者，复归之复也，字书训以往来，是也，扶富切者，又复也，字书训以又，是也，芳六切与复同音者，覆之复也，易乾象，反复道也，释文，芳六反，本亦作覆，是也，合而考之，复覆通用明矣，言病人素有虚寒证，反发其汗则阳气愈微，胃中冷甚而蛔不能安，故必吐蛔也，友人慄山献臣曰，尝解剖刑人数人矣，肠胃之间，皆有蛔虫存焉，意者，蛔之于肠胃，盖亦相扶以消化穀食者已，非无用之长物也，（入门小儿死证部虫虫下有消食虫名），予闻而疑之久矣，顷者偶检太平御览，援东方朔神异经云，南方有甘蔗，可以节蛔虫，蛔虫状如蚓，消穀虫也，多则伤人，少则谷不消，是甘蔗能减多益少，凡蔗亦然，予虽未信然否，书以广异闻，（按，神异经所谓甘蔗，盖指其生草言之，乃蔗浆，是也，古人所用皆然，若夫煎炼成沙餹者，多食生虫，岂有减虫之效乎，况其法初于唐太宗时，而唐以前则世未尝有此物乎，又按，甘蔗，出名医别录，汉书，郊祀歌所谓，泰尊柘浆，析朝酲，乃是蔗浆，详见本草纲目），喻昌云，寒，亦痰也，惟忠云有寒，谓胸中有停饮也，此与瓜蒂散条，胸有寒之寒同看，不知有寒饮之人，何害禁汗也，汗之之后，亦何故吐蛔也，金鉴云，复发汗者，谓汗而复汗也，非也。
〔九十二〕本发汗而复下之，此为逆也，若先发汗，治不为逆，本先下之而反汗之，为逆，若先下之，治不为逆。
成无己曰，病在表者，汗之为宜，下之为逆，病在里者，下之为宜，汗之为逆。
方有执曰，复与覆同，古字通用，复，亦反也，犹言误也，与下文反汗之反同意。
金鉴曰，本应先汗而反下之，此为逆也，若先汗而后下，治不为逆也，若里急于表，本应先下而反汗之，此为逆也，若先下而后汗，治不为逆也。
汪琥曰，治伤寒之法，表证急者，即宜汗，里证急者，即宜下，不可拘拘于先汗而后下也，汗下得宜，治不为逆。
惟忠曰，虽不及吐自在其中也，本发之间，脱先字。
〔九十三〕伤寒医下之，续得下利，清穀不止，身疼痛者，急当救里，后身疼痛，清便自调者，急当救表，救里宜四逆汤，救表宜桂枝汤。
金鉴曰，伤寒医不分表里寒热虚实，而误下之，续得下利，清穀不止者，寒其里也，虽有通身疼痛之表未除，但下利清穀不止，里寒已盛，法当急救其里，俟便利自调，仍身疼痛不止者，再救其表可也，救里宜四逆汤，温中胜寒，救表宜桂枝汤，调营和卫也。
濑穆曰，清者，反语，不净之处，即厕也，穀食不化之谓，自调，言如常调和也。
惟忠曰，大氐虽有里证，而表未和，则先表而后里也，此则反之，下利清穀，比之他证则急矣，故以先救里为法也，例云，下利清穀，不可攻表，汗出必胀满。
正珍曰，太阳上篇，二十九条曰，反与桂枝欲攻其表，此误也，厥阴篇，三百八十一条曰，攻表宜桂枝汤，合而考之，本节救表之救字，乃攻字误写，宜改正，按此证重于协热利一等矣，彼惟下利，而此则加以清穀，彼则桂枝人参汤，以双解表里，此则急用四逆，偏救其里，轻重缓急，自有其分矣，清，圊也，详见前第二十三条，方有执，解清便自调，以为小便清而大便调，钱潢解清穀，以为清水完穀，并非也。
〔九十四〕病发热头痛，脉反沉，若不差，身体疼痛，当救其里，宜四逆汤。
金鉴曰，身体疼痛之下，当有下利清穀四字，方合当温其里之文，观太阴篇，云伤寒医下之，续得下利，清穀不止，身疼痛者，急当救里，宜四逆汤，此虽未下，但脉反沉，可知里寒，必是脱简。
又曰，是太阳表证，而得少阴里脉也，宜以麻黄附子细辛汤发之，若不差，下利清穀，即有身体疼痛之表未解，不可更汗，当温其里，宜四逆汤。
方有执曰，此凭脉，不凭证之大旨。
宫义方曰，少阴病，脉沉者，急温之也。
正珍曰，此是表实里虚之合病，属麻黄附子细辛汤证也，非发汗后，身疼痛，脉沉迟之证也，刘栋以为新加汤证非矣，不差者，既已服药而无效之辞，外证未解，噫气不除皆尔矣，下一百三条云，先与小建中汤，不差者，小柴胡汤主之，亦同一义例矣。
〔九十五〕太阳病，先下而不愈，因复发汗，以此表里俱虚，其人因致冒，冒家汗出自愈，所以然者，汗出表和故也，里朱和，然后复下之。
〔九十六〕太阳病未解，脉阴阳俱停，（一作微）必先振慄，汗出而解，但阳脉微者，先汗出而解，但阴脉微（一作尺脉实）者，下之而解，若欲下之，宜调胃承气汤。
〔九十七〕太阳病，发热汗出者，此为营弱卫强，故使汗出，欲救邪风者，宜桂枝汤。
上三条并王叔和所搀入，非仲景氏言也，凡称所以然者，盖叔和家言矣，且脉之分阴阳，及调胃承气汤本非下剂，而称欲下之，仲景未尝语营卫，而称营弱卫强者，皆足以发其奸，况文采辞气，本自不同乎。
〔九十八〕伤寒五六日中风，往来寒热，胸胁苦满，嘿嘿不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸，小便不利，或不渴身有微热，或咳者，小柴胡汤主之，（小柴胡汤上，成本全书，有与字，非也）。
成无己曰，病有在表者，有在里者，有在表里之间者，此邪气在表里之间，谓之半表半里，邪气在表者，必渍形以为汗，邪气在里者，必荡涤以取利，其于不外不内半表半里，是当和解则可也，小柴胡和解表里之剂。
钱潢曰，往来寒热者，或作或止，或早或晏，非若疟之休作有时也。
惟忠曰，往来寒热者，寒止即热，热止复寒，互而发者也，而其自热而之寒也，非无间也，惟是为间而复继发之如初，所以名曰往来寒热也。
岛寿曰，半表半里者，不表不里，正在表里之中间也，然一身但表里，别非复有表里中间之地，故取表分近里之半与里分近表之半，以定地位，又有表里俱见者，不与此同，夫表里俱见者，有头痛寒热之表证，而复有口舌乾燥腹满等之里证也，非若所谓半表半里，寒热往来，胸胁苦满等证也，后学不察，误者亦多，特表而出之。
正诊曰，伤寒五六日中风，宜从全书，及张志聪集注，改作伤寒中风五六日，论曰，伤寒中风，有柴胡证，但见一证便是，不必悉具，又甘草泻心汤条曰，伤寒中风，医反下之，是也，言其病或自麻黄证而来，或自桂枝证而来，谓不拘其始也，刘栋云，伤寒五六日，中风八九日，必有小柴胡证凿矣，满与懑古字通用，闷也，说见前第二十二条，闷而加苦字，甚之之词，犹苦病，苦痛，苦患，苦劳之苦，又考小补注曰，苦，集韵，困也，可见苦满，便是困闷矣，嘿嘿，又作默默，佩文韵府云，默，莫北切，反静也，又作嘿，汉书匡衡传云，默默不自安，柳宗元诗云，嘿嘿含悲辛，成无己云，默默，诤也，喻昌云，默默，即昏昏之意，非静默也，喜字去声，与憙通，喜呕者，谓数呕吐也，按，喜善好三字，皆有转用训数者，左传襄公二十八年云，庆氏之马善惊，正义云，善惊，谓数惊也，古人有此语，今人谓数惊，为好惊，亦善之意也，汉书沟洫志云，岸善崩，师古注云，言憙崩也，字典喜字注云，又许记切，与憙同，好也，又憙字注云，好也，又省作喜，合而考之，喜善好三字，皆宜训数也，又按，正字通，善字注，引诗鄘风女子善怀，笺云，善，犹多也，字典亦同焉，然而不如训数之的当也，程应旄云，呕则木火两舒，故喜之也，张志聪亦云，呕则逆气少疏，故喜也，是读喜，为喜悦之喜，不知抵当汤条所谓其人喜忘者，亦读为喜悦之喜乎，不觉歕饭满案矣，心下悸，玉函作心中悸，非也，此章实是少阳病正证，宜在少阳篇首也，古经残缺，叔和信手而编次之，故错乱若斯也，自此以下，柴胡诸证，亦皆然也，所谓少阳病者，盖太阳病一变，而未至于阳明之甚者，实为太阳阳明问证也，太阳属表，阳明属里，而少阳居表里之间，故亦谓之半表半里证也，表则头项强痛，发热恶寒，里则腹满便结，潮热讝语，今只见往来寒热，胸胁苦闷，默默不欲饮食，心烦憙呕者，知邪气已去表，而未结于里，正在乎表里之间矣，表则发之，里则下之，今在表里之间，故不肯发，亦不肯下，惟与小柴胡汤，以和解之也，若其或以下数证，便是所兼之客证，不问其兼与不兼，皆在一小柴胡所得而主也，盖人之为体，有虚，有实，有老，有少，有有宿疾者，有无宿疾者，故邪气之所留虽同也，至于其所兼者，则不能齐，是以有兼证若此者也，古今注家，皆以苦满之满，读为虚满之满，非也，胸肋坚刚，岂有满不满之可诊者哉，成无己云，邪在表则能食，邪在里则不能食，不欲食者，未至于必不能食，故亦为在表里之间也，详则详矣，然少阳篇明言，本太阳病不解，转入少阳者，胁下硬满，乾呕不能食，由是观之，不欲食与不能食，辞虽不同，实则一证之轻重已，别为二证凿矣。
小柴胡汤方
柴胡（半斤）　黄芩（三两）　人参（三两）　半夏（半升洗）　甘草（炙）　生姜（各三两切）　大枣（十二枚擘）
上七味，以水一斗二升，煮取六升，去滓，再煎，取三升，温服一升，日三服，（大枣十二枚，全书作十三枚，非，集注千金翼，亦尔），若胸中烦而不呕者，去半夏人参加栝楼实一枚，若渴去半夏加人参，合前成四两半，栝楼根四两，若腹中痛者，去黄芩加芍药三两，若胁下痞硬，去大枣加牡蛎四两，若心下悸小便不利者，去黄芩加茯苓四两，若不渴外有微热者，去人参加桂枝三两，温覆微汗愈，若咳者，去人参大枣生姜，加五味子半升乾姜二两。
王好古此事难知，小柴胡汤下云，忌发汗，忌利小便，忌利大便，故名三禁汤。
李时珍本草，茈胡条曰，茈是古柴字，古本张仲景伤寒论，尚作茈字也。
钱潢曰，柴胡而有大小之分者，非柴胡有大小之异也，盖以其用之轻重，力之大小而言也，（张氏本草选曰，昧者，以粗大者，为大茈胡，细者，名小茈胡，不知仲景大小茈胡，乃汤名也）。
清王子接古方选注曰，小柴胡汤，去渣再煎，恐刚柔不相济，有碍于和也。
正珍曰，加减法，后人因或字所加，说见小青龙汤条下，再煎说，已见伤寒考中，按，外台引古今录验，黄龙汤，即小柴胡汤，又引崔氏作小前胡汤，方用前胡，论与方大同小异。
〔附录〕张介宾景岳全书，伤寒无补法辨末，载徐东皋说曰，汉张仲景，著伤寒论，专以外伤为法，其中顾盻脾胃元气之秘，世医鲜有知之者，观其少阳证小柴胡汤用人参，则防邪气之入三阴，或恐脾胃稍虚邪乘而入，必用人参甘草，固脾胃，以克中气，是外伤未尝不内因也，即如理中汤，附子汤，黄连汤，炙甘草汤，吴茱萸汤，茯苓四逆汤，桂枝人参汤，人参白虎汤，阳毒升麻汤，大建中汤等汤，未尝不用参术以治内伤，可见仲景公之立方，神化莫测，或者谓外伤是其所长，而内伤非所知也，此诚不知公者也，何今世之医，不识元气之旨，惟见王纶杂著，戒用人参之谬说，执泥不移，乐用苦寒攻病之标，致误苍生，死于非命，抑何限耶。
〔九十九〕血弱气尽，腠理开，邪气因入与正气相搏，结于胁下，正邪分争，往来寒热，休作有时，嘿嘿不欲饮食，藏府相连，其痛必下，邪高痛下，故使呕也，小柴胡汤主之。
刘栋曰，此条后人所记，上条注文也。
〔一百〕服柴胡汤已，渴者属阳明也，以法治之，（也字，依成本全书，补之）。
方有执曰，已，毕也。
钱潢曰，此邪自少阳入阳明也，服柴胡汤者，邪在少阳也。
郑重光曰，少阳阳明之病机，在呕渴中分，渴则转属阳明，呕则仍在少阳，如呕多虽有阳明证，不可攻之，因病未离少阳也，服柴胡汤，渴当止，若服柴胡汤已，加渴者，是热入胃府，耗津消水，此属阳明胃病也。
正珍曰，前条辨太阳之一转而为少阳，此条乃辨少阳之一转而为阳明，可见六经次序，阳明在少阳前者，虽循素问之旧，然实则不然矣，按以法治之语，亦见阳明五苓散条，及少阳篇内，论中治渴方，种种不同，宜求其全证以与主方，而其属阳明者，专在白虎加人参汤也，若其头汗出身无汗，小便不利而渴者，此为阳明发黄之机，乃茵陈蒿汤证也，可见以法治之一语，自有深意存焉，成无己云，服小柴胡汤，表邪已而渴，里邪传于阳明也，（止此）此训已为瘥，非矣。
〔百一〕得病六七日脉迟浮弱，恶风寒，手足温，医二三下之不能食，而胁下满痛，面目及身黄，颈项强，小便黄者，与柴胡汤后必下重，本渴饮水而呕者，柴胡汤不中与也，食谷者哕。
刘栋曰，此下伤寒四五日条之注文，后人所搀，误出干此也。
〔百二〕伤寒四五日，身热恶风，颈项强，胁下满，手足温，而渴者，小柴胡汤主之。
成无己曰，身热恶风，颈项强者，表未解也，胁下满而渴者，里未和也。
张志聪曰，陆氏曰，手足温者，手足热也，乃病人自觉其热，非按而得之也，不然，何以本论既云身热，而复云手足温，有谓身发热而手足温和者，非也，凡灵素中言温者，皆谓热也，非谓不热也。
正珍曰，太阳病，以三日为期，今乃四五日，为少阳病可知矣，盖此条证，自太阳葛根证转来者，故仍身热恶风而颈项强也，胁下满手足温而渴者，少阳所兼之证，柴胡本条中所谓或胁下痞硬，或身有微热，或渴是也，虽无往来寒热，胸胁苦满，默默不欲饮食，心烦喜呕等正证，然以其转入少阳部位，故用柴胡治之也，（小阳篇曰，本太阳病不解，转入少阳者，胁下硬满，乾呕不能食，往来寒热，脉沉紧者，与小柴胡汤），若其仍有表证，而不用柴胡桂枝汤者，以少阳证较重，而太阳证不盛也，按身热二字，人或疑其非表证，然上篇已以身大热，为热在皮肤，身字盖指皮肤而言者明矣，况乾姜附子汤条，上云身无大热，而下云无表证乎，栀子豉汤条所谓身热不去亦尔，大氐身字，以表言之，如身黄，身疼，身凉，可以见矣，喻昌张璐并云，颈项强，太阳兼阳明证也，盖因葛根汤条，有太阳阳明合病之语而误焉而已，再按，手足温一证，又见阳明篇，栀子豉汤条，成无己定为少阳一证，以予观之，未必然也，先辈注家，亦有以手足温，为太阴一证者，盖为太阴篇，叔和补入之文所误也，（岛寿曰，邪中太阴，则手足自温，盖太阴在三阴之表，去阳经尚近也），又按，外台所载之方，虽名小柴胡汤，观其药品，则柴胡桂枝干姜汤也。
〔百三〕伤寒阳脉涩，阴脉弦，法当腹中急痛者，先与小建中汤，不差者，小柴胡汤主之，（上者字，依成本全书补之，小柴胡汤上，成本全书，有与字，非也）。
发秘曰，伤寒无呕，而腹中急痛甚者，宜先与小建中汤以缓其急矣，伤寒有呕而腹痛微者，宜小柴胡汤，故曰，呕家不可用建中汤，是也，先字，有试意，权用之义也。
正珍曰，阳脉以下八字，叔和所搀，何者，脉分阴阳，非仲景氏所拘，法当二字，亦是叔和家言，仲景氏之所不言也，若是仲景氏之语，则下文痛者之者字，当在阴脉弦句下而始成其义，否则不成语矣，按伤寒二字，承前条亦指少阳病也，急痛者，拘急而痛也，其证多属虚寒，如金匮所载，虚劳里急，腹中痛，主小建中汤，可见矣，故先与小建中汤，以补其虚而缓其急也，若服之腹痛自若者，乃外邪将入于少阳之所致，非里虚也，乃少阳中兼证已，故与小柴胡汤则差焉，希哲云，不差二字，言伤寒之不差，非言腹痛之不差，见名医方考等书，（止此）果尔，则大柴胡条，先与小柴胡汤者，对何等证候而言耶，可谓妄矣，又按，陶华书中有云，伤寒腹中痛甚，将凉水一盏，与病人饮之，其痛稍可者属热，当用凉药清之，清之不已，急用寒药下之，若饮水愈加作痛，属寒，当用温药和之，和之不已，急用热药救之，吁赖一杯水，以辨其寒热，以断其攻救，不亦殆乎，盖仲景氏之先与建中，不差而与柴胡，谨之至也。
小建中汤方
桂枝（三两去皮）　甘草（二两炙）　大枣（十二枚擘）　芍药（六两）　生姜（三两切）　胶饴（一升）
上六味，以水七升，煮取三升，去滓内饴，更上微火消解，温服一升，日三服，（玉函成本全书，作甘草三两，非，七升下外台有先字，煮下有五味二字，是，微火消解四字，作火微令消解五字，非，内饴二字，玉函成本全书，并作内胶饴三字，是千金翼外台，与宋板同）。
成无己曰，以此汤，温建中藏，是以建中名焉。
清王子接古方选注曰，建中者，建中气也。
正珍曰，中字，与理中之中同焉，谓腹中肠胃所在也，建，建立也，言此汤，能建立中气也，金鉴云，是方也，即桂枝汤，倍芍药加胶饴也，名曰小建中汤者，谓小小建立中气也，（止此）予谓小字，对大建中汤命之，与小柴胡，小承气，小青龙，小半夏之小同矣，金鉴所说，大非古义，按建中字，虽出尚书，其义不同，莫傅会焉，（尚书曰，玉懋昭大德，建中于民，又唐德宗年号）。
〔百四〕呕家，不可用建中汤，以甜故也。
此条与酒客不可与桂枝汤同意，若强与之，愈益使人呕也，虽然，如大建中方，则主呕与之，以其有蜀椒乾姜也，若能知此意，加减以投，则亦何害之有，岂惟一小建中为然乎，诸方皆尔，按诸本附小建中汤方后为一章，今别为二条。
〔百五〕伤寒中风，有柴胡证，但见一证便是，不必悉具。
刘栋曰，凡柴胡汤正证中，往来寒热，一证也，胸胁苦满，一证也，默默不欲饮食，一证也，心烦喜呕，一证也，病人于此四证中，但见一证者，当服柴胡汤也，不必须其他悉具矣。
正珍曰，刘栋此解，于柴胡正证中定焉，可谓的确矣，征之论中，用柴胡诸证，有但认胸满胁痛而施者，有但认胸胁满不去而施者，有但认胁下硬满，不大便而呕而施者，有但认呕而发热而施者，有但认寒热如疟而施者，可以见其说之正矣，成无己钱潢诸人，皆以其所兼之客证言之，胸中烦而不呕，为一证，渴为一证，腹中痛，为一证，胁下痞硬，为一证，心下悸小便不利，为一证，不渴身有微热，为一证，咳为一证，非也，程应旄于少阳篇首，口苦咽乾目眩中求焉，亦非也，此等证候，诸经通有焉，岂足但就一证，以定少阳柴胡部位虖，惟前一百三条，有认腹中急痛一证，用柴胡者，然先与小建中而不差，然后用柴胡，其不为柴胡正证可知矣，按所谓伤寒中风，盖指太阳之伤寒中风言之，凡论中伤寒中风兼举者皆然，本节所云，柴胡一证，亦宜就太阳病上求焉，若病势已深之后，又或带三阴虚寒候者，纵有似柴胡证者，不可妄与柴胡，况于大柴胡乎，庸医不察，往往失策矣，要之不熟读伤寒论故已。
〔百六〕凡柴胡汤病证而下之，若柴胡证不罢者，复与柴胡汤，必蒸蒸而振，却复发热汗出而解，（成本全书，无却复之复字，后百五十八条，亦无复字，却，成本作郄）。
金鉴曰，凡柴胡汤病证，不与柴胡汤而反下之，不变他病，柴胡证仍在者，可复与柴胡汤则解，但以误下，其证必虚，故解必蒸蒸而热，振振而寒，邪正交争，然后汗出而解也。
方有执曰，蒸蒸而振，作战汗也，必如此而后解者，以下后里虚故也。
刘栋曰，凡大小柴胡二汤，虽异其方，而其证同，只有轻重之分而已，如大小承气二汤，亦同于此。
正珍曰，蒸蒸，内热貌，蒸蒸而振者，其内如蒸而外则振寒也，凡病人已经数日之后，药能中其膏肓，则间有振寒发热而解者，岂唯下后为然乎，亦岂唯一柴胡汤为然乎，又按，本节宜与后一百八条通考矣。
〔百七〕伤寒二三日，心中悸而烦者，小建中汤主之，（外台，作伤寒一二日）。
金鉴曰，伤寒二三日，未经汗下，即心悸而烦，必其人中气素虚，虽有表证，亦不可汗之。
钱潢曰，心中，心胸之间，非必心藏之中也，悸，虚病也。
濑穆曰，今世素有积气之人，多见此证。
刘栋曰，胸胁苦满，心烦而呕者，小柴胡之主也，心中悸而烦，无呕者，小建中之主也。
百八十六条曰，伤寒脉结代，心动悸，炙甘草汤主之。
正珍曰，此条亦承柴胡本条发之，曰悸，曰烦，虽似柴胡证，别无一少阳正证，则知其非少阳病也，况二三日，亦未至柴胡部位日数乎，其为中虚感邪之证明矣，故小建中汤，温而散之也，若有呕者，乃少阳病，可与柴胡也。
〔百八〕太阳病，经过十馀日，反二三下之，后四五日，柴胡证仍在者，先与小柴胡汤，呕不止，心下急，郁郁微烦者，为未解也，与大柴胡汤下之则愈，（小柴胡汤之汤字，依成本补之，成本脱大柴胡汤之汤字，当补之）。
程应旄曰，太阳病，经过十馀日，邪不入里，知此际已具有柴胡证矣，观下文柴胡证仍在字可见，医乃二三下之，此之谓反。
发秘曰，呕不止三字，可见未与小柴胡之前，既已有呕矣。
林澜曰，呕不止，则半表半里证犹在，然心下急郁郁微烦，必有燥屎也，非下除之不可，故以大柴胡，兼而行之。
希哲曰，过经者，言太阳表证罢也，非谓十二日以后也。
刘栋曰，郁郁，默默之剧也。
正珍曰，过经者，邪气过去经脉之表，（经脉之表者，谓动血二脉之支别，蔓延包裹于周身之表者也），而既转入乎少阳，或阳明之辞，故于少阳及阳明，每每称焉，盖表解之谓也，过者，字典云，越也，超也，又曰，经过之过，平声，超过之过，去声，按韵会，平声歌韵，收过字，由此考之，经过之过，如字读之，超过之过，发为去声也，经者，经脉之经，与茯苓桂枝白术甘草汤条，发汗则动轻，及太阳下篇，经脉动惕，久而为痿之经同焉，皆指表之辞，对脏腑之里为言也，本篇调胃承气汤条曰，过经讝语者，以有热也，当以汤下之，阳明篇，大承气汤条曰，过经乃下之，此皆于阳明称之也，若夫本节过经二字，殊指少阳证言之，观下文柴胡证仍在之文，可见矣，成无己解过经二字云，日数过多，累经攻下，（本节注文）又云，伤寒十三日，再传经尽，谓之过经，（调胃承气汤注文）又云，过太阳经，无表证（阳明篇汗出谵语条注文）可见，其唯随文为解，而不之深考，遂致此矛盾矣，方有执云，过经与坏同，其他诸家所解，大氐以再传经十二日行尽而后尚犹不解者，为过经，皆非古义也，及乎刘栋解出则曰，过经，经过也，然而倒经过，为过经，又复古之所未有，义亦难通矣，按柴胡证者，泛指柴胡部位证言，不可以小柴胡必之，言太阳病，已转入少阳十馀日，法当与小柴胡以和解之，而反二三下之，后经四五日，少阳柴胡证仍在者，当先与小柴胡汤，如或不愈，其呕不止，心下急结，郁郁微烦者，是为邪气已犯阳明，必有燥屎也，故与大柴胡汤，以下之则愈，盖少阳阳明并病者也，再按，心下急，谓心下痞硬，百十一条云，少腹急结者，宜桃核承气汤，百三十一条云，少腹硬满，抵当汤主之，百七十四条云，心下痞硬，呕吐而下利者，大柴胡汤主之，合而考之，急与痞硬，同是一证，但急与急结，以病者所自觉而言，痞硬硬满，以医者所诊得言之，略寓其轻重已。
大柴胡汤方
柴胡（半斤）　黄芩（二两）　芍药（三两）　半夏（半升洗）　生姜（五两切）　枳实（四枚炙）　大枣（十二枚擘）
上七味，以水一斗二升，煮取六升，去滓再煎，温服一升，日三服，一方加大黄二两，若不加恐不为大柴胡汤，（全书，有大黄二两四字，是，七味，当作八味，玉函作生姜三两，再煎下，有取三升三字，并是，按，玉函金匮，及肘后所载方，皆有大黄二两，宜从而为正）。
外台引崔氏大前胡汤，品味与大柴胡同，但柴胡作前胡。
许叔微曰，大柴胡汤，一方无大黄，一方有大黄，此方用大黄者，以大黄有荡涤蕴热之功，为伤寒中要药，王叔和云，若不加大黄，恐不名大柴胡汤，且经文明言下之则愈，若无大黄，将何以下心下之急乎，应从叔和为是。
〔百九〕伤寒十三日不解，胸胁满而呕，日晡所发潮热，已，而微利，此本柴胡证，下之，而不得利，今反利者，知医以丸药下之，此非其治也，潮热者实也，先宜服小柴胡汤以解外，后以柴胡加芒硝汤主之，（玉函脉经，并无已字，是，下之二字衍文，盖下文下之语，讹重已，而不得利，宋板，作以不得利，今依成本改之，成本全书，并脱此非之此字）。
成无己曰，潮热者，若潮水之潮，其来不失其时也，一日一发，指时而发者，谓之潮热，若日三五发者，即是发热，非潮热也。
惟忠曰，潮热者，热之发也，必有时矣，犹潮汐之来去以时也，所以名曰潮也，且其于常也，必身热，当其发也，必恶热，所以使人烦躁也，不但于日晡所，或于午未申之间，亦可以名矣，若必于日晡所而名矣，惟曰潮热足矣，复何烦日晡所字乎。
正珍曰，先宜以下十二字，后人搀入之文，宜删去之，何者，以柴胡非解外之药也，十三日，当作十馀日，盖馀字，省文作余，余讹为三已，（韵会小补曰，馀通作余，周礼委人，凡其馀聚以待颁赐，注，余当为馀，又三字注曰，三，集韵，作或），犹痉省作痓，讹为痓，屎通作矢，讹为失类，后人不察，妄意傅会过经之说，殊不知论中言十馀日者数条，其称十三日者，仅不过二条，其误可见矣，日晡所发潮热者，谓申时前后发热也，所字属日晡，大陷胸汤条，日晡所，小有潮热语，可以见矣，所，犹言前后也，尚书云，多历年所，史记东方朔传云，率取妇一岁所者，即弃去更取妇，汉书原涉传云，涉居谷口半岁所，自劾去官，礼记檀弓注云，高四尺所，疏云，所，是不定之名，是也，满读曰懑，闷也，言伤寒十馀日不解，胸胁苦闷而呕，且日晡所发潮热者，是少阳病之带阳明者，乃大柴胡之所主也，于法当不下利，今反利者，知先此时，医以丸药迅下之，非其治也，迅下则水虽去，而燥屎不去，故凡内有燥屎而发身热者，非汤药下之则不解，今反下之用丸药，所以其热不解，徒动脏腑而致微利也，恐医以下后之利，为虚寒自利之病，故复指之曰，潮热者，实也，是示其可再以汤润下之也，此证不用大柴胡者，因其先经丸药攻下，而续自微利也，故唯加芒硝润燥以取利，是又下中兼和之意也，按阳明篇云，阳明病发潮热，大便溏，小便自可，胸胁满不去者，小柴胡汤主之，其证全与本条同，但一则由攻下而致微利，一则不由攻下而自溏，故芒硝犹有所畏，况大黄乎，是以虽有潮热，不敢以攻之也。
柴胡加芒硝汤方
柴胡（二两十六铢）　黄芩（一两）　人参（一两）　甘草（一两炙）　生姜（一两切）　半夏（二十铢本云五枚）　大枣（四枚擘）　芒硝（六两）
上八味，以水四升，煮取二升，去滓，内芒硝，更煮微沸，分温再服，不解更作，（玉函作半夏五枚）
按清王子接古方选注云，张锡驹云，应以大柴胡加芒硝，其理亦通，姑志之，刘栋云，大柴胡汤方中，加芒硝，以烁其燥屎，得快利而愈也，惟忠云，柴胡加芒硝汤，疑大柴胡加芒硝也，凡特云柴胡汤者，必大柴胡汤也，此既有小柴胡，而特云柴胡，故曰必大柴胡加芒硝也，果如三子者言，则柴胡桂枝汤，柴胡加龙骨牡蛎汤，柴胡去半夏加栝楼汤，皆谓之大柴胡所加去乎，再按，此方本当于小柴胡汤方内，加芒硝六两也，今此条所载分量，小柴胡三分之一减其剂者，疑非仲景氏意，宜以全书所载为正矣。
〔百十〕伤寒十三日不解，过经讝语者，以有热也，当以汤下之，若小便利者，大便当硬，而反下利脉调和者，知医以丸药下之，非其治也，若自下利者，脉当微厥，今反和者，此为内实也，调胃承气汤主之，（不解二字，依成本全书补之，十三日，当作十馀日，说见上）。
三百八十二条，下利慾饮水者，以有热故也，亦以内有热邪而言。
成无己曰，讝语者，阳明胃热也，当以诸承气下之。
发秘曰，前条是少阳坏病，本节是阳明坏病也。
正珍曰，微厥，当作微结，因声近而讹，（厥与结，俱入声，牙音清行字），结者，脉之名，即脉动之忽有断绝者，谓之结者，以如一直线中，忽有交结之处也，炙甘草汤条，结代之结，抵当汤条，沉结之结，皆同焉，微结者，谓微弱而结代也，成无己，程应旄，刘栋，惟忠诸人，皆以为脉微而厥冷，非也，果然，宜云当脉微而厥，不可云脉当微厥也，钱潢云，微厥者，忽见微细也，然训厥为细，不知何所考据，想亦任笔杜撰而已，岂足论乎，（辨不可下篇曰，厥者，脉来大，渐渐小，更来渐渐，本此），此条盖深于前条一等者，言伤寒十馀日不解，表证已罢而讝语者，此以内有热邪也，法当以大小承气汤下之，若小便利者，大便当硬而反下利，其脉调和者，知医以巴豆甘遂等丸药下之，续自下利矣，此非其治也，若又不因丸药攻下，而自利者，乃内虚有寒之所致，其脉当微结，四逆真武等，所得而主也，今反调和者，此非虚寒，便为内实有热也，虽有下利，乃热药馀毒之利已，宜和胃气，调胃承气汤主之，按调和二字，一以脉证不相乖言之，一对微结言之，其实当沉而数滑也，非平人无病之调和也，又见后二百二十一条。
〔百十一〕太阳病不解，热结膀胱，其人如狂，血自下，下者愈，其外不解者，尚未可攻，当先解其外，外解已，但少腹急结者，乃可攻之，宜桃核承气汤，（少，玉函作小，是也）。
方有执曰，急结者，有形之血蓄积也，又曰，硬满，即急结，（抵当汤条注）
程应旄曰，此条不及小便者，以有血自下三字也，然小腹急结处，包小便自利句。
钱潢曰，谓之如狂者，狂而未甚之词，其语言动静，或是，或非，犹未至于弃衣而走，登高而歌，逾垣上屋，妄言骂詈不避亲疏之甚也。
发秘曰，不言血室而言膀胱，其专为男子设明矣。
正珍曰，下者愈三字，脉浮，作下之则愈四字，宜从而改，否则下文尚未可攻一句，无所照应也，少腹之少，玉函，及程应旄本，作小是也，盖脐上曰大腹，脐下曰小腹，素问藏气法时论，有明文可征矣，又考释名云，自脐以下曰水腹，（今本，作小腹，非也，格致镜原，引释名，作水腹），　水汋所聚也，又曰，少腹少小也，比于脐以上为小也，（止此）　由是观之，小讹为少，其来久矣，又刘完素伤寒直格云，脐上为腹，腹下为小腹，小腹两旁，谓之少腹，可谓凿矣，热结膀胱者，邪气郁结于下焦膀胱部分之谓，下文所谓小腹急结，便其外候已，非直指膀胱一府言之也，抵当汤证所谓其人发狂者，以热在下焦，小腹当硬满，下血乃愈者，可以相征也，言太阳病，数日不解，小腹急结，（即硬满）其人如狂，自下血者，此为邪气结下焦膀胱地位也，结，乃郁之甚者，邪气郁于头中，则致头痛项强衄血，郁于胸中，则致胸闷心烦呕吐，结于胃中，则大便不通，秽气上而乘心令人如狂，今邪结于下焦，而血气不行，停而为瘀，是以瘀气上而乘心，令人如狂，虽则如狂，其血自下，而小腹不急结者，不须药而愈，以血下则邪热随血而解也，如太阳病，脉浮紧，发热身无汗，自衄者愈，及妇人伤寒，经水适来，讝语如见鬼状者，无犯胃气及上二焦，必自愈，皆是也，今此证虽其血自下，然急结不散，故非下之则不愈，犹少阴篇所载，饮食入口则吐，心下温温，欲吐复不能吐者，非吐之则不愈，自利清水，色纯青，心下必痛，口乾燥者，非下之则不愈，故曰下之则愈，虽然，其人外证不解，犹有恶寒头痛脉浮等候者，不可妄下之，若然者，当先与桂枝汤，以解其外，外解已而但热结膀胱之证不去者，乃始可攻之，若外未解而下之，必变作坏病，如结胸，痞硬，挟热利，诸证是也，按此条，上文言热结膀胱，而不言小腹急结，下文言小腹急结，而不言热结膀胱，本论错综之妙如是，再按，注家自成无己以下，皆云太阳病热结膀胱者，此邪自经而入府也，不知厥阴病，冷结在膀胱者，彼以为何如乎，若强以经府论之，则其所下血，亦当自溺道出焉，然未见有伤寒热结，而血出自溺道者，钱潢业既有此论，宜参考。
桃核承气汤方
桃仁（五十个去皮尖）　大黄（四两）　桂枝（二两去皮）　甘草（二两炙）　芒硝（二两）
上五味，以水七升，煮取二升半，去滓，内芒硝，更上火微沸，下火先食，温服五合，日三服，当微利。
正珍曰，此方也，即调胃承气汤，加桃核桂枝者，桃核，即桃仁，非不用仁而用核也，千金芒硝汤方中云，李核仁二十一枚，亦非以核为言也，夫粟者，米之未脱甲者，固非可食之物，而古有食粟之语，是非不食米而食粟，可以征矣，但其所以加桂枝之意，不可得而详也，兹录诸说，以俟后考。
成无己曰，下焦畜血，散以桂枝辛热之气。
王肯堂曰，当是桂，非桂枝也，盖桂枝轻扬治上，桂厚重治下，成氏随文顺释，未足据。
张志聪曰，配甘草桂枝，资中焦之精。
魏荔彤曰，桃核承气中，复兼桂枝，犹恐里邪未全尽，而表邪亦未全尽也。
方有执曰，桂枝，解外也。
程应旄曰，兼桂枝者，以太阳随经之热，原从表分传入，非桂枝不解耳。
喻昌曰，桂枝，分解外邪，正恐少有未解，其血得以留恋不下乎。
钱潢曰，桂之为用，通血脉，消瘀血，尤其所长也。
希哲曰，吴山甫曰，桂枝辛物也，能利血而行滞也。
按以上诸说，要之不过行瘀解外之二涂也，果桂之行瘀乎，则抵当汤丸，专主瘀血，而不用之者，何也，果取解外之义乎，则奈经文外解已三字何，又如金匮所载桂枝茯苓丸，则虽专主瘀血乎，其方盖出后人附入，何者，其所谓妇人宿有症病，数十字，文之与义，皆不似仲景氏法，且其以炼蜜和丸，食前服一丸者，亦是非全论义例乎，遂乃洗心涤虑，沉默涵泳，再三易稿，才得其绪端，盖此条为发汗后外解已，而如狂之证不止，小腹急结者设之，夫既发之汗，又从而下之，不能无亡阳之虞，故加桂枝，以护其阳也，抵当二方则否，所以不用桂枝也，如桂枝甘草汤，茯苓桂枝甘草大枣汤，茯苓桂枝白术甘草汤，救逆汤类，亦皆为其发汗过多，中下焦之阳，为之亡故也，非因其表未解也，虽然，仲景氏之方，去今久远，义理最奥，增减甚谨，吾安知其果然否乎，聊识以告同志云尔。
神农本经曰，病在胸膈已上者，先食后服药，病在心腹已下者，先服药而后食。
素问病能论曰，岐伯曰，病名酒风，治之，以泽泻木各三分，麋衔五分，合以三指撮为后饭，注曰，先服药而后容饭也。
正珍曰，先食二字，后人搀入，宜删之。
〔百十二〕伤寒八九日下之，胸满烦惊，小便不利，讝语，一身尽重不可转侧者，胡柴加龙骨牡蛎汤主之，（下之下，外台，有后字）。
钱潢曰，因误下之后，使太阳之经邪，传至少阳而入里也，少阳篇云，少阳中风，胸中满而烦，及胸中烦而不呕，或心烦喜呕，或小便不利者，是也。
刘栋曰，此方有疑惑者二，伤寒八九日，风湿相搏，身体疼烦，不能自转侧，不呕不渴，脉浮虚而涩者，桂枝附子汤之主也，三阳合病，腹满身重，难以转侧，讝语遗尿者，白虎汤之主也，但身体痛与不痛，胸满与腹满，遗尿与不利，有呕与无呕，有渴与无渴，此其异而已，（正珍曰，桂枝附子汤，以身体疼烦为主，白虎汤，以腹满谵语为主，柴胡加龙骨牡蛎汤，以胸满烦惊为主，其身重不可转侧，三证俱同焉）。
正珍曰，下条云，太阳伤寒者，加温针必惊也，又云伤寒脉浮，医以火迫劫之，亡阳必惊狂，卧起不安者，桂枝去芍药加蜀漆牡蛎龙骨救逆汤主之，又云，火逆下之，因烧针烦躁者，桂枝甘草龙骨牡蛎汤主之，合而考之，此条有烦惊而用龙骨牡蛎者，亦必火逆一证，不则何以发烦惊，亦何以用龙骨牡蛎邪，因详文义，八九日下之之间，必有阙文，今窃以意补之如下。
伤寒八九日下之后，复以火迫劫之，胸满烦惊，小便不利讝语，一身尽重，不可转侧者，柴胡加龙骨牡蛎汤主之，尝考素问玉机真藏论，火攻之术，本为寒痹不仁等而设，不可以施诸伤寒实热者也，今伤寒柴胡证，医反下之，又以火强发其汗，遂致胸满烦惊，小便不利，讝语身重之变证者，盖火气乘其虚以上冲，心气为之不镇故也，故主小柴胡，加龙骨牡蛎，以镇压之也，胸满读曰胸懑，说见上篇，烦惊之烦，与烦渴烦疼之烦同，甚之之词，非惊外别有心烦也，如烦劳烦苦，可以见矣，详见上篇，惟忠分为二证，非也，再按，此条盖柴胡证，被火邪而发烦惊讝语身重者，究竟火毒陷脉乘心，以发痫证也，故以柴胡治本证，加龙骨牡蛎，以治所挟之痫也，但古昔以痫，为小儿病名，而不称之大人，故本论无痫名也，叔和论温病火逆证曰，若被火者，微则发黄色，剧则如惊痫，时瘈瘲，云如而不云发，亦复以古昔大人不称痫也，盖痫者，心疾也，惊与讝语，皆心气失常之病，隋书许智藏传曰，秦王俊有疾云云，智藏诊脉曰，疾已入心，即当发痫，不可救也，凡病人外无风寒之渐，内无痞满便结之证，卒然见烦惊讝语瘈瘲，烦躁闷乱不安之证者，皆痫也，妇人妊娠五六月，小儿痘疮初热，间往往有此证，谨勿认讝语如狂证，为阳明内实病，外下剂。
柴胡加龙骨牡蛎汤方
柴胡（四两）　龙骨　黄芩　生姜（切）　铅丹　人参　桂枝（去皮）　茯苓（各一两半）　半夏（二合半洗）　大黄（二两）　牡蛎（一两半熬）　大枣（六枚擘）
上十二味，以水八升，煮取四升，内大黄，切如棋子，更煮一两沸，去滓，温服一升，本云柴胡汤，今加龙骨等。
按方名曰柴胡加龙骨牡蛎汤，则宜于小柴胡汤方中加二物也，不则加字失义，今此方有铅丹桂枝茯苓大黄四味者，非仲景氏本色也，方后先煮诸药，后内大黄，及切如棋子文，在煎法中者，论中无再见，倍知其不为真方矣，外台此方引千金翼，而不引伤寒论，亦可以证矣，刘栋云，大柴胡方中加二品也，非也，说见前柴胡加芒硝汤条。
〔百十三〕伤寒腹满，讝语，寸口脉浮而聚，此肝乘脾也，名曰纵刺期门。
〔百十四〕伤寒发热，啬啬恶寒，大渴欲饮水，其腹必满自汗出，小便利其病欲解，此肝乘肺也，名曰横刺期门。
〔百十五〕太阳病二日反躁，凡熨其背而大汗出，大热入胃，胃中水竭躁烦，必发讝语，十馀日振慄自下利者，此为欲解也，故其汗从腰以下不得汗，欲小便不得，反呕欲失溲，足下恶风，大便硬，小便当数，而反不数，及不多，大便已，头卓然而痛，其人足心必热，穀气下流故也。
〔百十六〕太阳病中风，以火劫发汗，邪风被火热，血气流溢，失其常度，两阳相熏灼，其身发黄，阳盛则欲衄阴，虚小便难，阴阳俱虚竭，身体则枯燥，但头汗出，剂颈而还，腹满微喘，口乾咽烂，或不大便，久则讝语，甚者至哕，手足躁扰，捻衣摸床，小便利者，其人可治。
刘栋曰，上四条，后人之所记也。
〔百十七〕伤寒脉浮，医以火迫劫之，亡阳必惊狂，卧起不安者，桂枝去芍药加蜀漆牡蛎龙骨救逆汤主之。
金鉴曰，伤寒脉浮，医不用麻桂之药，而以火劫取汗，汗过亡阳，故见惊狂起卧不安之证。
正珍曰，以火迫劫之者，谓以温针强发其汗也，下文太阳伤寒者，加温针必惊，是也，劫与胁古字通用，迫劫，即迫胁也，汉书吴王濞传云，迫劫万民，伐杀无罪，后汉书郑康成传云，灵帝末，党禁解，大将军何进，闻而辟之，州郡以进权威不敢违意，遂迫胁康成，不得已而诣之，字典云，迫胁，以威力恐人也，是也，又按，卧起成本作起卧，诸注本皆从之，非也，古人唯有卧起之语，未见有起卧之文也，栀子厚朴汤条云，卧起不安，汉书苏武传云，杖汉节牧羊，卧起操持节旄尽落，又金日磾传云，日磾两子，赏建俱侍中，与昭帝略同年共卧起，黄庭坚诗云，卧起一床书，是也，此条卧起不安，乃前条胸满之外候，救逆二字，后人所加，宜删，按前条论柴胡证而被火攻者，本节论桂枝证而被火攻者也，前言八九日，此言脉浮，其义可见矣，惊狂卧起不安，乃火攻发汗过多，遂亡其阳，火热乘虚陷脉中上而乘心，心气为之不镇也，故于桂枝方内，去芍药加蜀漆牡蛎龙骨，以镇其躁扰也，成无己云，芍药益阴，非亡阳所宜，误矣，再按，此证虽云亡阳，然而未至汗出恶寒四肢厥冷之甚，故无取乎姜附剂也，金鉴云，不用附子四逆辈者，以其为火劫亡阳也，非矣。
桂枝去芍药加蜀漆牡蛎龙骨救逆汤方
桂枝（三两去皮）　甘草（二两炙）　生姜（三两切）　大枣（十二枚擘）　牡蛎（五两熬）　蜀漆（三两洗去腥）　龙骨（四两）
上七味，以水一斗二升，先煮蜀漆，减二升，内诸药，煮取三升，去滓，温服一升，本云桂枝汤，今去芍药，加蜀漆牡蛎龙骨，（上七味，成本全书作为末，非，又脱本云以下十六字）。
〔百十八〕形作伤寒，其脉不弦紧而弱，弱者必渴，被火必讝语，弱者发热，脉浮解之，当汗出愈。
〔百十九〕太阳病以火熏之，不得汗，其人必躁，到经不解，必清血，名为火邪。
〔百二十〕脉浮热甚，而反灸之，此为实实以虚治，因火而动，必咽燥吐血。
〔百二十一〕微数之脉，慎不可灸，因火为邪，则为烦逆，追虚逐实，血散脉中，火气虽微，内攻有力，焦骨伤筋，血难复也。
〔百二十二〕脉浮宜以汗解，用火灸之，邪无从出，因火而盛，病从腰以下必重而痹，名火逆也。
〔百二十三〕欲自解者，必当先烦，烦乃有汗而解，何以知之，脉浮，故知汗出解。
刘栋曰，上六条，后人之所记也。
〔百二十四〕烧针，令其汗，针处被寒，核起而赤者，必发奔豚，气从少腹上冲心者，灸其核上各一状，与桂枝加桂汤，更加桂二两也，（玉函金匮，奔豚作贲豚，成本脱也字）。
金鉴曰，烧针即温针也，烧针取汗，亦是汗法，但针处宜当避寒，若不谨慎，外被寒袭，火郁脉中，血不流行，必结肿核赤起矣。
钱潢曰，烧针者，烧热其针而取汗也，玉机真藏论曰，风寒客于人，使人毫毛毕直，皮肤闭而为热，当是之时，可汗而发也，或痹不仁肿痛，可汤熨及火灸刺而去之，观此则风寒本当以汗解，而漫以烧针取汗，虽或不至于因火为邪，而针处孔穴不闭，已被寒邪所侵矣。
刘栋曰，凡冬日中于寒邪者，行烧针之法，以发其汗也。
前论曰，发汗后，其人脐下悸者，欲作奔豚，茯苓桂枝甘草大枣汤主之。
正珍曰，奔与愤古字通用，详见前六十五条，少当作小，说见前一百十一条，贲豚，病名也，气字属下，按烧针取汗，其术极暴，若其人虚弱者，为之必亡阳而发奔豚也，否则何以至于其针处被寒核起而赤耶，其暴可知也，今其人既已亡阳而不取姜附者，以未见筋惕肉瞤，汗出恶风，厥逆烦躁等危候也，故与之桂枝加桂汤，以下冲气也，盖奔豚，虚悸之甚者耳，其灸核上者，以温散寒邪也，（正字通曰，医用艾灸一灼，谓之一壮，陆佃曰，以壮人为法，老幼羸弱，量力减之）。
桂枝加桂汤方
桂枝（五两去皮）　芍药（三两）　生姜（三两切）　甘草（二两炙）　大枣（十二枚擘）
上五味，以水七升，煮取三升，去滓，温服一升，本云桂枝汤，今加桂满五两，所以加桂者，以能泄奔豚气也。
按此方，及桂枝新加汤，经文既言其所加之分量，则仲景氏原本，不载其方可知矣，后人不识，看以为方名，从而附载其方已，又按，方有执云，所加者桂也，非枝也，果尔，唯当称加，不可云更加也。
〔百二十五〕火逆下之因烧针烦躁者，桂枝甘草龙骨牡蛎汤主之。
下之二字，莫所主当，必是衍文，宜删，按古昔火攻之术，种种不同，有艾火，有温针，有烧瓦，（即前百十五条，玉函，作烧瓦熨其背者，是也，此虽出于叔和言，其术盖自古有之，证类本草，谓之温石，又谓烧砖，便是也耳），火逆之证，于是多端矣，逆，谓误治也，刘栋注为火劫之上逆，非也，本节所说，比之救逆汤证，一等轻者也，然而烦躁，乃狂惊之渐，亦为火热内攻之候，故亦以桂枝甘草龙骨牡蛎四物，以救其逆也，桂枝甘草汤条云，发汗过多，其人又手自冒心，心下悸，欲得按者，桂枝甘草汤主之，由此考之，此条亦为发汗过多之证明矣，又按，魏荔彤谓火逆一句，下之一句，因烧针一句，误治之故有三，而烦躁之变证既一则，惟立一法以救三误，不必更问其致误何由矣，（止此）吁，果如斯，所谓知犯何逆随证治之，亦以为无用之言乎，妄甚矣。
桂枝甘草龙骨牡蛎汤方
桂枝（一两去皮）　甘草（二两炙）　牡蛎（二两熬）　龙骨（二两）
上四味，以水五升，煮取二升半，去滓，温服八合，日三服。
〔百二十六〕太阳伤寒者，加温针必惊也。
此条火逆总纲，本当在于柴胡加龙骨牡蛎汤前也，所谓太阳伤寒者，即是麻黄汤所主，若误加温针，则火热入脉中，上而乘心，心气为之不镇，令人惊狂也，金鉴云，太阳伤寒，加温针必惊者，谓病伤寒之人，卒然加以温针，其心畏而必惊也，非温针之后必生惊病也，（止此）果尔，救逆汤惊狂，亦以为卒然加温针之惊乎，可谓大谬矣，张志聪云，施氏曰，温者，热也，温针者，即燔针焠针之类也，烧针者，既针而以艾火灼之也，皆为火攻之义，山边笃雅伤寒笺注，亦从之，余谓烧针即温针，非有二法也，犹火食又言熟食已，别而为二物，非也。
〔百二十七〕太阳病，当恶寒发热，今自汗出，反不恶寒发热，关上脉细数者，以医吐之过也，一二日吐之者，腹中饥口不能食，三四日吐之者，不喜糜粥欲食，冷食朝食暮吐，以医吐之所致也，此为小逆。
刘栋曰，后人所儳也。
正珍曰，此次条注文，错乱出于此者已，宜删。
〔百二十八〕太阳病吐之，但太阳病当恶寒，今反不恶寒，不欲近衣，此为吐之内烦也。
方有执曰，不恶寒不欲近衣，虽不显热，而热在内也，故曰内烦。
金鉴曰，太阳病吐之，表解者，当不恶寒，里解者，亦不恶寒，今反不恶寒，不欲近衣者，是恶热也，此由吐之后，表解里不解，内生烦热也，盖无汗烦热，热在表，大青龙汤证也，有汗烦热，热在里，白虎汤证也，吐下后，心中懊憹，无汗烦热，大便虽硬，热犹在内，栀子豉汤证也，有汗烦热，大便已硬，热悉入府，调胃承气汤证也，今因吐后，内生烦热，是为气液已伤之虚烦，非未经汗下之实烦也，以上之法，皆不可施，惟宜用竹叶石膏汤，于益气生津中，清热宁烦，可也。
正珍曰，太阳病吐之句下，似有阙文。
〔百二十九〕病人脉数，数为热，当消穀，引食而反吐者，此以发汗令阳气微隔，气虚脉乃数也，数为客热，不能消穀，以胃中虚冷故吐也。
刘栋曰，此条后人之所记也。
正珍曰，数为热，及令阳气微等语，自有辨脉平脉法中辞气。
〔百三十〕太阳病，过经十馀日，心下温温，欲吐而胸中痛，大便反溏，腹微满，郁郁微烦，先此时自极吐下者，与调胃承气汤，若不尔者，不可与，但欲呕胸中痛微溏者，此非柴胡汤证，以呕故知，极吐下也，（成本，无柴胡汤之汤字）。
方有执曰，不尔，言未极吐下也。
钱潢曰，此辨症似少阳，而实非柴胡证也。
希哲曰，此证欲吐而胸中痛，郁郁微烦者，似于大柴胡汤证之呕不止，心下急，郁郁微烦，而心下温温，大便溏不同，又欲吐而胸中痛，大便溏，腹微满者，似于汗出不解，心下痞硬，呕吐而下利，而心下温温，郁郁微烦不同，故再辨之也，欲吐而胸中痛者，言欲吐时痛而常不痛也。
发秘曰，极吐下而后溏者，假溏也，属一时暴虚，药毒尽而自痊，若不因吐下而溏者，真溏也，虽栀子豉汤辈，业在所禁也，何况承气乎。
正珍曰，温温，读曰愠愠，考征见下，自当作而，因声近而伪，盖自者，去声，四置韵，而者，平声，四支韵，其韵虽异，音则相近，前第三十二葛根汤条，而下利误作自下利者，亦为之故也，又少阴篇真武汤条，自下利之自字，玉函千金翼，俱误作而字，可谓明征矣，以呕，当作以溏，应上文反溏语也，过经，谓表解也，言太阳病，表证已罢十馀日，心下愠愠，欲吐而胸中痛，大便不溏者，此为邪传少阳，小柴胡汤证也，今其人大便当不溏而反溏，郁郁微烦者，知医先此时而极吐下，（字典，极字注云，极，尽也，易繫辞，极其数，遂定天下之象），极吐下者，必用瓜蒂巴豆类，故伤动肠胃，以致下利也，然是药毒未解之下利，非虚寒下利，又非太阳病，外证未除而数下之，遂致虚寒之利也，故与调胃承气汤，以和其胃则愈，若不尔者，谓不因极吐下，而有此证，则虚寒之溏，虚寒之腹满，虚寒之烦也，虽有似柴胡证者，非实热也，其脉当微弱结代，义如前百十条所述，不可与调胃承气汤，宜以理中四逆辈温之，若但欲呕胸中痛，大便微溏者，似柴胡证，而非柴胡证，以其大便溏之故知其极吐下，又知其非柴胡证也，按此章也，言简而旨微，加以传写之谬，是以千古愦愦，终莫得其本旨者，刘栋解自极吐下，以为病人自欲为吐下，妄之尤甚者，极字，岂有欲义耶。
〔附考〕尝考论中，本条既曰，心下温温，欲吐而胸中痛，又少阴篇曰，心中温温，欲吐而不能吐，温温二字，古来注家，并未之释，考诸尔雅释训，则曰温温，柔也，疏曰，宽缓和柔也，以是释之乎，其奈枘凿不相入何，及于王肯堂解出，始为之说云，温温，当是嗢嗢，乃吐饮之状也，医宗金鉴亦从而由之，盖据玉函经也，因考字书，嗢，乙骨切，又乌没切，潘岳笙赋注，训嗢哕，以为吐饮之貌，此虽稍近有理，犹未妥贴，且也字形与音，亦颇奇僻，不合全论典雅之旨也，浪华濑穆，又改作蕴蕴，蕴蕴乃结聚之貌，傅休奕郁金赋，虽有英蕴蕴而金黄之语，亦未足以为的确之解也，余则以为温温，即愠愠，古字通用，不必改作，唯读作去声耳，素问玉机真藏论曰，秋脉大过，则令人逆气而背痛愠愠然，千金方引伤寒论少阴篇文，亦作愠愠，又考韵会小补，温字注云，又问韵，纡问切，释文云，又作蕴愠，可见温温，即愠愠，乃为烦愦愠闷之貌，盖古昔圣人之制字，唯有音之与义已，未有平上去入，其有之则自梁沉约始，虽然，业既有音之与义，则非全无四声，但呼法不明，四声混淆，殆如倭音之类耳，故汉魏以上诸书，遇其音同者，则取次借用，而不复顾字义之异，如哅哅（平声）通作凶凶，汹汹恟恟，（并上声）昧昧，（去声）通作梅梅，媒媒，（并平声）又通作每每，（上声）详见于方以智通雅，又如夫将读奖，（孝经事君章）毁读毇，（孝经丧亲章）摽读标，（毛诗标有梅篇）驾读加，（吕览贵因篇）及藩之转发，（大学，仁者以财发身之发）曰之转爰，（尚书洪范土爰稼穑）安之转阏（韩非子内储说）立之转粒，（周颂思文立我烝民即益稷所谓烝民乃粒也）古经传中此例极多，故不通古音，则古书不可得而解，噫，先辈诸子，何其不思诸。
〔百三十一〕太阳病六七日，表证仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈，所以然者，以太阳随经瘀热在里故也，抵当汤主之。
刘栋曰，所以然以下十五字，后人之注，误入本文也。
正珍曰，此辨太阳病有畜血者，比桃核承气证，一等重者也，彼则小腹急结，此则小腹硬满，彼则如狂，此则发狂，彼则汗后，此则下后，自有差别也，桃核承气证，其血自下，其为瘀血之病，不俟辨明矣，此则血不下，故因小便利不利，以断其为瘀血也，桃核承气，主治伤寒病中，热邪结于下焦，而其血为之不行，滞而为瘀者也，抵当汤丸，主治其人素有瘀血，而热邪乘之者，故阳明篇曰，其人喜忘者，本有久瘀血，宜抵当汤，其有别如之，此下焦本有积血之人，适病伤寒而其热乘瘀血，秽气上而乘心，令人发狂者也，按刘向新序云，楚惠王食寒菹而得蛭，因遂吞之，腹有疾而不能食，令尹入问曰，王安得此疾也，王曰，我食寒菹而得蛭，念谴之而不行其罪乎，是法废而威不立也，谴而行其诛乎，则庖宰食监，法皆当死，心又不忍也，故吾恐蛭之见也，因遂吞之，令尹避席，再拜而贺曰，臣闻天道无亲，惟德是辅，君有仁德，天之所奉也，病不为伤，是夕也，惠王之后蛭出，故其久病心腹之疾皆愈，王充论衡福虚篇云，蛭之性食血，惠王心腹之积，殆积血也，故食血之虫死，而积血之病愈，由此观之，虽丈夫亦有积血之疾，自古而然，第不及妇人最多已，言太阳病六七日，下之后，头痛发热恶寒等仍在，其脉微而沉者，当变为结胸，大陷胸汤条云，脉沉而紧，可见结胸，其脉多沉，今反不结胸，其人发狂者，此为热乘其畜血，试看小腹虽硬满，小便则快利如常，可以决畜血无疑而下之，何以知其经攻下，以仍在二字，及反不结胸四字，知之也，下篇云，病发于阳而反下之，热入因作结胸，可见结胸，必是下后之病矣，今此证下后，脉沉而不结胸，故曰反也，再按，伤寒下法，种种不同，咸待其表解而后下之，今此条表证仍在，而用下法者，何也，以其脉既变沉微也，若犹浮大者，未可下之也，下条云，太阳病身黄，脉沉结，亦以脉决其表之假在，而实则既解也。
〔附考〕抵当汤及丸，皆破积血之剂，其所以命抵当者，诸家纷然，未有定论也，成无己云，血畜于下，非大毒驶剂，则不能抵当其甚邪，故治畜血，曰抵当汤，方有执云，抵当之当，去声，抵，至也，至当不易之正治也，喻昌云，畜血而至于发狂，则热势攻心，桃仁承气，不足以动其血，非用单刀直入之将，必不能斩关取胜，故名其汤，为抵当，抵者，至也，乃至当不易之良法也，张志聪云，抵当者，抵当随经之热，而使之下泄也，医宗金鉴云，非抵当汤，不足以逐血下瘀，乃至当不易之法也，濑穆云，抵，敌也，当，犹玉卮无当之当，言底也，四味皆逐下瘀血之药，令之适当其瘀血相酿之底，而下之之名也，或曰，抵，诸矢切，至也，使之至其底也，其他诸家所解，亦皆不出于上诸说之外，果为至当不易之剂乎，则如桂枝于太阳，柴胡于少阳，承气于阳明，无之而不至当不易，岂独抵当为然耶，训抵为击乎，则巴豆甘遂大黄芒硝诸剂，孰不抵当者，训当为底乎，则大小承气于燥屎结硬之底，十枣瓜蒂于留饮停畜之底，亦孰不抵当者，余尝闻之，愧一夫不得其所者，调鼎之任也，患一字不能解者，学者之业也，然则方名之末，虽匪治术大本，苟私淑仲景氏者，奈之何其可弗考究乎，按尔雅释虫曰，蛭蝚，至掌，名医别录亦云，水蛭一名至掌，太平御览，亦引本草经曰，水蛭一名至掌，因检韵镜，至字去声，四置韵，抵字上声，四纸韵，韵虽不同，均属开转齿音清行第三等照母，又考之字书，抵通作抵，纸邸二音，击也，触也，当也，至也，乃知其训抵为至，亦因同音而然，盖古昔四声未判，往往同音通用，如亡名作亡命，智者作知者，不遑枚举，此知至抵通用，所谓抵当，即抵掌之讹，而实为水蛭之异称矣，是方以水蛭为君，所以命曰抵掌汤已，若其不直曰水蛭汤者，盖污秽之物不欲斥言，殊取其异称以为方名，犹如不言人尿汤而言白通汤，不言大便而言不洁，不云死而云物故，可见其读抵曰邸，亦是传习之误矣，但其号蛭曰抵掌，其义不可得而考，要之，方言讝语，不过虎谓于菟，腐鼠谓璞类也，尝详论中，挂误若斯者，不壹而足，如彼痉作痉，转矢气作转失气，挟热利作协热利，本方作本云，小腹作少腹，传写一误，而千载袭其失，流传既久，而耳目熟之，遂至复无一人容疑于其间者，可胜叹哉，因详辨之，以诏后昆，惟达观者，方可与语，若夫屑屑于宋元注家之陋者，岂足与谋乎，岂足与谋乎，辛丑中秋之日，杏花园主人识。
抵当汤方
水蛭（熬）　虻虫（各三十个去翅足熬）　桃仁（二十个去皮尖）　大黄（三两酒洗）
上四味，以水五升，煮取三升，去滓，温服一升，不下更服，（酒洗，成本，作酒浸，四味下，有为末二字，非也，千金外台，亦无为末二字）。
柯琴曰，并取水陆之善取血者，以攻之，同气相求，（淮南子，说山训，虻散积血）。
〔百三十二〕太阳病，身黄脉沉结，少腹硬，小便不利者，为无血也，小便自利，其人如狂者，血证谛也，抵当汤主之，（脉上，玉函，有其字，为上，外台有此字，俱是）。
成无己曰，身黄脉沉结，小便不利者，胃热发黄也，可与茵陈汤，身黄脉沉结，少腹硬，小便自利，其人如狂者，非胃中瘀热，为热结下焦而为畜血也，与抵当汤，以下畜血。
方有执曰，谛，审也。
钱潢曰，此以小便之利与不利，以别血证之是与非是也，身黄，遍身俱黄也。
〔百三十三〕伤寒有热，少腹满，应小便不利，今反利者，为有血也，当下之，不可余药，宜抵当丸，（有热下，玉函外台，俱有而字，是）。
方有执曰，上条之方，变汤而为丸，名虽丸也，而犹煮汤焉。
正珍曰，此证也，轻于抵当汤一等，故无发狂如狂等证，唯满而不硬，方亦为四分之一也，若伤寒有热而小腹满，小便不利者，五苓散证也，若身发黄者，茵陈蒿汤证也，今小便反利，故知其为血证也。
抵当丸方
水蛭（二十个熬）　虻虫（二十个去翅足熬）　桃仁（二十五个去皮尖）　大黄（三两）
上四味，捣分四丸，以水一升，煮一丸，取七合，服之，晬时当下血，若不下者，　更服，（成本，作虻虫二十个，桃仁二十个，全书分下有为字，四味下，千金并翼，有蜜和二字）。
证类本草曰，陶弘景云，晬时者，周时也，从今旦至明旦。
方有执曰，晬，音醉，晬时，周时也。
正珍曰，四味分量，宜与抵当汤同，犹理中汤丸，半夏散汤例，唯分为四丸，以用其一丸，此其别也已。
〔百三十四〕太阳病，小便利者，以饮水多，必心下悸，小便少者，必若里急也。
小便利，当作小便不利，病源伤寒悸候，引此文，小便利，作小便不利，宜从而改焉，小柴胡条云，心下悸，小便不利，真武条云，心下悸头眩，又云，有水气，茯苓甘草汤条云，厥而心下悸，宜先治水，金匮云，食少饮多，水停心下，甚者则悸，合而考之，饮水多而悸者，以水停心下，小便不利也，小便少，乃不利之甚者，膀胱为之填满，故若小腹里急也，里急，谓腹里拘急，外台虚劳里急篇，可参看矣，按此条，承前章以辨小便不利之由也，盖茯苓甘草汤证也。


卷四  ——————————————————————————————————————————————————————————————————————————————————————————

辨太阳病脉证并治下第三  ***************************
〔百三十五〕问曰，病有结胸有藏结，其状何如，答曰，按之痛，寸脉浮，关脉沉，名曰结胸也。
〔百三十六〕何谓藏结，答曰，如结胸状，饮食如故，时时下利，寸脉浮，关脉小细沉紧，名曰藏结，舌上白胎滑者，难治。
〔百三十七〕藏结无阳证，不往来寒热，其人反静，舌上胎滑者，不可攻也。
上三条，系王叔和敷演之文，刘栋以为后人之言，是也。
〔百三十八〕病发于阳而反下之，热入因作结胸，病发于阴而反下之，因作痞也，所以成结胸者，以下之太早故也，（成本全书，无痞也之也字，痞，病源作否）。
病源曰，结胸者，谓热毒结聚于心胸也，此由病发于阳而早下之，热气乘虚而否结不散也，　
钱潢曰，旧注咸谓，风伤卫而阳邪陷入为结胸，寒伤营而阴邪陷入为痞，此诚千古之误，详究论中，中风亦有成心下痞者，伤寒亦有成结胸者，更有中风伤寒并见，而祗作心下痞者，有但伤寒而心下满硬痛者，但满而不痛者为痞，参互交错，未便分属两篇，故别编一卷，位置于上中二卷之后，以见风寒均有此二证之意。
又曰，发于阳者，邪在阳经之谓也，发于阴者，邪在阴经之谓也，反下之者，不当下而下也，两反下其义迥别，一则以表邪未解，而曰反下，一则以始终不可下，而曰反下也，因者，因误下之虚也。
正珍曰，发阴发阳，详见上篇，阳言结胸，阴言痞，互文言之，（如论语死生有命，富贵在天，礼记夫为人子者，出必告，反必面，皆互文也），其实阴阳，皆有痞，有结胸也，言热入而不言寒入者，以结胸得诸外来之邪，痞得诸心气之结也，言所以成结胸，而不言所以成痞者，以结胸多得诸下早，而痞则不必然也，其所谓病发于阴而反下之，因作痞者，如太阴篇首条，是也，成结胸之成字，亦与作字为字同，但古文不多有，（晋书童谣曰，官家养芦化成荻，芦生不止自成积，孙绰疏曰，若迁都旋轸之日，中兴五陵，即复缅成遐域），痞，否也，气结而否塞之名，周易否卦云，天地不交而万物不通，又云，天地不交否，痞名盖取诸此矣，释名云，痞，否也，气否结也，病源云，否者，心下满也，字汇云，痞，气隔不通也，皆是也，故无胀无痛，但心下妨闷而不知饥，亦不欲食也，非若结胸之有物，而且硬且痛也，按痞与结胸，同是心下之病，惟由其气结与水结，以别之名已，成无己方有执诸人，皆以胸中心下，为之分别，非也，盖结胸之为结，正唯在心下，而非通全腹而然，故不得名曰结腹，而隶诸胸部，以命结胸已，亦犹以胃隶肠，称云胃中有燥屎，假立之名，以别彼痞耳，如三阴三阳中风伤寒诸名，可以见矣，再按，凡伤寒不可下而反下之，热入因作结胸者，是理之常，固不足怪也，其邪自解于外而内更生痞病者，何也，盖以表邪有盛不盛，下剂有峻不峻，今邪自解于外，而内更生痞病者，以邪气本微，而攻之太峻也，从来寒热之证，一朝变为虚寒者，皆由此而来，成无己诸人，不会此义，妄谓痞亦表邪入里所结，殊不知仲景氏，以热入二字，冠之结胸而不冠痞者，自有深意存焉，果痞之从外邪而来乎，所谓伤寒汗出解之后，心下痞硬者，其谓之何乎。
〔百三十九〕结胸者，项亦强，如柔痓状，下之则和，宜大陷胸丸。
方有执曰，王氏曰，痓，当作痉。
正珍曰，结胸证，心下硬满而痛，甚则背反张，如痉状项亦强，故曰亦也。
金匮曰，刚痓为病，胸满口噤，卧不著席，脚挛急必齘齿，可与大承气汤，由此考之，本节柔痉之柔，当作刚，凡结胸有热者，宜用大陷胸汤下之，其无热者宜用大陷胸丸下之，论云，过经讝语者，以有热也，当以汤下之，而医以丸药下之，非其治也，（中篇调胃承气汤条）可见丸方本为无热者而设矣。
大陷胸丸方
大黄（半斤）　葶苈子（半升熬）　芒硝（半升）　杏仁（半升去皮尖熬黑）
上四味，捣筛二味，内杏仁芒硝，合研如脂和散，取如弹丸一枚，别捣甘遂末一钱匕，白蜜二合，水二升，煮取一升，温顿服之，一宿乃下，如不下，更服取下为效，禁如药法。
刘栋曰，丸方，疑后人所加也，大陷胸丸，本以大陷胸汤为丸者也，犹如理中汤四逆散之例也。
正珍曰，刘栋解为是，按千金方四十八，主宿食不消大便难练中丸，药味与此大陷胸丸同，疑后人摘以载于兹，亦未可知矣，又按杏仁皆以枚个言，而今云半升，亦非仲景方法之征。
〔百四十〕结胸证，其脉浮大者，不可下，下之则死。
金鉴曰，其脉浮大，是尚在表，知热结未实，故不可下，若误下之，未尽之表邪，复乘虚入里，误而又误，结而又结，病热弥深，正气愈虚，则死矣。
正珍曰，结胸之病，不可不下，但其脉浮大者，犹为表未解，可与小陷胸汤以和解之，按钱潢以浮大为里虚之脉，甚非也，凡脉大者，皆邪热炽盛之诊，兼浮为表实，兼沉为里实，如上篇白虎加人参汤其脉洪大，可见矣，若夫证象阳旦条所谓浮则为风，大则为虚者，则叔和妄诞，岂足论乎，若但浮而无力者，即是芤脉，为虚寒之候，不可与大混也。
〔百四十一〕结胸证悉具，烦躁者，亦死。
喻昌曰，亦字，承上见结胸证全具，更加烦躁，即不下亦主死也。
正珍曰，悉具者，表证皆去，而脉不浮大，心下硬满而痛，其脉沉紧者，是也，结胸原非轻证，加以烦躁，不死何俟。
〔百四十二〕太阳病，脉浮而动数，浮则为风，数而为热，动则为痛，数则为病，头痛，发热微，盗汗出，而反恶寒者，表未解也，医反下之，动数变迟，膈内拒痛，胃中空虚，客气动膈，短气烦躁，心中懊憹，阳气内陷，心下因硬，则为结胸，大陷胸汤主之，若不结胸，但头汗出，余处无汗，剂颈而还，小便不利，身必发黄也，（也字，依成本补之，全书，无馀处之处字，非）。
浮则为风云云，三十三字，王叔和注文，误入者也，（按盗汗二字，恐六朝以降之名，非汉时语，内经中亦未有之，六元正纪大论，则谓之寝汗），膈内拒痛云云，二十字，甘草泻心汤，及栀子豉汤条文，错乱入于此者也，今并删之，朱震亨尝评此章云，曰胃中空虚，曰短气烦躁，曰脉浮，此汤不可轻用，可谓有所见矣，程应旄改心下作心中，为胸字见惑也，剂颈而还者，其汗之出也，以颈为分界，而颈以下，则无有汗之谓矣，剂，乃质剂之剂，假以譬头之与身，各分其证焉，犹觞字假为饮酒于人之义，耳目二字，假为闻见之义，及本论以清字，为更衣之义也，正字通剂字注云，又券书，周礼，司市以质剂，结信止讼，注，两书一札，同而别之，长曰质，短曰剂，若今俗合同，各分其半也，（周礼十五卷，司徒教官司之职，凡卖价者，质剂焉，大市以质，小市以剂），由此观之，广韵注，剂为分剂，亦转而用之也，格致镜源身体篇，引释名云，脐，济也，肠端之所限剂也，是也，方有执程应旄二子，不会此义，妄改作跻颈而还，非矣，成无己据素灵经络之理解之，亦非矣，阳气者，谓在表之邪气，阳，表也，气，邪也，本篇文蛤散条云，病在阳，应以汗解之，上篇各半汤条云，阴阳俱虚，皆以表称阳者也，非所谓亡阳之阳也，中篇小青龙汤条云，心下有水气，本篇甘草泻心汤条云，客气上逆，皆于邪，称气者也，非所谓胃气之气也，言太阳病，脉浮而动数者，宜发其汗，而医反下之，浮数变为沉迟者，此为表邪乘虚而内陷，必使人心下硬满而痛，名为结胸，所以名之结胸者，以水气为邪所团结，而在于胸胁间也，宜以大陷胸汤，陷下以平之，若下后不结胸，但头汗出，剂颈而还，小便不利者，此为热不得发越壅阏在里，身必发黄也，乃茵陈蒿汤证，其详见阳明篇。
大陷胸汤方
大黄（六两去皮）　芒硝（一升）　甘遂（一钱匕）
上三味，以水六升，先煮大黄，取二升，去滓，内芒硝，煮一两沸，内甘遂末，温服一升，得快利，止后服，（成本全书，并脱一钱，匕之匕字，当补之）。
〔百四十三〕伤寒六七日，结胸热实，脉沉而紧，心下痛，按之石硬者，大陷胸汤主之，（玉函外台，石字上，有如字）。
此承前条，论其不因经误下，自作结胸者也，盖下之太早而作结胸者，事之常，其不因下早而结胸者，事之变，（张兼善，既有此说），如十枣汤证，亦复然，热实者，有热而实之谓，对寒实言之，实，乃胃家实之实，大便不通，是也。
〔百四十四〕伤寒十馀日，热结在里，复往来寒热者，与大柴胡汤，但结胸无大热者，此为水结在胸胁也，但头微汗出者，大陷胸汤主之。
钱潢曰，若但结胸而身无大热，其邪不在表可知，尚论言后人误谓结胸之外，复有水结胸一证，又谓下文支结，乃支饮结聚，亦别一症，殊为可笑，愚谓若水饮必不与热邪并结，则大陷胸方中，何必有逐水利饮之甘遂乎，可谓一言破惑。
希哲曰，伤寒十馀日则知邪不在太阳，热结在里，则阳明证见可知，复往来寒热，则少阳经邪未解可知，此乃阳明少阳合病，与大柴胡汤，兼治二者也。
正珍曰，复，反也，详见前第九十一条及九十二条，但头微汗出者六字，发黄条内之文误入，当删之，无大热者，身无翕翕热之谓，详见前六十一条，此为水结在胸胁也，八字，释所以名结胸之义，以示其病因，胸胁二字，该膈上膈下而言也，注家成无己诸人，皆谓此是为一种水结胸矣，果尔，其治亦应用别方，岂均以一大陷胸疗之乎，惟喻昌钱潢，独得古意，热结在里者，谓表里俱热，烦渴引饮，宜与本篇白虎加人参汤条互参考焉，凡热结在里者，宜不往来寒热，而今反往来寒热，故曰复也。
〔百四十五〕太阳病，重发汗而复下之，不大便五六日，舌上燥而渴，日晡所小有潮热，从心下至腹硬满而痛，不可近者，大陷胸汤主之。
成无己曰，日晡潮热者，属胃。
方有执曰，晡，日加申时也。
钱潢曰，日晡，未申之时也，所者，即书云多历年所之所也。
正珍曰，此承上条，见热结在里之外证也，复，又也，少当作小，此因发汗后又下之，表邪内陷，从实而化为结胸，兼有阳明白虎承气之二证者也，三者中，结胸尤急，故攻之以陷胸，则馀证从而解矣，辟诸汉王一讨楚王，而海外诸蛮，皆望风慑服，不亦愉快哉。
〔百四十六〕小结胸病，正在心下，按之则痛脉浮滑者，小陷胸汤主之，病字，玉函千金翼，俱作者，宜从而改之，按结胸证，虽有轻重之异，俱不可不下，但其脉浮滑，故与小陷胸，以和解之也，盖结胸者，不啻心下，并及两胁下，所谓水结在胸胁，及妇人中风，胸胁下满，如结胸状，可见矣，此则不然，正唯在心下，且不按则不痛，实结胸之小者已，故名曰小结胸也，小结胸与痞，其证极相似矣，按之则痛，不欲近手者，小结胸也，按之则痛，虽痛其人反觉小安，欲得按者，痞也，何者，结胸虽小，其因属水也，痞虽大，其本属气故也，濑穆惟忠，俱谓按之而痛，为小结胸，虽按不痛，为痞，可谓千古大谬矣，凡病人心下硬而满者，岂有按之不痛者邪，其或有之，亦十之一二已，要之彼徒求诸文字上，而不验之于病人之实，以故往往致此卤莽，昔者王焘，著外台秘要，及其引伤寒论，废六经而不取，一逐日数多少，以为之次第，举小建中以为开卷第一方，发表攻里，前后错杂，阳病阴病，冠履倒置，要亦徒求诸文字上，而不验之于病人之实故而已矣，世之腐儒村学究，喜著医书，每每有此弊，惟忠虽豪杰之士，不事治疗，徒求文字上，故如其所著名数解辨正，谬妄不壹而足也，夫医虽小伎，人命所繫，可不慎乎，再按，王肯堂，以前条兼胃实之证，为大结胸，以唯在心下，为小结胸，非矣。
小陷胸汤方
黄连（一两）　半夏（半升洗）　栝楼实（大者一枚）
上三味，以水六升，先煮栝楼，取三升，去滓，内诸药，煮取二升，去滓，分温三服，（玉函，作黄连二两，栝楼实一枚，成本，作一个，非）。
王肯堂曰，栝蒌实，连壳锉用，去壳无功。
〔百四十七〕太阳病二三日，不能卧，但欲起，心下必结，脉微弱者，此本有寒分也，反下之，若利止必作结胸，未止者，四日复下之，此作协热利也。
此条系王叔和敷演之文，刘栋以为仲景氏之言，可谓暗乎文辞矣。
〔百四十八〕太阳病下之，其脉促，不结胸者，此为欲解也，脉浮者，必结胸也，脉紧者，必咽痛，脉弦者，必两胁拘急，脉细者，头痛未止，脉沉紧者，必欲呕，脉沉滑者，协热利，脉浮滑者，必下血。
此条亦叔和所搀，凡由脉以推证，非仲景氏之法也，按外台，以太阳病至解也十七字，接后百五十八条，若心不满而硬痛上，以为一章，非也。
〔百四十九〕病在阳，应以汗解之，反以冷水，潠之若灌之，其热被劫不得云，弥更益烦，肉上粟起，意欲饮水，反不渴者，服文蛤散，若不差者，与五苓散，（外台，肉上，作皮上，饮水下，有而字，玉函，弥更，作须臾，俱是也）。
方有执曰，在阳，谓表未罢热未除也，潠，喷之也，灌，溉之也。
金鉴曰，病在阳，谓病发于阳而身热也，此应以汗解之，而反以冷水，潠之灌之，则身热虽被劫而暂却，然终不得去，故热烦益甚也，水寒外束，肤热乍凝，故肉生肤粟，热入不深，故意欲饮水，反不甚渴也，又曰，潠，心艮切。
濑穆曰，噀与潠同，说文，含水喷也，灌溉也，劫，即迫胁之意，以威力恐人，谓之迫胁，（字典曰，劫，讫业切，说文，欲去以力胁止，曰劫，一曰，以力去曰劫，玉篇，强取也）。
正珍曰，此条亦外攻水逆之病，邪气为水寒所束，不能发外，郁遏皮肉，消耗津液，故须臾益烦，盖非表邪炽盛之所致，是以不用驱散之剂，与文蛤润其中也，非攻邪之主剂也，故云服云与，而不云主之，盖权用之方已，阳，谓表也，服文蛤散不差，与五苓散者，犹与小建中汤不差，与小柴胡汤，（一百三条）先与小柴胡汤不解，与大柴胡汤（一百八条）例也，按文蛤证，似渴而不能饮，五苓证，渴而能饮，文蛤证，小便能利，五苓证，小便不利，其异可见矣。
文蛤散方
文蛤（五两）
上一味为散，以沸汤和一方寸匕服，汤用五合，（一方寸匕，成本，作一钱匕，玉函金匮，千金翼外台，并与宋板同）。
方有执曰，文蛤，即海蛤之有文理者。
王肯堂曰，文蛤，即海蛤粉也，河间丹溪，多用之大能治痰。
钱潢曰，文蛤，似蛤而背有紫斑，即今吴中所食之花蛤，俗误呼为苍臝或昌蛾者，是也，（梦溪笔谈云，即今吴人所食花蛤也）。
清王子接古方选注曰，文蛤取用紫斑纹者，得阴阳之气，若黯色者饵之，令人狂走赴水。
正珍曰，文蛤散方，本在寒实结胸条后，今移入于此，金鉴云，文蛤，即五倍子也，非也，按五倍子，又称文蛤，殊是后世俗间之寓名已，论中诸药，悉用正名，未有以寓名者，可见文蛤，便是有文之蛤，非五倍子之文蛤矣，若夫醋称苦酒，人尿曰白通，乃是古之别名，犹日称太阳，月曰太阴，非俗间寓名也。
〔百五十〕寒实结胸，无热证者，与三物小陷胸汤白散，亦可服，（玉函，作与三物小白散，宋板注亦云，一云，与三物小白散）。
金鉴曰，三物小陷胸汤，当是三物白散，温而能攻，与寒实之理相属，小陷胸汤，乃栝蒌黄连，皆性寒之品，岂可以治寒实结胸之证乎，亦可服三字，亦衍文也。
正珍曰，此条旧本，合前条为一章，非也，今别为二条，陷胸汤亦可服六字衍文，宜从玉函及宋板注删之，寒实，对热实而言，所谓无热证，是也，非有寒证也，如本篇妇人中风，热入血室条，热除而身凉，亦唯谓无热耳，非有寒凉也，（左传僖四年，楚子使与齐师言曰，君处北海，寡人处南海，杜注曰，楚界犹未至南海，因齐处北海，遂称所近，，正珍曰，温泉寒火之寒，亦言不热已，抱朴子，论仙卷曰，水性纯冷，而有温谷之汤泉，火体宜炽，而有萧丘之寒焰），实，乃胃家实之实，大便不通，是也，言结胸无热证而不大便者，宜与白散攻下，若有热者，不宜丸散，宜以汤下之，按此证，不同大陷胸丸证者，唯大便不通为异，其无热证则一也，方有执云，寒以饮言，非也，刘栋云，寒实，邪实也，亦非矣。
白散方
桔梗（三分）　巴豆（一分去皮心熬黑研如脂）　贝母（三分）
上三味为散，内巴豆，更于臼中杵之，以白饮和服，强人半钱匕，羸者减之，病在膈上必吐，在膈下必利，不利进热粥一杯，利过不止，进冷粥一杯，身热皮粟不解欲引衣自覆，若以水潠之洗之，益令热却不得出，当汗而不汗，则烦，假令汗出已腹中痛，与芍药三两如上法，（成本，上字下，有件字，非，为散，作为末，无半钱匕之匕字，并非，但医统正脉所收之本，作为散，与宋板同）。
方名，当作三物小白散，身热皮粟以下，后人搀入，宜删，半钱匕，谓一钱匕之半也，（千金方云，钱匕者，以大钱上，全抄之，若云半钱匕者，则是一钱抄取边一边尔，并用五铢钱也，宋洪遵泉志云，前汉武帝纪曰，元狩五年，罢半两钱，行五铢钱，旧谱曰，此钱厚大者，径一寸，重五铢），利过不止，进冷粥一杯者，冷物能解毒故也，（通鉴，后治质帝纪载，帝少而聪慧，尝因朝会，目梁冀曰，此跋扈将军也，冀深恶之，使左右置毒于煮饼，以进帝，若烦甚，召李固，固入前问，帝曰，食煮饼腹闷得水尚可活，冀曰，恐吐不可饮水，语未绝而崩，遇读漫记，亦载朱子中乌喙毒，烦懑身黑欲死多饮新水，呕泄而解之事，是皆与进冷粥之义同矣）。
按，中西惟忠，服法辨云，白散十枣四逆之三方，有强人羸者之辨，所谓强人羸者，当就病而辨，不宜以常论也，大凡人之于常，各有其禀，禀有厚薄强弱之差，不可得而一也，及其受病也，未必不失其常，既已失其常，则向之强人，今反为羸者，而向之羸者，犹保其薄，故曰，强人羸者，当就病而辨，不宜以常论也，病有轻重缓急，药有大毒小毒，剂有大小多少，参伍之而察其机，商量之而适其宜，是医之术也，惟忠此言甚非，不可从矣，何也，有强人得病而为羸者，岂有羸者得病，而反为强人之理哉，矧强人羸者之称，皆指其平常之辞，而绝非言病之轻重缓急乎，有人于兹，平素羸弱，当其得病也，反有强壮之势者，谓之实则可也，称为强人，岂理也哉。
〔百五十一〕太阳与少阳并病，头项强痛，或眩冒时，如结胸心下痞硬者，当刺大椎第一间肺俞，慎不可发汗，发汗则讝语，脉弦五六日，讝语不止，当刺期门。
此条王叔和敷演之文，非仲景氏之言矣。
〔百五十二〕妇人中风，发热恶寒，经水适来，得之七八日，热除而脉迟身凉，胸胁下满如结胸状，讝语者，此为热入血室也，当刺期门，随其实而取之，（成本，取作泻，玉函脉经，俱同宋板）。
本草纲目，时珍曰，女子，阴类也，以血为主，其血上应太阴，下应海潮，月有盈亏，潮有朝夕，月事一月一行，与之相符，故谓之月水月信月经，经者，常也，有常轨也。
甲乙经曰，期门，肝募也，在第二肋端，不容傍一寸五分，上直两乳。
正珍曰，经水适来四字，当在得之七八日之下，血室谓胞，即子宫也，（张介宾类经，三焦命门辨曰，子户者，即子宫也，俗名子肠，医家以冲任之脉盛于此，则月事以时下，故名之曰血室，，明程式医彀曰，子宫，即血室也），金匮云，妇人少腹满如敦状，小便微难而不渴，生后者，此为水与血俱结在血室也，可见血室，果是子宫矣，不则何以有少腹满，小便微难之理乎，成无己方有执喻昌之徒，皆以为冲脉之异名，钱潢以为冲任二脉，希哲以为血分，皆非也，何者，经络之说，仲景氏固所不据，且下条明言，此为热入血室，其血必结，其指子宫而言者，益可以无疑焉，凡云某结者，皆就其地位言之，而无一以经络者，所谓热结膀胱，（中篇）邪结在胸中，（厥阴篇）冷结在膀胱，（同上）热结在里，水结在胸胁（并本篇）之类，是也，刘栋云，热人血室者，法言也，是其意似不深拘者，不知所谓胃中有燥屎，而用大小承气，亦概为法言欤，不思之甚矣，经水适来者，言经水不期而来也，字典，适字注，引正韵云，适然，犹偶然也，书康诰，乃惟眚灾适尔，注，适，偶也，按此证热虽除，脉虽迟，然有讝语而不议汤药者，以经水下则血室之热，从而自解也，前第四十七条云，太阳病，脉浮紧，发热身无汗，自衄者愈，又百十一条云，太阳病不解，热结膀胱，其人如狂，血自下，下者愈，后百五十四条云，妇人伤寒，经水适来，昼日明瞭，暮则讝语，如见鬼状者，此为热入血室无犯胃气及上二焦，必自愈，可见血下则热随血自解，不复假汤药而愈矣，希哲刘栋，皆谓此证亦应用柴胡汤，非也，刺期门者，以泄胸胁下满之邪也，犹刺风池风府及大椎肺俞，以泄太阳病头项强痛之邪，（风池风府刺法，见上篇，大推肺俞刺法，见本篇）实者，指邪实而言也，成无己及诸注家皆云，期门者，肝之募，肝主血，故刺之以泻血室之热，果尔，以下二条，及桃核承气，抵当诸条，何不及刺法乎，可谓臆造矣，再按，妇人中风病中，经水适来，热除而脉迟身凉，胸胁下满如结胸，其人讝语者，盖邪气陷入乎血室，而震荡其血故也，成无己云，因经水适来，血室空虚，邪气乘虚而入非也，苟经水既尽，而血室空虚，则邪气纵乘其虚而入，将何因令人讝语，且胸胁下满哉，庄周不言乎，方舟而济于河，有虚船来触舟，虽有惼心之人不怒，是言也，可以正无己之误矣，又按阳明篇，亦有热入血室条，宜参考焉。
〔百五十三〕妇人中风，七八日，续得寒热，发作有时，经水适断者，此为热入血室，其血必结，故使如疟状发作有时，小柴胡汤主之。
张志聪曰，经水适断四字，当在七八日之下。
方有执曰，寒热，以往来寒热言。
正珍曰，前条及后条，论大阳病中经水适来者，此条论月事中得病，经水未可断而断者也，其因虽不同，其热入血室则一矣，恶寒发热而如疟状者，桂枝麻黄各半汤，桂枝二麻黄一汤等之证也，寒热往来而如疟状者，小柴胡汤之证也，如疟状者，谓发作有时也，此条及下条，并无胸胁下满，故不刺期门也。
〔百五十四〕妇人伤寒发热，经水适来，昼日明瞭，暮则讝语，如见鬼状者，此为热入血室，无犯胃气及上二焦必自愈。
程林金匮直解曰，上章以往来寒热如疟，故用小柴胡以解其邪，下章以胸胁下满如结胁状，故刺期门，以泻其实，此章则无上下二证，似待其经行血云，邪热得以随血出而解也。
方有执曰，无与毋通，毋者，禁止之词，犯胃气以禁下言。
发秘曰，昼日明瞭，暮则讝语者，以邪气入于阴分，故同气相得而发动也。
刘栋曰，有血之证，往来寒热，经水适断来，讝语如见鬼状者，以外证为主，而以血证为客也，小腹硬满，小便自利，如狂发狂者，以血证为主，而以馀证为客也，故大小柴胡二汤者，以热为本根，桃核承气汤抵当汤，以血为本根，此血证谵语发狂，疑似之别也。
正珍曰，此条程林所解，千古确论，实先辈之所未尝发也，盖此条与刺期门条，俱是太阳病中，其邪陷血室而震荡其血之所致，秽气上而乘心，故令人讝语如见鬼状也，虽然，以经水适来，则血室之热，随血出而解，故不及汤剂也，无犯胃气者，以讝语见鬼之似承气证辨之，期门，属上焦之穴，柴胡，治上焦之方，故谓之上二焦也，柴胡证云，胸胁苦闷，心烦喜呕，可见柴胡为治上焦之方也，阳明篇云，食谷欲呕者，属阳明也，吴茱萸汤主之，得汤反剧者，属上焦也，可见柴胡之呕，乃为属上焦之呕也，期门刺法与小柴胡汤，并非攻击之术，而谓之犯者，以其攻无辜也，按金鉴以前之二章，为自风得之，以此章，为自寒得之，殊不知风寒本一气，合而不离矣，成无己犯上焦为发汗，犯中焦为刺期门，方有执程应旄刘栋，上二焦为禁汗吐，王肯堂为发汗，诸说皆非，一扫除之可也。
〔百五十五〕伤寒六七日，发热微恶寒，支节烦疼，微呕心下支结，外证未去者，柴胡桂枝汤主之，（玉函，支节作肢节，成本柴胡桂枝汤，作柴胡加桂枝汤，非）。
金鉴曰，是太阳之邪传少阳也，故取桂枝之半，以散太阳未尽之邪，取柴胡之半，以散少阳呕结之病，而不名桂枝柴胡汤者，以太阳外证虽未去，而病机已见于少阳里也，故以柴胡冠桂枝之上，意在解少阳为主，而散太阳为兼也。
柯琴曰，仲景书中，最重柴桂二方，故于六经病外，独有桂枝证柴胡证之称，见二方之任重不拘于经也，（正珍按，仲景氏，称柴胡证桂枝证者，一寓重古方之意，一示六经之假设焉）。
方有执曰，支节，四肢百节也。
王肯堂曰，支节犹云肢节，古字通也，支结，谓支撑而结，南阳云，外证未解，心下妨闷者，非痞也，谓之支结。
程应旄曰，结即结胸之结，支者，偏也，撑也，若有物撑搁在胸胁间，较之痞满，实为有形，较之结胸，逊其沉硬，即下条之微结也，微言其势，支言其状，证非纯里可知。
钱潢曰，发热微恶寒，支节烦疼，表证未解也，微呕而心下支结，则邪犯胸膈矣，支结，成氏以散字训之，固误，而方氏以支饮搏聚为解，亦未中窾，尚论谓邪结心下偏旁，而不中正，若果如其说则仲景不谓之心下，诸说之中，当支撑之解为近是。
正珍曰，味外证未去四字，是即太阳少阳并病也，故不举太阳少阳之名，冠以伤寒已，刘栋以为合病，非也，烦疼，谓疼之甚，与烦渴烦惊之烦同，与微呕之微，反对为文也，支结，乃痞硬之轻者，支撑之解得之，程应旄云，较之痞满，实为有形，非也，凡心下之病，其硬满而痛，不可近者，此为结胸，其硬满而不痛，按之则痛，不欲按之者，此为小结胸，其硬满而不痛，按之则痛，虽痛其人却欲得按者，此为痞，其硬满甚微，按之不痛者，此为支结，支结，乃妨闷之意耳，要之大小结胸与痞硬支结，俱一证轻重已。
柴胡桂枝汤方
桂枝（去皮）　黄芩（一两半）　人参（一两半）　甘草（一两炙）　半夏（二合半洗）　芍药（一两半）　大枣（六枚擘）　生姜（一两半切）　柴胡（四两）
上九味，以水七升，煮取三升，去滓，温服一升，本云人参汤，作如桂枝法，加半夏柴胡黄芩复如柴胡法，今用人参作半剂，（依玉函成本考之，桂枝下，当有一两半三字）。
本云以下二十九字，玉函成本俱无之，全系后人搀入，宜删，盖此方合柴胡桂枝二汤，以为一方者已，非人参汤变方也。
〔百五十六〕伤寒五六日，已发汗而复下之，胸胁满微结，小便不利，渴而不呕，但头汗出，往来寒热心烦者，此为未解也，柴胡桂枝干姜汤主之。
成无己曰，伤寒五六日，已经汗下之后，则邪当解今胸胁满微结，往来寒热者，即邪犹在半表半里之间，为未解也，小便不利而渴者，汗下后亡津液内燥也，若热消津液，令小便不利而渴者，其人必呕，今渴而不呕，知非里热也。
正珍曰，胸胁满微结，即是胸胁若满，结谓郁结之结，病人自觉者已，非医之所按而得也，如栀子豉汤条，心中结痛之结，亦然。
按此条所说全系小柴胡证，否者一头汗已，然其他证候，无复可疑者，则何更以余药处之，意者柴胡桂枝干姜汤，盖叔和因小柴胡加减之法而所制，决非仲景氏之方，何以言之，柴胡方后，叔和加减法云，不呕者去半夏，今此方因不呕而不用半夏，又云，渴者加栝楼根，今此方因渴而用之，又云，胁下痞硬加牡蛎，今此方因胸胁满微结而用之，又云，外有微热者，去人参加桂枝，今此方因头汗出与为末解二句，不用人参而用桂枝，由是考之，此方必叔和所制，况方名亦不合他方之例乎，一扫除之可也。
正珍曰，考金匮外台，此方仲景治疟病多寒者之方，而今用之伤寒渴而心烦小便不利者，决非仲景氏也。
柴胡桂枝干姜汤方
柴胡（半斤）　桂枝（三两）　乾姜（二两）　栝楼根（四两）　黄芩（三两）　牡蛎（二两熬）　甘草（二两炙）
上七味，以水一斗二升，煮取六升，去滓，再煎取三升，温服一升，日三服，初服微烦，复服汗出便愈。
〔百五十七〕伤寒五六日，头汗出微恶寒，手足冷，心下满口不欲食，大便难，脉细者，此为阳微结，必有表复有里也，脉沉亦有里也，汗出为阳微，假令纯阴结，不得复有外证，悉入在里，此为半在里半在外也，脉虽沉紧，不得为少阴病，所以然者，阴不得有汗，今头汗出，故知非少阴病也，可与小柴胡汤，设不了了者，得屎而解。
此叔和敷演上条者，刘楝以为上二条之注文，是也，按此条虽谓少阴不得有汗，考之少阴篇，有少阴病，脉微细沉，但欲卧，汗出不烦，自欲吐者，有少阴病，下利脉微涩，呕而汗出者，要皆叔和言，其自言而自反如此，可笑之甚。
〔百五十八〕伤寒五六日，呕而发热者，柴胡汤证具，而以他药下之，柴胡证仍在者，复与柴胡汤，此虽已下之，不为逆，必蒸蒸而振，却发热汗出而解，若心下满而硬痛者，此为结胸也，大陷胸汤主之，但满而不痛者，此为痞，柴胡不中与之，宜半夏泻心汤。
成无己曰，呕而发热，邪在半表半里之证，是为柴胡证具。
钱潢曰，他药者，即承气之类，非有别药也，因此证，唯柴胡为对证之药，彼不当用者，即指为他药也，蒸蒸，身热汗欲出之状也，振者，振振然动摇之貌，即寒战也，言肤体蒸蒸然，却发热汗出，而邪气解矣，其所以战而后汗者，以下后正气已虚，难胜于邪，故必战而后汗也。
魏荔彤曰，结胸不言柴胡汤不中与，痞证乃言柴胡不中与者，何也，结胸证，显而易认，痞证甚微难认，且大类于前条所言支结，故明示之。
正珍曰，伤寒五六日，至汗出而解，既见前第一百六条，若心下满以下，亦是少阳病，误下后之变证，亦宜接以他药下之句下而看，盖结胸者，内有水气，为邪热所团结，故硬满而痛，是以用甘遂破饮之药，痞者，心气郁结而不能交通也，故唯满而不痛，无水气故也，所以用芩连行气之剂矣，按陷胸之名，取诸陷下胸邪，泻心之号，取诸输写心气，泻与写，借音通用，成无己方有执诸人，皆云，泻心泻去心下痞之谓，一说又云，泻心火之义，皆非正义也，所谓泻心，乃输写心气之郁结之义，以故泻心诸方，皆以芩连苦味者为主，周礼所谓以苦养气，是也，再按，他药者，盖指攻下之丸药而言，凡伤寒发热者，虽有下证，唯宜以汤下，而不可以丸下之，观调胃承气，柴胡加芒硝诸论，可见矣，今乃以丸攻之，是以谓之他药，他，犹邪，不对证之谓也，扬子法言，问道篇曰，适尧舜文王者，为正道，非尧舜文王者，为他道，君子正而不他，其义可见矣，他药字，又见禹馀粮汤条。
半夏泻心汤方
半夏（半升洗）　黄芩　乾姜　人参　甘草（炙各三两）　黄连（一两）　大枣（十二枚擘）
上七味，以水一斗，煮取六升，去滓，再煎，取三升，温服一升，日三服，须大陷胸汤者，方用前第二法，（再煎，成本，作再煮，非）。
〔百五十九〕太阳少阳并病，而反下之，成结胸，心下硬下利不止，水浆不下，其人心烦，（人字下，玉函脉经，千金翼，俱有必字，是也）。
此条言太阳少阳并病，当先解其外，而反下之，则热邪乘虚而入，因成结胸也，大抵结胸之证，大便多硬，或者不通，此之为常，所谓热实寒实，是也，故用大黄芒硝，以荡涤之，此则下利不止，水浆不下而烦，亦结胸中之变局也，此为下后肠胃受伤，而其里不得成实，但水结在胸胁之所致，乃十枣汤证也，刘栋以成结胸为一病，以心下硬下利不止，别为一病，以水浆不下，其人心烦，又别为一病，可谓用意太过，反失于凿矣。
〔百六十〕脉浮而紧，而复下之，紧反入里，则作痞，按之自濡，但气痞耳，（玉函，复作反）。
方有执曰，濡与软，古字通用，复亦反也，濡，言不硬不痛而柔软也，痞，言气隔不通而否塞也，易曰，天地不交，而万物不生也。
金鉴曰，按之自濡者，谓不硬不痛，但气痞不快耳。
正珍曰，此论下后诸证皆解，但觉气痞不快者也，紧反入里四字，盖后人所搀，宜删之矣，脉浮而紧，是邪在表之诊，而反下之，其人有留饮，则成结胸，无饮则作痞，痞者，心气郁结之名，故下文承之云，但气痞耳，若其濡云但云，俱是示其非结胸，且无水结之辞，对以上论结胸诸章为言，乃大黄黄连泻心汤证也，程应旄云，按之自濡，指脉言，非指痞言，騃愚如此，庸讵足论，金鉴云，此甘草泻心汤证也，亦非也，甘草泻心条云，心下痞硬而满，此云按之自濡，其妄明白。
〔百六十一〕太阳中风，下利呕逆，表解者，乃可攻之，其人絷絷汗出，发作有时，头痛心下痞硬满，引胁下痛，乾呕短气，汗出，不恶寒者，此表解里未和也，十枣汤主之，（下汗出二字，玉函无之，此字下，有为字，俱是也）。
成无己曰，下利呕逆，里受邪也，邪在里者可下，亦须待表解者，乃可攻之，其人漐漐汗出，发作有时，不恶寒者，表已解也，头痛心下痞硬满，引胁下痛，乾呕短气，汗出不恶寒者，邪热内畜而有伏饮，是里未和也，与十枣汤，下热逐饮。
喻昌曰，种种下法，多为胃实而设，胃实者，邪热烁干津液，肠胃俱结，不得不用苦寒以荡涤之，今证在胸胁而不在胃，则胃中津液未经热耗，而荡涤肠胃之药，无所取矣，故取蠲饮逐水，于胸胁之间，以为下法也。
张志聪曰，头痛，表证也，然亦有在里者，如伤寒不大便五六日，头痛有热者，与承气汤，与此节之汗出不恶寒而头痛为表解，则凡遇风寒头痛之证，可审别矣。
正珍曰，下利呕逆，有可攻者，有不可攻者，若其表未解者，四肢厥冷者，脉沉迟微弱者，心下不硬痛者，并不可攻之，急可温之，如四逆汤真武汤吴茱萸汤证是也，今此证漐漐然发热汗出，而发作有时，头痛心下痞硬满，引胁下痛，乾呕短气，不恶寒者，此为其表已解，而里有水结，亦结胸中之变局也，但以其肠胃不实，反下利呕逆，故不用大陷胸，只剂逐水之品，以攻下之，此章亦以已经汗下者言之，以何知之，以表解里未和之文知之也，若惟痞硬而不痛，呕逆而不下利，乃属大柴胡证，见后百七十四条，又按小青龙汤五苓散，皆治表未解，不可攻里之饮证，十枣汤，治表已解而有痞硬满痛之里未和，桂枝去桂加白术茯苓汤，治表未解而有心下满微痛之里未和也，其硬满痛与惟满微痛亦自有别矣，金鉴辨之甚精，宜参考焉，又按金鉴，下利改作不利，发作改作发热，其说云，岂有上呕下利，而用十枣汤峻剂攻之之理乎，惟其大便不利，痞硬满痛，始属里病，小便不利，呕逆短气，始属饮病，及可峻攻，发作之作字，当是热字，若无热汗出，乃少阴阴邪寒饮，真武汤证也，殊不知此证下利呕逆，而不辟峻攻者，内有勍敌之甚于此者，治法稍缓，则大命先之，绝矣，此乃子产以猛之术，素问有故无损之义，仲景氏之所以为仲景氏，全在此也，且夫不利二字，只当称之小便，全论中，未见称之大便者也，发作有时，固以发热言之，所谓续得寒热，发作有时，及烦躁发作有时，皆是也，故冠以漐漐汗出四字，漐漐即热汗貌，桂枝汤条下所谓温覆令一时许，通身漐漐者，可见矣，岂得言无热乎。
十枣汤方
芫花（熬）　甘遂　大戟
上三味等分，各别捣为散，以水一升半，先煮大枣肥者十枚，取八合，去滓，内药末，强人服一钱匕，羸人服半钱，温服之，平旦服，若下少，病不除者，明日更服加半钱，得快下利，后糜粥自养。
方执有曰，羸，瘦劣也，糜粥取糜烂过熟易化，而有能补之意。
金鉴曰，邪之所凑，其气必虚，以毒药攻邪，必伤及脾胃，使无冲和甘缓之品为主宰，则邪气尽而大命亦随之矣，故选十枣之大而肥者以君之，一以顾其脾胃，一以缓其峻毒，得快利后糜粥自养，一以使穀气内充，一以使邪不复作。
正珍曰，按发秘云，伤寒论，有青龙白虎真武而无朱雀，殊为可疑，不识朱雀即十枣之异名，以其大枣之赤，立之名号，外台第八卷引深师，载朱雀汤方，即是十枣汤，可见朱雀之非逸也，犹理中汤一名人参汤，炙甘草汤一名复脉汤，桂枝汤又称阳旦汤，小柴胡汤又有黄龙汤之名，按淮南子缪称训云，大戟去水，亭历愈胀，用之不节，乃反为病，是名人羸人之所以各异节制也。
〔百六十二〕太阳病，医发汗，遂发热恶寒，因复下之，心下痞，表里俱虚，阴阳气并竭，无阳则阴独，复加烧针，胸烦，面色青黄肤瞤者，难治，今色微黄，手足温者，易愈。
此条王叔和所搀，今删之。
〔百六十三〕心下痞按之濡，其脉关上浮者，大黄黄连泻心汤主之，（千金翼，濡上有自字）。
此与前百六十条，皆表病差后，气痞不快之轻证，病人言我心下痞，而按之则不硬者也，故以大黄黄连二味，汤渍与之，取其气薄而不事攻下，其但渍而不煮者，其用之妙，不可思议也，其脉关上浮五字，后人所搀，何者脉分三部，仲景氏之所不言，况浮而用大黄乎，刘栋以为衍，是也，金鉴云，濡字上当有不字，若按之濡，乃虚痞也，补之不暇，岂有用大黄黄连之理乎，果尔，其但渍而弗煮，抑亦何说。
大黄黄连泻心汤方
大黄（二两）　黄连（一两）
上二味，以麻沸汤二升渍之，须臾绞去滓，分温再服。
成无己曰，但以麻沸汤渍服者，取其气薄而泄虚热。
金鉴曰，观其以滚沸如麻之汤，渍大黄黄连，须臾绞去滓，仅得其无形之气，不重其有形之味，是取其气味俱薄不大泻下。
钱潢曰，麻沸汤者，言汤沸时，泛沫之多，其乱如麻也，全生集作麻黄沸汤，谬甚，（东医宝鉴，引入门曰，麻沸汤，即青麻煮汁也）。
正珍曰，林亿等云，看详大黄黄连泻心汤，诸本皆二味，又后附子泻心汤，用大黄黄连黄芩附子，恐是前方中亦有黄芩，后但加附子也，故后云附子泻心汤，本云加附子也，殊不知大黄黄连泻心汤，附子泻心汤及半夏泻心，甘草泻心，生姜泻心，金匮泻心，凡六方，皆仲景以前古方已，林亿所解非也，不可从矣，按麻沸字，始出于后汉书华佗传，（后汉书华佗传云，若疾发结于内，针药所不能及者，乃令先以酒服麻沸散，既醉无所觉，因刳破腹背，抽割积聚，既而缝合，傅以神膏，四五日创愈），麻沸汤者，谓沸时泛沫如麻子也，如星沸，（张协七命，浮蚁星沸），麋沸，（汉书扬雄传，豪俊麋沸），云沸（傅休奕七谟，金浆玉醴，云沸渊涌），鱼目沸（唐陆羽，茶经云，其沸如鱼目微有声，为一沸）蟹目沸，（千金方，妇人下痢门，胶蜡汤方后云，以水八升煮米，蟹目沸去米），麻如麻疹麻脸（尧山堂外记，一朝士麻脸，又见客座新闻），之麻，通雅云，麻沙，印本之初出未精者，老学庵笔记曰，尹少稷，日能诵麻沙版本书一寸，正珍按，谓之麻沙者，雕刻粗恶，似麻子与沙石相混杂也，可见麻沸之麻，亦指麻子言之，又按增续韵府，沸字下云，麻沸盗贼，（王莽传注，言如乳麻沸涌）。
〔百六十四〕心下痞而复恶寒汗出者，附子泻心汤主之。
此乃前条之证而兼阳虚者，非表有热邪之恶寒汗出，故唯恶寒而不发热，泻心以解痞，附子以复阳也。
附子泻心汤方
大黄（二两）　黄连（一两）　黄芩（一两）　附子（二枚炮去皮破别煮取汁）
上四味，切三味，以麻沸汤二升，渍之须臾绞去滓，内附子汁，分温再服，（附子二枚，，玉函成本全书，俱作一枚）。
是亦用麻沸汤，义同于前矣，濑穆谓此危急之证，若待其煎煮，则缓不及事，果尔，四逆汤吴茱萸汤等证，皆非危急者欤。
〔百六十五〕本以下之，故心下痞，与泻心汤，痞不解，其人渴而口躁烦，小便不利者，五苓散主之，（此下宋板玉函脉经千金翼，俱有一方云，忍之一日乃愈九字，全系后人之搀入，今依成本删之）。
成无己曰，本因下后成痞，当与泻心汤除之，若服之痞不解，其人渴而口躁烦，小便不利者为水饮内畜津液不行，非热痞也，与五苓散，发汗散水则愈。
方有执曰，泻心汤治痞，而痞不解，则非气聚之痞，可知。
正珍曰，烦字当在渴字上，否则文不成语，前第七十二条云，脉浮数烦渴者，五苓散主之是也，烦渴谓渴之甚，非谓且烦且渴也，泻心汤，盖指大黄黄连泻心汤言之矣。
〔百六十六〕伤寒汗出解之后，胃中不和，心下痞硬，乾噫食臭，胁下有水气，腹中雷鸣，下利者，生姜泻心汤主之。
成无己曰，胃为津液之主，阳气之根，大汗出后，外亡津液，胃中空虚，客气上逆，心下痞硬，金匮要略曰，中焦气未和不能消穀，故令噫。
方有执曰，解，谓大邪退散也，噫，饱食息也，（正珍按，此五字，乃说文噫字注也），食臭暇气也，（正珍按，毈音叚，卵不成鸟曰毈，见淮南注）。
平人过饱，伤食则噫食臭，病人初瘥，脾胃尚弱，化输未强，虽无过饱，犹之过饱而然也，水气谓饮也。
钱潢曰，伤寒汗出解之后，言表邪俱从汗出而悉解也，胃中不和以下，皆言里症未除也。
濑穆曰，乾者，湿之对，言食不出也。
正珍曰，此伤寒瘥后，脏腑尚弱，饮食难消化之所致，胃中不和，故心下痞硬干噫食臭也，胁下有水气，故腹中雷鸣下利也，胃中胁下互文言之，犹如阳言结胸，阴言痞，其实胃中亦有水，胁下亦不和也，此证有水气，而不成结胸者，以外邪已解之后也，不用五苓者，以其人不渴小便能利也，故与生姜泻心，以和其胃气则愈，按金鉴曰，其人平素胃虚，兼胁下有水，即不误下，而馀热亦乘虚入里以致之，殊不知痞硬之证，惟得之心气之郁塞，而固非挟外入之邪者矣，况本文明称汗出解之后，则知其已无邪矣，已无邪矣，岂得云馀热乘虚入里乎。
生姜泻心汤方
生姜（四两切）　甘草（三两炙）　人参（三两）　乾姜（一两）　黄芩（三两）　半夏（半升洗）　黄连（一两）　大枣（十二枚擘）
上八味，以水一斗，煮取六升，去滓，再煎取三升，温服一升，日三服，附子泻心汤，本云加附子半夏泻心汤，甘草泻心汤同体别名耳，生姜泻心汤，本云理中人参黄芩汤，去桂枝术加黄连并泻肝法。
按附子泻心汤以下五十字，玉函成本并无之，盖后人搀入已，当删之。
〔百六十七〕伤寒中风，医反下之，其人下利日数十行，穀不化，腹中雷鸣，心下痞硬而满，乾呕心烦不得安，医见心下痞，谓病不尽，复下之，其痞益甚，此非结热，但以胃中虚，客气上逆，故使硬也，甘草泻心汤主之，（谷不和，外台，作水穀不化，心烦，玉函脉经，俱作而烦，使硬，玉函外台，俱作使之硬）。
穀不化，外台作水穀不化，其义益明白，言其所饮食之物，客滞于胃中，不能化输也，差后病篇云，病人脉已解，而日暮微烦，以病新差，人强与谷，脾胃气尚弱，不能消穀，故令微烦，损谷则愈，金匮云，脉紧头痛风寒，腹中有宿食不化也，又云，朝食暮吐，暮食朝吐，宿穀不化，名曰胃反，又云，FJ鱠食之在心胸间不化，吐复不出，速除下之，合而考之，穀不化乃食物客滞而不消化之义，若其稍重者，必发乾噫食臭，生姜泻心证是也，先辈诸家，皆以下利清穀为解，可谓大杜撰矣，何者，情谷之证，里寒大虚之所致，故急以四逆汤或通脉四逆汤救之，岂可与泻心苦寒之剂者哉，再按素灵中往往称清穀为穀不化，其文虽同，症则不一，谨莫混同焉，此条言毋论中风伤寒，凡表未解者，俱不可下之，而医反下之，续得下利，一日数十行，饮食客滞，而不化输，腹中雷鸣，心下痞硬而满，乾呕心烦而不得安，医见其心下痞，谓病不尽，复下之，其痞益甚，此非下后热入因作结胸之痞硬，但以外邪本微，而攻之太峻也，故虽邪自解乎外，而内使胃气虚矣，胃气不健，客气上逆，心气因郁结使之痞硬也，客气，乃上文穀不化之气，所以谓之客气者，以其客滞之气也，与甘草泻心，以调胃虚散气结则愈，按金鉴，以伤寒中风至心烦不得安，以为桂枝人参汤证，似则似矣，然彼则表未解而里虚颇甚，故其所主在表与下利，而不在痞硬，是以有桂术，而无芩连，此则表已解，而里虚不甚，虽虚亦一时之虚，非彼数下之而大虚者之比，故其所主在痞硬而不在下利，是以有芩连而无桂术也，金鉴又注客气上逆云，此乘误下中虚，而邪气上逆，阳陷阴凝之痞，盖指客气以为外入之邪也，殊不知痞之为证，唯得之心气自结，而非外邪之所使矣，详已见前百三十八条。
甘草泻心汤方
甘草（四两炙）　黄芩（三两）　乾姜（三两）　半夏（半升洗）　大枣（十二枚擘）　黄连（一两）
上六味，以水一斗，煮取六升，去滓，再煎取三升，温服一升，日三服。
按此方无人参，盖脱落之也，林亿既辨之，当补人参三两四字，金匮千金外台俱有人参三两，是也，上六味当作上七味，再按，大黄泻心，治心气痞结而不硬者，附子泻心，治大黄泻心证而挟阳虚者，半夏泻心，治大黄泻心证而一等重，按之硬满者，生姜泻心，治半夏泻心证而挟饮食者，甘草泻心，治生姜泻心证而挟胃虚者，证方虽各有异，至其外邪已解而中气自结者则一也。


卷五  ——————————————————————————————————————————————————————————————————————————————————————————

卷五  ***************************
〔百六十八〕伤寒服汤药，下利不止，心下痞硬，服泻心汤已，复以他药下之，利不止，医以理中与之，利益甚，理中者理中焦，此利在下焦，赤石脂禹馀粮汤主之，复不止者，当利其小便，（已字千金作竟，复不止，玉函作若不止，成本作复利不止，宜从玉函）。
已，毕也，如发汗已脉浮数，服柴胡汤已渴者，是也，成无己云，与泻心汤，攻之则痞已，此训已为愈，惟忠亦从之，可谓强解也，一说又云，已，止也，复，反也，言服泻心汤则下利止，反以他药下之，故其利不止也，然本节利不止之三语，皆用止字为文，不啻本节，全论悉然，岂特就此一句，改止为已耶，或曰，理中者理中焦，此利在下焦十一字，系后人搀入，当删之，斯言甚是也，夫利虽多端，均关一胃腑之事，岂有此利在下焦，而不在中焦之理乎，此条言伤寒医以承气等汤下之，下利不止，心下痞硬，颇似大黄黄连泻心证，是以先与泻心汤，服汤已不解，故复以他药下之，其服泻心已不解者，彼痞而不硬满，此则痞硬而下利，可见彼以痞而不硬满为主，此以痞硬而下利为主，如此者，法当与理中汤也，而反以他药复下之，其里愈虚而下利愈不止，于是医始以理中与之，而其利益甚者，何也，盖一误下而利者，虽利未至滑脱，以中虚未甚也，理中汤，可得而疗也，再三误下，则虚而又虚，终至滑脱无度，非复理中之所能及，故得之其利益甚也，非有所妨害而然，惟缓不及事也，故用赤石脂禹余汤，涩滑固脱，庶可以止之也，若服之仍利不止小便不利者，当先利小便，得小便利而下利自止矣，此证始不用附子者，以其得之误下，而不清穀，且无厥逆脉微之候，与彼真寒自利者，自不同也，再按，既云汤药，又云他药，则知他药者，指巴豆甘遂等丸散之词，而非复指上文汤药也。
赤石脂禹馀粮汤方
赤石脂（一斤碎）　太乙禹馀粮（一斤碎）
上二味，以水六升，煮取二升，去滓，分温三服，（太乙二字，玉函成本俱无之，衍文，上字，成本作已上，非，又脱分温二字，当补之）。
〔百六十九〕伤寒吐下后发汗，虚烦脉甚微，八九日心下痞硬，胁下痛气上冲咽喉，眩冒经脉动惕者，久而成痿。
伤寒或问曰，后当复字，是传写之误。
金鉴曰，八九日心下痞硬，胁下痛，气上冲咽喉三句，与上下文义不属，必是错简，注家因此三句，皆蔓衍支离，牵强注释，不知此证总因汗出过多，大伤津液而成，当用补气补血益筋壮骨之药，经年始可愈也。
张志聪曰，痿者，如委弃而不为我用之意。
正珍曰，八九日以下十五字，盖十枣汤，及瓜蒂散条文，错乱入此也，当删之，此证其未成痿者，真武汤主之，至其久而成痿，则为难治矣。
〔百七十〕伤寒发汗，若吐，若下解后，心下痞硬，噫气不除者，旋覆代赭汤主之，（玉函，复，作覆，成本玉函，俱赭下，有石字）。
方有执曰，解，谓大邪已散也，心下痞硬，噫气不除者，正气未复，胃气尚弱，而伏饮为逆也。
刘栋曰，伤寒发汗，若吐，若下，其证解后，心下痞硬而噫气者，生姜泻心汤之主也，虽服汤，噫气仍不除者，旋覆代赭石汤主之。
正珍曰，不除二字，示其已用生姜泻心之意也，如九十四条，一百三条不差之语，可见矣。
旋覆代赭汤方
旋覆花（三两）　人参（二两）　生姜（五两）　代赭（一两）
甘草（三两炙）　半夏（半斤洗）　大枣（十二枚擘）
上七味，以水一斗，煮取六升，去滓，再煎取三升，温服一升，日三服，（生姜下，成本全书，俱有切字，代赭，作代赭石，皆是，上字下，成本全书，有件字，非）。
〔百七十一〕下后不可更行桂枝汤，若汗出而喘，无大热者，可与麻黄杏子甘草石膏汤。
张志聪曰，此条重出，下字，疑本汗字。
正珍曰，此与前六十三条全同，惟下后作发汗后，为异已，张志聪以为重出衍文，其说极是，今从之，何者，本篇自前百三十八条，至后百七十六条，率以属痞之证骈列立论，而此条独不及此，兹知重出无疑，当删之。
〔百七十二〕太阳病，外证未除而数，下之，遂协热而利，利下不止，心下痞硬，表里不解者，桂枝人参汤主之。
张璐曰，以表未解，故用桂枝以解之，以里适虚，故以理中和之。
钱潢曰，外证未解，一误下已足致变，况数下之乎，表不解者，以外证未除而言也，里不解者，以协热下利心下痞硬而言也。
喻昌曰，此方即理中加桂枝，而易其名，亦治虚痞下利之圣法也。
发秘曰，此方也即人参汤，增甘草一两，加桂枝四两者，故名曰桂枝人参汤，其不云人参加桂枝者，以其所加不翅桂枝也，犹四逆加茯苓人参，名曰茯苓四逆也，一说云，桂枝人参汤，茯苓四逆汤类，亦是古方，非仲景氏所新加者，故不称桂枝加人参汤，四逆加茯苓汤，以示其为古方也，亦颇有理。
正珍曰，恊，成本作协，玉函脉经，俱作挟，皆借音通用，挟为正字，正字通云，恊协古通，通雅云，后汉方术传，怀协道艺，即怀挟，又与夹侠通，可见挟之为恊，恊之为协，皆借音而通矣，挟热者，乃内寒挟外热之谓，其谓之挟者，示寒之为急也，先辈不知，皆以协字本义解之，协乃互相和同之谓，寒热冰炭，岂有互相和同之理乎，可谓妄矣，按此条也，即禹馀粮汤证而一等轻，且挟外证者，与甘草泻心之以痞为主，生姜泻心之以噫为主者，自有差别，临病之工，不可不深察详考也，又按，惟忠每见有表里二字者，概为柴胡证，非也，详见前七十四条。
桂枝人参汤方　
桂枝（四两别切）　甘草（四两炙）　白术（三两）　人参（三两）　乾姜（三两）
上五味，以水九升，先煮四味，取五升，内桂，更煮取三升，去滓，温服一升，日再夜一服，（桂枝下，别切二字，全书作去皮，是，取五升下，玉函有去滓二字，当补之，成本全书脱三升下之去滓二字，亦当补之）。
〔百七十三〕伤寒大下后，复发汗，心下痞，恶寒者，表未解也，不可攻痞，当先解表，表解乃可攻痞，解表宜桂枝汤，攻痞宜大黄黄连泻心汤。
方有执曰，解，犹救也，解表与发表不同，伤寒病初之表当发，故用麻黄汤，此以汗后之表当解，故曰宜桂枝汤。
活人书曰，大氐结胸与痞，皆应下，然表未解者，不可攻也。
惟忠曰，附子泻心证云，心下痞而复恶寒汗出，此证只同，唯无汗出字已，按例云，发热恶寒者，外未解也，此证疑脱发热二字也，不然，则附子泻心证何别，（正珍曰，惟忠之说是也，当补之）。
〔百七十四〕伤寒发热，汗出不解，心下痞硬，呕吐而下利者，大柴胡汤主之，（心下之下，宋板全书，俱作中，非也，今从成本玉函改之）。
钱潢曰，此条亦不由误下，乃自表传里之痞也。
金鉴曰，下利之下字，当是不字，若是下字，岂有上吐下利，而犹以大柴胡汤下之者乎，当改之。
正珍曰，金鉴改下利，作不利，其意虽好，文例不合，何者，凡论中云不利者，皆以小便言之，且必以小便二字冠之，未见其单云不利者也，按前第三十三条云，太阳与阳明合病，不下利但呕者，葛根加半夏汤主之，由是考之，此章下利之上，似脱不字当补之，此章特称不下利者，盖对前条桂枝人参汤，甘草泻心汤，生姜泻心汤，赤石脂禹馀粮汤，诸证皆有痞硬且下利言之，言伤寒发汗后，唯恶寒罢，而发热不为汗解，心下痞硬，呕吐而不下利者，此为热邪内攻为实，盖少阳阳明并病也，故与大柴胡汤下之则愈，宜与前一百八条互相参看，大抵痞证，率属心气自结，而不关外来之邪，但此一条，是为外邪入里，心气为之郁结，故不用泻心，而取大柴胡，其因不同也，又按，此证既有痞硬，而不作结胸者，以其人原无停饮故也，又按，金鉴指伤寒发热，汗出不解八字，以为表仍未已，非也，汗出者，谓发之得汗，非自汗之谓，生姜泻心条，伤寒汗出解之语，可见矣，不解者，谓病之不解，非表不解之谓，芍药甘草附子汤，及茯苓四逆汤条，病不解之语，可见矣。
或问十枣证，已称下利呕逆心下痞硬，则此条下利似未必为不下利之误，曰否，不然也，何则，十枣证，心下痞硬满，引胁下痛，即结胸也，此则但痞硬而不满，不痛，其不结胸也明矣，已非结胸，唯心下痞硬，呕吐下利，岂可妄下之乎，况前一百八条证可以相参验乎。
按一百八条曰，太阳病，过经十馀日，反二三下之，后四五日，柴胡证仍在者，先与小柴胡汤，呕不止，心下急，郁郁微烦者，为未解也，与大柴胡汤下之则愈，所谓呕不止心下急，乃此条心下痞硬而呕吐者，而无一字及下利，反谓与大柴胡下之则愈，可见此条下利二字，果是不下利之误，特对前文痞硬下利诸条，而发之矣。
〔百七十五〕病如桂枝证，头不痛，项不强，寸脉微浮，胸中痞硬，气上冲咽喉，不得息者，此为胸有寒也，当吐之，宜瓜蒂散，（寸脉微浮四字，病源作其脉微三字，咽喉，宋板作喉咽，非）。
成无己曰，病如桂枝证，为发热汗出恶风。
方有执曰，气上冲咽喉者，痰涌上逆，俗谓喉中声如曳锯，是也，寒以痰言。
钱潢曰，邪在上焦，因势利导，应从上越，当用内经高者，因而越之之法，故以瓜蒂散吐之，使邪从上越，则胸中气自和平矣。
正珍曰，寸，当作其，中当作下，皆传写之讹也，此条论痰病之有热，颇似太阳中风之证者也，谓之如者，明其似外感，而实不外感也，若是外感，必使人脉浮头项强痛，今头不痛，项不强，其脉亦不显然浮而微浮，其非外感可知也，胸下痞硬，乃心气郁结之外候，气上冲咽喉，不得息者，后世所谓痰喘壅盛，是也，夫郁结久则血脉稠黏，不能健运，令人痰喘壅盛矣，痰，即血之糟魄，成于胸中，出于喉门者，是也，非留饮也，（留饮者，谓停留之淤水，乃饮物之入胃，而不化输，精气颇去，唯存原水，停畜作病者也，故亦谓之寒也），其谓之寒者，以业既离血不复温养之具也，其因而越之者，以肺惟开门于喉咙，而无别有去路之在也，虽然，岂惟吐胸中寒痰哉，亦以达其郁结也，按古昔未有痰字，故或称之寒，或谓唾浊，（金匮皂荚丸条下）或谓出浊唾，（金匮桔梗汤条下）或谓吐涎沫，（金匮桂枝去芍药加皂荚汤条下），皆今之所谓痰也，若夫金匮所谓痰饮，乃是淡饮，谓淡薄之饮，淡乃形容之辞，犹支饮之支，留饮之留，非痰喘之痰也，后人以淡痰音同，误作痰饮已，考之脉经千金翼，俱作淡饮，亦足可征也，宋元诸医不知痰为淡误，皆以饮为痰，谬误之大者也，详见金匮集成中，兹不复赘焉，又按此条，成无己及金鉴诸注，皆以外感言之，非也，果是外感，则如桂枝证者未罢，岂妄议之吐乎，凡用瓜蒂吐者大便亦必泻，间有止泻而不吐者，故其表未解者，吐亦在所禁也。
又按素问灵枢，尔雅说文，并无痰字，未详其制于何代，顾在魏晋之际乎，葛洪抱朴子至理捲云，甘遂葶苈之逐痰癖，名医别录云，槟榔除痰，王羲之初月帖云，胸中淡闷，乾呕转剧，食不可强，是字虽作淡，已指为病名者也，字典云，淡古痰字，合而考之，变淡作痰，以为一种病名，其在魏晋之际乎，痰字始见神农本经常山巴豆二条，至于名医别录，则见二十馀条，肘后方，亦有痰癊字，正字通云，古有淡阴之疾，俗作痰饮，痰证在素灵则唯以沫唾涎液涕称之，详见厥论，癫狂篇，评热病论，至真要大论，五癃津液别论，咳论，寒热病篇，腹中论等，抱朴子极言卷曰，食过则结积聚，饮过则成痰癖。
瓜蒂散方
瓜蒂（一分熬黄）　赤小豆（一分）
上二味，各别捣筛为散，已合治之，取一钱匕，以香豉一合，用热汤七合，煮作稀糜，去滓取汁，和散温顿服之，不吐者，少少加，得快吐乃止，诸亡血虚家，不可与瓜蒂散。
〔百七十六〕病胁下素有痞，连在脐傍，痛引少腹，入阴筋者，此名藏结死，（玉函脉经，俱病字之下，有者字，当补之）。
独啸庵漫游杂记曰，一男子病腹痛，苦楚不可堪，四肢厥冷，额上生汗，脉沉迟，食饮则吐，按其腹，痛连胸胁，绕脐入阴筋，硬满难近手，诸医畏缩而归，余曰，是寒疝，应不死，作附子泻心与之，夜死，余不知其故，沉思数日，偶读伤寒论，其所谓藏结也，余当时汛然不精思，误鉴如此，噫呼，读伤寒论十五年，甚哉事实难周。
正珍曰，胁下有痞，连在脐傍，是其平素所有俗谓疝积者，是也，痛引小腹入阴筋，是其触事发动来者，所以名之藏结者，其以藏气为之结塞不通也，此与厥阴篇所载，冷结在膀胱，小腹满痛者，颇相类，宜急灸关元，饮以附子汤辈也，按此证，亦不必以伤寒而言，亦唯触类长之耳，又按厥阴篇，有藏厥证，藏厥，疑即藏结已，俟后考。
〔百七十七〕伤寒，若吐，若下后，七八日不解，热结在里，表里俱热，时时恶风，大渴，舌上乾燥而烦，欲饮水数升者，白虎加人参汤主之，（成本全书，伤寒下，有病字，非也，宋板玉函外台俱无之，白虎加人参汤，千金及翼脉经，俱作白虎汤，亦非）。
成无己曰，邪热结而为实者，则无大渴，邪热散漫则渴，今虽热结在里，表里俱热，未为结实，邪气散漫，重蒸焦膈，故大渴，舌土乾燥而烦，欲饮水数升，与白虎加人参汤，散热生津。
金鉴曰，伤寒二字之下，当有若汗二字，盖发汗较吐下，更伤津液为多也。
正珍曰，金鉴之说得之矣，宜补若发汗三字，前第十六条云，已发汗，若吐，若下，第二十三条云，更发汗，更下，更吐，第五十八条云，若发汗，若吐若下，皆有发字，按此条阳明病浅证，未至胃实者，所谓阳明病，汗出多而渴，是也，本当在阳明篇中，以下二章及百八十五条，皆然矣，热结在里，表里俱热八字，是因，时时恶风以下，是证也，此伤寒表邪炽盛，不为发汗若吐若下解，入里而结者也，虽然，未至成胃实，故其热熏蒸于表里，使人且热且渴也，其致时时恶风者，亦复以未成结实故也，盖此条时时恶风与次条背微恶寒，皆因内热熏蒸，汗出肌疏所致，是以不常而时时，不显然于全身而微于背，其非表不解之恶风寒，可知也，亦犹阳明之腹满常痛，与太阴之腹满时痛之异也，成无己方有执诸人，皆指时时恶风，以为表未除，非也，后百七十九条云，其表不解者，不可与白虎汤，渴欲饮水，无表证者，白虎加人参汤主之，可见其非表不解之恶风寒矣，金鉴云，时时恶风，当是时汗恶风，若非汗字，则时时恶风是表不解，白虎汤在所禁也，是盖不然，时汗之语，论中无例，不可从也，又按白虎加人参汤方，已见前第二十六条，宋板重载本条之后，方后有此方立夏后，立秋前乃可服，立秋后不可服，正月二月三月尚凛冷，亦不可与服之，与之则呕利而腹痛，诸亡血虚家，亦不可与，得之则腹痛利者，但可温之当愈，六十二字，考之玉函，则判为三章，以列后第百七十九条后，盖叔和所搀，大非仲景氏之旨，今删之。
〔百七十八〕伤寒无大热，口燥渴，心烦，背微恶寒者，白虎加人参汤主之，（白虎加人参汤，千金及翼外台，俱作白虎汤，非也）。
金鉴曰，伤寒身无大热，不烦不渴，口中和，背恶寒，附子汤主之，属少阴病也，今伤寒身无大热，知热渐去表入里也，口燥渴，心烦，知热已入阳明也，虽有背微恶寒一证，似乎少阴，但少阴证，口中和，今口燥渴，是口中不和也，背恶寒非阳虚恶寒，乃阳明内热，熏蒸于背，汗出肌疏，故微恶之也，主白虎汤，以直走阳明，大清其热，加人参者，盖有意以顾肌疏也。
伤寒琐言曰，仲景既云，表不解者，不可与之，白虎加人参汤证，一曰恶风，一曰恶寒，岂非表不解而复用白虎，何耶，盖恶寒曰微，则但见于背，而不至甚，于恶风曰时时，则时或乍寒而不常，是表证已轻，非前脉浮紧发热无汗，全不解者，此则加之大热大渴，所以用白虎而无疑也。
〔百七十九〕伤寒脉浮，发热无汗，其表不解者，不可与白虎汤，渴欲饮水，无表证者，白虎加人参汤主之，（不解者之者字，依成本补之，白虎加人参汤，玉函千金及翼外台，并作白虎汤，非也）。
成无己曰，伤寒脉浮，发热无汗，其表不解，不渴者，宜麻黄汤，渴者宜五苓散，非白虎所宜，大渴欲水，无表证者，乃可与白虎加人参汤以散里热，临病之工，大宜精别。
方有执曰，无表证，谓恶寒头身疼痛皆除。
金鉴曰，其表不解者，虽有燥渴，乃大青龙汤证，不可与白虎汤，又曰，加人参者，于大解热中，速生其津液也。
正珍曰，白虎汤与白虎加人参汤，均之阳明解热之剂，唯于渴不渴上而判矣，凡阳明病，大渴引饮者，多汗亡津液故也，是以必加之人参，以复其津液也，若其不烦渴者，津液不亏，故无取乎人参也，世医不察，虽遇渴者，概去人参不用，终归罪其方，可胜叹哉，杨起有言，近因病者吝财薄医，医复算本惜费，不肯用参疗病，以致轻者致重，重者至危，斯言也，深中世人之膏肓矣。
〔百八十〕太阳少阳并病，心下硬，颈项强而眩者，当刺大椎肺俞肝俞，慎勿下之，（玉函太阳下，有与字，心下下，有痞字，成本脱肝俞二字，当补之，又按，正脉本，有肝俞二字，盖据注补之也）。
甲乙经曰，大椎，在第一椎陷者中，刺入五分，肺俞，在第三椎下，两傍各一寸五分，刺入三分，留七呼，肝俞，在第九椎下，两傍各一寸五分，针入三分，留六呼。
正珍曰，太阳与少阳并病，属柴胡桂枝汤证，若其心下痞硬，颈项强而眩者，所兼客证也，大椎肺俞，以泄颈项之郁，肝俞，以泄心下之郁也，前第百五十九条云，太阳少阳并病，而反下之，成结胸，此其所以禁下也，成无己云，心下硬而眩者，少阳也，颈项强者，太阳也，可谓强辨矣，又按结胸证，有心下硬而项亦强者，大陷胸丸下之则愈，此条见证略同，而不痛不满，其非结胸可知矣，故曰慎勿下之，又按前一百二条曰，伤寒四五日，身热恶风，颈项强胁下满，手足温而渴者，小柴胡汤主之，乃知此条亦小柴胡证矣，若夫刺法者，兼施之术耳，然慎一字不似仲景氏辞气，则恐亦王叔和撰次之文矣。
〔百八十一〕太阳与少阳合病，自下利者，与黄芩汤，若呕者，黄芩加半夏生姜汤主之
成无己曰，太阳阳明合病，自下利，为在表，当与葛根汤发汗，阳明少阳合病，自下利，为在里，可与承气汤下之，此太阳少阳合病自下利，为在半表半里，非汗下所宜，故与黄芩汤，以和解半表半里之邪，呕者，胃气逆也，故加半夏生姜，以散逆气。
惟忠曰，此以其邪之客于中位，不宜发汗，亦不宜下，故惟于中间而制之者也。
发秘曰，已称太阳少阳合病，而方中绝无解表之品者，何也，所主在少阳也，犹三阳合病所主在阳明，而处以白虎而已。
正珍曰，自下利，当作而下利，说见葛根汤下，葛根汤，治太阳阳明合病之方，黄芩汤，治太阳少阳合病之方，而下利与呕，皆所兼客证已，犹小柴胡小青龙等方，有或以下诸兼证焉，按并病则兼解二经，合病则独解其一经，大柴胡汤之于少阳阳明并病，柴胡桂枝汤之于太阳少阳并病，桂枝加芍药汤之于太阳太阴并病，皆尔，若夫葛根汤及麻黄汤之于太阳阳明合病，黄芩汤之于太阳少阳合病，白虎汤之于三阳合病，皆独解其一经者也，盖以并病者，邪势缓，而合病则邪势急也耳，按厥阴篇云，伤寒脉迟六七日，而反与黄芩汤彻其热，脉迟为寒，由兹观之，黄芩汤证，其不恶寒而恶热，脉数者可知矣，小柴胡，大柴胡，甘草泻心，黄连阿胶四方，皆有心烦而用黄芩，乃知黄芩汤证，亦有心烦矣，况心烦少阳一证，而此条为太阳少阳合病乎，大氐合病热势猛烈，故表急里缓者，麻黄葛根发之，里急表缓者，白虎清之，病在中位，而不表不里者，黄芩解之，若夫不用柴胡汤，而用黄芩汤者，其病在一二日之间，而未至往来寒热胸胁苦满等证故也，盖受病之始，已有心烦恶热脉数等候，而兼带太阳头痛项强脉浮等证者，黄芩汤主之，如其下利与呕，不必问有无，犹葛根汤例，此条呕者，亦不下利但呕也，非呕利俱有也，征之葛根汤条，自了然矣。
黄芩汤方
黄芩（三两）　芍药（二两）　甘草（二两炙）　大枣（十二枚擘）
上四味，以水一斗，煮取三升，去滓，温服一升，日再夜一服，（成本，一服下，有若呕者，加半夏半升，生姜三两十二字，而无黄芩加半夏生姜汤方）。
黄芩加半夏生姜汤方
黄芩（三两）　芍药（一两）　甘草（二两炙）　大枣（十三枚擘）　半夏（半升洗）　生姜（一两半一方三两切）
上六味，以水一斗，煮取三升，去滓，温服一升，日再夜一服，（大枣十三枚，玉函全书，俱作十二枚，是，生姜，玉函作一两半）。
〔百八十二〕伤寒胸中有热，胃中有邪气腹中痛欲呕吐者，黄连汤主之。
成无己曰，湿家下后，舌上如胎者，以丹田有热，胸中有寒，是邪气入里，而为下热上寒也，此伤寒邪气传里，而为下寒上热也。
程应旄曰，此等证，皆本气所生之寒热，无关于表，故著二有字。
金鉴曰，伤寒未解，欲呕吐者，胸中有热邪上逆也，腹中痛者，胃中有寒邪内攻也，此热邪在胸，寒邪在胃，阴阳之气不和，失其升降之常，故用黄连汤，寒温互用，甘苦并施，以调理阴阳而和解之也，又曰，伤寒邪气入里，因人藏气素有之寒热而化，此则随胃中有寒，胸中有热而化，腹中痛欲呕吐，故以是方主之。
正珍曰，上举因，下说证，形影声响，但欲呕吐，是外入邪热，而其腹中痛，系固有之宿寒，非一因也，故桂枝干姜，以逐胃寒，黄连半夏，以除心热，人参以扶元气，甘草大枣，以调和诸药也。
黄连汤方
黄连（三两）　甘草（三两炙）　乾姜（三两）　桂枝（三两去皮）　人参（二两）　半夏（半升洗）　大枣（十二枚擘）
上七味，以水一斗，煮取六升，去滓，温服，昼三夜二，疑非仲景方，（成本温服下，有一升二字，昼三夜二，作日三服夜二服，无疑非仲景方五字）。
〔百八十三〕伤寒八九日，风湿相搏，身体疼烦，不能自转侧，不呕不渴，脉浮虚而涩者，桂枝附子汤主之，若其人大便硬，小便自利者，去桂加白术汤主之，（金匮，疼烦，作疼痛，金匮脉经玉函千金翼，俱以去桂加白术汤六字，作术附子汤四字，疼烦，外台作疼痛而烦，去桂加白术汤，作附子白术汤，成本全书去桂作去桂枝）。
成无己曰，不呕不渴，里无邪也，脉得浮虚而涩，身有疼烦，知风湿在经也，与桂枝附子汤，以散表中风湿。
发秘曰，若其人以下，疑有错误也，身体疼烦，不呕不渴，脉浮虚而涩，是湿邪在表之候，桂枝决不可阙，大便硬，小便自利，岂有加术之理耶，若非有错误，则后人搀入之言已，不可强解，一扫除之可也。
正珍曰，此与次条，俱系中湿之病非伤寒也，考之金匮，果在痉湿暍篇内，由此观之，伤寒八九日五字，殊无著落，当删之，疼烦二字颠倒，当作烦疼，次条骨节烦疼之语，及柴胡桂枝汤证，支节烦疼之文，皆可征也，烦疼，谓疼之甚，犹烦渴烦惊之烦，惟忠以身体疼为句，又以烦为句，可谓瞽文法焉，湿乃山岚瘴气，雨湿气，雾露气，卑湿气，皆是也，但湿不能独伤人，必也随风寒之气，然后敢中之，（太冲曰，古人多言，风湿寒湿，凡湿证无不兼风寒者，风寒证多有不兼湿者，湿固寒气，何得不兼风寒乎），故有寒湿风湿之解，其谓之风湿者，以汗出恶风故也，犹中风伤寒之义，搏与薄，借音通用，逼迫也，周易说卦传，有阴阳相薄，雷风相薄之文，灵枢决气篇，有两神相搏，合而成形之言，又迫晚曰薄暮，皆逼迫之义也，凡湿之伤人，必与风寒之气，相逼迫而后中之，是以谓之风湿相搏，方有执改搏作抟，（抟，定文切，掜聚也，言风与湿掜合团聚，共为一病也），濑穆训搏为击，（抟，广韵，手击也，史，两虎相击，藉以为风属湿相共病之形状字），皆非也，若其人以下十九字，文义不明畅，今姑从发秘之说。
桂枝附子汤方
桂枝（四两去皮）　附子（三枚炮去皮破）　生姜（三两切）　大枣（十二枚擘）　甘草（二两炙）
上五味，以水六升，煮取二升，去滓，分温三服，（附子下，全书有八片二字，是也）。
去桂加白术汤方
附子（三枚炮去皮破）　白术（四两）　生姜（三两）　甘草（二两炙）　大枣（十二枚擘）
上五味，以水六升，煮取二升，去滓，分温三服，初一服其人身如痹，半日许复服之，三服都尽，其人如冒状，勿怪，此以附子术并走皮内逐水气，未得除故使之耳，法当加桂四两，此本一方二法，以大便硬，小便自利，去桂也，以大便不硬，小便不利，当加桂，附子三枚恐多也，虚弱家及产妇，宜减服之。
是即术附汤，成本附桂枝加附子汤后者，非也，按此方金匮，名白术附子汤，分量半减，外台名附子白术汤，生姜二两，甘草一两。
〔百八十四〕风湿相搏，骨节疼烦，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之，（疼烦，成本全书，作烦疼，宜从而改）。
正珍曰，此比前条一等重，而兼水气者，故小便不利，或身微肿，方中有术，为是故也，按此证与桂枝加附子汤证，颇相似，但彼因亡津液致小便难，此因水气致小便不利，或身微肿也，难者，求而不得之辞，不利者，出而不多之义，通而言之，均是一不利已，字典，掣字注云，玉篇，同[疒/挈]，牵也，说文，引纵曰[疒/挈]，从手瘛省声，尺制切，六书故，瘛瘲谓小儿风惊乍掣乍纵，掣搐也，纵则掣而乍舒也，瘛瘲因掣纵立文，今乃作[疒/挈]，更从瘛，失之甚矣。
甘草附子汤方
甘草（二两炙）　附子（二枚炮去皮破）　白术（二两）　桂枝（四两去皮）
上四味，以水六升，煮取三升，去滓，温服一升，日三服，初服得微汗则解，能食汗止复烦者，将服五合，恐一升多者，宜服六七合为始，（甘草二两，玉函，外台，作三两，白术二两，玉函作三两是）。
按能食汗止，复烦者，将服五合，十一字，古注文搀入，当削之，为始二字，成本作为妙，是也，妙者，得宜之辞，犹言恰好，晋书阮咸传云，咸妙解音律，广韵，妙字注云，好也。
〔百八十五〕伤寒脉浮滑，此以表有热里有寒，白虎汤主之，（此字，玉函作而，是，成本全书，无以字，是，，正珍按，有塞下，当有者字）。
林亿曰，按前篇云，热结在里，表里俱热者，白虎汤主之，又云，其表不解，不可与白虎汤，此云脉浮滑，表有热里有寒者，必表里字差矣，又阳明一证云，脉浮迟，表热里寒，四逆汤主之，又少阴一证云，里寒外热，通脉四逆汤主之，以此表里自差明矣，千金翼云，白通汤，非也，（正珍按，玉函亦作伤寒脉浮滑，而表热里寒者，白通汤主之）。
程应旄曰，读厥阴篇中，脉滑而厥者，里有热也，白虎汤主之，则知此据表里二字为错简。
正珍曰，林亿程应旄二说，考征明备，引援详确，宜拳拳服膺，张璐缵论，遵而奉之，可谓见善能徒矣，表有寒，以时时恶风，背微寒，及厥冷等证言里有热以脉滑大，讝语腹满，发热汗出，身重而喘，咽燥口苦等证言，盖举因略证者也，后进诸家不察，强为之分疏，不思之甚，兹辨其一二，以广异闻焉。
成无己曰，浮为在表，滑为在里，表有热，外有热也，里有寒，有邪气传里也，以邪未入府，故止言寒，如瓜蒂散证云，胸上有寒者，是矣，与白虎汤，以解内外之邪。
〔辨曰〕果以邪之未入府，谓之寒，则黄连汤条，胸中有热之热，亦以为入府之邪乎，可谓徙家忘妻矣，况瓜蒂散条中之寒字，唯是指痰之辞，而非指外来之邪者乎。
方有执曰，里有寒者，里字非对表而称，以热之里言，盖伤寒之热，本寒因也，故谓热里有寒。
〔辨曰〕凡表里之字，必对待为言，如表热里寒，里寒外热，表里不解，表解里未和皆尔，岂有表为肌表之表，而里为热里之里乎，仲景氏之著论，本欲以解人之惑，果如其说，岂非惑人之甚者邪。
喻昌曰，里有寒者，伤寒传入于里，更增里热，但因起于寒，故推本而曰里有寒，实则表里俱为热极也。
王三阳曰，经文寒字，当邪字解，亦热也，若是寒字，非白虎汤证矣。
钱潢曰，先受之寒邪，已经入里，郁而为热，本属寒因，故曰里有寒。
〔辨曰〕若果推本而言，凡布帛之黄者，赤者，黑者，青者，皆谓之白可乎，热汤谓之寒水可乎，可谓无目矣。
张志聪曰，此表有太阳之热，里有癸水之寒，夫癸水虽寒，而与阳明相搏，则戊己化火，为阳热有馀，故以白虎汤，清两阳之热。
〔辨曰〕是假五行，强为之说，均之推本之陋已。
魏念庭曰，此里尚为经络之里，非藏府之里，亦如卫为表营为里，非指藏府而言也。
伤寒论阙疑曰，里有寒字，对表说，只是里无热之意。
〔辨曰〕二说虽不同，其为里无热，则一而已矣，夫白虎大寒解热之剂，若投诸无里热者，其不害人者几希，可不惧哉。
刘栋曰，寒者，邪之总称也。
〔辨曰〕邪者，对正之名，所该甚广，岂惟风寒暑湿之为邪乎，凡害人之物，皆谓之邪也，若夫寒者，反热之一气已，安可以为邪之总称乎，果以为邪之总称，则彼宛暍之人，亦谓之中寒乎。
白虎汤方
知母（六两）　石膏（一斤碎）　甘草（二两炙）　粳米（六合）
上四味，以水一斗，煮米熟汤成，去滓，温服一升，日三服。
外台，白虎汤煎法曰，上四味切，以水一斗二升，煮取米熟，去米内药，煮取六升，去滓，分六服，日三服。
〔百八十六〕伤寒脉结代，心动悸，炙甘草汤主之，（心动悸三字，玉函，作心中惊悸四字）。
成无己曰，结代之脉，动而中止，能自还者，名曰结，不能自还者，名曰代，由血气虚衰，不能相续也，心中悸动，知真气内虚也，与炙甘草汤，益虚补气血而复脉。
金鉴曰，心动悸者，谓心下筑筑惕惕然，动而不自安也，若因汗下者多虚，不因汗下者多热，欲饮水小便不利者属饮，厥而下利者属寒，今病伤寒，不因吐下，而心动悸，又无饮热寒虚之证，但据结代不足之阴脉，即主以炙甘草汤者，以其人平日血气衰微，不任寒邪，故脉不能续行也，此时虽有伤寒之表未罢，亦在所不顾，总以补中生血，复脉为急，通行营卫，为主也。
正珍曰，悸字下，当有者字，盖脱之也，又曰此乃一百八条，小建中汤证，而脉结代者。
炙甘草汤方
甘草（炙四两）　生姜（三两切）　人参（二两）　生地黄（一斤）　桂枝（三两去皮）　阿胶（二两）　麦门冬（半升去心）　麻仁（半升）　大枣（三十枚擘）
上九味，以清酒七升，水八升，先煮八味，取三升，去滓，内胶烊消尽，温服一升，日三服，一名复脉汤，（大枣三十枚，成本全书，作大枣十二枚，玉函金匮，与宋板同）。
唐慎微，证类本草卷六曰，伤寒类要，治伤寒脉结代者心悸方，甘草二两，水三升，煮取一半，服七合，日三，（正珍按，伤寒类要四卷，宋高若讷所著，见乎宋史艺文志）。
〔百八十七〕脉按之来缓，而时一止复来者，名曰结，又脉来动而中止，更来小数，中有还者反动，名曰结阴也，脉来动而中止，不能自还，因而复动，名曰代阴也，得此脉者必难治。
刘栋曰，后人之注文，误混本文也。


卷六  ——————————————————————————————————————————————————————————————————————————————————————————

辨阳明病脉证并治第四  ***************************
〔百八十八〕问曰，病有太阳，阳明，有正阳阳明，有少阳阳明，何谓也，答曰，太阳阳明者，脾约是也，正阳阳明者，胃家实是也，少阳阳明者，发汗利小便已，胃中躁烦实，大便难是也。
刘栋曰，此条后人之所记也，举阳明之三证，非古义也，若有此说，则合病及转属之目，皆为无谓也，故不採用矣。
〔百八十九〕阳明之为病，胃家实是也。
方有执曰，实者，大便结为硬满，而不得出也，虽则迟早不同，而非日数所可拘也。
正珍曰，阳明，指里而言，盖邪之中，人始于太阳，中于少阳，终于阳明，自表而里，自轻而重，势之必然也，此阳明宜在少阳后，今置之少阳前者，何也，尝考素问热论，其所谓阳明者，亦以表病言之，乃仲景氏大青龙汤证也，故继太阳以阳明，乃是素问之说，非仲景氏之说也，虽然，太阳阳明少阳之次序，古来医家相传之定说，不可遽易者也，故姑从其旧说，以次第之，备论其传变于内，俾人思而得焉而已，实谓邪实，乃腹满便结之病，故曰胃家实，凡平人肠胃素虚，有邪陷之，则成三阴下利呕吐诸虚寒证，肠胃素实，有邪陷之，则成阳明腹满便结，谵言妄语，身热自汗，诸实热证，是非邪之有寒热，皆从其人固有之虚实而化也，辟诸练丝之可以黄，可以黑，其本虽同，末则大异也，再按，素问三阴，即本论阳明病，盖素问单以实热病，分属于六经，仲景则并举虚寒实热，以配三阴三阳也。
〔百九十〕问曰，何缘得阳明病，答曰，太阳病若发汗若下若利小便，此亡津液，胃中乾燥，因转属阳明，不更衣内实大便难者，此名阳明也。
〔百九十一〕问曰，阳明病外证云何，答曰，身热汗自出不恶寒反恶热也。
〔百九十二〕问曰，病有得之一日不发热，而恶寒者何也，答曰，虽得之一日恶寒，将自罢即自汗出，而恶热也。
〔百九十三〕问曰，恶寒何故自罢，答曰，阳明居中主土也，万物所归，无所复传，始虽恶寒二日，自止此为阳明病也。
刘栋曰，上四条，后人之所记也。
〔百九十四〕本太阳，初得病时，发其汗，汗先出不彻，因转属阳明也。
成无己曰，太阳病未解，传併入阳明，而太阳证未罢者，名曰并病，（太阳中篇二阳并病条注）
方有执曰，彻，除也，言汗发不对，病不除也。
正珍曰，太阳中篇，亦有此文，本一字，作二阳并病四字，按彻，除也，厥阴篇曰，伤寒脉迟，六七日而反与黄芩汤，彻其热，义与此同，程应旄训为尽也，透也，非也，凡伤寒中风，既离于太阳，而纯于阳明或少阳，此之为转入也，既转而未纯，此之为转属转系也，转属转系，皆并病也，（左传隐元年，大叔命西鄙北鄙，贰于己，杜预注曰，贰，两属）。
〔百九十五〕伤寒发热无汗，呕不能食，而反汗出，濈濈然者，是转属阳明也。
方有执曰，濈濈，热而汗出貌。
正珍曰，伤寒无汗，呕不能食者，此为少阳病小柴胡汤证也，若其人反汗出，濈濈然者，此为转属阳明，乃少阳阳明并病也，当与大柴胡，柴胡加芒硝等汤，以润下也。
〔百九十六〕伤寒三日，阳明脉大。
〔百九十七〕伤寒脉浮，而缓手足自温者，是为系在太阴，太阴者，身当发黄，若小便自利者，不能发黄，至七八日大便硬者，为阳明病也。
〔百九十八〕伤寒转系阳明者，其人濈然微汗出也。
〔百九十九〕阳明中风，口苦咽乾，腹满微喘，发热恶寒，脉浮而紧，若下之，则腹满小便难也。
〔二百〕阳明病若能食，名中风，不能食，名中寒。
〔二百一〕阳明病若中寒者，不能食，小便不利，手足濈然汗出，此欲作固瘕，必大便初硬后溏，所以然者，以胃中冷水，谷不别故也。
〔二百二〕阳明病初欲食，小便反不利，大便自调，其人骨节疼翕翕如有热状，奄然发狂，濈然汗出而解者，此水不胜穀气，与汗共并脉紧则愈。
〔二百三〕阳明病欲解时，从申至戌上。
〔二百四〕阳明病不能食，攻其热必哕，所以然者，胃中虚冷故也，以其人本虚，攻其热必哕。
〔二百五〕阳明病脉迟，食难用饱，饱则微烦头眩，必小便难，此欲作谷瘅，虽下之，腹满如故，所以然者，脉迟故也。
〔二百六〕阳明病法多汗，反无汗，其身如虫行，皮中状者，此以久虚故也。
〔二百七〕阳明病反无汗，而小便利，二三日呕而咳，手足厥者，必苦头痛，若不咳不呕，手足不厥者，头不痛。
〔二百八〕阳明病但头眩，不恶寒，故能食而咳，其人咽必痛，若不咳者，咽不痛。
〔二百九〕阳明病无汗，小便不利，心中懊憹者，身必发黄。
〔二百十〕阳明病被火额上微汗出，而小便不利者，必发黄。
〔二百十一〕阳明病脉浮而紧者，必潮热发作，有时但浮者，必盗汗出。
〔二百十二〕阳明病口燥，但欲濑水，不欲咽者，此必衄。
〔二百十三〕阳明病本自汗出，医更重发汗，病已差，尚微烦不了了者，此必大便硬故也，以亡津液，胃中乾燥，故令大便硬，当问其小便日几行，若本小便日三四行，今日再行，故知大便不久出，今为小便数少，以津液当还入胃中，故知不久必大便也。
上十八条，并叔和所搀入，刘栋以为后人之言，是也。
〔二百十四〕伤寒呕多，虽有阳明证，不可攻之。
成无己曰，呕者热在上焦，未全入府，故不可下。
张志聪曰，呕多，胃气虚也，虽有阳明实热之证，不可攻之
正珍曰，此条接前百九十五条发之，可见前十八个条，果是撰次之文矣，呕多，为少阳未解，少阳者，汗吐下皆所禁，故不可攻之，后二百三十七条云，阳明病，胁下硬满，不大便而呕，舌上白胎者，可与小柴胡汤是也，方有执喻昌钱潢，皆以呕属太阳，非也。
〔二百十五〕阳明病心下硬满者，不可攻之，攻之利遂不止者死，利止者愈。
〔二百十六〕阳明病面合色赤，不可攻之，必发热色黄者，小便不利也。
刘栋曰，上二条，亦后人之所记也，本论中，其义已尽矣。
〔二百十七〕阳明病，不吐不下，心烦者，可与调胃承气汤。
金鉴曰，不吐不下，心烦者，谓未经吐下而心烦也，其为热盛实烦可知，故与调胃承气汤，泻热而烦自除也。
正珍曰，病人呕吐而心烦者，少阳柴胡证也，下利而心烦者，少阴猪肤汤证也，今不吐不下而心烦，乃阳明热烦，但未至潮热讝语，便秘腹满，大渴引饮诸候，故先与调胃承气汤，以解内热也，盖一时权用之方耳，又按，成无己诸人，皆谓未经吐下而心烦也，其说颇凿，不可从矣。
〔二百十八〕阳明病，脉迟虽汗出，不恶寒者，其身必重，短气腹满而喘，有潮热者，此外欲解，可攻里也，手足濈然而汗出者，此大便已硬也，大承气汤主之，若汗多微发热恶寒者，外未解也，其热不潮，未可与承气汤，若腹大满不通者，可与小承气汤微和胃气，勿令至大泄下，（濈然而之而，依成本补之，汗多二字，玉函作汗出多三字，是，至大之至，成本无之）。
成无己曰，阳明病脉迟，若汗出多，微发热恶寒者，表未解也，若脉迟虽汗出，而不恶寒者，表证罢也，身重短气，腹满而喘，有潮热者，热入府也，四肢，诸阳之本，津液足为热蒸之，则周身汗出，津液不足为热蒸之，其手足濈然而汗出，知大便已硬也，与大承气汤，以下胃热，经曰，潮热者实也，其热不潮，是热未成实，故不可便与大承气汤，虽有腹大满不通之急，亦不可与大承气汤，与小承气汤微和胃气。
张璐曰，仲景既言，脉迟尚未可攻，而此证首言脉迟，复言可攻者，何也，夫所谓脉迟尚未可攻者，以腹中热尚未甚，燥结未定，故尚未宜攻下，攻之必胀满不食，而变结胸痞满等证，须俟脉实结定，后方可攻之，此条虽云脉迟，而按之必实，且其证一一尽显胃实，故当攻下无疑，若以脉迟，妨碍一切下证，则大陷胸之下证，亦将因循缩手待毙乎。
正珍曰，本节虽字，当在阳明病下，否则文法不稳，前第八十七条曰，疮家虽身疼痛，不可发汗，同一文法，言此条虽脉迟汗出而不恶寒，是以知为阳明病也，且其身必重，短气腹满而喘，则其非太阳表邪可知矣，若虽脉迟汗出，而恶寒发热者，表未解也，（二百四十一条云，阳明病，脉迟汗出多，微恶寒者，表未解也，可发汗，宜桂枝汤），不可攻之，脉迟，乃是脉缓，以可数而不数言之，脉迟汗出而恶寒，乃桂枝证，今乃虽脉迟汗出，然不恶寒，故识其为阳明病也，按手足濈然而汗出者，言自腹背至手足之末，濈濈然而汗出也，盖承上文汗出二字言之，若是身无汗而手足有汗，则手足上当有但字，所谓但头汗出身无汗者可见矣，成无己以为但手足汗出，误矣。
大承气汤方
大黄（四两酒洗）　厚朴（半斤炙去皮）　枳实（五枚炙）　芒硝（三合）
上四味，以水一斗，先煮二物，取五升，去滓内大黄，更煮取二升，去滓内芒硝，更上微火一两沸，分温再服，得下余勿服，（芒硝之消，成本全书，作硝，更煮取，成本作煮取二字，微火，成本，作火微非）。
小承气汤方
大黄（四两）　厚朴（二两炙去皮）　枳实（三枚大者炙）
上三味，以水四升，煮取一升二合，去滓，分温二服，初服汤，当更衣，不尔者，尽饮之，若更衣者，勿服之，（上字，成本作已上非）。
方有执曰，古人大便必更衣，不更衣，言不大便也。
张璐曰，更衣，言更衣而如厕也。
钱潢曰，更衣者，凡贵人大便后，必更换所服之衣，故称大便曰更衣。
正珍曰，按指大便曰更衣，盖丑秽之物，不欲斥言也，史记外戚世家，卫皇后子夫传云，是日武帝起更衣，子夫侍尚衣，轩中得幸，（正义云，尚，主也，于王衣车中得幸也），汉书灌夫传云，坐乃起更衣稍稍去，王充论衡，四讳篇曰，更衣之室，可谓臭矣，鲍鱼之肉，可谓腐矣，绵指如厕而言也，而颜师古注灌夫传云，更，改也，凡久坐者，皆起更衣，以其寒暖或变也，（止此）殊不知更衣指登厕而言，论衡有明文，可征矣，师古此注，宜其排叱也，又考晋书王敦传，云有如厕者，皆易新衣而出，客多差脱衣，而敦脱故著新，意色无怍，（止此）此亦更衣之事，可以见师古之谬也，承气，犹云顺气，详见太阳上篇，方有执谓承气者，承上以逮下，推陈以致新之谓也，张志聪谓大承气者，乃大无不该主，承通体之火热，能下承在上之热气，内经所谓热气在上，水气承之，此命名之大义也，锺潢谓，谓之承气者，盖承其邪盛气实，而以咸寒苦泄，荡涤攻下之也，但热实气盛者可用，无实热而正气虚馁者，不可攻也，此无气可承之故也，即内经亢则害，承乃制之义，谓热邪亢害，而以咸寒苦泄承制之，三子者所辨，皆失于凿，不可从矣。
〔二百十九〕阳明病，潮热大便微硬者，可与大承气汤，不硬者，不可与之，若不大便六七日，恐有燥屎，欲知之法，少与小承气汤，汤入腹中，转失气者，此有燥屎也，乃可攻之，若不转失气者，此但初头硬后必溏，不可攻之，攻之必胀满不能食也，欲饮水者，与水则哕，其后发热者，必大便复硬而少也，以小承气汤和之，不转失气者，慎不可攻也，（不可与之之可字，此有燥屎也之也字，成本全书，并脱之，当补之，转失气，玉函，作转矢气是，当改之）。
成无己曰，潮热者实，得大便微硬者，便可攻之，若便不硬者，则热未成实，微有潮热，亦未可攻，若不大便六七日，恐有燥屎，当先与小承气汤渍之，如有燥屎，小承气汤，药势缓，不能宣泄，必转气下失，若不转失气，是胃中无燥屎，但肠间少硬尔，止初头硬后必溏，攻之则虚其胃气，致腹胀满不能食也。
方有执曰，黄氏曰，矢汉书作屎，（正珍按，当作屎，汉书作矢，汉书昌邑王贺传云，王梦青蝇之矢，又马宫传云，本姓马矢，宫仕学称马氏是也），古屎失通，失传写误，转矢气，放屁出也，胀满，药寒之过也。
愈弁续医说，引医学全书曰，转失气，是下焦泄气，俗云去屁也，考之篇韵，屎矢通用，窃恐传写之误矢为失耳，宜从转矢气为是，且文理颇顺，若以失字，则于义为难训矣。
岛寿曰，李挻云，转气者，腹中响而放屁，寿亦按，放屁者，糟粕新故相搏之气也，平人慾圊或有宿食者，喜放屁，可见放屁肠胃有物矣，阳明病，服小承气汤不转矢气，又不大便，是里无物及未热实也。
正珍曰，转矢气，乃推转燥屎之气，失当作矢为是也，左传文公十八年云，以君命召惠伯，杀而埋之马矢之中，央记廉颇传云，顷之三遗失矣。
庄子云，夫爱马者，以筐盛矢，以蜄盛溺，皆与屎通用也，一说谓，转失气，动转失泄之气也，（以上十字，系伤寒直格文），注家改作矢，非也，论中云燥屎者，若干而不见一作燥矢者，岂独于放屁避之乎，殊不知不书转屎气，而书转矢气，盖是不期然而闇然者，犹孟子书中，引诗书，书必用曰字，而一无用云字者，诗必用云字，而其用曰字者，十中仅有一，又犹如亡命之未尝作亡名，赤子之未尝作尺子，要领之未当作腰领焉，且也一书中，本字假字并用者，亦不一而足，如庄子或云以筐盛矢，或云道在屎溺，又大学圣经一章，云而后者，凡十有二，皆用后字，惟物有本末一节，独用后字，不遑枚举，岂以无燥屎之一作燥矢者，疑之哉，欲饮水以下三十八字，系王叔和之搀，当削之，钱潢不知为叔和之言，苦其难通，终以其后发热以下之文，移在不转失气句下，虽然业既曰慎不可下，则岂更曰不可攻之乎，攻之之后，胀满不能食者，肠胃虚寒之所致，急可温之，所谓下利腹胀满，宜四逆汤者是也。
〔二百二十〕夫实则讝语，虚则郑声，郑声者，重语也，直视讝语喘满者死，下利者亦死，（玉函也上，有是字，下利上，有若字，成本，脱郑声者之者当补之，外台，以郑声重语也五字，为细注）。
成无己曰，内经（通评虚实论）曰，邪气盛则实，精气夺则虚，谵语由邪气盛，而神识昏也，郑声由精气夺，而声不全也。
王肯堂曰，讝语者，谓乱言无次，数数更端也，郑声者，谓郑重频烦也，只将一句旧言，重叠频言之，终日殷勤，不换他声也，盖神有馀则能机变，而乱语数数更端，神不足则无机变，而只守一声也，成氏谓郑卫之声，非是，（正珍按，汉书王莽传曰，非皇天所以郑重降符命之意，广韵云，郑重，殷勤之意）。
张璐曰，重语者，字语重叠，不能转出下语，真气夺之征也。
喻昌曰，此条当会意读，谓讝语之人，直视者死，喘满者死，下利者死，其义始明。
程应旄曰，直视讝语，尚非死证，即带微喘，亦有脉眩者生一条，唯兼喘满兼下利，则真气脱而难回矣。
金鉴曰，直视者，精不注乎目也。
正珍曰，诸注本截直视以下，别为一章，非也，今从宋板合之，盖此条主讝语立论，所谓下利者，亦讝语而下利也，大氐病人讝语而下利也，多属死证，然间亦有得而治者，厥阴篇所载下利讝语者，有燥屎也，宜小承气汤，是也，故曰，下利者亦死，亦字有味，喘满，即喘懑，因喘而懑也，满懑通用，详见太阳上篇，按后二百二十七条云，若下之早，语言必乱，乃谓郑声也，再按此条，恐是叔和搀入之言。
〔二百二十一〕发汗多，若重发汗者，亡其阳，谵语脉短者死，脉自和者不死，（玉函，发汗以下八字，作发汗多，重发其汗，若已下，复发其汗十四字）。
亡阳，谓损失元气，详见太阳上篇，凡病人讝语，其脉洪大滑数者，是脉与证不相龃龉，是以谓之和也，非无病之平脉也，如前一百十条调和，亦复为尔，短乃微弱，为亡阳之诊，故为死证，若其自和者，邪热炽乎内之候，其阳不亡，故为不死，宜与承气汤矣。
〔二百二十二〕伤寒若吐若下后不解，不大便五六日，上至十馀日，日晡所发潮热，不恶寒，独语如见鬼状，若剧者发则不识人，循衣摸床，惕而不安，微喘直视，脉弦者生，涩者死，微者但发热讝语者，大承气汤主之，若一服利，则止后服，（玉函，摸床，作撮空，惕而，作憷惕，成本脱利则之则，当补之）。
成无己曰，其邪热微而未至于剧者，但发热讝语，可与大承气汤以下胃中热。
赵嗣真曰，弦字当是滑字，弦为阴负之脉，岂有必生之理，惟滑脉为阳，始有生理，玩上条（正珍按指后二百二十四条）脉滑而疾者，小承气汤主之，脉微涩者，里虚为难治，益见其误。
金鉴曰，若病势微者，但见潮热讝语不大便之证，而无前神昏等，剧者宜以大承气汤下之。
钱潢曰，独语，讝语妄语也，剧者，病之甚也，发，发作之时也，直视，目光直而睛不转动也。
发秘曰，伤寒下，疑脱若发汗三字。
刘栋曰，讝语者之者，当作也。
正珍曰，此证也，胃中邪实有燥屎者，剧者宜大承气，微者宜小承气，刘栋以微者为脉状，非是。
〔二百二十三〕阳明病，其人多汗，以津液外出，胃中燥，大便必硬，硬则讝语，小承气汤主之，若一服讝语止者，更莫复服，（成本，脱止者之者字，当补之）。
张璐曰，多汗讝语，下证急矣，以其人汗出既多，津液外耗，故不宜大下，但当略与小承气汤和其胃气，讝语自止，若过服反伤津液也。
正珍曰，此即前条所谓微者。
〔二百二十四〕阳明病，讝语发潮热，脉滑而疾者，小承气汤主之，因与承气汤一升，腹中转失气者，更服一升，若不转失气者，勿更与之，明日又不大便，脉反微涩者，里虚也，为难治，不可更与承气汤也，（脉经千金翼，俱无小字，二失字，依成本补之，玉函，作转矢气是也，成本脱不转失气者之者字，及明日又之又字，当补之）。
小字衍文，当从脉经千金翼删之，腹中上，脱汤入二字，当从前二百十九条文补之，明日以下十七字，别是一章，承前文发之，明日又三字，当作阳明病，盖以阳字省文作阳，一讹为日明病，再讹为明日病，又已犹荀子鼫鼠五技，而穷之鼫字，本误为鼯，传写误为捂耳，（劝学篇）不可更与承气汤也八字，古注文搀入，亦当删之，承气汤不言大小者，要在随证辨用也，言阳明病，讝语发潮热，不大便，脉滑而疾者，此为里实，承气汤主之，本文虽不及不大便，脉症既已若斯，则其不大便者，可从而知也，因与承气汤一升，汤入腹中，转矢气者，是有燥屎，可更与一升以下之，若其不转矢气者，是无燥屎，不可更与之，如是者，宜与柴胡加芒硝汤辈以和之也，阳明病不大便者，其脉当滑疾，今反微涩者，此为里虚，故为难治也，前举讝语潮热，而略不大便，后举不大便，而略讝语潮热，本论错综之妙若斯，尝考古今诸注传，并皆随文作解，而不知其有错误，是其所以愈辨而愈不明也。
〔二百二十五〕阳明病，讝语有潮热，反不能食者，胃中必有燥屎五六枚也，若能食者但硬尔，宜大承气汤下之，（玉函，反上有而字无宜字，下之，作主之是也）。
反当作烦，因声近而误，所谓心中懊憹而烦，胃中有燥屎者可攻，及烦躁发作有时者，此有燥屎，及烦不解，腹满痛者，此有燥屎，（皆见本篇）皆可以征矣，凡伤寒讝语，有潮热者，固应不能食，岂得谓反乎，金匮产后病篇曰，病解能食，七八日更发热者，此为胃实，大承气汤主之，可见病之未解，乃不能食，此为其法也，成无己谓，胃热当消穀引食，殊不知胃热消穀，（灵枢师传篇曰，中热消瘅则便寒，寒中之属则便热，胃中热则消穀，令人悬心善饥），本以内因之病言之，而与伤寒外邪入胃者，毫不关涉，可谓牵强矣，燥屎五六枚者，以腹诊言之，此证诊其腹，则必有粪块五六枚应于手也，后藤省所著，伤风约言中所谓若夫里结必有里热，硬粪多少，阻住去路，脐下底如著饼，或如杏核鸡卵者是也，如是者，宜以大承气汤下之，若其不烦且能食者，但硬而已，与小承气汤可也，大承气汤一句，当在也字下，而在于此者，乃本论属辞之法也耳，金鉴以为错置，非也，或问曰，尝详和兰解体之实说，所谓胃府，唯是容受水穀之所，而非燥屎所留也，水穀之作秽物，必在入肠之后也，今谓胃中有燥屎者何也，予曰，凡阳明病，大便不通者，皆由邪之聚胃中也，屎虽则在肠中，使之硬且燥者，实由邪之入胃，且也肠胃原是一府，胃为本，肠为末，固非他物，故举胃隶肠，概言胃中有燥屎已，譬诸赵穿弑灵公，而书曰赵盾弑其君，盖盾之出奔也，穿承其风旨而弑之也，（事出左传宜公二年）。
〔二百二十六〕阳明病，下血讝语者，此为热入血室，但头汗出者，刺期门，随其实而写之，濈濈然汗出则愈，（玉函脉经，刺字上，有当字，为是，成本，写作泻，古字通用也）。
此论妇人阳明病，热入血室者也，病状如是，当必自愈，以热随血而下也，详见太阳下篇，若其但头汗出者，瘀热在里，而不得越故也，当刺期门以泻其郁热，则热得发越，遍身濈然汗出而愈，其不用茵陈蒿汤者，以未及腹满烦渴小便不利等，自无发黄之势也，按太阳下篇，妇人中风刺期门者，以胸胁下满也，此条刺期门者，以瘀热在里也，注家皆谓期门肝之募，肝主血，故刺之以泻血室之热，果如此说乎，凡热入血室诸条，何不及刺法乎，成无己谓夺血者无汗，故但头汗出也，不知伤寒发黄证，其先致头汗者，亦以为夺血之由乎，王三阳云，此男子亦有之，夫下血讝语者，男子固当有之，虽然所谓血室，即是子宫，男子岂有之乎，方有执金鉴，亦皆以为丈夫之病，不可从矣，再按，金匮以此章，入妇人杂病篇，脉经亦然。
〔二百二十七〕汗出讝语者，以有燥屎在胃中，此为风也，须下之，过经乃可下之，下之若早，语言必乱，以表虚里实故也，下之则愈，宜大承气汤，（须下之之之字，宋板作者，今依成本，改之，则字依成本及玉函补之）。
风当作实，传写之误也，本篇有之，大便难，身微热者，此为实也，急下之，宜大承气汤，辨可下篇亦言，病腹中满痛者，此为实也，当下之，宜大承气汤是也，魏荔彤以内经肠风胃风，牵强立论，可谓妄也，下之若早语言必乱八字，错简也，当在宜大承气汤句下始合，言汗出讝语者，此燥屎在胃中为实也，须下之，虽然表证未尽解者，不可下之，过经，谓表解也，邪气去表入里，是以表虚里实也，惟其表虚里实，故下之则愈，宜大承气汤，下之若早语言必乱，以表未虚里未实故也，虚实二字，当作邪气之去来看焉，再按，魏荔彤过经解曰，过经者，去经入府也，不知柴胡条，亦有称过经者矣。
〔二百二十八〕伤寒四五日，脉沉而喘满，沉为在里，而反发其汗，津液越出，大便为难，表虚里实，久则讝语。
满同懑闷也，越犹言发，字典越字注云，又散也，左传昭四年，风不越而杀，注，越，散也，又尔雅释言，越，扬也，注谓发扬，周语，汨越九原，注，越，扬也，晋语，使越于诸候，注，发声闻也，言伤寒四五日，脉沉而喘闷，此为邪气在里，以脉沉故也，合次条及后二百三十一条考之，此证宜以白虎汤以解其里热，而反发汗，津液发出，则胃中乾燥，大便因为难，难者求而不得之辞，以屎既为硬故也，此为表虚里实，至其久则发讝语，以秽气犯神明也，宜用大小承气下之。
〔二百二十九〕三阳合病，腹满身重，难以转侧，口不仁而面垢，讝语遗尿，发汗则讝语，下之则额上生汗，手足逆冷，若自汗出者，白虎汤主之，（而字，依成本玉函补之，玉函，尿作溺，逆作厥，脉经口字下，有中字，无若字）。
金鉴曰，三阳合病者，太阳之头痛发热，阳明之恶热不眠，少阳之耳聋寒热等皆具也。
刘楝曰，口不仁者，谓口爽不知五味也。
发秘曰，白虎汤主之五字，当移遗尿句下读焉，以古人为文法所拘，故缀于条末，（正珍按，宫义方解亦同焉）。
惟忠曰，此以其邪之炽于二阳，（素问阴阳别论云二阳阳明也）不宜发汗，不宜下，故挫其势于里者也。
正珍曰，此证虽以三阳命焉，腹满身重讝语，皆属阳明内热之病，故不发汗，不和解，唯用大寒以挫其壮热也，发汗则讝语下似脱一甚字，当补之，痉湿暍篇云，太阳中暍云云，发汗则恶寒甚，加温针则发热甚，数下之则淋甚，以此文势考之，脱简明甚，若其发汗则讝语甚者，由津液越出，大便燥结也，如斯者，当议大小承气汤也，若其下之则额上生汗，（痉湿暍篇曰，湿家下之，额上汗出微喘，小便不利者死，可见下后额上汗出者，果为虚寒危急之证矣），手足逆冷，或自汗出者，大便未硬，其里未实，而下之颇早故也，如是者，急可救之，宜通脉四逆汤，（厥阴篇曰，大汗若大下利，而厥冷者，四逆汤主之，下利清穀，里寒外热，汗出而厥者，通脉四逆汤主之），按病证曰不仁，寒热痛痒并不知觉之名，（病源云，搔之如隔衣，不觉知，是名为不仁也），辟诸不仁人，路视人之患难，恝然无介于心，是以谓之不仁，素问痹论云，皮肤不营，故为不仁，程氏遗书云，医察以不认痛痒谓之不仁，人以不知觉不认义理为不仁，譬最近是也，正字通以痿痹为不仁，后汉书班超传注，以不遂为不仁，皆非也，马莳素问注云，果核中有仁，惟肉无所知，则若有不能如仁有生意矣，其说迂远，不可取也，香川太冲行余医言云，一身皮肤上摸摩之，而自以为非吾身也，犹隔靴搔痒之意，便是人而非人，故曰不仁也，然而考之素问，（出逆调论）不仁且不用，名曰肉苛，苛乃苛政之苛，亦有不仁之意存焉，可见太冲非人之训，大非古人命名之义也，若其所谓口中不仁者，或口不能言语，或口不觉寒热痛痒，或口不能辨五味，皆谓之口中不仁，岂唯不知味一事，为然乎。
〔二百三十〕　二阳并病，太阳证罢，但发潮热，手足漐漐汗出，大便难而讝语者，下之则愈，宜大承气汤。
成无己曰，本太阳病并于阳明，名曰并病，太阳证罢，是无表证，但发潮热，是热并阳明，一身汗出为热越，今手足漐漐汗出，是热聚于胃也，必大便难而讝语，经曰手足漐然而汗出者，必大便已硬也，与大承气汤，以下胃中实热，（正珍按，手足漐漐汗出者，言至手足之未漐漐然汗出也，详见二百十八条，成注误矣）。
程知曰，并病者，一经证多，一经证少，有归併之势也。
惟忠曰，此俟其表之已除，而后攻其里者也。
〔二百三十一〕阳明病，脉浮而紧，咽燥口苦，腹满而喘，发热汗出，不恶寒反恶热身重，若发汗则躁，心愦愦反讝语，若加温针，必憷惕烦躁，不得眠，若下之则胃中空虚，客气动膈，心中懊憹，舌上胎者，栀子豉汤主之，若渴欲饮水，口乾舌燥者，白虎加人参汤主之，若脉浮发热，渴欲饮水，小便不利者，猪苓汤主之，（则躁之躁，成本作燥，非，当改之，千金翼，心字下，有中字，愦愦下，有而字，胎字上，有白字，皆当从而补之，玉函千金翼，并无加人参三字，非也，不可从矣，温针，成本作烧针）。
成无己曰，愦愦者，心乱。
方有执曰，憷惕，恐惧貌。
正珍曰，阳明病，至身重二十七字，乃热结在里，而无燥屎之证，与前三阳合病条同焉，宜与白虎汤，以挫其热，若认其脉之浮以为表未解而发其汗，则津液越出，大便为硬，令人烦躁心乱而反讝语，乃承气证也，谓之反者，以其发汗不徒无益，反使之增剧也，若加温针，则致火逆，憷惕烦躁不得眠，所谓太阳伤寒者，加温针必惊，是也，乃桂枝去芍药加蜀漆牡蛎龙骨汤，桂枝甘草龙骨牡蛎汤等证也，若认其腹满汗出恶热，以为有燥屎，而下之则胃中空虚，客气动膈，令人心下痞硬，所以然者，以本无燥屎也，乃甘草泻心汤证也，心中懊憹以下，不与上文相属，当别为一条也，心中懊憹上，当补入阳明病三字，盖脱简也，若其旨义，则太阳篇中已具，兹不复解云，（胎字说，见后二百三十八条注中）又按，栀子猪苓二证，并非阳明病，而冒以阳明病者，以舌胎口渴，皆为阳明部位证也。
或疑此章，心中懊憹以下，别为一章，似未必是，何也，心中懊憹，舌上胎者，必是下后一证，与上文相接，且下二证，亦必下后变证耳，余曰，否，不然也，何则，此章始不云主方，其误发汗，亦不云主方，其误加温针，亦复不云主方，岂独于下后，突然列数证，揭数方乎，若夫无有一阳明证，而冒云阳明，其例不一而足，如阳明病，脉浮无汗而喘者，发汗则愈，宜麻黄汤，太阴病，脉浮者，可发汗，宜桂枝汤，及少阴病，急下大承气三条皆尔。
猪苓汤方
猪苓（去皮）　茯苓　泽泻　阿胶　滑石（碎各一两）
上五味，以水四升，先煮四味，取二升，去滓，内阿胶，烊消，温服七合，三服，（全书阿胶，作甘胶，非也，成本，内字下，有下字，衍也）。
〔二百三十二〕阳明病，汗出多而渴者，不可与猪苓汤，以汗多胃中燥，猪苓汤复利其小便故也。
成无己曰，针经曰，（五癃津液别扁）水穀入于口输于肠胃，其液别为五矣，天寒衣薄，则为溺，天热衣厚，则为汗，是汗溺一液也，汗多为津液外泄，胃中乾燥，故不可与猪苓汤利小便也。
正珍曰，此承前条阳明病，用猪苓汤证发之，言阳明病，汗出多而渴者，虽小便不利，不与猪苓汽，盖汗与小便，同是一液，故汗多者，小便必不利，津液内竭也，非蓄而不利也，此证宜与白虎加人参汤。
〔二百三十三〕脉浮而迟，表热里寒，下利清穀者，四逆汤主之。
成无己曰，浮为表热，迟为里寒，下利清穀者，里寒甚也，与四逆汤，温里散寒。
正珍曰，是三阴篇中错乱之文，表热里寒者，明其因之辞，谓外有太阳表热，内有太阴里寒，如下利腹胀满，身体疼痛亦然，大抵表里俱病者，先治表而后治里，今以下利清穀之急，故先救其里也。
〔二百三十四〕若胃中虚冷，不能食者，饮水则哕。
哕者，后世所谓呃逆也，灵枢杂病篇云，哕以草刺鼻便嚏，嚏而已，无息而疾迎引之立已，大惊之亦可已，是也，先辈诸家，或以为咳逆，或以为乾呕皆非也。
〔二百三十五〕脉浮发热，口乾鼻燥，能食者则衄，（千金翼，鼻作舌，是也）。
能食，当作不能食，上二条通计二十七字，（旧二十六字，今补不字，合二十七字），当在下条栀子豉汤主之句下，合为一章，盖承上文不能食，触类长之者已。
〔二百三十六〕阳明病，下之其外有热，手足温，不结胸，心中懊憹，饥不能食，但头汗出者，栀子豉汤主之。
惟忠曰，误下多为结胸，如此证则否，乃变为心中懊憹，故云不结胸。
正珍曰，此阳明病下后，大邪已去，而馀热少伏于内，而不得越者，与栀子豉汤，以解馀热则愈，若因胃中虚冷不能食者，饮水则呃逆，宜附子理中汤温之，非栀子豉汤证也，若脉浮发热，口乾舌燥，不能食者则衄，宜麻黄大青龙辈，亦非栀子豉汤证也，此示与上文不能食者，大有径庭也，再按，手足温，乃手足热，已见前一百二条。
〔二百三十七〕阳明病，发潮热，大便溏，小便自可，胸胁满不去者，与小柴胡汤，（可字下，玉函，有而字，与小柴胡汤五字，玉函成本全书，作小柴胡汤主之，非）。
王肯堂曰，阳明为病胃家实也，今便溏而言阳明病者，谓有阳明外证，身热汗出不恶寒，反恶热也。
金鉴曰，阳明病，发潮热，当大便硬，小便数也，今大便溏，小便如常，非阳明入府之潮热可知矣，况有胸胁满不去之少阳证乎，故不从阳明治，而从少阳，与小柴胡汤主之也。
钱潢曰，此阳明兼少阳之证也，邪在阳明，而发潮热，为胃实可下之候矣，而大便反溏，则知邪虽入而胃未实也，小便自可尤知热邪未深，胸胁满者邪在少阳之经也。
正珍曰，阳明病有潮热者，大便当硬，小便当数赤，今反大便溏，小便可者，知其人脏腑有虚寒，而邪未实矣，此与柴胡加芒硝条，证全同而因稍有异，故先与小柴胡，以解少阳馀邪，凡云与者，皆权用之义，与主字不同也，满，懑也，胸胁满不去者，是邪犹在少阳，而未全归于里也，故仍以柴胡，解之于中位也，若与柴胡而不解，当与柴胡加芒硝汤，又曰，此条宜与柴胡加芒硝汤条参考。


卷七  ——————————————————————————————————————————————————————————————————————————————————————————

卷七  ***************************
〔二百三十八〕阳明病，胁下硬满，不大便而呕，舌上白胎者，可与小柴胡汤，上焦得通，津液得下，胃气因和，身濈然汗出而解也。
成无己曰，阳明病，腹满，不大便，舌上胎黄者，为邪热入府可下，若胁下硬满，虽不大便，而呕舌上白胎者，为邪未入府，在表里之间，与小柴胡汤，以和解之。
程应旄曰，胁下硬满，不大便而呕，自是大柴胡汤证也，其用小柴胡汤者，以舌上白胎，犹带表寒故也，若胎不滑而涩，则所谓舌上乾燥而烦，欲饮水数升，谓里热已耗及津液，此汤不可主矣。
钱潢曰，此亦阳明兼少阳之证也，上文虽潮热，而大便反溏，小便自可也，此虽不大便而未见潮热，皆为阳明热邪未实于胃之证。
刘栋曰，上焦得通以下，后人之注，误混本文也。
正珍曰，胁下硬满，乃小柴胡本条所谓胁下痞硬者也，胎与炲古字通用，炲，煤也，字本作炱，小补韵会炱字注云，说文灰，炱煤也，徐曰，火烟所生也，字典云，炱，集韵，或书作炲，汤来切音胎，玉篇，炱煤，烟尘也，合而考之，胎之为炲明甚，痉湿暍篇云，舌上如胎者，以丹田有热，胸中有寒，如字可味矣，一说云，胎苔也，非也，盖炲者火烟所生，而伤寒舌胎，亦是热气所生，于义尤为深切著明，若夫苔者水气所生，与伤寒舌胎之义冰炭相反，下笔详慎，智虑周密者，当不应若是。
〔二百三十九〕阳明中风，脉弦浮大，而短气，腹都满，胁下及心痛，久按之气不通，鼻乾，不得汗，嗜卧，一身及目悉黄，小便难，有潮热，时时哕，耳前后肿，刺之小差，外不解病，过十日脉续浮者，与小柴胡汤，脉但浮无馀证者，与麻黄汤，若不尿腹满加哕者，不治。
刘栋曰，此条后人之所记也，因太阳中篇，太阳病十日以去脉浮细之条，又论柴胡汤麻黄汤之别也。
〔二百四十〕阳明病，自汗出，若发汗，小便自利者，此为津液内竭，虽硬不可攻之，当须自欲大便，宜蜜煎导而通之，若土瓜根，及大猪胆汁，皆可为导，（玉函，发字下，有其字，无及字，成本及字下，有与字）。
成无己曰，津液内竭，肠胃乾燥，大便因硬，此非结热，故不可攻，宜以药外治而导引之。
方有执曰，竭亦亡也。
金鉴曰，虽大便硬，而无满痛之苦，不可攻之。
正珍曰，小便自利，当作小便不利，传写之误也，故下文承之云，此为津液内竭，乃前第五十九条所谓大下之后，复发汗，小便不利者，亡津液是也，盖小便以自利为常，以不利为病，惟其常则津液内竭四字，无所照应也，且也论中云小便自利者，每于其当不利，而反快利如常者而言，太阳中篇，抵当汤诸条可见矣，今此条突然言之，益知其误写无疑焉，先辈诸家，未有一言及此者，呜呼，读书若斯疏漏，岂足窥古人精微之训哉，（又按土瓜根方见肘后方）
蜜煎方
食蜜（七合）
上一味，于铜器内，微火煎之，稍凝如饴状，搅之勿令焦者，欲可丸，并手捻作挺，令头锐，大如指，长二寸许，当热时急作，冷则硬以内穀道中，以手急抱，欲大便时，乃去之，疑非仲景意，已试甚良，（蜜煎方，成本，作蜜煎导方非，玉函成本全书，无食字，成本全书，无上字，非，于铜器内玉函成本全书，作内铜器中，搅成本作扰，非，欲可丸，玉函作俟可丸，是，之稍二字，宋板作当须，非，今依成本改之，玉函成本全书，无疑非仲景意已试甚良九字是也）。
并手捻作挺者，谓两手合併而捻之，欲刚柔得所也，挺与梃铤古字通用，正字通，梃字注云，他顶切，木枝条梃出也，孟子注，赵岐曰，梃，杖也，字典铤字注曰，音挺，金铤也，说文铜铁朴也，是也，若夫挺者，劲直貌，又拔也，宽也，与本文不合，按外台二十五卷，驻车丸方后云，消胶令熔，并手丸如大豆，并手二字，义与本论同，一说并字属上句，手捻作挺四字为句，非矣，以手急抱以下二十字，语意不通，盖不知医事者所搀，当删之，（万氏家抄卷三，蜜导法，凡诸秘结不通，或兼他症，又老弱虚极，不可用药者，用蜜入皂角末少许，同熬至蜜老，乘热捻如枣核大，纳入穀道中，良久即通）。
猪胆汁方
大猪胆一枚，泻汁和少许法醋，以灌谷说内，如一食顷，当大便出，宿食恶物甚效，（和少许法醋五字，成本，玉函，并作和醋少许四字，玉函成本全书，穀道内，作穀道中，又无宿食恶物甚效六字）。
土瓜根方
外台引古今录验，疗大小便不通方。
取生土瓜根，捣取汁，以水解之，于筒中吹内下部即通。
证类本草，引肘后方，治小便不通，及关格方。
生土瓜根，捣取汁，以少水解之，筒中吹下部取通。
〔二百四十一〕阳明病，脉迟汗出多，微恶寒者，表未解也，可发汗，宜桂枝汤，（玉函多字下，有而字）。
金鉴曰，汗出多之下，当有发热二字，若无此二字，乃是表阳虚，桂枝附子汤证也，岂有桂枝汤发汗之理乎，阳明病，脉当数大，今脉迟，汗出多，设不发热恶寒，是太阳表邪已解矣，今发热微恶寒，是表犹未尽解也，故宜桂枝汤，解肌以发其汗，使初入阳明之表邪，仍还表而出也。
正珍曰，阳明病三字，承上条大便硬言之，金鉴补发热二字极是，前第百五十四条云，发热微恶寒，外证未去者，柴胡桂枝汤主之，二百十七条云，微发热恶寒者，表未解也，是也，钱潢解所谓迟者，非寒脉之迟，乃缓脉之变称也，又非中寒之阳明脉迟也，钱潢此说颇失于凿，迟唯是迟，以其当数，而不数言之而已。
〔二百四十二〕阳明病，脉浮无汗而喘者，发汗则愈，宜麻黄汤。
金鉴曰，是太阳之邪，未悉入阳明，犹在表也，当仍从太阳伤寒治之，发汗则愈，宜麻黄汤。
钱潢曰，此条脉证治法，皆寒伤营也，而仲景何故以阳明病冠之邪，盖以太阳中篇之第一条曰，恶寒体痛，脉阴阳俱紧者，名曰伤寒，其次条又曰，恶风无汗而喘者，麻黄汤主之，此条虽亦无汗而喘，然无恶风恶寒之证，即阳明所谓不恶寒反恶热之意，是以谓之阳明病也。
正珍曰，不恶寒恶热大便硬，皆阳明证也，故有此等证者，每以阳明称之，汪琥云，无汗而喘，但浮不紧，何以定其为阳明病，必其人目痛鼻乾身热不得眠，故云阳明病也，虽然，此是素问阳明病之证，即仲景氏大青龙汤所主，安在其为阳明乎。
〔二百四十三〕阳明病，发热汗出者，此为热越，不能发黄也，但头汗出身无汗，剂颈而还，小便不利，渴引水浆者，此为瘀热在里，身必发黄，茵陈蒿汤主之，（成本脱汗出者之者及蒿字，当补之，引字一本作饮非）。
成无己曰，但头汗出身无汗，剂颈而还者，热不得越也，小便不利，渴饮水浆者，热甚于胃津液内竭也。
正珍曰，阳明病，发热汗出而渴者，白虎加人参汤证也，若发热汗多而不渴者，此为有燥屎，大承气汤证也，二证俱不能发黄，以其热发扬也，越犹言发，剂犹言限，详见于前，瘀盖与菸通用，衣虚切，音于，说文云，菸，郁也，瘀热即郁热也已，先辈诸家不达此义，或谓热之不得越，譬犹瘀血之不行，是以谓之瘀热，吁，迂亦甚矣，若其但头汗出者，郁热不越，上蒸攻头也，其身发黄者，其热外薄肌肤而郁蒸也，茵陈蒿汤，以通大便，则郁从而解矣，金鉴云，小便不利，湿蓄膀胱也，非也，何者，湿是外邪之名，犹风之与暑也，故曰中湿中风中暑，则可，若谓湿蓄某处，风蓄某处，暑蓄某处则不可，况非此证本从中湿而来者乎。
茵陈蒿汤方
茵陈蒿（六两）　栀子（十四枚擘）　大黄（二两去皮）
上三味，以水一斗二升，先煮茵陈，减六升，去滓，内二味，煮取三升，去滓，分温三服，小便当利，尿如皂荚汁状色正赤，一宿腹减，黄从小便去也，（减全书作取非玉函成本全书，俱脱二升二字，当补之，六升下，肘后，千金外台并有去滓二字，分三服，玉函，成本，俱作分温三服是，今从之）。
小便当利以下二十三字，后人所搀，当删之，何则，此证小便不利者，因瘀热熬津液，而不因停饮，故方中，无一品之主利水者，则小便当利之语，颇失主当，征一也，夫服大黄者，虽无病之人，其尿皆赤，岂惟黄病而然耶，又其黄从小便去一语，尤为无谓，盖黄之解于此汤，病根已去也，岂在从小便去乎，果是则表病面赤，发汗而去，亦谓赤从其汗去乎，征二也，一宿腹减之语，依后之茵陈蒿汤腹微满文而言，然诸治腹满方，俱未见方后有腹减之文者，岂独于其微满者而言乎，征三也，三征既得，搀其可掩邪，一说云，黄从小便去之黄，指大黄而言，凿矣。
〔二百四十四〕阳明证，其人喜忘者，必有畜血，所以然者，本有久瘀血，故令喜忘，屎虽硬大便反易，其色必黑者，宜抵当汤下之，（玉函，无宜字，下字作主字）。
成无己曰，内经（素问调经论）曰，血并于下，乱而喜忘，此下本有久瘀血，所以喜忘也。
正珍曰，喜忘谓数忘，畜蓄同，韵会小补蓄字注云，敕六切，说文，积也，通作畜，是也，所以然以下二十五字，王叔和释文，当删之，此论阳明证下焦有蓄血之证，凡论中称少阴证，阳明证者，（少阴证，见三十九条，阳明证，见二百十四条），皆于章中言之，其以为冒首，特斯一条已，阳明二字，以其久不大便而言，言病人久不大便，喜忘前言往事者，以下焦有久瘀血也，抵当汤下之则愈也，程应旄谓血与粪并，故易而黑，张璐谓大便色黑，虽曰瘀血，而燥结亦黑，但瘀血则黏如漆，燥结则晦如煤，此为明辨也，吁，二子者，何其为叔和所欺之甚。
〔二百四十五〕阳明病，下之心中懊憹而烦，胃中有燥屎者可攻，腹微满，初头硬，后必溏，不可攻之，若有燥屎者，宜大承气汤，（玉函，腹微满上，有其人二字，是，必溏，作溏者非）。
成无己曰，下后心中懊憹而烦者，虚烦者，当与栀子豉汤，若胃中有燥屎者，非虚烦也，可与大承气汤下之，其腹微满，初硬后溏，此无燥屎，此热不在胃而在上也，故不可攻。
金鉴曰，阳明病，下之后，心中懊憹而烦者，若腹大满，不大便，小便数，知胃中未尽之燥屎复硬也，乃可攻之。
〔二百四十六〕病人不大便五六日，绕脐痛，烦躁，发作有时者，此有燥屎，故使不大便也。
钱潢曰，不大便五六日，而绕脐痛者，燥屎在肠胃也，烦躁，实热郁闷之所致也，发作有时者，日晡潮热之类也。
张志聪曰，不言大承气汤者，省文也，此接上文而言，亦宜大承气汤明矣。
正珍曰，发作有时，以发热言，如前百五十三条，百六十一条可见矣。
〔二百四十七〕病人烦热，汗出则解，又如疟状，日晡所发热者，属阳明也，脉实者，宜下之，脉浮虚者，宜发汗，下之与大承气汤，发汗宜桂枝汤，（玉函又作复，宜下宜发之宜，并作当，与作宜，皆宜从而改之）。
差后病篇曰，伤寒差已后，更发热者，小柴胡汤主之，脉浮者，以汗解之，脉沉实者，以下解之。
金鉴曰，病人，谓病太阳经中风伤寒之人也。
方有执曰，烦热太阳也，故脉浮虚，而宜汗散，如疟状，谓热之往来，犹疟之作辍有时而不爽也。
张璐曰，日晡所发热，则邪入阳明审矣，发热，即潮热，乃阳明之本候也。
钱潢曰，脉浮虚者，即浮缓之义，为风邪犹在太阳之表。
希哲曰，脉实乃沉实，对下文浮虚。
正珍曰，又字玉函作复是也，复与覆通，反也，论中复字训反者，不一而足，如九十一条，九十二条，百六十条，皆尔，如疟状，即是潮热，但以其斯时而发言之，非寒热交作也，七十九条曰，发汗若下之，而烦热胸中窒者，栀子豉汤主之，论中烦热仅二条，犹烦疼烦渴烦惊烦满烦乱之烦，惟忠分为胸烦身热二证，非也，烦带说之辞也已，言太阳病烦热者，发汗汗出则解，（百六十六条云，伤寒汗出解之后，亦以发汗言也），汗后不啻不解，反如疟状潮热者，转属阳明也，其脉沉实者，转而纯也，故承气下之，若脉浮缓者，转而未纯也，当先与桂枝以发太阳未尽之表也，一说，以汗出为自汗，大非也，真武汤证云，太阳病，发汗汗出不解，其人仍发热，大柴胡汤证云，伤寒发热汗出不解，皆就发汗上言之，可见本条汗出，亦因发汗而汗出之谓矣，又按，本文汗出则解一句，与前八十七条，疮家虽身疼痛不可发汗，汗出，则痉之条，同一句法，盖足以相证也，果是自汗，当云汗出解，安用则字为语辞乎。
〔二百四十八〕大下后，六七日，不大便，烦不解，腹满痛者，此有燥屎也，所以然者，本有宿食故也，宜大承气汤。
方有执曰，烦不解，则热未退可知，腹满痛，则胃实可诊，故曰有燥屎。
金鉴曰，下之未尽，仍当下之。
正珍曰，所以然十字，叔和释文，当删之。
〔二百四十九〕病人小便不利，大便乍难乍易，时有微热，喘冒不能卧者，有燥屎也，宜大承气汤，燥屎乃日外所食之糟粕，牢结而干著肠内者，大便乃现今所食之糟粕，润软而顺下肛门者，今病人小便不利，大便乍难乍易者，燥屎横道，为之障碍也，况微热喘冒不能卧，是烦躁谵狂之渐乎，虽无满痛，亦必有燥屎，故宜大承气汤下之，金鉴云，大便乍难乍易者，盖热将欲作结，而液未竭也，吁，果如是则硬已，岂谓之燥屎，哉，钱潢云，乍难大便燥结也，乍易旁流时出也，虽然本文难易二字，唯于一大便上而言，岂分配燥与润而言乎。
〔二百五十〕食谷欲呕者，属阳明也，吴茱萸汤主之，得汤反剧者，属上焦也。
成无己曰，得汤反剧者，上焦不内也，以治上焦法治之。
赵开美曰，娄氏云，得汤反剧者火也，当用生姜黄连治之。
方有执曰，食谷欲呕胃寒也。
正珍曰，阳明二字，本当作中焦，乃对下文上焦之句，王叔和不知文法若斯，妄谓中焦，即阳明胃腑所位，遂改作阳明者已，食谷欲呕者，胃中虚寒，而饮水淤蓄故也，吴茱萸之温中，生姜之逐饮，为是之故也，按太阳下篇云，伤寒胸中有热，胃中有邪气腹中痛，欲呕吐者，黄连汤主之，由是观之，属上焦者，乃胸中有热之谓，当与小柴胡汤者也，前百五十四条，指小柴胡汤以为治上焦之方，亦可以征矣，按金鉴以属上焦，为太阳表热，处以葛根加半夏汤，希哲刘栋，处以瓜蒂散，皆属臆造，宜排叱焉。
吴茱萸汤方
吴茱萸（一升洗）　人参（三两）　生姜（六两切）　大枣（十二枚擘）
上四味，以水七升，煮取二升，去滓，温服七合，日三服，（二升，全书集注并作三升，非）。
〔二百五十一〕太阳病，寸缓开浮尺弱其人，发热汗出，复恶寒，不呕，但心下痞者，此以医下之也，如其不下者，病人不恶寒而渴者，此转属阳明也，小便数者，大便必硬，不更衣十日无所苦也，渴欲饮水，少少与之，但以法救之，渴者宜五苓散，（如其以下十三字，玉函作若不下其人复不恶寒而渴者十二字）。
寸缓，关浮，尺弱，其人八字，叔和所搀，当删之，发热汗出复恶寒者，太阳中风也，不呕，为其里未受邪也，但心下痞者，此以医下之也，如是者，当先与桂枝以解表，表解已而后，与大黄黄连泻心汤，以治其痞，例见前百七十三条，如不下之，其人不恶寒，而渴者，此为转属阳明也，当俟其表悉解，而与白虎加人参汤也，小便数以下似有阙文，不可强解，姑存疑云。
〔二百五十二〕脉阳微而汗出少者，为自和也，汗出多者，为太过。
〔二百五十三〕阳脉实，因发其汗出多者，亦为太过，太过者，为阳绝于里，亡津液，大便因硬也。
〔二百五十四〕脉浮而芤，浮为阳，芤为阴，浮芤相搏，胃气生热，其阳则绝。
〔二百五十五〕趺阳脉浮而涩，浮则胃气强，涩则小便散，浮涩相搏，大便则硬，其脾为约，麻子仁丸主之。
上四条叔和所搀，当删之。
麻仁丸方
麻仁（二升）　芍药（半斤）　枳实（半斤炙）　大黄（一升去皮）　厚朴（一尺炙去皮）　杏仁（一升去皮尖熬别作脂）
上六味，蜜和丸，如梧桐子大，饮服十丸，日三服，渐加以知为度。
麻仁丸，疑非仲景之方，厚朴一尺，枳实半斤，杏仁一升，炼蜜和丸，皆非本论文法也，（外台引古今录验，而不引仲景伤寒论，亦可以征矣）。
〔二百五十六〕太阳病，三日发汗不解，蒸蒸发热者，属胃也，调胃承气汤主之，（主字，全书作汗非，外台发汗不解四字，作发其汗病不解六字）。
钱潢曰，蒸蒸发热，犹釜甑之蒸物，热气蒸腾，从内达外，气蒸湿润之状，非若翕翕发热之在皮肤也。
程应旄曰，此即大便已硬之征，故曰，属胃也，热虽聚于胃，而未见潮热讝语等证，主以调胃承气者，于下法内从乎中治，以其日未深故也。
正珍曰，三日发汗不解，谓发汗及乎三日，仍未解也，不解者，邪气之不解也，非表之不解也，按调胃承气汤五字，脉经作承气汤三字，宜从之，凡单称承气者，统大小承气而言之，若夫调胃承气，乃吐下后主药，自有差别，不可混用也。
〔二百五十七〕伤寒吐后，腹胀满者，与调胃承气汤。
伤寒行吐方之后，诸证皆去，唯胃中不和，其腹胀满者，药毒遗害也，调胃承气可以解毒和胃，若夫发汗后之胀满则否，故治法不同也，（前第六十六条发汗后腹胀满者，厚朴生姜半夏甘草人参汤主之），按成无己以吐为呕吐，以胀满为邪热入胃，皆非矣，凡论中云后者，皆以施治之后言之，如发汗后下后皆尔，若夫邪热入胃而胀满者，内必有燥屎，攻之不暇，岂取乎调胃缓弱之将耶。
〔二百五十八〕太阳病若吐若下若发汗后，微烦小便数，大便因硬者，与小承气汤和之愈，（成本全书并脱后字，当补之，玉函有之）。
喻昌曰，微烦小便数，大便因硬，皆是邪渐入里之机，故用小承气汤和之。
〔二百五十九〕得病二三日，脉弱无太阳柴胡证，烦躁心下硬，至四五日虽能食，以小承气汤，少少与微和之，令小安，至六日，与承气汤一升，若不大便六七日，小便少者，虽不能食，但初头硬后必溏，未定成硬，攻之必溏，须小便利屎定硬，乃可攻之，宜大承气汤，（烦躁，成本全书作烦躁，非，不能食，宋板，作不受食非，今依成本全书改之）。
方有执曰，太阳不言药，以有桂枝麻黄之不同也，少阳言药，以专主柴胡也，凡以此为文者，皆互发也。
钱潢曰，须待也。
刘栋曰，六日，当作五六日。
正珍曰，承气汤上，脱小字，当补之，四五日五六日，皆不大便之日数也，故下文承之云，不大便六七日，古文错综之妙，乃尔，否则至字，无所承当，前二百二十二条云，不大便五六日，上至十馀日，可见至字，暗寓不大便之义焉，不大便而能食，其屎才硬，而未燥之候，若不大便而不能食，乃定硬为燥之诊，宜与前二百二十五条互相参考矣，得病二三日，脉弱者，其热不炽盛可知也，无太阳柴胡证，烦躁心下硬者，其邪已入里可知也，不大便至四五日者，其人虽能食，当以小承气汤，少少与微和之，令小安也，少少者，不过三四合之谓，对一升而言也，若少少与之而不得屎，延至五六日者，乃与小承气汤一升，虽然，若其小便少者，则虽不大便至六七日，且不能食哉，攻之则令人溏，必待其小便数，屎为定硬，始可攻之，宜大承气汤。
〔二百六十〕伤寒六七日，目中不了了，睛不和，无表里证，大便难，身微热者，此为实也，急下之，宜大承气汤。
成无己曰，目中不了了，睛不和者，邪热内甚上熏于目也。
方有执曰，了了，犹瞭瞭也。
金鉴曰，目中不了了而睛和者，阴证也，睛不和者，阳证也，虽外无阳证，惟身微热，内无满痛，只大便难，亦为热实，故曰此为实也，睛不和者，谓睛不活动也。
正珍曰，无表里证者，谓表无恶寒发热头项强等证，里无腹满便秘潮热讝语等证也，刘栋惟忠以表里证为柴胡证，非也。
〔二百六十一〕阳明病，发热汗多者，急下之，宜大承气汤，（成本脱病字，当补之，张璐本，汗字下，补出字，汗多二字，宜与前二百二十三条参考）。
成无己曰，汗多者，热迫津液将竭，急与大承气汤以下其府热。
金鉴曰，阳明病不大便，发热汗多不止者，虽无内实，亦当急下之，以全津液为务也，宜大承气汤下之。
〔二百六十二〕发汗不解，腹满痛者急下之，宜大承气汤。
成无己曰，发汗不解，邪热传入府，而成腹满痛者，传之迅也，是须急下之。
正珍曰，病人虽表不解，腹满痛者，不得不下之，九十三条曰，本先下之而反汗之为逆，若先下之治不为逆，是也。
〔二百六十三〕腹满不减，减不足言，当下之，宜大承气汤。
成无己曰，若腹满时减，非内实也，则不可下，金匮要略曰，腹满时减，复如故，此为寒，当与温药。
正珍曰，若满不痛者虚也，宜厚朴生姜半夏甘草人参汤。
〔新增〕伤寒腹满，按之不痛者，为虚，痛者为实，当下之，舌黄未下者，下之黄自去，宜大承气汤。
金匮曰，按之心下满痛者，此为实也，当下之，宜大柴胡汤。
程林金匮直解曰，腹满之证，虚者可按，实者不可按，故实者当下之，若舌有黄胎，而未经下者，则实热结于中焦，下之则实热除，而黄胎自去。
正珍曰，此承上二条以辨腹满之虚实也，旧本脱落，错入金匮要略中，今依玉函补焉。
〔二百六十四〕阳明少阳合病，必下利其脉，不负者，为顺也，负者，失也，互相剋贼，名为负也，脉滑而数者，有宿食也，当下之，宜大承气汤。
〔二百六十五〕病人无表里证，发热七八日，虽脉浮数者，可下之，假令已下，脉数不解合热，则消穀喜饥，至六七日不大便者，有瘀血，宜抵当汤。
〔二百六十六〕若脉不解，而下不止，必协热便脓血也。
〔二百六十七〕伤寒发汗已，身目为黄，所以然者，以寒湿在里不解故也，以为不可下也，于寒湿中求之。
上四条叔和所搀，当删之。
〔二百六十八〕伤寒七八日，身黄如橘子色，小便不利，腹微满者，茵陈蒿汤主之。
此乃前二百四十三条证，而加腹微满一证者，盖瘀热在里，而大便硬故已。
〔二百六十九〕伤寒身黄发热者，栀子蘖皮汤主之，（者字，依成本全书，补之）。
茵陈蒿汤证，瘀热在里，而外无发热，且小便不利，腹有微满，此则不然，外有发热，而无小便不利腹满，至于身黄，则一而已矣，又云茵陈蒿汤主里郁，蘖皮汤主表郁。
栀子蘖皮汤方
肥栀子（十五个擘）　甘草（一两炙）　黄蘖（二两）
上三味，以水四升，煮取一升半，去滓，分温再服，（成本全书无肥字，玉函，作栀子十四枚擘，一升半，千金翼作二升，并是）。
〔二百七十〕伤寒瘀热在里，身必发黄，麻黄连轺赤小豆汤主之，（发字，依成本及玉函全书，补之）。
此乃茵陈蒿汤证轻者，无腹满小便不利证，故治方亦轻，比之栀子蘖皮汤证，无发热为异矣，瘀，郁也，详见前二百四十三条，瘀热在里是因，身必发黄是证。
麻黄连轺赤小豆汤方
麻黄（二两去节）　连轺（二两连翘根是）　杏仁（四十个去皮尖）　赤小豆（一升）　大枣（十二枚擘）　生梓白皮（切一升）　生姜（二两切）　甘草（二两炙）
上八味，以潦水一斗，先煮麻黄，再沸，去上沫，内诸药，煮取三升，去滓，分温三服，半日服尽，（甘草二两，成本作一两，千金，潦水，作劳水，非也，再沸，玉函作一二沸，上八味，成本，全书，作已上八味，非，又脱去滓二字）。
钱潢曰，潦水，乃雨水所积，韩退之诗云，潢潦无根源，朝灌夕已除。
正珍曰，连轺，千金方及翼并作连翘，尝考郭璞尔雅连异翘，疏云，一名连苕，又名连草，本草云，由此观之，连轺即连翘明甚，注云，连翘根是，疑根字即字讹已，一说云，潦水，千金作劳水，即是甘烂水矣，若夫潦者，非有雨，则不可得而用，若取而贮之，则若其腐败何，殊不知雨水之为物，独经旬日而不腐败矣，五杂俎第三卷载，闽地近海，井泉多咸，人家惟用雨水烹茶，盖取其易致，而不臭腐，由是观之，蓄而待用，亦何不可之有，金鉴云，无梓皮以茵陈代之，不知果可否。

辨少阳病脉证并治第九  ***************************
〔二百七十一〕少阳之为病，口苦咽乾目眩也，（成本，全书，并脱为字，当补之）。
按少阳篇纲领，本亡而不传矣，王叔和患其阙典，补以口苦咽乾目眩也七字者已，固非仲景氏之旧也，按阳明篇云，阳明病，脉浮而紧，咽燥口苦，腹满而喘，可见口苦咽乾，则是阳明属证，而非少阳之正证矣，若夫目眩多逆治所致，如桂苓术甘汤真武汤证是也，亦非少阳之正证也，况目眩之文，六经篇中无再见乎，又况柴胡诸条，一不及此等证候乎，盖少阳者，指半表半里之号，如其病证则所谓往来寒热，胸胁苦满，默默不欲饮食，心烦喜呕，是也，凡伤寒阳证其浅者为太阳，其深者为阳明，其在浅深间者，此为少阳，是少阳篇当在太阳之后者也，今本论次之阳明后者，盖依素问之次序也，其详已见伤寒考中，再按少阳篇诸条，今本混入太阳篇中者过半，盖古经篇简错杂，叔和从而为之撰次也。
〔二百七十二〕　少阳中风，两耳无所闻，目赤胸中满而烦者，不可吐下，吐下则悸而惊。
中风二字，系外邪总称，非伤寒中风之中风也，耳聋目赤，热攻上焦也，乃少阳兼证，犹小柴胡条或以下诸证也，满懑同，此证宜以小柴胡汤以和解之，不可吐下，若误吐下，则有变证若斯者，若吐下后，悸而惊者，乃贲豚之渐，宜与茯苓桂枝甘草大枣汤辈以辑穆焉。
〔二百七十三〕伤寒脉弦细，头痛发热者，属少阳，少阳不可发汗，发汗则讝语，此属胃，胃和则愈，胃不和则烦而悸，（宋板注云，悸，一云躁，则烦之则字，依成本补之）。
王肯堂曰，凡头痛发热，俱为在表，惟此头痛发热为少阳者何也，以其脉弦细，故知邪入少阳之界也。
正珍曰，悸，作躁为是，若烦而悸，乃小建中汤证，非胃实之候也，属者，太阳转属少阳，而未纯之辞，故仍有头痛发热之表也，如是者，宜与柴胡桂枝汤，盖以其为并病也，若以麻黄汤以发其汗，则津液内竭，大便燥结，令人讝语，此为属胃，宜与小承气以和胃气，胃和则愈，若其胃不和，则不但讝语，又令人烦而躁也，如此则当与大承气汤也。
〔二百七十四〕本太阳病不解，转入少阳者，胁下硬满，乾呕，不能食，往来寒热，尚未吐下，脉沉紧者，与小柴胡汤，（玉函，无本字，不能食，作不欲食饮，是矣）。
金鉴曰，脉沉紧，当是脉沉弦，若是沉紧，是寒实在胸，当吐之诊也，惟脉沉弦，方与上文之义相属，始可与小柴胡汤，当攻之。
〔二百七十五〕若已吐下发汗温针讝语柴胡证罢，此为坏病，知犯何逆，以法治之。
刘栋曰，上二条一章也，不可圈别。
正珍曰，讝语二字衍文，当删之，病源候论，引此条文无讝语二字为是矣，坏病谓正证自败，不可以少阳阳阳等目名焉，以法治之，乃随证治之之谓。
〔二百七十六〕三阳合病，脉浮大，上关上，　但欲眠睡，目合则汗。
刘栋曰，此条后人之所搀也。
〔二百七十七〕伤寒六七日，无大热，其人躁烦者，此为阳去入阴故也，（玉函无故字）。
无大热，无翕翕发热也，躁烦，当作烦躁，字之颠倒也，阴阳，乃表里之别称，阳去入阴者，谓其邪去表入里，阳去二字，似例而非倒，盖亦古文一法已，按论语云，迅雷风烈必变，楚辞九歌云，吉日兮辰良，后汉书云，候气之法，为室三重，户闭涂衅必周密，文法并与此同焉。
〔二百七十八〕伤寒三日，三阳为尽，三阴当受邪，其人反能食而不呕，此为三阴，不受邪也。
〔二百七十九〕伤寒三日，少阳脉小者，欲已也。
〔二百八十〕少阳病欲解时，从寅至辰上。
刘栋曰，上三条，后人之所搀也。


卷八  ——————————————————————————————————————————————————————————————————————————————————————————

辨太阴病脉证并治第六  ***************************
按凡风寒之中人，其人素实强者，则成三阳之病，其人素虚弱者，则成三阴之病，非邪之有寒热，盖从其虚实而化也，故三阳自三阳，三阴自三阴，各各为之病也，先辈诸人不达此义，皆谓阳病传入而成阴病，盖取诸素问者已，殊不知素问所谓三阴病，即是本论阳明之证，而与本论所谓三阴病者，实冰炭不相容矣，若其阳病而兼阴病，阴病而兼阳病，乃是表实里虚之病，否则误治所致，决非阳邪传入而然也，又有阳病误治，变为阴病者，此非阳邪之因误治，变为阴寒也，但以其病本微而攻之太峻，故邪自解于外，而内更生病也，此虽其因或不同哉，均是虚寒所生，是以其治无异也，又尝详三阴诸论，所谓少阴乃邪之中表，从寒而化者，所谓太阴乃少阴之传入而颇重者，所谓厥阴乃太阴之传入而至重至急者，犹太阳一转，为少阳，少阳一转，为阳明，此三阴宜以少阴为始，太阴为中，厥阴为终也，今本论以太阴为始者，盖依素问之旧，竟非其本旨也，学者察焉。
〔二百八十一〕太阴之为病，腹满而吐，食不下，自利益甚，时腹自痛，若下之必胸下结硬，（结，玉函作痞，是）。
金鉴曰，此太阴里虚，邪从寒化之证也，当以理中四逆辈温之。
吴人驹曰，自利有时而腹自痛者，非若积蓄而常痛者。
正珍曰，三阴诸证，多是平素虚弱人之所病，故传变早而兼併速也，故少阴篇云，少阴病得之二三日，麻黄附子甘草汤微发汗，以二三日无里证，故微发汗也，可见三四日，便辄兼生里证矣，里证，即自利腹痛类，如真武证是也，则知少阴虽曰表病，其稍重则兼下利腹痛等证也，太阴者，谓少阴之邪之转入于里者也，寒邪在里，脏腑失职，是以腹满而吐，食不下，自利益甚，时腹自痛也，吐者，有物自胃中反出也，食不下者，胃脘不肯容也，史记仓公传云，气鬲病，使人烦懑，食不下，时呕沫，义与本文同焉，自利益甚，承少阴之自利不甚言之，若以太阴病为承之阳明病，或以为阴病之始，则自利益甚一语，遂不可读矣，时腹自痛，谓有时自痛，时也者何，以得寒则痛，得暖则止也，自也者何，以内无燥屎也，盖阳明之腹满痛，由内有燥屎，故不得寒而发，不得暖而止，所以不同也，可见时自二字不苟下焉，故后亦论之曰，腹满时痛者，属太阴也，其义益明矣，若下之者谓粗工见其腹满痛，以为阳明满痛，妄攻下之也，殊不知此满痛，固属虚寒，而与阳明实热证，大有攻救之别焉，其教之必胸下结硬者，里虚益甚，而心气为之郁结故也，前百三十八条曰，病发于阴而反下之，因作痞，即是也，成无己解此条云，太阴为病，阳邪传里也，阴寒在内，而为腹痛者，则为常痛，此阳邪于里虽痛而亦不常痛，但时时腹自痛也，王三阳云，此风寒中于太阴经，非阳邪传里也，二说皆非矣，吴人驹云，自利益甚四字，当在必胸下结硬句之下，亦非矣，按本篇散逸不少，才存什一已，又云，太阳病误下，胸下痞硬者，宜用附子粳米汤。
〔二百八十二〕太阴中风，四肢烦疼，阳微阴涩而长者，为欲愈。
〔二百八十三〕太阴病欲解时，从亥至丑上。
刘栋曰，上二条，后人之所搀，故不採用。
〔二百八十四〕太阴病，脉浮者可发汗，宜桂枝汤。
此太阳太阴合病，以内寒不甚，故先治其表，若至于下利清穀，宜先救其里，而后解其表也。
〔二百八十五〕自利，不渴者，属太阴，以其藏有寒故也，当温之，宜服四逆辈（玉函，无服字，脉经，作宜四逆汤）。
张兼善曰，经言辈字，谓药性同类，惟轻重优劣不同耳。
金鉴曰，凡自利而渴者，里有热属阳也，若自利不渴，则为里有寒属阴也，今自利不渴，知为太阴本脏有寒也，故当温之，四逆辈者，指四逆理中附子等汤而言也。
魏荔彤曰，自利二字，乃未经误下误汗误吐而成者，故知其藏本有寒也。
正珍曰，藏字泛指脏腑为言，注家以为脾之一脏非矣，厥阴篇云，下利慾饮水者，以有热故也，白头翁汤主之，今自利不渴，知其里有寒也，属太阴者，谓少阴转属太阴，乃少阴太阴并病也，按自利而渴一证，间有津液内亡而然者，惟其人小便不利，亦属虚寒也，余尝疗下利烦渴小便不利者，每用四逆辈屡收全功，若徒以渴为热，以不渴为寒，则未为尽善矣，所谓自利不渴，为有寒者，殊语其常已，若至其变证，则未必尽然也，成无己谓自利而渴者，属少阴，自利不渴者，属太阴，盖为少阴篇内叔和言所误已，岂有渴为少阴，不渴为太阴之理乎。
〔二百八十六〕伤寒脉浮而缓，手足自温者，系在太阴，太阴当发身黄，若小便自利者，不能发黄，至七八日虽暴烦，下利日十馀行必自止，以脾家实腐秽当去故也。
刘栋曰，此条后人之所加也，故不採用。
〔二百八十七〕本太阳病，医反下之，因尔腹满时痛者，属太阴也，桂枝加芍药汤主之，大实痛者，桂枝加大黄汤主之，（玉函无本字，全书集注，并尔作而）。
大实痛以下，成本别为一章非矣，今依宋板玉函合之，桂枝加大黄汤六字，当作桂枝加芍药大黄汤八字，太阳病本当发汗，而反下之以虚其里，因而腹满时痛者，此为转属太阴也，是其太阳犹未解，而内更生太阴虚满证，是以谓之属，乃太阳太阴并病也，与桂枝加芍药汤以解表和里，若其大满大实痛者，是表邪炽盛，并其里以作阳明胃实，乃太阳阳明并病也，故与桂枝加芍药大黄汤，以解表攻里，按前证腹满时痛，表证误下所生之病，而非表邪入里而然，故惟满而不实，时痛而不常痛，后证则表邪传入之所致，非太阴之证，故属太阴三字，在前证下，不在后证下，虽然，二证俱有表之未解，故皆以桂枝为主，惟后证虽实，非太阴证，然以其同得之下后，而同有表之未解，同有腹满痛，不得不附以辨其异，诸家不察，总二证以为太阴，合前后以为传入之邪，不思之甚。
桂枝加芍药汤方
桂枝（三两去皮）　芍药（六两）　甘草（二两炙）　大枣（十二枚擘）　生姜（三两切）
上五味，以水七升，煮取三升，去滓，温分三服，本云桂枝汤，今加芍药。
桂枝加大黄汤方
桂枝（三两去皮）　大黄（二两）　芍药（六两）　生姜（三两切）　甘草（二两炙）　大枣（十二枚擘）
上六味，以水七升，煮取三升，去滓，温服一升，日三服，（大黄二两，玉函作三两，成本作一两，非矣）。
按方有执云，桂枝加，则以本方加也，而用芍药六两水七升，不合数，殊不知方名本脱芍药二字。
〔二百八十八〕太阴为病脉弱，其人续自便利，设当行大黄芍药者，宜减之，以其人胃气弱易动故也。
刘栋曰，上条之注文，后人之所加也，故亦不採用。

辨少阴病脉证并治第七  ***************************
〔二百八十九〕少阴之为病，脉微细，但欲寐也。
但字下，脱恶寒二字，当补之，何则，但者示无他事之辞，但头汗出，余处无汗，不恶寒但热，及温疟身无寒但热（金匮疟疾篇）等语，可见矣，少阴病，岂但欲寐一证，得以尽之乎，若以其但欲寐，谓之少阴病，则所谓太阳病十日以去，脉浮细而嗜卧者，亦名为少阴病乎，阙文明矣，但恶寒者，所谓无热恶寒即是也，故麻黄附子细辛汤条云，少阴病始得之，反发热，通脉四逆汤条云，少阴病反不恶寒，可见无热恶寒，乃为少阴本证矣，凡外邪之中人，其人素属实热者，则发为太阳，其人素属虚寒者，则发为少阴，寒热虽不同，均是外感初证也已，故太阳篇辨之云，发热恶寒者发于阳也，无热恶寒者发于阴也，二发字，示其为初证也，今邪从其虚寒而化，故其脉微细，但恶寒而欲寐也，宜与麻黄附子甘草汤，微发其汗也，成无己谓脉微细为邪气传里深也非矣，按六经纲领诸条，脉证兼说者，惟太阳少阴，而其他四经，唯言证而不及脉，可见太阳乃三阳之始，而少阴果为三阴之首矣，古人未有此说，因赘于兹。
〔二百九十〕少阴病欲吐不吐，心烦但欲寐，五六大日自利而渴者，属少阴也，虚故引水自救，若小便色白者，少阴病形悉具，小便白者，以下焦虚，有寒不能制水，故令色白也。
〔二百九十一〕病人脉阴阳俱紧，反汗出者，亡阳也，此属少阴，法当咽痛，而复吐利。
〔二百九十二〕　少阴病咳而下利讝语者，被火气劫故也，小便必难，以强责少阴汗也。
〔二百九十三〕少阴病脉细沉数，病为在里，不可发汗。
〔二百九十四〕少阴病脉微，不可发汗，亡阳故也，阳已虚尺脉弱涩者，复不可下之。
〔二百九十五〕少阴病脉紧，至七八日自下利，脉暴微，手足反温，脉紧反去者，为欲解也，虽烦下利必自愈。
〔二百九十六〕少阴病下利，若利自止，恶寒而踡卧，手足温者，可治。
〔二百九十七〕少阴病恶寒而踡，时自烦欲去衣被者，可治。
〔二百九十八〕少阴中风，脉阳微阴浮者，为欲愈。
〔二百九十九〕少阴病欲解时，从子至寅上。
〔三百〕少阴病吐利，手足不逆冷，反发热者，不死，脉不至者，灸少阴七壮。
〔三百一〕少阴病八九日，一身手足尽热者，以热在膀胱，必便血也。
〔三百二〕少阴病但厥无汗，而强发之，必动其血，未知从何道出，或从口鼻，或从目出者，是名下厥上竭，为难治。
〔三百三〕少阴病恶寒身踡而利，手足逆冷者，不治。
〔三百四〕少阴病吐利躁烦四逆者，死。
〔三百五〕少阴病下利止，而头眩时时自冒者，死。
〔三百六〕少阴病四逆恶寒而身踡，脉不至，不烦而躁者，死。
〔三百七〕少阴病六七日息高者，死。
〔三百八〕少阴病脉微细沉，但欲卧，汗出不烦，自欲吐，至五六日自利，复烦躁不得卧寐者，死。
上十九条，王叔和所搀，当删之。
〔三百九〕少阴病，始得之反发热脉沉者，麻黄附子细辛汤主之，（宋板，作麻黄细辛附子汤，今依玉函成本全书，改之）。
钱潢曰　，始得之而即称少阴病，则知非阳经传邪，亦非直入中藏，乃本经之自感也。
正珍曰，少阴病谓脉微细，但恶寒欲寐也，凡三阴诸病，皆邪从其虚化者，而少阴实为之始，故云始得之也，其反发热者，以其人里虚而外实也，谓之皮者，对无热恶寒发于阴为言，麻黄附子细辛汤，温而散之则瘳，盖太阳少阴合病也。
麻黄附子细辛汤方
麻黄（二两去节）　细辛（二两）　附子（一枚炮去皮破八片）
上三味，以水一斗，先煮麻黄，减二升，去上沫，内诸药，煮取三升，去滓，温服，一升，日三服，（成本全书，脱诸字，当补之）。
〔三百十〕少阴病，得之二三日，麻黄附子甘草汤微发汗，以二三日无里证，故微发汗也，（里字，依玉函成本全书，补之）。
上条兼太阳之发热，故用细辛以代桂枝，此条无发热，故不用细辛，而用甘草，意在预扶其里也，无里证者，以其未见自利呕吐等证言之，又曰，少阴病得之二三日，寒邪在肌表，而未入于里，故微发汗，若其二三日，与此汤不愈，延至四五日则必带里证，真武汤条曰，少阴病二三日不已，至四五日，腹痛小便不利，四肢沉重疼痛，自下利者，此为有水气，其人或咳，或小便利，或下利，或呕者，真武汤主之是也。
麻黄附子甘草汤方
麻黄（二两去节）　甘草（二两炙）　附子（一枚炮去皮破八片）
上三味，以水七升，先煮麻黄一两沸，去上沫，内诸药，煮取三升，去滓，温服一升，日三服。
赵嗣真曰，四逆生附，配乾姜补中有发，二汤熟附，配麻黄发中有补。
正珍曰，仲景氏之用附子，其与乾姜配者皆生，四逆，通脉四逆，白通加猪胆汁，茯苓四逆，乾姜附子诸剂是也，其与他药配者皆炮，附子汤，真武汤，麻黄附子细辛汤，麻黄附子甘草汤，甘草附子汤，桂枝附子汤，桂枝加附子汤，桂枝去芍药加附子汤，芍药甘草附子汤，附子泻心汤是也，生用者，其证皆急，炮用者，其证皆缓，可见生则峻烈，炮则和缓，疗体本自有别矣，赵说不可从也。
〔三百十一〕少阴病，得之二三日以上，心中烦不得卧，黄连阿胶汤主之，少阴病，得之二三日以上十字，宜从肘后方改作大病差后四字，卧字下当补者字，盖栀子豉汤证之轻者，大病差后，胸中有馀热而烦也，惟病后血液未充，不可徒解其热故以芍药鸡子黄阿胶三物复其血液，芩连以治胸中热烦也，肘后方，时气病起劳复篇曰，大病差后，虚烦不得眠，眼中痛疼懊憹，黄连四两，芍药二两，黄芩一两，阿胶三小挺，水六升，煮取三升，分三服，亦可内鸡子黄二枚。
黄连阿胶汤方
黄连（四两）　黄芩（二两）　芍药（二两）　鸡子黄（二枚）　阿胶（三两一云三挺）
上五味，以水六升，先煮三物，取二升，主滓，内胶烊尽，小冷内鸡子黄，搅令相得，温服七合，日三服，（黄芩二两，成本作一两，水六升，成本，作水五升）。
〔三百十二〕少阴病，得之一二日，口中和，其背恶寒者，当灸之，附子汤主之。
金鉴曰，背恶寒，为阴阳俱有之证，如阳明病无大热，口燥渴心烦，背微恶寒者，乃白虎加人参证也，今少阴病，但欲寐，得之二三日，口中不燥而和，其背恶寒者，乃少阴阳虚之背恶寒，非阳明热蒸之背恶寒也，故当灸之，更主以附子汤。
魏荔彤曰，少阴病三字中，该脉沉细而微之诊，见但欲寐之证，却不发热而单背恶寒，此少阴里证之确据也，全篇亦规此句，为标的。
正珍曰，脉经无附子汤主之五字，此盖前条麻黄附子甘草汤证所谓无里证者也，故以艾火扶其阳气，而逐外寒耳，口中和三字，承无里证文发之，附子汤主之五字，宜从脉经删去。
〔三百十三〕少阴病，身体病，手足寒，骨节痛，脉沉耆，附子汤主之。
金鉴曰，身体痛，表里俱有之证也，如太阳病，脉浮发热恶寒，身痛手足热，骨节痛，是为表寒，当主麻黄汤发表以散其寒，今少阴病脉沉，无热恶寒，身痛手足寒，骨节痛，乃是里寒，故主附子汤，温里以散寒。
正珍曰，身体骨节疼痛者，寒邪盛也，手足寒，乃厥冷，兼见厥阴证也，盖少阴厥阴合病矣。
附子汤方
附子（二枚炮去皮破八片）　茯苓（三两）　人参（二两）　白术（四两）　芍药（三两）
上五味，以水八升，煮取三升，去滓，温服一升，日三服，此方本在前条后，今移入于此。
〔三百十四〕少阴病，下利便脓血者，桃花汤主之。
按，便脓血三条，并系今之痢病，决非伤寒也，金匮要略下利篇，有此证此方，而无少阴之目，且外台桃花汤下，引崔氏方书，疗伤寒后赤白滞下无数，可征矣，意是杂病论中文，错乱入此者已，虚痢下脓血者，当与此汤，若其热邪炽盛，里急后重者，非此汤所宜也。
桃花汤方
赤石脂（一斤一半全用一半节末）　乾姜（一两）　粳米（一升）
上三味，以水七升，煮米令熟，去滓，温服七合，内赤石脂末方寸匕，日三服，若一服愈，余勿服。
张志聪曰，赤石脂色如桃花，故名桃花汤，或曰赤石脂，即桃花石也。
刘栋曰，温服七合之服字，要略无之为是，不然则文意不通。
正珍曰，赤石脂一半全用者，与乾姜粳米同煎之也，一半筛末者，和汤服之也，清王子接古方选注云，桃花汤非名其色，肾藏阳虚用之，一若寒谷有阳和之致故名，（止此）可谓过凿矣。
〔三百十五〕少阴病二三日，至四五日，腹痛小便不利，下利不止便脓血者，桃花汤主之，（全书，痛作满非）。
自少阴病，至下利不止二十字，盖剽窃后真武汤条，加以便脓血三字者，益明，脓血三条，本非少阴病，而叔和氏强属之少阴矣。
〔三百十六〕少阴病，下利便脓血者，可刺。
发秘曰，痢病每多腹里拘急而痛，故刺以救其急。
〔三百十七〕少阴病，吐利手足逆冷，烦躁欲死者，吴茱萸汤主之，（成本，逆作厥。
张璐曰，少阴病兼厥阴之候也。
刘栋曰，下利清穀，而手足厥冷，烦躁欲死者，四逆之主也，呕吐而下利，手足厥冷，烦躁欲死者，吴茱萸汤之主也，故吴茱萸汤，以吐为主也，四逆汤，以利为主也，是下利二证之别，不可不识也。
正珍曰，少阴病，以无热恶寒脉微细言之，吐利逆冷，烦躁欲死，已见里证也，盖少阴兼厥阴者，如不合病，则是并病已，阳明篇云，食谷欲呕者，吴茱萸汤主之，厥阴篇云，乾呕吐涎沫头痛者，吴茱萸汤主之，此条以呕为主者谛矣，若原其因，则胃中虚寒，而饮水淤蓄，阳气为是被闭，因乃厥逆者也。
〔三百十八〕少阴病，下利咽痛，胸满心烦者，猪肤汤主也，（者字，依成本全书，补之，礼内则，郑玄注日，肤切肉也）。
满，懑也，胸满心烦，谓胸中忧忧而困，心中郁郁而热也，皆上焦有热之候，权与猪肤汤，以治其标也，此是少阴异证，而胸中有假热者，虽似黄连汤胸中有热胃中有寒证，然外证大异，内寒甚于彼，而下利，故虽有胸闷心烦，非实热而然，即与白通加猪胆汁汤之心烦同因者也，故虽有心烦，非苓连苦寒所宜，况调胃承气类乎，是以用猪肤白蜜白粉等，其性平而能解热者，以调中解热也，猪肤，即猪肉，本草明称，性平解热毒，考证见下，又曰，下利咽痛，通脉四逆汤，亦有之证，宜参考。
猪肤汤方
猪肤（一斤）
上一味，以水一斗，煮取五升，去滓，加白蜜一升，白粉五合，熬香和令相得，温分六服。
喻昌曰，猪肤者，猪厚皮去肥白油者也，白粉，白米粉也。
钱潢曰，猪肤一味，方中向未注明以何者为肤，致使前后注家，议论纷然各异，如吴缓谓燖猪时，刮下黑肤也，方有执谓本草不载，义不可考，说者不一，用者不同，然既曰肤，当以燖猪时所起之皮外，毛根之薄肤，为是，王好古以为猪皮，尚论云，若以燖猪皮外毛根薄肤，则莶劣无力，且与熬香之说不符，但用外皮，去其内层之肥白为是，其说颇通，若果以燖猪时毛根薄肤，则薄过于纸，且与垢腻同下，熬之有何香味，以意度之，必是毛根深入之皮，尚可称肤，试观刮去毛根薄肤，毛断处，毛根尚存皮内，所谓皮之去内层，极为允当。
正珍曰，按仪礼燕礼有内羞，注云，羞笾之实，糗饵粉糍，疏云，此二物皆粉，稻米黍米所为也，释名云，粉，分也，研米令分散也，合而考之，白粉即米粉，喻昌说是也，熬香二字，特于白粉言之，喻昌兼猪肤说之非矣，钱潢以白粉为粟粉，亦非矣。
〔三百十九〕少阴病，二三日咽痛者，可与甘草汤，不差者，与桔梗汤。
甘草汤方
甘草（二两）
上一味，以水三升，煮取一升半，去滓，温服七合，日二服，（二服，外台作三服，非）。
桔梗汤方
桔梗（一两）　甘草（二两）
上二味，以水三升，煮取一升，去滓，温分再服，（甘草二两，外台作三两，温分，玉函成本全书，并作分温，是）。
刘栋曰，二汤皆少阴部位，权用之方也。
正珍曰，二方甘草皆生用，而不炙，宜熟察焉，外台甘草汤方，亦无炙字，按甘草汤以下，治咽喉五方，盖杂病论中之方，不可独属少阴病也，想因前条有咽痛一证，叔和氏遂以咽痛，为少阴一候，妄冠少阴病三字，以附载于此已，非谓不为仲景氏方也。
〔三百二十〕少阴病，咽中伤生疮，不能语言，声不出者，苦酒汤主之。
金鉴曰，咽痛不愈，若剧者咽中为痛，所伤渐乃生疮，不能言语，声音不出，所必然也。
钱潢曰，今之优人，每遇声哑，即以生鸡子白啖之，声音即出，亦此方之遗意也。
张志聪曰，苦酒，醯也。
刘栋曰，此亦权用之方也。
正珍曰，按王肯堂，以苦酒为酒之苦者，非矣，本草纲目醋条，陶弘景曰，以有苦味，俗呼苦酒，张华博物志云，龙肉以醯渍之，则文章生，晋书张华传云，陆机尝饷张华鮓，于时宾客满座，华发器便曰此龙肉也，众未之信，试以苦酒濯之，必有异，既而五色光起，机还问鮓主，果云，园中茅积下得一白鱼，质状殊常，作鮓过羹，故相献，合而考之，苦酒之为鮓，其尚何疑，肯堂妄人哉。
苦酒汤方
半夏（洗破如枣核十四枚）　鸡子（一枚去黄内上苦酒著鸡子壳中）
上二味，内半夏，著苦酒中，以鸡子壳，置刀环中，安火上，令三沸，去滓少少含咽之，不差更作，三剂，（玉函成本全书，覈字下，有大字，玉函无三剂二字，并当从之，全书三剂下，有服之二字，非也）。
按玉函经云，鸡子一枚去黄，内苦洒于壳中，由是考之，本论二著字，俱是于字之误，当改之，上苦酒，谓上好苦酒，外台喉痹篇，引古今录验，载此方，作淳苦酒，可征矣，言鸡子一枚，去黄留白，纳上好苦酒于其卵壳中也，（圣济总录，苦酒汤，治少阴病，咽中生疮，语声不出，半夏十四枚，鸡子一枚，去黄留白，入苦酒于蛋中，又以半夏，入苦酒内，以鸡壳放剪刀环中，安火上，煮三沸，少少含咽）。
〔三百二十一〕少阴病，咽中痛，半夏散及汤主之，（外台，作咽喉）。
刘栋曰，是亦权用之方也。
正珍曰，此亦治咽痛之一方，意者病因有异已，金鉴云，咽痛者，谓或左或右一处痛也，咽中痛者，谓咽中皆痛也，刘栋亦依中字，以辨其轻重，用意太过，反失于凿，又按，痛字下似脱者字，当补之。
半夏散及汤方
半夏（洗）　桂枝（去皮）　甘草（炙）
上三味等分，各别捣筛已，合治之，白饮和服方寸匕，日三服，若不能散服者，以水一升，煎七沸，内散两方寸匕，更煮三沸，下火令小冷，少少咽之，半夏有毒，不当散服，（两字，玉函作一二二字，全书作一两二字，上字，成本全书，作已上，非，玉函成本全书，并无半夏有毒不当散服八字是也）。
〔三百二十二〕少阴病下利，白通汤主之。
由下条考之，此条下利下，脱脉微者三字，其方亦脱人尿五合四字，俱当补之，按三阴病下利，有大同小异数证，不可不详也，凡三阴病，寒邪纵肆，阳气为是所郁闭，下利脉微者，乃白通汤所主也，其剧者，白通加猪胆汤所主也，寒邪太盛，阳气虚脱，下利清穀者，四逆汤所主也，其剧者，通脉四逆汤所主也，若夫真武汤，则有水气而下利者乃用之，白通之用葱白加猪胆，而不取甘草，岂非为闭之故乎，四逆之一主扶阳，岂非为脱之故乎，真武之用苓术，岂非为水之故乎。
白通汤方
葱白（四茎）　乾姜（一两）　附子（一枚生去皮破八片）
上三味，以水三升，煮取一升，去滓，分温再服，（附子一枚生下，玉函成本，俱有用字，当补之，上三味，当作上四味，去滓下，当补内人尿三字）。
发秘曰，人溺秽物，不可以荐大人君子，今以竹沥代用，盖取诸性之相近也。
正珍曰，按白通，即人尿之别称，此方以人尿为主，故云白通汤也，后汉书，载就传云，卧就覆船下，以马通熏之，注云，马通，马矢也，韵会小补云，马矢曰通，本草纲目，骛条云，白鸭通，即鸭屎也，与马通同义，附方引圣惠方云，乳石发动，用白鸭通一合，由此考之，通乃大便之别称，今加以一白字，示其为小便也，若其叙药名，则直书人屎，命其方则称白通者，何也，丑秽之物，不欲斥言，犹秽器之名清器，方有执程应旄诸人皆云，用葱白而曰白通者，通其阳则阴自消也，果如其言，则橘皮直书皮可乎，杏仁单曰仁可乎，大可笑矣。
〔三百二十三〕少阴病，下利脉微者，与白通汤，利不止，厥逆无脉，乾呕烦者，白通加猪胆汁汤主之，服汤脉暴出者死，微续者生，（医宗粹言曰，脉促厥冷为虚脱，景岳四味回阳饮治元阳虚脱，危在顷刻者）。
此乃白通汤证，而寒邪更甚，气闭极剧者，故令人下利不止，厥逆无脉，乾呕而烦，此非用白通汤之误也，惟以其力不足也，是以前方加猪胆，以开其气闭，盖以猪胆能唤起元气，开通闭塞也，今人治卒患急病，气闭脉伏，不省人事者，每用熊胆属奏奇效，与仲景氏加猪胆之旨，暗合冥契矣，服汤后其脉暴出者，犹油尽将灭之灯，一被挑剔，忽明而终灭，故为死征，若其微续渐出者，犹为霜雪所抑屈之草，得春阳之气，徐徐甲坼，故为生也，此证盖少阴兼厥阴者也，古来注家皆云，此证阴寒太盛，若耑与热药，则拒格而不入，故以人尿猪胆之寒，从其阴寒，以导姜附之热，果尔，则如通脉四逆证，曾无一寒药之在其中乎，可谓强矣，或问，闭之与脱，其证何缘辨之，曰闭者其脉伏，脱者其脉欲绝，所谓无脉，乃是伏而非绝也，白通汤之脉微，亦是欲伏之微，非欲绝之微也，通脉四逆证云，下利清穀，手足厥逆，脉微欲绝，其脱可知也，又云，里寒外热，身反不恶寒，其人面色赤，其不闭可知也，白通及白通加猪胆证则否，此可以辨其闭之与脱矣，若夫通脉四逆加猪胆汤，主虚寒至极，且闭且脱者云。
三百七十条曰，下利手足厥冷，无脉者灸之不温，若脉不还，反微喘者死，由此考之，本条白通加猪胆证宜兼用灼矣。
白通加猪胆汁汤方（汁字，依成本补之）。
葱白（四茎）　乾姜（一两）　附子（一枚生去皮破八片）　人尿（五合）　猪胆汁（一合）
上五味，以水三升，煮取一升，去滓，内胆汗人尿，和令相得，分温再服，若无胆亦可用，（附子生下，当有用字，上字，成本全书，作已上二字，非，五味，成本全书，作三味，非）。
若无胆亦可用六字，叔和所搀，当删之，按霍乱篇通脉四逆加猪胆汤条云，无猪胆，以羊胆代之，盖以诸兽胆，性用不甚相远也，今则可以熊胆代焉。
〔三百二十四〕少阴病，二三日不已，至四五日，腹痛小便不利，四肢沉重疼痛，自下利者，此为有水气，其人或咳，或小便利，或下利，或呕者，真武汤主之，（自下利三字，玉函作而利二字，小便利，作小便自利四字，千金翼，真武汤，作玄武汤）。
或下利三字，当作或不下利四字，对上文自下利言之，否则上既云自下利，岂更云或下利乎，脱简明矣，不已者，谓其病不瘥，枚乘七发云，听圣人辩士之言，涊然汗出，霍然病已，又汉书宣帝纪，孝武皇帝曾孙病已，师古注云，盖以夙遭屯难而多病苦，故名病已，欲其速差也，又按，内经中亦往往以已字为瘥，惟康熙字典，正字通，韵会小补诸书，俱未载此说，因兹委焉，不已者，示前药无效之辞，腹痛以下，皆属有停水之证，或以下，皆是兼证，言或如是者与否者，皆在一真武汤所得而疗也，按太阳病，有水气者，桂枝加白术茯苓汤，五苓散，小青龙汤所主也，今此证少阴病而有水气，故附子为主以疗少阴证，芍药以止腹痛，白术茯苓生姜三味，以利停水也，此方亦治太阳病，发汗后，仍发热，心下悸，头眩身瞤动，振振欲躃地者，亦以汗后中虚而饮水停畜故也，此方名真武者，以附子色黑也，金鉴云，真武者，北方司水之神也，以之名汤者，赖以镇水之义也，果尔，五苓散猪苓汤之专主利水者，无真武之号何也，又按，方名本曰玄武汤，宋板改作真武，避宣租讳也，说见王世贞四部稿宛委余编，是在当时，固当避之，元金以降，蹈袭不复者何也，盖以沿习日久，耳目所惯，遽难改复也，犹庄助庄光，避明帝讳，改为严助严光，后世从而不改已矣。
真武汤方
茯苓（二两）　芍药（三两）　白术（二两）　生姜（三两切）　附子（一枚炮去皮破八片）
上五味，以水八升煮，取三升去滓温服七合日，三服若咳者加五味子半升，细辛一两，乾姜一两，若小便利者，去茯苓，若下利者，去芍药加乾姜二两，若呕者去附子加生姜足前为半斤，（白术二两，外台作三两）。
钱潢曰，后加减法，为后世俗医所增，察其文理纰谬，恶其紫之乱朱，故重附于此，并逐一指摘其误，使学者有所别识云，（下略）
程知曰，白通通脉真武，皆为少阴下利而设，白通四证，附子皆生用，惟真武一证，熟用者，盖附子生用，则温经散寒，炮热则温中去饮，白通诸汤，以通阳为主，真武汤以益阴为先，故用药有轻重之殊。
〔三百二十五〕少阴病，下利清穀，里寒外热，手足厥逆，脉微欲绝，身反不恶寒，其人面色赤，或腹痛，或乾呕，或咽痛，或利止，脉不出者，通脉四逆汤主之，（面色赤，成本全书，作面赤色，非）。
此亦少阴厥阴兼病者，寒邪太盛，阳气虚脱也，盖四逆汤证一等深剧者也，反不恶寒四字，对少阴病言之，此证虽外有发热，非表有实邪，乃后世方书所谓无根虚火泛上者也，此汤以救其虚脱则瘥，或以下则所兼客证已，里寒外热四字，说其因也，非说其证也。
通脉四逆汤方
甘草（二两炙）　附子（大者一枚生用去皮破八片）　乾姜（三两强人可四两）
上三味，以水三升，煮取一升二合，去滓，分温再服，其脉即出者愈，面色赤者，加葱九茎，腹中痛者，去葱加芍药二两，呕者，加生姜二两，咽痛者，去芍药加桔梗一两，利止脉不出者，去桔梗加人参二两，病皆与方相应者，乃服之，（全书，作甘草三两，钱潢从之，然考玉函及成本，皆与宋板同）。
钱潢曰，后加减法，揣其词义浅陋，料非仲景本意，何也，原文中，已先具诸或有之证，然后方立治，则一通脉四逆汤，其证皆可该矣，岂庸续用加减邪，况其立意，庸恶陋劣，要皆出于鄙俗之辈，未敢竟削，姑存之以备识者之鉴云。
正珍曰，此方治阳气虚脱，而脉气不能通达于四末，四肢厥逆，脉微欲绝者，故名曰通脉四逆汤也，脉即出者，微而欲绝之脉，即以渐而出也，不与暴出之自无而忽有同，故为生也。
〔三百二十六〕少阴病，四逆，其人或咳，或悸，或小便不利，或腹中痛，或泄利下重者，四逆散主之。
正珍曰，此条论之与方，皆出于王叔和，非仲景氏笔也，当削之，钱潢四逆说，可谓卓论矣，王履溯洄集，四逆厥辩，大非古义，排叱而可也，张兼善云，太阴则手足温，少阴则手足清，厥阴则手足厥逆，亦非也。
四逆散方
甘草（炙）　枳实（破水渍炙乾）　柴胡　芍药
上四味，名十分，捣筛，白饮和服方寸匕，日三服，咳者，加五味子，乾姜，各五分，并主下利，悸者，加桂枝五分，小便不利者，加茯苓五分，腹中痛者，加附子一枚炮令坼，泄利下重者，先以水五升，煮薤白三升，煮取三升，去滓，以散三方寸匕内汤中，煮取一升半，分温再服。
钱潢曰，详推后加减法，凡原文中每具诸或有之证者皆有之，如小柴胡汤，小青龙汤，真武汤，通脉四逆汤，四逆散，皆是也，愚窃揆之以理，恐未必皆出于仲景。
〔三百二十七〕少阴病，下利六七日，咳而呕渴，心烦不得眠者，猪苓汤主之。
按前三百十八条云，少阴病，下利咽痛，胸满心烦者，猪肤汤主之，由是观之，此条猪苓汤，当作猪肤汤，盖传写之误也，若夫猪苓汤，主小便不利而渴者，若其小便自利而渴者，猪苓汤在所禁也，故阳明篇云，阳明病汗出多，而渴者，不可与猪苓汤，以汗多胃中燥，猪苓汤，复利其小便故也，是也，况下利，咳呕，心烦不得眠，皆不为猪苓汤证乎，此亦少阴病，权用之方也，再按，曰少阴病，曰下利，曰心烦，皆同猪肤汤症也，若夫少阴而咳而呕，系真武汤所兼之证，故虽渴非白虎五苓之渴，虽烦不得眠，非栀子豉汤证也。
〔三百二十八〕少阴病，得之二三日，口燥咽乾者，急下之，宜大承气汤。
此以下三条，并是阳明病有燥屎者，而实非少阴证，今冒以少阴病三字者，以其有无热欲寐等证也，与太阴篇，桂枝加大黄汤例同，按承气证，以脉滑数为法，二百六十四条曰，脉滑而数者，有宿食也，当下之，宜大承气汤，二百二十四条曰，阳明病讝语发潮热，脉滑而疾者，小承气汤主之，辨可下篇曰，下利脉迟而滑者，内实也，宜大承气汤，下利脉反滑，当有所去下之乃愈宜，大承气汤，合而考之，以下三证，其脉滑数者可知也。
〔三百二十九〕少阴病，自利清水，色纯青，心下必痛，口乾燥者，急下之，宜大承气汤，（玉函脉经，自利作下利是，急下之宋板作可下之非，今依成本全书，改之）
金鉴曰，自利清水，谓下利无糟粕也，色纯青，谓所下者皆污水也。
正珍曰，清，圊也，清水犹言下水，与清穀清便清血清脓血之清同，非清浊之清也，若是清浊之清，则其色当清白，而不当纯青也，注家皆为清浊之清非矣，心下痛似结胸非结胸，盖彼有硬满，而此无硬满，其别可知也。
〔三百三十〕　少阴病，六七日腹胀不大便者，忽下之，宜大承气汤，（胀字玉函脉经千金及翼，俱作满是）。
胃中有燥屎也。
〔三百三十一〕少阴病，脉沉者，急温之，宜四逆汤。
按本节不说病证，而独说脉者，盖承上三条而发之也，言少阴病虽有如上三条所述者，若其脉沉者，不可下之，急温之可也，乃知上三条，虽名曰少阴，其脉不沉可知矣，再按，少阴病脉沉，乃脉微细而沉也，微细二字含畜，在少阴病三字中也，又按四逆证，以脉沉微及迟为法，九十五条曰，病发热恶寒，脉皮沉云云宜四逆汤，三百九十七条曰，脉微欲绝者，四逆汤主之，二百三十二条曰，脉浮而迟，表热里寒，下利清穀者，四逆汤主之，三百二十四条曰，少阴病云云，脉微欲绝，通脉四逆汤主之。
〔三百三十二〕少阴病，饮食入口则吐，心中温温，欲吐复不能吐，始得之，手足寒，脉弦迟者，此胸中实，不可下也，当吐之，若膈上有寒饮乾呕者，不可吐也，当温之，宜四逆汤，（心中玉函作心下是，温温又作嗢嗢，千金作愠愠，当成本作急，非）。
温温即愠愠，古字通用也，当以愠愠为正字，膈上当作膈下，脉经第七卷，不可吐篇，引此条云，若膈下有寒饮乾呕者，不可吐当温之，本论劳复篇云，胃上有寒，当以丸药温之，宜理中丸，太阳中篇，小青龙汤条云，心下有水气乾呕，合而考之，上字当作下字，复反也，少阴病三字，以始得之无热恶寒言之，言少阴病，饮食入口，则心下愠愠，欲吐反不能吐，自始得之，手足寒而其脉弦迟者，此为邪气实于胸中，盖邪实于胸中，则阳气为是所闭，而不能通达四末，是以令人手足厥寒，其脉弦迟，如是者，当以瓜蒂散吐之，素问所谓其高者，因而越之是也，若下之则于治为逆，故曰不可下也，厥阴篇三百六十三条云，病人手足厥冷，脉乍紧者，邪结在胸中，心下满而烦，饥不能食者，病在胸中当须吐之，宜瓜蒂散，盖与本节同因而殊证者耳，按小柴胡汤之心烦喜呕，黄连汤之欲呕吐，乾姜黄连黄芩人参汤之食入口即吐，皆胸中有热也，吴茱萸汤之食谷欲呕，中焦有寒也，金匮大黄甘草汤之食已即吐，亦由胸中有热也，此条饮食入口则吐，心中愠愠欲吐反不能吐，自始得之，手足寒，脉弦迟者，此为邪气实于胸中，而阳气为是所闭，故不论其寒热，吐以达其郁闭也，若其人手足厥冷饮食不吐，而惟乾呕者，此为膈下有寒饮，盖脾胃虚冷，不能转化水浆之所致，故不可吐，宜以四逆汤急温之，中焦得温，而寒饮自散也，注家云寒饮乃痰，大非也，详见前瓜蒂散条，再按手足寒，即厥冷，四逆汤，通脉四逆汤，白通加猪胆汤，共有之证也，惟彼则下利清穀，脉微欲绝，而此则无下利脉微等候，故虽有厥冷，不用姜附也。
〔三百三十三〕少阴病，下利脉微涩，呕而汗出必数更衣，反少者，当温其上灸之。
刘栋曰，凡少阴病，下利脉微涩，呕而汗出者，必当数更衣，而反少者，此寒邪在上焦也，当须灸之以温其上焦也。
正珍曰，此条非仲景氏辞气，当删。


卷九  ——————————————————————————————————————————————————————————————————————————————————————————

辨厥阴病脉证并治第十二  ***************************
〔三百三十四〕厥阴之为病，消渴，气上撞心，心中疼热，饥而不欲食，食则吐蛔，下之利不止。
〔三百三十五〕厥阴中风，脉微浮，为欲愈，不浮，为末愈。
〔三百三十六〕厥阴病欲解时，从丑至卯上。
〔三百三十七〕厥阴病渴欲饮水者，少少与之愈。
按厥阴篇亡而不传矣，王叔和患其阙文，补以四章，所谓厥阴之为病，消渴云云，厥阴中风云云，厥阴病欲解云云，厥阴病渴欲饮水云云是也，后人复患其若斯浅略，拾取其散落者，附以杂病之文，何以知其然也，盖厥阴者，阴证之极，至深而至急者也，其文虽缺，以意推之，四肢厥逆，烦躁吐利，脉微欲绝者，固不俟言，如少阴篇所收，吴茱萸汤，通脉四逆汤证，是也，而今厥阴云云四章，无一及此者，其非仲景之旧可知也，玉函经，才举此四章以充厥阴一篇，而不及下利呕哕诸条，岂非叔和真面目乎，其下利有微热以下，至呕哕等条，皆金匮之所载，非伤寒之文也，岂非后人拾取其散落者，附以杂病之文乎。
〔三百三十八〕诸四逆厥者，不可下之，虚家亦然。
〔三百三十九〕伤寒先厥后发热，而利者，必自止，见厥复利。
〔三百四十〕伤寒始发热，六日厥，反九日而利，凡厥利者，当不能食，今反能食者，恐为除中食以索饼，不发热者，知胃气尚在必愈，恐暴热来出而复去也，后日脉之，其热续在者，期之旦日夜半愈，所以然者，本发热六日厥，反九日复发热，三日并前六日，亦为九日，与厥相应，故期之旦日夜半愈，后三日脉之，而脉数，其热不罢者，此为热气有馀，必发痈脓也。
上三条系后人之言当删之。
〔三百四十一〕伤寒脉迟六七日，而反与黄芩汤彻其热，脉迟为寒，今与黄芩汤复除其热，腹中应冷，当不能食，今反能食，此名除中，必死，（今与玉函作而与，此名作此为）。
伤寒脉迟句下，当有发热二字，应下文反与黄芩汤彻其热之语，盖黄芩汤，本治太阳少阳合病之方，岂用之于无发热者乎，彻与撤通，韵会小补，撤字注云，直列切，除去也，经典通作彻，论语以雍彻，左传襄公二十三年，平公不彻乐，（杜注云，彻，去也），是也，除中者，谓中气被翦除，魏书任城王澄传云，寻得翦除亦大损财力，是也，除中反能食者，胃气将绝，引食以自救故也，辟诸富家暴贫，强作骄奢，以取一时之快，不祥莫大焉，不死何俟，易曰枯杨生华，何可久也。
〔三百四十二〕伤寒先厥后发热，下利必自止，而反汗出咽中痛者，其喉为痹，发热无汗，而利必自止，若不止必便脓血者，其喉不痹。
〔三百四十三〕伤寒一二日至四五日厥者，必发热，前热者，后必厥，厥深者，热亦深，厥微者，热亦微，厥应下之，而反发汗者，必口伤烂赤。
〔三百四十四〕伤寒病厥五日，热亦五日，设六日当复厥，不厥者，自愈，厥终不过五日，以热五日，故知自愈。
以上三条，亦系后人之言，当削之。
〔三百四十五〕凡厥者，阴阳气不相顺接便为厥，厥者，手足逆冷者是也，（成本无逆冷者之者字，是）。
阴阳气不相顺接者，谓血气否寒，不能升降，所谓天地不交，否，是也，尝考和兰解体之书，人身血行之道二矣，其一起于心藏，以顺行周身，是之谓动脉，其一起于动脉所尽之处，受动脉之血逆行，而还入于心，是之谓血脉，更出更入，如环无端然，若有一所否寒，则出者不入，人者不出，厥逆于是乎发，脉动于是乎绝，遂乃至乎死，所谓阴阳二字，盖动脉血脉是也，再按，此条疑是后人注文已。
〔三百四十六〕伤寒脉微而厥，至七八日肤冷，其人躁无暂安时者，此为藏厥，非为蛔厥也，蛔厥者，其人当吐蛔，令病者静而复时烦者，此为藏寒，蛔上入其膈故烦，须臾复止，得食而呕，又烦者，蛔闻食臭出，其人当自吐蛔，蛔厥者，乌梅丸主之，又主久利方，（非为蛔厥也五字，千金翼，作死一字，非为之为字，依成本全书补之，又按令病玉函作今病是，当改之，成本脱时烦者之者字，及其膈之其字，并当补之，玉函无又主久利方五字是，当削之）。
成无己曰，藏厥者死，阳气绝也，蛔厥虽厥而烦，吐蛔已则静，不若藏厥而躁无暂安时也，病人藏寒胃虚，蛔动上膈，闻食臭出，因而吐蛔，与乌梅丸，温藏安虫。
张璐曰，藏厥用附子理中汤及灸法，其厥不回者死。
希哲曰，此为藏寒，蛔上入其膈故烦，十一字为一句，为字去声，又曰藏寒者，胃寒也，古书有指府为藏者，不可拘泥也。
乌梅丸方
乌梅（三百枚）　细辛（六两）　乾姜（十两）　黄连（十六两）　当归（四两）附子（六两炮去皮）　蜀椒（四两出汗）　桂枝（去皮六两）　人参（六两）　黄蘖（六两）
上十味，异捣筛，合治之，以苦酒渍乌梅一宿，去核蒸之五斗米下，饭熟捣成泥，和药令相得，内臼中与蜜杵二千下，丸如梧桐子大，先食饮服十丸，日三服，稍加至二十丸禁生冷滑物臭食等。
刘栋曰，按千金方，治久痢方亦同于此，疑是唐以降之方，至作其剂者，当有取舍耳。
正珍曰，此条论与方，皆非仲景氏也，附子六两，亦非仲景之方法。
〔三百四十七〕伤寒热少微厥，指头寒，嘿嘿不欲食，烦躁数日，小便利，色白者，此热除也，欲得食其病为愈，若厥而呕，胸胁烦满者，其后必便血。
刘栋曰，此条亦后人之言也。
〔三百四十八〕病者手足厥冷，言我不结胸，小腹满，按之痛者，此冷结在膀胱关元也。
结胸当作厥冷，盖结厥同音，因误为结冷，再误为结胸耳，犹荀子鼫鼠五技，一误为鼯鼠，再误为梧鼠，本草马矢蒿，一讹为马先蒿，再误为马新蒿，否则言吾不结胸一句，甚似无谓矣，金匮瘀血病篇曰，病人腹不满，其人言我满，为有瘀血，造语之法，全与本节同，益可以知结胸为厥冷之误矣，关元上当有当灸二字，后三百五十七条云，伤寒脉促，手足厥逆者，可灸之，三百七十条亦云，下利手足厥冷，无脉者灸之，甲乙经云，关元在脐下三寸，刺入二寸，留七呼，灸七壮，又云胞转小腹满，关元主之，又云奔豚寒气入小腹，时欲呕，关元主之，合而考之，脱简无疑，又按金匮云，妇人怀娠六七月，小腹如扇，子藏开故也，当以附子汤温其藏，此证亦当用附子四逆辈。
〔三百四十九〕伤寒发热，四日厥，反三日复热，四日厥少热多者，其病当愈，四日至七日热不除者，必便脓血。
〔三百五十〕伤寒厥，四日热，反三日复厥，五日其病为进，寒多热少，阳气退，故为进也。
〔三百五十一〕伤寒六七日脉微，手足厥冷烦躁，灸厥阴，厥不还者死。
上三条，系后人之言，当删之。
〔三百五十二〕伤寒，发热下利，厥逆，躁不得卧者死。
此即阴证之极，里寒外热之证。
〔三百五十三〕伤寒，发热下利至甚，厥不止者死。
不止者，以服药无效言。
〔三百五十四〕伤寒六七日，不利便，发热而利，其人汗出不止者死，有阴无阳故也。
不利便，当作小便不利，有阴无阳故也六字，系后人之言。
〔三百五十五〕伤寒五六日，不结胸，腹濡脉虚，复厥者，不可下，此为亡血，下之死，（为字，依玉函成本全书，补之）。
濡字，程应旄改作满，是也，若腹濡脉虚而厥，皆无可下之理，而曰不可下，则为无谓，按金鉴改结胸作大便，方有执训亡为无，皆非矣。
〔三百五十六〕发热而厥，七日下利者为难治。
此亦系后人之言，当删之。
〔三百五十七〕伤寒脉促，手足厥逆者，可灸之，（者字，依玉函成本全书，补之）。
灸可以挽回阳气，继以四逆辈可也。
〔三百五十八〕伤寒脉滑而厥者，里有热也，白虎汤主之，（也字，依玉函成本全书，补之）。
程应旄曰，脉滑而厥，此乃阳实拒阴之厥也，可舍证而治脉也。
金鉴曰，滑为阳脉，里热可知，是热厥也，然内无腹满痛不大便之证，是虽有热，而里未实，不可下而可清，故以白虎汤主之。
发秘曰，厥逆脉沉微者为寒，用四逆，脉滑大者为热，用白虎。
〔三百五十九〕手足厥寒，脉细欲绝者，当归四逆汤主之。
当归四逆汤方
当归（三两）　桂枝（三两去皮）　芍药（三两）　细辛（三两）　甘草（二两炙）　通草（二两）　大枣（二十五枚擘一法十二枚）
上七味，以水八升，煮取三升，去滓，温服一升，日三服。
〔三百六十〕若其人内有久寒者，宜当归四逆加吴茱萸生姜汤。
当归四逆加吴茱萸生姜汤方
当归（三两）　桂枝（三两去皮）　芍药（三两）　细辛（三两）　甘草（二两炙）　通草（二两）　生姜（半斤切）　茱萸（二升）　大枣（二十五枚擘）
上九味，以水六升，清酒六升和，煮取五升，去滓，温分五服，（一方水酒各四升）
钱潢曰，手足厥寒，即四逆也，故当用四逆汤，而方名虽曰四逆，而方中并无姜附，不知何以挽回阳气，仲景制方，治极阴最寒之证，独遗此二物邪，是以不能无疑也，恐是历年久远，散失遗亡，讹舛于后人之手，未可知也，不然，何汤名四逆，而药物与四逆迥异邪。
正珍曰，上二条论之与方，俱非乎仲景之言，钱潢所论，极是也，此乃后人之所搀，不可从矣，刘栋曰，通脉四逆汤方中，加当归，以复其脉也，大非。
〔三百六十一〕大汗出，热不去，内拘急，四肢疼，又下利厥逆而恶寒者，四逆汤主之，（脉经无又字，是）。
金鉴曰，是阳亡表，寒盛于里也，故主四逆汤，温经以胜寒，回阳以敛汗也。
正珍曰，内者，腹内也，此证而脉微欲绝者，通脉四逆汤所主。
〔三百六十二〕大汗，若大下利而厥冷者，四逆汤主之。
成无己曰，大汗大下利，内外虽殊，其亡津液损阳气则一也，阳虚阴胜，故生厥逆，与四逆汤，固阳退阴。
〔三百六十三〕病人手足厥冷，脉乍紧者，邪结在胸中，心下满而烦，饥不能食者，病在胸中，当须吐之，宜瓜蒂散，（乍紧辨可吐篇作乍结是，千金翼同）。
此与前三百三十二条，并系邪气实于上焦，阳气为是所闭塞，而不能通达四末之证，非清穀下利脉微欲绝之寒厥也，故吐以瓜蒂散以达其郁闭也，按乍紧作乍结为是，结即代，惟病者其脉素不结，今发手足厥冷而乍结者，非炙甘草汤证血液不充之结，即有物塞于胸中之所致，故与瓜蒂散以吐之则愈，若其心下满以下，别是一证，不可与上文混视，唯以其均可吐之证合而论之，盖证异而因同者，故亦吐之以瓜蒂散也，仲景氏家法乃尔。
〔三百六十四〕伤寒厥而心下悸者，宜先治水，当服茯苓甘草汤，却治其厥，不尔，水渍入胃必作利也，（者字，依成本全书补之，服字，玉函作与字，却成本作郄）。
方有执曰，金匮曰，水停心下甚者则悸，然则悸为水甚。
金鉴曰，厥而心下悸者之下，当有以饮水多四字，若无此四字，乃阴盛之厥悸，非停水之厥悸矣，何以即知是水，而曰宜先治水耶，盖停水者，必小便不利，若不如是治之，则所停之水，渍入胃中必作利也，此证虽不曰小便不利，而不利之意，自寓其中。
正珍曰，此条盖承上条，重论邪实在胸中之厥，兼挟停水而心下悸者，以示治有缓急也，非里虚阴盛，危在旦夕之厥冷也，故厥一字与心下二字，亦皆自上条中，细绎出来，可见脉之乍结，心下之满而烦，饥不能食，皆在一厥字中而含蓄焉，犹大青龙汤之后条，五苓散之后条，皆承上条而省略其脉证也，夫邪结在胸中之厥，非危急之证也，其所兼挟之悸，却急于厥何也，悸乃停水所致，其人小便必不利，观小柴胡条，可以见矣，是以不先与茯苓甘草汤以治其水，则停水渍入大肠中，必作下利，故先治其水，而后更与瓜蒂散以治其厥也，又按水渍入胃之胃字，当为肠字解之，如胃中有燥屎亦然，其实肠胃一府，唯就其广狭大细，以殊其名已，素问标本病传论云，大小不利治其标，今此条先行其水，而后治厥，盖取诸标者也，孰谓仲景氏不撰用素问乎。
〔三百六十五〕伤寒六七日，大下后，寸脉沉而迟，手足厥逆，下部脉不至，喉咽不利，唾脓血，泄利不止者，为难治，麻黄升麻汤主之。
麻黄升麻汤方
麻黄（二两半去节）　升麻（一两一分）　当归（一两一分）　知母（十八铢）　黄芩（十八铢）萎蕤（十八铢一作菖蒲）　芍药（六铢）　天门冬（六铢去心）　桂枝（六铢去皮）　茯苓（六铢）　甘草（六铢炙）　石膏（六铢碎绵裹）　白术（六铢）　乾姜（六铢）
上十四味，以水一斗，先煮麻黄一两，沸去上沫，内诸药煮取三升，去滓，分温三服，相去如炊三斗米顷，令尽汗出愈。
此条论与方，俱后人之所儳，非乎仲景氏之言，故今删之。
〔三百六十六〕伤寒四五日，腹中痛，若转气下趣少腹者，此欲自利也，（趣成，本作趋）。
此乃心下有水，渍入肠中以作利之兆，盖承厥而心下悸条发也，俚语有之，腹鸣者必下，盖喻之于事之必有前兆而言，乃此条之意，百六十六条生姜泻心证曰，胁下有水气，腹中雷鸣下利，同是有水而雷鸣也。
金匮曰，腹中寒气雷鸣切痛，附子粳米汤主之，此条证亦宜用粳米汤，不可用生姜泻心汤，何也，水则一也，证则有痛不痛之别也。
〔三百六十七〕伤寒本自寒下，医复吐下之，寒格更逆吐下，若食入口即吐，乾姜黄芩黄连人参汤主之，（玉函成本全书，俱无复吐下之下字，玉函即吐下有者字，是，当补之）。
伤寒至逆吐下十七字，阙误错乱，不可强解，王肯堂以寒下，为吐下之误写矣，按金匮云，食已即吐者，用大黄甘草汤，由此考之，饮食有间而吐者，多因虚寒，其入口即时吐出者，多因上焦有热，故用芩连解热之品主之也。
乾姜黄芩黄连人参汤方
乾姜　黄芩　黄连　人参（各三两）
上四味，以水六升，煮取二升，去滓，分温再服。
〔三百六十八〕下利有微热而渴，脉弱者，令自愈。
〔三百六十九〕下利脉数，有微热汗出，令自愈，设复紧，为未解。
上二条，系后人之言，当删之。
〔三百七十〕下利手足厥冷，无脉者灸之不温，若脉不还，反微喘者死。
此乃白通加猪胆汁汤证。
〔三百七十一〕少阴负趺阳者，为顺也。
〔三百七十二〕下利寸脉反浮数，尺中自涩者，必清浓血。
上二条，亦系后人之言，当删之。
〔三百七十三〕下利清穀，不可攻表，汗出必胀满。
下利清穀，里寒为甚，可与四逆汤温之，虽有表证，不可发汗，汗出则表里俱虚，而中气不能宣通，故令人胀满，亦四逆汤证也，宜与后三百八十一条参考。
〔三百七十四〕下利脉沉弦者下重也，脉大者为未止，脉微弱数者为欲自止，虽发热不死。
〔三百七十五〕下利脉沉而迟，其人面少赤，身有微热，下利清穀者，必郁冒，汗出而解，病人必微厥，所以然者，其面戴阳，下虚故也。
〔三百七十六〕下利脉数而渴者，令自愈，设不差，必清脓血，以有热故也。
上三条，亦系后人之言，当删之。
〔三百七十七〕下利后，脉绝手足厥冷，晬时脉还，手足温者生，脉不还者死，（不还下，玉函千金，有不温二字，是，当补之）。
成无己曰，晬时，周时也。
正珍曰，此条盖以通脉四逆汤服后言之，晬时，详见抵当丸条下。
〔三百七十八〕伤寒下利日十馀行，脉反实者死。
金鉴曰，伤寒下利日十馀行，正气虚也，其脉当虚，今反实者，邪气盛也，正虚邪盛，故主死也。
正珍曰，素问玉机真藏论曰，泄而脉大，脱血而脉实，皆难治。
〔三百七十九〕下利清穀，里寒外热，汗出而厥者，通脉四逆汤主之。
此证其脉微欲绝，盖寒邪太盛，阳气虚脱者也，宜与前三百二十五条参考。
〔三百八十〕热利下重者，白头翁汤主之。
岛寿曰，热利下重者，有热致利，下焦重滞也
正珍曰，此亦系今之痢病，下重谓下部沉重，又谓之后重，身热下利，腹里拘急，下部沉重，后世所谓热毒痢也，白头翁汤可以解其热毒，按痢字盖后世俗字，素灵谓之肠澼，病源千金外台诸书，又谓之滞下，卢和丹溪纂要云，仲景以泻利滞下，混同论治，殊不知肠澼滞下及痢，皆属病名，而仲景氏所论，惟以病证而言矣，再按白头翁汤，主热痢，桃花汤，主冷痢，俱是治痢之方，本在杂病论中者，而非伤寒之方也，视金匮二方接在一处，可以见矣。
白头翁汤方
白头翁（二两）　黄蘖（三两）　黄连（三两）　秦皮（三两）
上四味，以水七升，煮取二升，去滓，温服一升，不愈，更服一升，（白头翁二两，玉函金匮全书，俱作三两是）。
〔三百八十一〕下利腹胀满，身体疼痛者，先温其里，乃攻其表，温里宜四逆汤，攻表宜桂枝汤，（成本全书，俱脱二宜字，当补之）。
成无己曰，下利腹满者，里有虚寒，先与四逆汤温里，身疼痛为表未解，利止里和，与桂枝汤攻表。
张志聪曰，攻，专治也。
正珍曰，下利腹胀满者，以里虚而气不能宣通也，前第九十三条曰，伤寒医下之，续得下利清穀不止，身疼痛者，急当救里，后身疼痛，清便自调者，急当救表，救里宜四逆汤，救表宜桂枝汤。
〔三百八十二〕下利慾饮水者，以有热故也，白头翁汤主之。
成无己曰，自利不渴，为藏寒，与四逆汤以温藏，下利饮水为有热，与白头翁汤以凉中。
刘栋曰，此条当在上白头翁条之下也。
正珍曰，饮水二字指渴而言，水字泛言饮物，训为冷水非也，说详于前第七十一条，按下利饮水多，是内有热邪所致，间亦有津液内竭而然者，或大汗后，或大下若大吐后，或痘疮灌脓后，往往有之，概为热邪所致非也，又因所饮之冷热，以辨其虚实亦非也。
〔三百八十三〕下利讝语者，有燥屎也，宜小承气汤。
金鉴曰，其下利之物，必稠黏臭秽，知热与宿食合而为之也，此可决其有燥屎也，于此推之，可知燥屎不在大便硬与不硬，而在里之急与不急，便之臭与不臭也。
正珍曰，少阴篇曰，少阴病自利清水，色纯青，心下必痛，口乾燥者，急下之，宜大承气汤，辨可下篇曰，下利心下硬者，急下之，宜大承气汤，下利脉迟而滑者，内实也，宜大承气汤，下利不饮食者，有宿食故也，当下之，宜大承气汤是也，虽然讝语间有属虚寒者，不可概以为胃实燥屎也。
二百二十一条曰，讝语脉短者死，二百二十四条曰，阳明病讝语，脉反微涩者里虚也，是也。
〔三百八十四〕下利后更烦，按之心下濡者，为虚烦也，宜栀子豉汤。
方有执曰，更烦，本有烦不为利除而转甚也。
正珍曰，凡伤寒发汗吐下者，诸证皆去，但心烦者，是大邪已去，正气暴虚而馀热内伏故也，心下濡者，下后无物也，是虽言虚烦，其实非真虚，亦惟一时假虚已，栀子豉汤以解馀热则愈，按金鉴以此条为虚烦，以大黄黄连泻心汤条，为实烦，彼岂为实烦乎，不可从矣。
〔三百八十五〕呕家有痈脓者，不可治呕，脓尽自愈。
金鉴曰，心烦而呕者，内热之呕也，渴而欲水呕者，停水之呕也，今呕而有脓者，此必内有痈脓，故曰不可治，但俟呕脓尽自愈也。
正珍曰，不可治呕句，脓尽自愈句，金鉴以呕属下句非也，此盖以肺痈证言之，刘栋云，此当在太阳篇服桂枝汤条之下，误混于此，是未必然，又曰明万表万氏家抄云，试肺痈法，凡人胸中隐隐疼，咳嗽有臭痰，吐在水内沉者是痈证，浮者是痰，入门曰，肺痈咳唾脓血腥臭，置之水中则沉，此试肺痈之法，亦不可不知矣。
〔三百八十六〕呕而脉弱，小便复利，身有微热见厥者，难治，四逆汤主之，既云难治，又处以四逆汤，论中断无此例，疑非仲景之言。
〔三百八十七〕乾呕吐涎沫头痛者，吴茱萸汤主之，（沫字下，玉函有而复二字）
成无己曰，乾呕吐涎沫者，里寒也，头痛者，寒气上攻也，与吴茱萸汤温里散寒。
正珍曰，此胃虚寒，而饮水淤蓄者，与少阴篇膈下有寒饮乾呕，与四逆汤，差后病篇，大病差后喜唾，久不了了，胃上有寒，宜理中丸者，同胃寒有饮之证，故与吴茱萸汤，以温胃逐水也，又按吐涎沫，乃是吐痰，古无痰字，详见瓜蒂散下，再按此证也，今世所谓痰厥头痛者，外台第八卷，载痰厥头痛方八首，至于后世则有元人李杲，半夏白术天麻汤方，载在兰室秘藏，盖皆吴茱萸汤之支流余裔耳。
〔三百八十八〕呕而发热者，小柴胡汤主之。
成无己曰，呕而发热者，柴胡证具。
〔三百八十九〕伤寒大吐大下之极虚复极汗出者，以其人外气怫郁，复与之水以发其汗，因得哕，所以然者，胃中寒冷故也。
此条系后人之言，当删之。
〔三百九十〕伤寒哕而腹满，视其前后，知何部不利，利之即愈，（视，玉函作问，是）。
成无己曰，前部小便也，后部大便也。
赵开美曰，活人云，前部宜猪苓汤，后部宜调胃承气汤。
张璐曰，一为胃气虚寒，一为胃中实热，不可不辨，虚寒者温之，四逆理中是也，实热者利之，承气五苓是也。
金鉴曰，伤寒哕而不腹满者，为正气虚，吴茱萸汤证也，哕而腹满者，为邪气实，视其二便何部不利，利之则愈也。
正珍曰，素问标本病传论曰，先病而后生中满者，治其标，又曰，小大不利，治其标，此条不拘哕，而专主腹满者，盖先疗其急者也。


卷十  ——————————————————————————————————————————————————————————————————————————————————————————

辨霍乱病脉证并治第十三  ***************************
〔三百九十一〕问曰，病有霍乱者，何，答曰，呕吐而利，此名霍乱，（成本全书，作名曰霍乱）。
按此一篇，本是金匮杂病篇之文，然金匮之所逸，故今详释其义矣，霍乱者，上吐下泻之病名，篇首呕吐而利，此名霍乱一条，盖系王叔和之解，虽非仲景氏言乎，实是古训也，原夫霍乱之为病，夏月暑时，食饮过度之所致，胃中扰乱，上吐下泻者是也，汉书严助传云，夏月暑时，欧泄霍乱之疾，相随属也，孙思邈千金方云，霍乱之病，皆因饮食，非关鬼神，夫饱食肫脍复餐乳酪海陆百品无所不啖，眠卧冷席，多饮寒浆，胃中诸食，结而不消，阴阳二气，拥而反戾，阳气欲升，阴气欲降，阴阳乖隔，变成吐利，又曰，大凡霍乱，皆中食脍酪及饱食杂物，过度不能自裁，夜卧失覆，不善将息所致，陨命者众，谚曰，百病从口生，盖不虚也，成无己明理论云，伤寒吐利者，邪气所致，霍乱吐利者，饮食所伤也，唐僧义净，南海寄归传云，凡四大之有病者，咸从多食而起，或由劳力而发，夜餐未泄，平旦便餐，或曰食不消，午时还食，因兹发动，遂成霍乱，可见霍乱，乃是暑时伤食之所致也，虽然，冬月间亦有之，惟不若夏秋间最多耳，唯霍乱之为伤食，前人未明言及之，至香川太仲行余医言，断然定为一病，考征明白，真可谓千古一人矣，虽然，其名曰霍乱，犹不得不依挥霍撩乱之说，是以世人动致疑于其间惜哉，然则其所以名曰霍乱者，何也，霍与臛古字通用，汉书鲍宣传云，浆酒霍肉，可征矣，说文云，臛，肉羹也，大氐人之为食所伤，肉食居多，故特举臛以统一应食物也，凡人溺其所嗜欲，皆谓之乱，孔子曰，惟酒无量，不及乱也，左传昭元年，医和诊晋侯之疾曰，是为近女室，淫溺惑乱之所生也，乱字义可以知矣，前辈诸解，纷纭不归一，皆坐不知其为伤食故尔，今集诸家异同，附于下方，以待有识者之订。
病源候论云，霍乱，言其病挥霍之间，便致缭乱也。
成无己曰，伤寒霍乱何以明之，上吐而下利，挥霍而撩乱也，又曰，轻者止曰吐利，重者挥霍撩乱，名曰霍乱。
方有执曰，霍，吐也，乱，杂乱也。
钱潢曰，霍字未详其义，大约是倏忽间吐泻扰乱之意耳，成氏以挥霍撩乱解之，恐未必然。
伤寒发秘曰，霍乱之名，千古以来，未有一人之得其旨者，按左传闵公元年，晋献公作二军，公将上军，太子申生将下军，以灭耿灭霍，国语亦载，献公十六年，公作二军，公将上军，太子将下军，以伐霍，注云，霍，周文王之子，霍叔武之国也，由是考之，霍乱之霍，乃国名，所以谓之霍乱病者，盖以霍国之乱，军士多病此证，故时人遂呼为霍乱病已，昔者东晋建武中，南阳击虏，得天行斑疮，仍呼为虏疮，（外台天行发斑病篇，引肘后云，世人云以建武中，于南阳击肤所得仍呼，为虏疮），后世又有广东疮之名，（俞并续医说云，弘治末年，民间患恶疮，自广东人始，吴人不识，呼为广疮，又以其形似，谓之杨梅疮），我东方俗间，亦有肥前疮，大坂肿，江户疱疮等称，可见霍乱之称，果起于献公伐霍之役也。
〔三百九十二〕问曰，病发热头痛，身疼恶寒吐利者，此属何病，答曰，此名霍乱，霍乱自吐下，又利止复更发热也。
〔三百九十三〕　伤寒其脉微涩者，本是霍乱，今是伤寒，却四五日至阴经上转入阴必利，本呕下利者，不可治也，欲似大便而反失气，仍不利，者此属阳明也，便必硬，十三日愈，所以然者，经尽故也。
刘栋曰，后人之所记也，故不採用。
〔三百九十四〕下利后当便硬，硬则能食者愈，今反不能食，到后经中颇能食，复过一经能食，过之一日当愈，不愈者，不属阳明也。
此亦系后人之言，当删之。
〔三百九十五〕恶寒脉微，而复利，利止亡血也，四逆加人参汤主之。
金鉴云，利止当是利不止，亡血，当是亡阳，利止亡血，如何用大热补药。
正珍曰，复利者，其利暂止而复利也。
四逆加人参汤方
甘草（二两炙）　附子（一枚生去皮破八片）　乾姜（一两半）　人参（一两）
上四味，以水三升，煮取一升二合，去滓，分温再服，（人参一两，千金外台，并作三两）。
霍乱头痛发热，身疼痛，热多欲饮水者，五苓散主之。
〔三百九十六〕寒多不用水者，理中丸主之，（丸字，玉函，千金翼，并作汤）。
按头痛发热，恶寒身痛等证，伤寒霍乱俱有之候，一则风寒之邪，从外中表而致之，一则饮食之邪，从内及表而致之，内外之因虽殊，其为表症则同矣，惟一乎表，与兼而及表非无其分也，虽则非无其分也，其为表症则同矣，惟夫同矣，是以其治虽殊，至乎其用桂枝以解肌表，则同矣，故不问疮肿初起，或竹木刺伤，或为砒礜硫矾诸恶毒气所侵，凡有头痛发热恶寒身痛等证者，皆宜以表论焉，若其兼里证者，乃宜以表里论焉，世人不察，独于风寒外来邪气，以分之表里不亦浅乎，成无已注于本节云，头痛发热，则邪自风寒而来，钱潢亦云，霍乱者，呕吐而利也，头痛发热，身疼痛者，霍乱而兼伤寒也，吁，果如是则疮肿初起，或竹木刺伤，或为砒礜硫矾诸恶毒气所侵而头痛发热，身疼痛者，亦复为兼伤寒乎，弗思之甚也，若其一霍乱，而此则见头痛发热，身疼痛之表证，彼则绝不见此等证者何也，以人有强弱邪有微甚，正胜邪则争而致之，正不胜邪，则不能争而致之耳，余尝著虚实论三篇，备述其义，实医治之大关系，不可不详也，所谓热多寒多，乃是明其虚实之因之辞，非指病证而言也，白虎汤条所谓里热表寒，四逆汤条所谓内寒外热，通脉四逆汤条所谓里寒外热，皆然也，若以热多，为发热多，以寒多，为恶寒多，则上文发热二字，竟属蛇足，可见热多寒多，并是明其因之辞矣，霍乱一也，彼据其有头痛发热身痛欲饮水证，以知其外热多而里寒少，处之以五苓双解表里，此据其无头痛发热身痛欲饮水证，以知其里寒多而外热少，处之以理中，专理其里，二方虽异其所之，俱以吐利为主，则一而已，若其欲吐而不吐，欲利而不利，胸腹搅痛，胀急闷乱者，名曰乾霍乱，此非五苓理中之所能治，若不速治，多致暴死，宜急用吐下剂，又有宿食者，盖食物停滞胃中，经宿不消是也，其证固不与霍乱同，不可混而为一也，故于辨可吐篇曰，宿食在上脘者，当吐之，于辨可下篇曰，下利不欲食者，以有宿食故也，当宜下之，与大承气汤，仲景氏岂有遗策乎，所憾者，古经残缺，不复见其完璧矣。
理中丸方
人参　乾姜　甘草（炙）　白术（各三两）
上四味，捣筛蜜和为丸，如鸡子黄许大，以沸汤数合，和一丸，研碎温服之，日三四夜二服，腹中未热，益至三四丸，然不及汤，汤法以四物依两数切，用水八升，煮取三升，去滓，温服一升，日三服，若脐上筑者，肾气动也，去术加桂四两，吐多者，去术加生姜三两，下多者，还用术，悸者，加茯苓二两，渴欲得水者，加术足前成四两，半腹中痛者，加人参足前成四两，半寒者，加乾姜足前成四两，半腹满者，去术加附子一枚，服汤后如食顷，饮热粥一升许，微自温，勿发揭衣被，（日三四，差后病篇，玉函成本全书，并作日三服，是，当改之，捣筛下，玉函成本全书，有为末二字）。
钱潢曰，后加减法，文理背谬，量非仲景之法。
刘栋曰，加减法，后人之所加也，故不採用焉。
正珍曰，腹中未热以下，至汤法及加减方，皆王叔和所搀，可删矣，理中者，丸剂之名也，非汤剂之名，故药味分量虽同，于其作汤者，名曰人参汤，见于金匮要略，至其加桂枝者，则谓之桂枝人参汤，况标理中丸方，而不标理中丸及汤法乎，又况言汤法以四物依两数切，而不言汤法以四物依两数㕮咀乎，后人不察，妄指人参汤以为理中汤，虽无害于大义，终非立方之本旨也，又至如其处理中丸证以人参汤，则以牛易马之类，驮重致远虽同也，迟疾利钝则殊异，不可不择矣，又按晋书齐献王传云，齐献王，攸，居丧哀毁过礼，杖而后起，左右以稻米乾饭杂理中丸进之，不知指此理中丸否。
〔三百九十七〕吐利止，而身痛不休者，当消息和解其外，宜桂枝汤小和之。
成无己曰，吐利止，里和也，身痛不休，表未解也，与桂枝汤，小和之。
方有执曰，消息犹言斟酌也。
〔三百九十八〕吐利汗出，发热寒寒，四肢拘急，手足厥冷者，四逆汤主之，此亦霍乱而里寒甚者，故先救其里。
〔三百九十九〕既吐且利，小便复利，而大汗出，下利清穀，内寒外热，脉微欲绝者，四逆汤主之，（内字，玉函作里）
刘栋曰，此条亦承上条以示其一等深证之治例也，既已吐利者，当小便不利也，而今小便复利，而大汗出，下利清穀者，厥阴病而为内寒外热也，其人脉微而欲绝者，通脉四逆汤之主也，今作四逆汤非也。
正珍曰，此是虚寒盛于内，而阳气脱去也，四逆上脱通脉二字也，一说云，复利当作不利，是也。
〔四百〕吐已下断，汗出而厥，四肢拘急不解，脉微欲绝者，通脉四逆加猪胆汁汤主之，（吐已下断，千金作吐下已断是，千金外台，并用通脉四逆汤，无猪胆汁，非，汁字，依成本补之）。
汗出而厥，四肢拘急，脉微欲绝者，寒邪内盛而阳气虚脱也，固无吐已下断之理，今无其理而止，乃阳气被闭而然也故本方以固其脱，猪胆以开其闭也，四肢拘急不解，盖转筋之轻者，今人治伤食用熊胆，本于兹。
通脉四逆加猪胆汁汤方
甘草（二两炙）　乾姜（三两强人可四两）　附子（大者一枚生去皮破八片）　猪胆汁（半合）
上四味，以水三升，煮取一升二合，去滓，内猪胆汁，分温再服，其脉即来，无猪胆，以羊胆代之，（猪胆半合，玉函作四合，肘后，作一合，皆非）。
〔四百一〕吐利发汗后，脉平小烦者，以新虚不胜穀气故也，（后字依发汗吐下后病篇，补之）。
千金曰，霍乱务在温和将息，若冷即遍体转筋，凡此病定一日不食为佳。
金鉴曰，节其饮食，自可愈矣。

辨阴阳易差后劳复病脉证并治第十四  ***************************
〔四百二〕伤寒阴阳易之为病，其人身体重少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧褌散主之。
按阴阳易一条，论之与方，其非仲景氏固矣，虽然，验之今日，往往有焉，因兹录愚见，以备后贤採择，盖阴阳易病，便是伤寒变证，故冠以伤寒二字也，阴阳二字，付房事言之，易者，变易也，此平素好淫人，伤寒病中，更犯房事夺精血，以致此变易者，是以谓之阴阳易，其证身体重少气，小腹里急，或引阴中拘急，热上冲胸，头重不欲举，眼中生花，膝胫拘急，一一与暑中注夏之病不殊，盖彼则精血素虚，不能耐暑热而病，此则体先有邪热，更夺精血而病，虽有前后之异也，其因乃一而已矣，治法宜以小建中汤为主焉，古人用烧褌散治之者何也，褌之所隐处，乃男女精血所流漓薰染，取以用之，直是以精补精已，按巢元方病源论则曰，阴阳易者，男子病新瘥，未平复，而妇人与之交接得病者，名曰阳易，妇人得病新瘥，未平复而男子与之交接得病者，名曰阴易，后世注家，皆遵守此说，无有异论，虽然，平素壮实无病之人，一夕与病后之人交接，安得有病证如此者乎，又按方后男妇二字，以夫妇言之，易所谓男女构精，万物化生，可以见也，亦各取不病人之褌已，如病源所言，则取先病伤寒人之褌，以与新传染之人，岂不戾乎。
烧褌散方
妇人中褌近隐处，取烧作灰。
上一味，水服方寸匕，日三服，小便即利，阴头微肿，此为愈矣，妇人病取男子褌烧服。
〔四百三〕大病差后劳复者，枳实栀子汤主之。
病源曰，大病者，中风伤寒热劳温疟之类是也，又曰，伤寒病后，多因劳动不节，饮食过度，更发于病名之为复，复老谓复病如初也，（正珍曰，差者言差解而未复常也，与愈不同）。
刘栋曰，上二条，后人之所记也，故不採用。
正珍曰，阴阳易，差后劳复，其论之与方，但亡而不传，王叔和乃以意补之已。
枳实栀子汤方
枳实（三枚炙）　栀子（十四个擘）　豉（一升绵裹）
上三味，以清浆水七升，空煮取四升，内枳实栀子，煮取二升，下豉更煮，五六沸，去滓，温分再服，覆令微似汗，若有宿食者，内大黄如博棋子五六枚，服之愈。
〔四百四〕伤寒差以后，更发热者，小柴胡汤主之，脉浮者，以汗解之，脉沉实者，以下解之，（发热者之者字，依成本，补之）。
成无已曰，差后馀热未尽，更发热者，与小柴胡汤以和解之，脉浮者，热在表也，故以汗解，脉沉者，热在里也，故以下解之。
方有执曰，此示病后不谨调理小复之大法，脉浮有所重感也，脉沉饮食失节也。
正珍曰，此条与阳明篇二百四十六条，同一义例，下以承气言之，汗以桂枝言之，此条差后因劳动失节而复者，脉不浮不沉者，因动作馀烬复然者也，浮者，因劳动再感者也，沉实者，饮食失节者也，发热二字，兼浮沉二病言之。
〔四百五）大病差后，从腰以下有水气者，牡蛎泽泻散主之。
喻昌曰，腰以下有水气者，水渍为肿也，金匮曰，腰以下肿，当利小便，此定法矣。
牡蛎泽泻散方
牡蛎（熬）　泽泻　蜀漆（暖水洗去腥）　葶苈子（熬）　商陆根（熬）　海藻（洗去咸）　栝楼根（各等分）
上七味，异捣下筛为散，更于臼中治之，白饮和服方寸匕，日三服，小便利止后服，（于臼，成本全书，作入臼）。
〔四百六〕大病差后，喜唾久不了了者，胃上有寒，当以丸药温之，宜理中丸，（玉函差后下，有其人二字，是也，无以丸药三字，胃上，宋板作胸上，今依玉函成本全书，改之）。
方有执曰，唾，口液也，寒以饮言，不了了，谓无已时也。
金鉴曰，大病差后，喜唾久不了了者，胃中虚寒，不能运化，津液聚而成唾，故唾日久无已时也，宜理中丸以温补其胃。
正珍曰，按论中寒字，有对热而言者，有指留饮而言者，有指痰而言者，此条与小青龙汤条四逆汤条，皆以留饮言者也。
〔四百七〕伤寒解后，虚羸少气，气逆欲吐者，竹叶石膏汤主之，（者字，依成本全书，补之）。
方有执曰，羸，病而瘦也，少气，谓短气不足以息。
金鉴曰，是治病后虚热也。
竹叶石膏汤
竹叶（二把）　石膏（一斤）　半夏（半升洗）　麦门冬（一升去心）　人参（二两）　甘草（一两炙）　粳米（半升）
上七味，以水一斗，煮取六升，去滓，内粳米煮，米熟汤成，去米温服一升，日三服，（人参二两，玉函成本全书，作三两）。
发秘曰，竹叶，宜用生者，若夫淡苦不必拘焉。
正珍曰，外台引集验，有生姜四两是当从矣，又曰，证类本草，引梁陶弘景名医别录云，凡云一把者，二两为正。
〔四百八〕病人脉已解，而日暮微烦，以病新差，人强与谷，脾胃气尚弱，不能消穀，故令微烦，损谷则愈。
方有执曰，脉已解，邪悉去，而无遗余也，强与谷谓压其进食也，损言当节减之也，此调理病馀之要法也。
正珍曰，此即食复之轻证。
〔新增〕病后劳复发热者，麦门冬汤主之。
此条旧本脱落，今依玉函经补之，大病差后，妄为劳事因而发热者，以血气未复，更有所损伤也，非滋润之剂则不可也，故与麦门冬汤以复其精液也，可见枳实栀子汤，果非仲景氏方也，再按劳字，据华佗传，似专指房劳，盖女劳复之病已，三国志华佗传曰，故督邮顿子献，得病已差，诣佗视脉，曰尚虚未得复，勿为劳事，御内即死，临死当吐舌数寸，其妻闻其病除，从百馀里来省之，止宿交接，中间三日发病，一如佗言。
麦门冬汤方
麦门冬（七升）　半夏（一升）　人参（二两）　甘草（二两炙）　梗米（三合）　大枣（十二枚）
上六味，以水一斗六升，煮取六升，温服一升，日三夜一服。


跋  ——————————————————————————————————————————————————————————————————————————————————————————

跋  ***************************
伤寒论之为书也，实是周汉古医方，而长桑君之禁方，公乘阳庆之所传于仓公者，亦恐不出于此矣，不然则周汉医人，将以何等方为治病邪，汉志所谓经才之类无疑也，仲景宿尚方术，勤求古训，博採众方，为伤寒杂病论，定立万世不易之法，究极寒热虚实之原，于此乎，治术之规矩始备矣，王氏谓仲景垂妙于定方，岂是之谓乎，是以古今医人，不法仲景而为治病，则譬犹不以规矩而为方员，不以准绳而为平直，其不椭且曲者，未之有也，然则仲景氏医家之绳墨也，程氏曰，千手千眼大慈大悲张仲景夫子，岂不其然乎，虽然，其书残缺，简错不鲜，太医令王叔和，得以撰次，杂以自己谬说，遂失仲景氏之真面目，悲乎哉，成无己以下注家，各各为说，愈益失仲景氏之本旨，乖错极多，纰缪殊甚矣，吾先师图南山田先生，深忧其如此，朝研夕究，积思数年，终阐发仲景立法之微意，因以删定本论，解释经旨，并载诸家之说，著集成十有一卷，以匡时俗谬误，补前人不足，而后寒热虚实之原，补泻清凉之法，彰然复明于世矣，至如其注中曰少阳篇纲领，后人伪託，曰厥阴篇亡而不传，则古今注家，皆所未论及而论之精核，实可谓不诬矣，其他至方名之末，皆征之古书，质之事实，虽书不考究焉，其书藏之箧笥，以此教谕弟子，弟子日进，杏花之教，将风靡天下矣，不幸天夺之寿，天明丁未春，疾肺而逝，呜呼伤哉，乃开厨中阅其书，亦唯草创未订之书，又何上之梨枣，因请其尊大人宗圆先生，与中林俊庵等三四校正，始能成编，可以传后世矣，宗圆先生曰，命诸剞劂，以继家俊之志，俊庵应曰，唯唯，因记其言于卷尾，并述伤寒论之为古医方以为跋云。
宽政壬子秋九月十五日，土佐医官笠原方恒云仙谨识。
