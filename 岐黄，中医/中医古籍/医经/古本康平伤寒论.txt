
伤寒卒病论  ***************************
〘集论曰〙余每览越人入虢之诊。望齐侯之色。未尝不慨然叹其才秀也。怪当今居世之士。曾不留神医药。精究方术。上以疗君亲之病。下以救贫贱之厄。中以保身长全。以养其生。但竞逐荣势。企踵权豪。孜孜汲汲。惟名利是务。崇饰其末。忽弃其本。华其外而悴其内。皮之不存。毛将安附焉。哀乎。趋世之士。驰竞浮华。不固根本。卒然遭邪风之气。婴非常之疾。患及祸至。而方震慄。降志屈节。钦望巫祝。告穷归天。束手受败。齎百年之寿命。持至贵之重器。委付□医。而恣其所措。咄嗟呜呼。厥身已毙。神明消灭。变为异物。幽潜重泉。徒为啼泣。痛夫。举世昏迷。莫能觉悟。不惜其命。若是轻生。彼何荣势之云哉。而进不能爱人知人。退不能爱身知已。遇灾值祸。身居厄地。矇矇昧昧。蠢若游魂。忘躯徇物。危若冰谷。至于是也。余宗族素多。向馀二百。建安纪年以来。犹未十稔。其死亡者。三分有二。伤寒十居其七。感往昔之沦丧。伤横夭之莫救。乃勤求古训。博采众方〖注〗（撰用《素问》。《九卷》。《八十一难》。《阴阳大论》。《胎胪药录》。并平脉辨证。）〖经〗为《伤寒杂病论》。虽未能尽愈诸病。庶可以见病知源。若能寻余所集。思过半矣。
夫天布五行。以运万类。人禀五常。以有五脏。经络府俞。阴阳会通。玄冥幽微。变化难极。自非才高识妙。岂能探其理致哉。上古有神农。黄帝。歧伯。伯高。雷公。少俞。少师。仲文。中世有长桑。扁鹊。汉有公乘阳庆及仓公。下此以往。未之闻也。观今之医。不念思求经旨。以演其所知。各承家技。终始顺旧。省疾问病。务在口给。相对斯须。便处汤药。按寸不及尺。握手不及足。人迎趺阳。三部不参。动数发息。不满五十。短期未知决诊。九候曾无彷彿。明堂阙庭。尽不见察。所谓窥管而已。夫能视死别生。实为难矣。孔子云。生而知之者上。学则亚之。多闻博识。知之次也。余素尚方术。请事斯语。
汉长沙守南阳张机著
晋太医令王叔和撰次

伤寒例  ***************************
〘阴阳大论云〙凡春气温和。夏气暑热。秋气漓冷。冬□冷冽。此则四时正气之序也。〖注〗（冬时严寒。万类深藏。君子固密。则不伤寒。触冒之者。乃名伤寒耳。）〖例〗其于伤四时之气。皆能为病〘以伤寒为毒者。以其最成杀厉之气也。〙。中□而即病者。名曰伤寒。
中寒。不即病者。寒毒藏于肌肤。至春变为温病。至夏变为暑病。暑病者。热极重于温也。〖注〗（是以辛苦之人。春夏多温热病。皆由冬时触寒所致。非时行之气也。）
凡时行者。春时应暖。而复大寒。夏时应大热。而反大凉。秋时应凉。而反大热。冬时应寒。而反大温〘此非其时。而有其气〙〖注〗（是以一岁之中。长幼之病。多相似者也。）□此则时行之气也。
夫欲候知四时正气为病。及时行疫气之法。皆当按斗历占之。九月霜降节后。宜渐寒。向冬大寒。至正月雨水节后。宜解也。所以谓之雨水者。以冰解而为雨水故也。至惊蛰二月节后。气渐和暖。向夏大热。至秋便凉。从霜降以后。至春分以前寒冽。凡有触冒霜露。体中寒即病者。谓之伤寒也。九月十月。寒气尚微。为病则轻。十一月十二月。寒冽已严。为病则重。正月二月。寒渐将解。为病亦轻。此以冬时不调。适有伤寒之人。即为病也。冬有非节之暖者。名曰冬温。冬温之毒。与伤寒大异。冬温复有先后。更相重沓。亦有轻重。为治不同。证如后章。从立春节后。其中无暴大寒。又不冰雪。而有人壮热为病者。此属春时阳气。发于冬时伏寒。变为温病。从春分以后。至秋分节前。天有暴寒者。皆为时行寒疫也。
三月四月。或有暴寒。其时阳气尚弱。为寒所折。病热犹轻。
五月六月。阳气已盛。为寒所折。病热则重。七月八月。阳气已衰。为寒所折。病热亦轻。
病与温及暑病相似。但治有殊耳。十五日得一气。于四时之中。一时有六气。四六名为二十四气也。然气候亦有应至而不至。或有未应至而至者。或有至而太过者。皆成病气也。
但天地动静。阴阳鼓击者。各正一气耳。
是以彼春之暖。为夏之暑。彼之秋之忿。为冬之怒。是故冬至后。一阳爻升。一阴爻降也。夏至之后。一阳气下。一阴气上也。斯则冬夏二至。阴阳合也。春秋二分。阴阳离也。阴阳交易。人变病焉。此君子春夏养阳。秋冬养阴。顺天地之刚柔也。小人触冒。必婴暴疹。须知毒烈之气。留在何经。而发何病。详而取之。是以春伤于风。夏必飧泄。夏伤于暑。秋必病□。秋伤于湿。冬必欬嗽。冬伤于寒。春必病温。此必然之道。可不审明之。
伤寒之病。逐日浅深。以施方治。今世人伤寒。或始不早治。或治不对病。或日数久淹。困乃告医。医人又不依次第而治之。则不中病。皆宜临时消息制方。无不效也。今搜採仲景旧论。录其证候。诊脉。声色。对病□方。有神验者。拟防世急也。
凡土地温凉。高下不同。物性刚柔。餐居亦异。是黄帝兴四方之问。岐伯举四治之能。以训后贤。开其未悟者。临病之工。宜须两审也。
凡伤于寒。则为病热。热虽甚。不死。若两感寒。而病者必死。若更感异气。变为他病者。当依后坏病证。而治之。
尺寸俱浮者。大阳受病也。当一二日发。以其脉上连风府。故头项痛。腰脊强。
尺寸俱长者。阳明受病也。当二三日发。以其脉夹鼻。络于目。故身热目疼。鼻乾不得卧。
尺寸俱弦者。少阳受病也。当三四日发。以其脉循胁。络于耳。故胸胁痛而耳聋。
此三经皆受病。未入于府者。可汗而已。
尺寸俱沉细者。大阴受病也。当四五日发。以其脉布胃中。络于嗌。故腹满而嗌乾。
尺寸俱沉者。少阴受病也。当五六日发。以其脉贯肾。络于肺。繫舌本。故口燥舌乾而渴。
尺寸俱微缓者。厥阴受病也。当六七日发。以其脉循阴器。络于肝。故烦满而囊缩。
此三经皆受病。已入于府。可下而已。
若两感于寒者。一日大阳受之。即与少阴俱病。则头痛口乾。烦满而渴。二日阳明受之。即与大阴俱病。则腹满身热不欲食。谵语。三日少阳受之。即与厥阴俱病。则耳聋。囊缩而厥。水浆不入。不知人者。六日死。若三阴三阳。五藏六府皆受病。则荣卫不行。府藏不通。则死矣。其两感于寒。更不传经。不加异气者。至七日大阳病衰。头痛少愈也。八日阳明病衰。身热少歇也。九日少阳病衰。耳聋微闻也。十日太阴病衰。腹减如故。则思饮食。十一日少阴病衰。渴止舌乾。已而嚏也。十二日厥阴病衰。囊纵。少腹微下。大气皆去。病人精神爽慧也。若过十三日以上不间。寸尺陷者大危。若脉阴阳俱盛。重感于寒者。变为温疟。阳脉浮滑。阴脉濡弱者。更遇于风。变为风温。阳脉洪数。阴脉实大者。更遇温热。变为温毒。温毒为病最重也。阳脉濡弱。阴脉弦坚者。更遇温气。变为温疫。以此冬伤于寒。发为温病。脉之变证。方治如说。
凡人有疾。不时即治。隐忍冀差。以成痼疾。小儿女子。益以滋甚。时气不和。便当早言。寻其邪由。及在腠理。以时治之。罕有不愈者。患人忍之。数日乃说。邪气入藏。则难可制。此为家有患。备虑之要。
凡作汤药。不可避晨夜。觉病须臾。即宜便治。不等早晚。则易愈矣。若或差迟。病即传变。虽欲除治。必难为力。服药不如方法。纵意违师。不须治之。
凡伤寒之病。多从风寒得之。始表中风寒。入里则不消。然未有温覆而当不消散者。拟欲攻之〘不在证治〙。犹当先解表。乃可下之。若表已解。而内不消。虽非大满。犹生寒热。□□□□□。则病不除。若表已解。而内不消。大满〘大实坚〙有燥屎。自可除下之。虽四五日。不能为祸也。若不宜下。而便攻之。内虚热入。协热遂利。烦燥诸变。不可胜数。轻者困笃。重者必死矣。
凡两感病俱作。治有先后。发表攻里。本自不同。而执迷妄意者。乃云神丹甘遂。合而饮之。且解其表。又除其里。言巧似是。其理实违。夫智者之举错也。常审以慎。愚者之动作也。必果而速。安危之变。岂可诡哉。世上之士。但务彼翕习之荣。而莫见此倾危之败。惟明者。居然能护其本。近取诸身。夫何远之有焉。
夫阳盛阴虚。汗之则死。下之则愈。阳虚阴盛。汗之则愈。下之则死矣。夫如是。则神丹安可以误发。甘遂何可以妄攻。虚盛之治。相背千里。吉凶之机。应若影响。岂容易哉。况桂枝下咽。阳盛即毙。承气入胃。阴盛以凶。死生之要。在乎须臾。视身之尽。不暇计日。此阴阳虚实之交错。其候至微。发汗吐下之相反。其祸至速。而医术浅狭。懵然不知病源。为治乃误。使病者殒没。自谓其分。至今冤魂塞于冥路。死尸盈于旷野。仁者鉴此。岂不痛欤。
凡发汗。温服汤药。其方虽言日三服。若病剧不解。当促其间。若与病相阻〘可半日中尽三服。〙。即便有所觉。重病者。一日一夜。当晬时观之。如服一剂。病证犹在。故当复作本汤服之。至有不肯汗出。服三剂乃解。〖注〗（若汗不出者死病也）
凡得时气病。至五六日。而渴欲饮水。饮不能多。不当与也。何者。以腹中热尚少。不能消之〖注〗（便更与人作病也）〖例〗至七八日。大渴。欲饮水者。犹当依证与之。与之常令不足。勿极意也。若饮而腹满〘言能饮一斗与五升。〙。小便不利。若喘若哕。不可与之也。若饮水。忽然大汗出。是为自愈也。
凡得病。反能饮水。此为欲愈之病。其不晓病者。但闻病饮水自愈。小渴者。乃强与饮之。因成其祸。不可复数也。
凡得病厥。脉动数。服汤药更迟。脉浮大减小。初躁后静。此皆愈证也。
凡治温病。可刺五十九穴。
又身之穴。三百六十有五。其三十穴。灸之有害。七十九穴。刺之为灾。并中髓也。
又脉四损。三日死。平人四息。病人脉一至。名曰四损。脉五损。一日死。平人五息。病人脉一至。名曰五损。脉六损。一时死。平人六息。病人脉一至。名曰六损。脉盛身寒。得之伤寒。脉虚身热。得之伤暑。脉阴阳俱盛。大汗出。不解者。死。脉阴阳俱虚。热不止者。死。脉至乍疏乍数者。死。脉至如转索者。其日死。谵言妄语。身微热。脉浮大。手足温者。生。逆冷。脉沉细者。不过一日。死矣。此以前是伤寒热病证候也。


正文  ——————————————————————————————————————————————————————————————————————————————————————————

辨太阳病〘伤寒所致〙　痉湿暍〖注〗  ***************************
（此三种。宜应别论。以为与伤寒相似。故此见之）
大阳病。发热无汗。反恶寒者。名曰刚痓。
大阳病。发热汗出。而不恶寒。名曰柔痓。
大阳病。发热。脉沉而细者。名曰痓。
大阳病。发汗太多。致痓。
病身热足寒。颈项强急。恶寒。时头热面赤。目脉赤。独头面摇。卒口噤。背反张者。痓病也。
大阳病。关节疼痛而烦。脉沉而细者。名中湿。
湿痹之候。其人小便不利。大便反快。但当利其小便。
湿家之为病。一身尽痛。发热。身色如熏黄。
湿家。其人头汗出。背强。欲得被覆向火。若下之早则哕。胸满。小便不利。舌上如胎〘丹田有热。胃中有寒〙。渴欲得水而不能饮。口燥渴也。
湿家下之。额上汗出。微喘。小便利者死。若下利不止者亦死。
问曰。风湿相抟。一身尽疼痛〘值天阴雨不止。〙。法当汗出而解。医曰。此可汗。汗之病不愈者。何也。答曰。发其汗。汗大出者。但风气去。湿气在。是故不愈也。
若治风湿者。发其汗。微微□似欲汗出者。风湿俱去也。
湿家病身上疼痛。发热面黄而喘。头痛鼻塞而烦。其脉大。自能饮食。腹中和无病〘病在头。中寒湿。故鼻塞〙。内药鼻中则愈。
病者一身尽痛。发热。日晡所剧者。此名风湿〖注〗（此病伤于汗出当风。或久伤取冷所致也。）
大阳中热者。暍是也。其人汗出恶寒。身热而渴也。
大阳中暍者。身热疼重。而脉微弱。〖注〗（此亦夏月伤冷水。水行皮中所致也。）
大阳中暍者。发热恶寒。身重而寒痛。其脉弦细。小便已。洒洒然毛耸。手足逆冷。小有劳。身即热。口开前板齿燥。
若发汗。则恶寒甚。加温针。则发热甚。下之则淋甚。

辨大阳病  ***************************
大阳之为病。脉浮。头项强痛而恶寒。
大阳病。发热。汗出。恶风。脉缓者。名为中风。
大阳病。或已发热。或未发热。必恶寒。体痛。呕逆。脉阴阳俱紧者。名曰伤寒。
伤寒一日。大阳受之。脉若静者。为不传。颇欲吐。若躁烦。脉数急者。此为传也。
伤寒二三日。阳明。少阳证不见者。为不传也。
大阳病。发热而渴。不恶寒者。为温病。
若发汗已。身灼热者。名风温。
风温为病。脉阴阳俱浮。自汗出。身重。多眠睡。鼻息必鼾。语言难出。
若被下者。小便不利。直视失溲。若被火者。微发黄色。剧则如惊痫。时瘈瘲。若火熏之。一逆尚引日。再逆促命期。
病有发热恶寒者。发于阳也。无热恶寒者。发于阴也。发于阳者七日愈。发于阴者六日愈。以阳数七。阴数六故也。
大阳病。头痛至七日以上自愈者。以行其经尽故也。若欲作再经者。针足阳明。使经不传则愈。
大阳病欲解时。从巳至未上。
风家。表解而不了了者。十二日愈。
病人身大热。反欲得衣者。热在皮肤。寒在骨髓也。身大寒。反不欲近衣者。寒在皮肤。热在骨髓也。
大阳中风。阳浮而阴弱〘阳浮者热自发。阴弱者汗自出〙。啬啬恶寒。淅淅恶风。翕翕发热。鼻鸣乾呕者。桂枝汤主之。
桂枝〘去皮〙（三两）　芍药（三两）　甘草〘炙〙（二两）　生姜〘切〙（三两）　大枣〘擘〙（十二枚）
右五味。㕮咀三味。以水七升。微火煮取三升。去滓。适寒温。服一升。服已须臾。歠热稀粥一升馀。以助药力。温覆令一时许。遍身漐漐微似有汗者益佳。不可令如水流离。病必不除。若一服汗出病差。停后服。不必尽剂。若不汗。更服依前法。又不汗。后服小促其间。半日许令三服尽。若病重者。一日一夜服。周时观之。
服一剂尽。病证犹在者。更作服。若汗不出。乃服至二三剂。禁生冷粘滑。肉面五辛。酒酪臭恶等物。
大阳病。头痛。发热。汗出。恶风者。桂枝汤主之。
大阳病。项背强几几。反汗出恶风者。桂枝加葛根汤主之。
葛根（四两）　芍药（二两）　生姜〘切〙（三两）　甘草〘炙〙（二两）　大枣〘擘〙（十二枚）　桂枝（二两）
右六味。以水一斗。先煮葛根减二升。去白沫。纳诸药。煮取三升。去滓。温服一升。覆取微似汗。不须啜粥。余如桂枝法将息及禁忌。
大阳病。下之后。其气上冲者〘方用前法〙。可与桂枝汤〖注〗（若不上冲者。不得与之。）
大阳病三日。已发汗。若吐。若下。若温针。仍不解者。此为坏病〖注〗（桂枝不中与之也。观其脉证。知犯何逆。随证治之。）
桂枝本为解肌。若其人脉浮紧。发热汗不出者。不可与之也。常须识此勿令误也。
若酒客病。不可与桂枝汤。得之则呕。以酒客不喜甘故也。
喘家。作桂枝汤。加厚朴杏子佳。又服桂枝汤吐者。其后必吐脓血也。
大阳病。发汗遂漏不止。其人恶风。小便难。四肢微急。难以屈伸者。桂枝加附子汤主之。
桂枝〘去皮〙（三两）　芍药（二两）　甘草〘炙〙（三两）　生姜〘切〙（三两）　大枣〘擘〙（十二枚）　附子〘炮去皮破八片〙（一枚）
右六味。以水七升。煮取三升。去滓。温服一升。〖注〗（本云桂枝汤。今加附子。）〖例〗将息如前法。
大阳病下之后。脉促胸满者。桂枝去芍药汤主之。若微恶寒者。桂枝去芍药加附子汤主之。
桂枝去芍药汤方
桂枝〘去皮〙（二两）　甘草〘炙〙（二两）　生姜〘切〙（三两）　大枣〘擘〙（十二枚）
右四味。以水七升。煮取三升。去滓。温服一升。〖注〗（本云。桂枝汤。今去芍药。）〖例〗将息如前法。
桂枝去芍药加附子汤方
桂枝〘去皮〙（二两）　甘草〘炙〙（二两）　生姜〘切〙（三两）　大枣〘擘〙（十二枚）　附子〘炮去皮破八片〙（一枚）
右五味。以水七升。煮取三升。去滓。温服一升。〖注〗（本云桂枝汤。今去芍药。加附子。）〖例〗将息如前法。
大阳病。得之八九日。如疟状。发热恶寒。热多寒少。其人不呕。清便欲自可。一日二三度发〖注〗（脉微缓者。为欲愈也。脉微而恶寒者。此阴阳俱虚。不可更发汗。更下。更吐也。面色反有热色者。未欲解也。）〖经〗以其不能得小汗出。身必痒。宜桂枝麻黄各半汤。
桂枝〘去皮〙（一两十六铢）　芍药　生姜〘切〙　甘草〘炙〙。麻黄〘去节〙（各一两）　大枣〘擘〙（四枚）　杏仁〘汤积去皮尖及两仁者〙（二十四枚）
右七味。以水五升。先煮麻黄一二沸。去上沫。内诸药。煮取一升八合。去滓。温服六合〖注〗（本云桂枝汤三合。麻黄汤三合。併为六合。顿服。）〖例〗将息如上法。
大阳病。初服桂枝汤。反烦不解者。先刺风池风府。却与桂枝汤则愈。
服桂枝汤。大汗出。脉洪大者。与桂枝汤。如前法。若形似疟。一日再发者。汗出必解。宜桂枝二麻黄一汤。
桂枝〘去皮〙（一两十七铢）　芍药（一两六铢）　麻黄〘去节〙（十六铢）　生姜〘切〙（一两六铢）　杏仁〘去皮尖〙（十六个）　甘草〘炙〙（一两二铢）　大枣〘擘〙（五枚）
右七味。以水五升。先煮麻黄一二沸。去上沫。内诸药。煮取二升。去滓。温服一升。日再服〖注〗（本云桂枝汤二分。麻黄汤一分。合为二升。分再服。今合为方。）〖例〗。将息如上法。
服桂枝汤。大汗出后。大烦渴不解。脉洪大者。白虎加人参汤主之。
大阳病。发热恶寒。热多寒少。脉微弱者此无阳也。不可大发汗。宜桂枝二越婢一汤。服桂枝汤。或下之。仍头项强痛。翕翕发热。无汗心下满微痛。小便不利者。桂枝去桂加茯苓白术汤主之。
桂枝二越婢一汤
桂枝（去皮）　芍药　麻黄　甘草〘炙〙（各十八铢）　大枣〘擘〙（四枚）　生姜〘切〙（一两二铢）　石膏〘擘绵裹〙（二十四铢）
右七味。以水五升。煮麻黄一二沸。去上沫。内诸药。煮取二升。去滓。温服一升〖注〗（本云。当裁为越婢汤桂枝汤。合之饮一升。今合为一方。桂枝汤二分。越婢汤一分。）
桂枝去桂加茯苓白术汤方
芍药（三两）甘草〘炙〙（二两）　生姜〘切〙（三两）　白术　茯苓（各三两）　大枣〘擘〙（十二枚）
右六味。以水八升。煮取三升。去滓。温服一升。小便利则愈。〖注〗（本云桂枝汤。今去桂枝加茯白术。）
伤寒脉浮。自汗出。小便数。心烦。微恶寒。脚挛急。反与桂枝〖注〗（欲攻其表此误也）〖经〗得之便厥。咽中乾。躁。吐逆者。作甘草乾姜汤与之〘以复其阳〙。若厥愈。足温者。更作芍药甘草汤与之。若胃气不和。语者。少与调胃承气汤。若重发汗。复加烧针。得之者。囘逆汤主之。
甘草乾姜汤方
甘草〘炙〙（四两）　乾姜（二两）
右二味。以水三升。煮一升五合。去滓。分温再服。
问曰。证象阳旦。按法治之。而增剧。厥逆。咽中乾燥。两胫拘急。而讝语。师曰。言夜半手足当温。两脚当伸。后如师言。何以知此。答曰。寸口脉浮而大。浮为风。大为虚。风则生微热。虚则两胫挛。病形象桂枝。因加附子。参其间。增桂令汗出。附子温经。亡阳故也。厥逆。咽中乾。烦躁。阳明内结。讝语烦乱。更饮甘草乾姜汤。夜半阳气还。两足当热。胫尚微拘急。重与芍药甘草汤。尔乃胫伸。以承气汤微溏。则止其讝语。故知病可愈。

辨大阳病  ***************************
大阳病。项背强几几。无汗恶风。葛根汤主之。
葛根（四两）　麻黄〘去节〙（三两）　桂枝〘去皮〙（二两）　生姜〘切〙（三两）　甘草〘炙〙（二两）　芍药（二两）　大枣〘擘〙（十二枚）
右七味。以水一斗。先煮麻黄葛根。减二升。去白沫。内诸药。煮取三升。去滓。温服一升。覆取似汗。馀如桂枝法。将息及禁忌〖注〗（诸汤药皆倣之。）
大阳与阳明合病者。必自下利。葛根汤主之。
大阳与阳明合病。不下利。但呕者。葛根加半夏汤主之。
葛根〘四两〙　麻黄〘去节〙（三两）　甘草〘炙〙（二两）　芍药（二两）　桂枝〘去皮〙（二两）　生姜〘切〙（二两）　半夏〘洗〙（半升）　大枣〘擘〙（十二枚）
右八味。以水一斗。先煮葛根麻黄。减二升。去白沫。内诸药。煮取三升。去滓温服一升。覆取微似汗。
大阳病。桂枝证。医反下之。利遂不止〘脉促者。表不解也〙。喘而汗出者。葛根黄芩黄连汤主之。
葛根（半斤）　甘草〘炙〙（二两）　黄芩（三两）　黄连（三两）
右四味。以水八升。先煮葛根。减二升。内诸药。煮取二升。去滓。分温再服。
大阳病。头痛发热。身疼腰痛。骨节疼痛。恶风。无汗而喘者。麻黄汤主之。
麻黄〘去节〙（三两）　桂枝〘去皮〙（二两）　甘草〘炙〙（一两）　杏仁〘去皮尖〙（七十箇）
右四味。以水九升。先煮麻黄减二升。去上沫。内诸药。煮取二升半。去滓。温服八合。覆取微似汗。不须啜粥。馀如桂枝法将息。
大阳与阳明合病。喘而胸满者。不可下。宜麻黄汤。大阳病。十日已去。脉浮细而嗜卧者。外已解也。设胸满胁痛者。与小柴胡汤。脉但浮者。与麻黄汤。
大阳中风。脉浮紧。发热恶寒。身疼痛。不汗出而烦燥者。大青龙汤主之。若脉微弱。汗出恶风者。不可服之。服之则厥逆。筋惕肉瞤。
大青龙汤方
麻黄〘去节〙（六两）　桂枝〘去皮〙（二两）　甘草〘炙〙（二两）　杏仁〘去皮尖〙（四十枚）　生姜〘切〙（三两）　大枣〘擘〙（十枚）　石膏〘碎〙（鸡子大）
右七味。以水九升。先煮麻黄。减二升。去上沫。内诸药。煮取三升。去滓。温服一升。取微似汗〖注〗（汗出多者。温粉扑之。）□一服汗者。停后服〖注〗（若复服汗多。亡阳遂虚。恶风烦躁不得眠也。）
伤寒脉浮缓。身不疼。但重。乍有轻时无少阴症者。大青龙汤主之。伤寒表不解。心下有水气。乾呕发热而欬。或渴。或利。或噎。小便不利。少腹满。或喘者。小青龙汤主之。
小青龙汤方
麻黄〘去节〙　芍药　细辛　乾姜　甘草〘炙〙　桂枝〘去皮〙（各三两）　五味子（半升）　半夏〘洗〙（半升）
右八味。以水一斗。先煮麻黄。减二升。去上沫。内诸药。煮取三升。去滓。温服一升。
若渴。去半夏。加栝楼根三两。若微利。去麻黄。加荛花如一鸡子〘熬令赤色〙。若嘻者。去麻黄。加附子〘炮〙一枚。若小便不利。少腹满者。去麻黄。加茯苓四两。若喘者去麻黄。加杏仁半升〖注〗（且荛花不治利。麻黄主喘。今此语反之。疑非仲景意。）
伤寒心下有水气。欬而微喘〘服汤已渴者。此寒去欲解也。〙。发热不渴。小青龙汤主之。
大阳病。外证未解。脉浮弱者。当以汗解。宜桂枝汤。
大阳病。下之微喘者。表未解故也。桂枝加厚朴杏子汤主之。
桂枝〘去皮〙（三两）　甘草〘炙〙（二两）　生姜〘切〙（三两）　芍药（三两）　大枣〘擘〙（十二枚）　厚朴〘炙去皮〙（二两）　杏仁〘去皮尖〙（五十枚）
右七味。以水七升。微火煮取三升。去滓。温服一升。覆取微似汗。
大阳病。外证未解。不可下〘下之为逆〙。欲解外者。宜桂枝汤。
大阳病。先发汗不解。而复下之。脉浮者不愈。浮为在外。而反下之。故令不愈。今脉浮故在外。当须解外则愈。宜桂枝汤。
大阳病。脉浮紧无汗。发热身疼痛。八九日不解。表证仍在。〖注〗（此当发其汗。服药已微除也。）〖经〗其人发烦。目瞑。剧者必衄〘衄乃愈〙。所以然者。阳气重故也。麻黄汤主之。
大阳病。脉浮紧。发热。身无汗。自衄者愈。
二阳併病。大阳初得病时。发其汗。汗先出不彻。因转属阳明。续自微汗出。不恶寒〖注〗（大阳病证不罢者。不可下。之为逆）〖经〗如此可小发汗。设面色缘缘正赤者。阳气怫郁〘在表。当解之。熏之。〙〖注〗（若发汗不彻。不足。阳气拂郁）〖经〗不得越注当汗不汗。其人躁烦。。不知痛处。乍在腹中乍。四肢按之不可得经其人短气。但坐〘以汗出不彻故也〙。更发汗则愈。〖注〗（何以知汗出不彻。以脉濇故知也。）〖经〗若（厥文）
脉浮数者。法当汗出而解。若下之。身重心悸者。不可发汗。当自汗出乃解。所以然者。尺中脉微。此里虚。须表里实。津液自和。便自汗出愈。
脉浮紧者。法当身疼痛。宜以汗解之。假令尺中迟者。不可发汗。何以知然。以荣气不足。血少故也。
脉浮者。病在表。可发汗。宜麻黄汤。脉浮而数。可发汗。宜麻黄汤。
病常自汗出者。此为荣气和。荣气和者。外不谐。以卫气不共荣气谐和故尔。以荣行脉中。卫行脉外。复发其汗。荣卫和则愈。宜桂枝汤。
病人藏无他病。时发热。自汗出而不愈者。此卫气不和也。先其时发汗则愈。宜桂枝汤。
伤寒脉浮紧。不发汗。因到衄者。麻黄汤主之。
伤寒不大便六七日。头痛在热者。与承气汤。其小便清者。知不在里。仍在表也。当须发汗。若头痛者必衄。宜桂枝汤。
伤寒发汗已解。半日许复烦。脉浮数者。可更发汗。宜桂枝汤。
凡病若发汗。若吐。若下。亡津液。如此者。阴阳自和则必自愈。
发汗后。身疼痛。脉沉迟者。桂枝加芍药生姜各一两人参三两新加汤主之。
发汗后。喘家不可更行桂枝汤。汗出而喘。无大热者。可与麻黄杏仁甘草石膏汤。
麻黄〘去节〙（四两）　杏仁〘去皮尖〙（五十个）　甘草〘炙〙（二两　）石膏〘碎绵裹〙（半斤）
右四味。以水七升。煮麻黄减二升。去上沫。内诸药。煮取二升。去滓。温服一升。
发汗过多。其人叉手自冒心。心下悸。欲得按者。桂枝甘草汤主之。
桂枝〘去皮〙（四两）　甘草〘炙〙（二两）
右二味以水三升。煮取一升。去滓顿服。
发汗后。其人脐下悸者。欲作奔豚。茯苓桂枝甘草大枣汤主之。
茯苓（半斤）　桂枝〘去皮〙（四两）　甘草〘炙〙（二两）　大枣〘擘〙（十五枚）
右四味。以甘澜水一斗。先煮茯苓。减二升。内诸药。取三升。去滓。温服一升。日三服。
作甘澜水法。取水二斗。置大盆内。以杓扬之。水上有珠子五六千颗相逐。取用之。
发汗后。腹胀满者。厚朴生姜半夏甘草人参汤主之。
厚朴生姜半夏甘草人参汤方
厚朴〘去皮〙（半斤）　生姜〘切〙（半斤）　半夏〘洗〙（半斤）　甘草（二两）　人参（一两）
右五味。以水一斗。煮取三升。去滓。温服一升。日三服。
伤寒若吐若下后。心下逆满。气上冲胸。起则头眩。脉沉紧。发汗则动经。身为振振摇者。茯苓桂枝白术甘草汤主之。发汗病不解。反恶寒者〘虚故也〙。芍药甘草附子汤主之。发汗若下之。病仍不解烦燥者。茯苓囘逆汤主之。发汗后恶寒者。虚故也。不恶寒但热者。实也。当和胃气。与调胃承气汤。
茯苓桂枝白术甘草汤方
茯苓（四两）　桂枝〘去皮〙（三两）　白术　甘草〘炙〙（各二两）
右四味。以水六升。煮取三升。去滓。分温三服。
芍药甘草附子汤方
芍药　甘草〘炙〙（各三两）　附子〘炮去皮破八片〙（一枚）
右三味。以水五升。煮取一升五合。去滓。分温三服。
茯苓囘逆汤方
茯苓四两　人参一两　附子〘生用去皮破八片〙（一枚）　甘草〘炙〙（二两）　乾姜（一两）
右五味。以水五升。煮取三升。去滓温服七合。日三服。
调胃承气汤方
芒硝（半升）　甘草〘炙〙　大黄〘去皮清酒洗〙（四两）
右三味。以水三升。煮取一升。去滓。内芒硝。日三服。更煮一两沸。顿服。〖注〗（加减方非疑仲景方）
大阳病。发汗后。大汗出。胃中乾。燥烦不得眠。欲得饮水者。少少与饮之。令胃气和则愈。若脉浮。小便不利。微热消渴者。五苓散主之。
发汗已。脉浮数。烦渴者。五苓散主之。
猪苓〘去皮〙（十八铢）　泽泻（一两六铢）　白术（十八铢）　茯苓（十八铢）　桂枝〘去皮〙（半两）
右五味。擣为散。以白饮和。服方寸匕。日三服。多饮煖水。汗出愈。如法将息。
伤寒汗出而渴者。五苓散主之。小渴者。茯苓甘草汤主之。
茯苓（二两）　桂枝〘去皮〙（二两）　甘草〘炙〙（一两）　生姜〘切〙（三两）
右四味。以水四升。煮取二升。去滓分温三服。
中风发热。六七日不解而烦〘有表里证〙。渴欲饮水。水入口吐者。五苓散〘名曰水逆〙主之。
未持脉时。病人叉手自冒心。师因教试令欬。而不欬者。此必两□聋无闻也。所以然者。重以发汗虚故也。发汗后。饮水多必喘。以水灌之亦喘。
发汗后。水药不得入口〘为逆〙。若更发汗。必吐下不止。发汗吐下后。虚烦不得眠。若剧者。必反覆颠倒。心中懊憹。栀子豉汤主之。若少气者栀子甘草豉汤主之。若呕者栀子生姜豉汤主之。
栀子豉汤方
栀子〘擘〙（十四个）　香豉〘绵裹〙（四合）
右二味。以水四升。先煮栀子得二升半。内豉。煮取一升半。去滓。分为二服。温进一服。得吐者。止后服。
栀子甘草豉汤方
栀子〘擘〙（十四个）　甘草〘炙〙（二两）　香豉〘绵裹〙（四合）
右三味。以水四升。先煮栀子甘草。取二升半。内豉。煮取一升半。去滓。分二服。温进一服。得吐者。止后服。
栀子生姜豉汤方
栀子〘擘〙（十四个）　生姜（五两）　香豉〘绵裹〙（四合）
右三味。以水四升。先煮栀子生姜。取二升半。内豉。煮取一升半。去滓分二服。温进一服。得吐者。止后服。
发汗若下之。而烦热胸中窒者。栀子豉汤主之。
伤寒五六日。大下之后。身热不去。心中结痛者。未欲解也。栀子豉汤主之。
伤寒下后。心烦腹满。卧起不安者。栀子厚朴汤主之。
栀子〘擘〙（十四箇）　厚朴〘去皮〙（四两）　枳实〘浸水炙令黄〙（四枚）
右三味。以水三升半。煮取一升半。去滓。分二服。温进一服。得吐者。止后服。
伤寒。医以丸药。大下之。身热不去。微烦者。栀子乾姜汤主之。大下之后。复发汗〘亡津〙。小便不利者。勿治之。得小便利必自愈。下之后。复发汗。必振寒脉微细。〖注〗（所以然者。以内外俱虚故也。）〖经〗下之后。发汗。昼日烦燥不得眠。夜而安静。不呕不渴。无表证。脉沉微。身无大热者。乾姜附子汤主之。
栀子乾姜汤方
栀子〘擘〙（十四箇）　乾姜（一两）
右二味。以水三升半。煮取一升半。去滓。分二服。温进一服。得吐者止后服。
凡用栀子汤。病人旧微溏者。不可与服之。
乾姜附子汤方
乾姜（一两）　附子〘生去皮切八片〙（一枚）
右二味。以水三升半。煮取一升。去滓。顿服。
大阳病发汗。汗出不解。其人仍发热。心下悸。头眩。身瞤动。振振欲擗地者。玄武汤主之。
咽喉乾燥者。不可发汗。
淋家。不可发汗。发汗必便血。
疮家虽身疼痛。不可发汗。汗出则痓。衄家不可发汗。汗出则必额上陷。脉急紧。直视不能目眴。不得眠。
亡血家。不可发汗。发汗则寒慄而振。汗家重发汗。必恍惚心乱。小便已阴疼。与禹馀粮丸。
病人有寒。复发汗。胃中冷吐蚘。
本发汗。而复下之。此为逆也。若先发汗。治不为逆。本先下之。而反汗之。为逆。若先下之。治不为逆。
伤寒医下之。续得下利。清穀不止。身疼痛者。急当救里。后身疼痛。清便自调者。急当救表。救里宜囘逆汤。救表宜桂枝汤。
病发热头痛。脉反沉者□□若不瘥。身体疼痛。当救其里。宜囘逆汤。
大阳病。先下之而不愈。因后发汗。其人因致冒。
冒家汗出自愈。所以然者。汗出表和故也。里未和。然后复下之。
大阳病未解。脉阴阳俱停。下之必先振慄。汗出而解。〖注〗（但阳脉微者。先汗出而解。但阴脉微者。下之而解。）〖经〗若欲下之。宜调胃承气汤。
大阳病。发热汗出者。此荣弱卫强。故使汗出。欲救邪风者。宜桂枝汤。
伤寒五六日〘中风〙往来寒热。胸胁苦满。默默不欲饮食。心烦喜呕。或胸中烦而不呕。或渴。或腹中痛。或胁下痞鞕。或心下悸。小便不利。或不渴。身有微热。或欬者。小柴胡汤主之。
柴胡（半斤）　黄芩（三两）　人参（三两）　半夏〘洗〙（半升）　甘草（炙）　生姜〘切〙（各三两）　大枣〘擘〙（十二枚）
右七味。以水一斗二升。煮取六升。去滓再煮取三升。温服一升。日三服。
若胸中烦而不呕者。去半夏人参。加栝楼实一枚。若渴。去半夏。加人参合前成四两半。栝楼根四两。若腹中痛者。去黄芩。加芍药三两。若胁下痞鞕。去大枣。加牡蛎四两。若心下悸。小便不利者。去黄芩。加茯苓四两。若不渴。外有微热者。去人参。加桂枝三两。温覆微汗愈。若欬者。去人参大枣生姜。加五味子半斤。乾姜二两。
血弱气尽腠理开。邪气因入。与正气相抟。结于胁下。正邪分争。往来寒热。休作有时。嘿嘿不欲饮食。藏府相违。其病必下。邪高病下。故使呕也。小柴胡汤主之。
服柴胡汤已渴者。属阳明。以法治之。得病六七日。脉迟浮弱。恶风寒。手足温。医二三下之。不能食。而胁下满痛。面目及身黄。颈项强。小便难者。与柴胡汤。后必下重。
本渴饮水而呕者。柴胡汤不中与也。食穀者哕。
伤寒四五日。身热恶风。颈项强。胁下满。手足温而渴者。小柴胡汤主之。
伤寒阳脉濇阴脉弦。□□〘法当腹中急痛〙先与小建中汤。不差者。小柴胡汤主之。
小建中汤方
桂枝〘去皮〙（三两）　甘草〘炙〙（三两）　大枣〘擘〙（十二枚）　芍药（六两）　生姜〘切〙（三两）　胶饴（一升）
右六味。以水七升。煮取三升。去滓内饴。更上微火消解。温服一升。日三服。
呕家不可用建中汤。以甜故也。
伤寒中风。有柴胡证。但见一证便是。不必悉具。
凡柴胡汤病证而下之。若柴胡证不罢者。复与柴胡汤。必蒸蒸而振。却复发热汗出而解。
伤寒二三日。心中悸而烦者。小建中汤主之。
大阳病〘过经〙十馀日。反二三下之。后四五日。柴胡证仍在者。先与小柴胡汤。呕不止。心下急。郁郁微烦者。为未解也。与大柴胡汤。下之则愈。
柴胡（半斤）　黄芩（三两）　芍药（三两）　半夏〘洗〙（半升）　生姜〘切〙（五两）　枳实〘炙〙（四枚）　大枣〘擘〙（十二枚）
右七味。以水一斗二升。煮取六升。去滓。再煎。温服一升。日三服。〖注〗（一方加大黄二两。若不加。恐不为大柴胡汤。）
伤寒十三日不解。胸胁满而呕。日晡所发潮热〘潮热者实也〙。已而微利〖注〗（此本柴胡证。下之而不得利。今反利者。知医以丸药下之。非其治也。）〖经〗先宜服小柴胡汤以解外。后以柴胡加芒硝汤主之。
柴胡（二两十六铢）　黄芩（一两）　人参（一两）　甘草〘炙〙（一两）　生姜〘切〙（一两）　半夏〘洗本云五枚〙（二十铢）　大枣〘擘〙（四枚）　芒硝（二两）
右八味。以水四升。煮取二升。去滓。内芒硝。更煮微沸。分温再服〖注〗（不解更作。）
伤寒十三日。不解。时讝语者〘过经〙。以有热也。当以汤下之。若小便利者。大便当鞕。而反下利。脉调和者。知医以丸药下之。非其治也。若自下利者。脉当微厥。今反和者。此为内实也。调胃承气汤主之。
大阳病不解。热结膀胱。其人如狂〘血自下者愈〙。其外不解者。尚未可攻。当先解其外。外解已。但小腹急结者。乃可攻之。宜桃核承气汤。
桃核承气汤
桃仁〘去皮尖〙（五十个）　大黄（四两）　桂枝〘去皮〙（二两）　甘草〘炙〙（二两）　芒硝（二两）
右五味。以水七升。煮取二升半。去滓。内芒硝。更上火。微沸。下。先食温服五合。日三服〖注〗（当微利。）
伤寒八九日。下之。胸满烦惊。小便不利。讝语。一身尽重。不可转侧者。柴胡加龙骨牡蛎汤主之。〖注〗（本云柴胡汤。今加龙骨等。）
又方
柴胡四两　龙骨　黄芩　生姜（切）　铅丹　人参　桂枝　茯苓（各一两半）　半夏〘洗〙（二合半）　大黄（二两）　牡蛎（一两半）　大枣〘擘〙（六枚）
右十二味。以水八升。煮取四升。内大黄切如碁子。更煮一两沸。去滓。温服一升。
伤寒。腹满讝语。寸口脉。浮而紧。此肝乘脾也。名曰纵。刺期门。
伤寒。发热啬啬恶寒。大渴欲饮水。其腹必满。自汗出。小便利。其病欲解。此肝乘肺也。名曰横。刺期门。
大阳病二日反躁。反熨背。而大汗出。大热入胃。胃中水竭。躁烦。必发讝语。〖注〗（十馀日。振慄。自下利者。此为欲解。）〖经〗故其发汗。从腰以下。不得汗。欲小便不得。反呕欲失溲。足下恶风。大便鞕。〖注〗（小便当数。而反不数。及不多。）〖经〗大便已。头卓然而痛〘气下流故也〙。其人足心必热。
大阳病中风。以火劫发汗。邪风被火热〘失其常度两相熏灼〙。血气流溢。其身必发黄。〖注〗（阳盛则欲衄。阴虚则大便鞕。阴阳俱虚竭。身体则枯燥。）〖经〗但头汗出。剂颈而还。腹满。微喘。口乾咽烂。或不大便。久则讝语。甚者至哕。手足躁扰。捻衣摸床。〖注〗（小便利者。其人可治。）
伤寒。脉浮。医以火迫劫之〘亡阳〙。必惊狂。卧起不安者。桂枝去芍药加蜀漆牡蛎龙骨救逆汤主之。
桂枝〘去皮〙（三两）　甘草〘炙〙（二两）　生姜〘切〙（三两）　大枣〘擘〙（十二枚）　牡蛎〘熬〙（五两）　蜀漆〘洗去醒〙（三两）　龙骨（四两）
右七味。以水一斗二升。先煮蜀漆。减二升。内诸药。煮取三升。去滓。温服一升。〖注〗（本云桂枝汤。今去芍药。加蜀漆牡蛎龙骨。）
形作伤寒。其脉不弦坚而弱。〘弱者发热〙弱者必渴。被火必讝语。弱者发热。脉浮。解之当汗出愈。
大阳病。以火熏之。不得汗。其人必躁〘到经不解〙。必清血。名为火邪。
火邪。脉浮热甚。而反炙之〘此为实。实以虚治。〙。因火而动。必咽燥吐血。
微数之脉。慎不可炙。因火为邪〘追虚追实〙。则为烦逆。血散脉中。火气虽微。内攻有力〘焦骨伤筋〙。血难复也。
脉浮宜以汗解用火炙之。邪无从出。因火而盛。病从腰以下。必重而痹。欲自解者〘火逆之也〙。必当先烦。烦乃有汗而解。〖注〗（何以知之。脉浮。知汗出解。）
烧针令其汗。针处被寒。核起而赤者。必发奔豚〘气从少腹上冲心者。〙。灸其核上各一壮。与桂枝加桂汤。〖注〗（更加桂枝二两也。本云桂枝汤。今加桂五两。所以加桂者。以能泄奔豚气也。）
大阳病。当恶寒发热。今自汗出。反不恶寒不发热。〘关上〙脉细数者。以医吐之过也〘此为小逆〙。
一二日吐之者。腹中饥口不能食。三四日吐之者。不喜糜粥。欲冷食。朝食暮吐。以医吐之所致也。
大阳病吐之。但大阳病当恶寒。今反不恶寒。不欲近衣。此为吐之内烦也。
病人脉数。数为热。当消穀引食。而反吐者。此以发汗。令阳气微。膈气虚。脉乃数也。数为客热。不能消穀。以胃中虚冷。故吐也。
大阳病。〘过经〙十馀日。心下温温欲吐。而胸中痛。大便反溏。腹微满。郁郁微烦。先此时。自极吐下者。与调胃承气汤〖注〗（若不尔者。不可与。。但欲呕。胸中痛。微溏者。此非柴胡汤证。以呕故知极吐也。）
大阳病六七日。表证仍在。脉微而沉。反不结胸。其人发狂者。以热在下焦。小腹当鞕满。小便自利者。下血乃愈〖注〗（所以然者。以大阳随经。瘀热在里故也。）〖经〗抵当汤主之。
水蛭〘熬〙　虻虫〘去翅足熬〙（各三十箇）　桃仁〘去皮尖〙（二十个）　大黄〘酒洗〙（二两）
右四味。以水五升。煮取三升。去滓。温服一升。不下更服。
大阳病身黄。脉沉结。小腹鞕〘小便不利者。为无血也。〙。小便自利。其人如狂者〘血证谛也〙。抵当汤主之。
伤寒有热。小腹满。应小便不利。今反利者〘为有血也〙。当可下之。宜抵当丸〘不可馀药〙。
水蛭〘熬〙（二十箇）　虻虫〘去翅足熬〙（二十箇）　桃仁〘去皮尖〙（二十五箇）　大黄（三两）
右四味。擣分四丸。以水一升。煮一丸。取七合服之。晬时当下血〘若不下者更服〙。
大阳病小便利者。以饮水多。必心下悸。小便少者。必苦里急也。

辨大阳病　结胸  ***************************
问曰。病在结胸。有藏结。其状何如。答曰。按之痛。寸脉浮。关脉沉。名曰结胸也。何谓藏结。答曰。如结胸状。饮食如故。时时下利。寸脉浮关脉小细沉紧。名曰藏结。舌上白胎滑者难治。
藏结无阳证。不往来寒热。其人反静。舌上胎滑者。不可攻也。
病发于阳。而反下之。热入因作结胸。病发于阴而反下之。因作痞也。
所以成结胸者。以下之太早故也。
结胸者。项亦强。如柔痓状。下之则和。宜大陷胸丸。
结胸证。其脉浮大者。不可下。下之则死。结胸证悉具。烦躁者亦死。
大阳病脉浮而动数〖注〗（浮则为风。数则为热。动则为痛。数则为虚。）〖经〗头痛发热。微盗汗出。而反恶寒者。表未解也。医反下之。动数变迟膈内拒痛〘胃中空虚客气动膈〙。短气躁烦。心中懊憹。阳气内陷。心下因鞕。则为结胸。大陷胸汤主之。若不大结胸。但头汗出。馀处无汗。剂颈而还。小便不利。身必发黄也。宜大陷胸丸。
大陷胸汤方
大黄〘去皮〙（六两）　芒硝（一升）　甘遂（一钱匕）
右三味。以水六升。先煮大黄。取二升。去滓。内芒硝。煮一两沸。内甘遂末。温服一升。得快利。止后服。
大陷胸丸方
大黄（半斤）　葶苈子〘熬〙（半升）　芒硝（半升）　杏仁〘去皮尖熬黑〙（半升）
右四味。擣筛二味。内杏仁芒硝。合研如脂。和散。取如弹丸一枚。别擣甘遂末一钱匕。白蜜二合。水二升。煮取一升。温顿服之。一宿乃下。如不下更服。取下为效。禁如药法。
伤寒六七日。结胸热实。脉沉而紧。心下痛。按之石鞕者。大陷胸汤主之。
伤寒十馀日。热结在里。复往来寒热者。与大柴胡汤。但结胸无大热〘无大热者。此为水结在胸胁也。〙。但头微汗出者。大陷胸汤主之。
大阳病。重发汗而复下之。不大便五六日。舌上燥而渴。日晡所小有潮热。发心胸大烦。从心下。至少腹。鞕满而痛。不可近者。大陷胸汤主之。少结胸者。正在心下。按之则痛。脉浮滑者。小陷胸汤主之。
黄连（一两）　半夏〘洗〙（半升）　括蒌实〘大者〙（一枚）
右三味。以水六升。先煮括蒌实取三升。去滓。内诸药。煮取二升。去滓。分温三服。
大阳病二三日。不能卧。但欲起。心下必结。脉微弱者〘此本有寒饮也〙。反下之。若利止。必作结胸。未止者。四五日复下之。此作协热利也。
大阳病。下之。其脉促。不结胸者〘此为欲解也〙。□□□□□□。
脉浮者。必结胸。脉紧者。必咽痛。脉弦者。必两胁拘急。脉细数者。头痛未止。脉沉紧者。必欲呕。脉沉滑者。协热利。脉浮滑者。必下血。
病在阳。应以汗解之。反以冷水潠之。若灌之。其热被劫不得去。弥更益烦。肉上粟起。意欲饮水。反少渴者。服文蛤散。若不差者。与五苓散。寒实结胸。无热证者。与三物小陷胸汤〖注〗（白散亦可服。）
文蛤散
文蛤（五两）
右一味。为散。以沸汤。和一方寸匕服。汤用五合。
白散
桔更（三分）　巴豆〘去皮去熬黑研如脂〙（一分）　贝母（三分）
右三味为散。内巴豆。更于臼中杵之。以白饮和服。强人半钱匕。羸者减之。病在膈上必吐。在膈下必利。不利。进热粥一杯。利过不止。进冷粥一杯。
五苓散
身热。皮粟不解。欲引衣自覆者。若以水潠之洗之。益令热劫不得出。当汗而不汗。则烦。假令汗出已。腹中痛。（与）芍药三两如上法。
太阳与少阳併病。颈项强痛。或弦冒。时如结胸。心下痞鞕者当刺大椎第一间。肺俞。肝俞。慎不可发汗。发汗则谵语。脉弦。五日讝语不止。当刺期门。
妇人中风。发热恶寒。经水适来。得之七八日。热除而脉迟。身凉。胸胁下满。如结胸状。讝语者。此为热入血室也。当刺期门。随其实而取之。
妇人中风七八日。续得寒热。发作有时。经水适断者〘此为热入血室〙。其血必结。故使如疟状。发作有时。小柴胡汤主之。
妇人伤寒发热。经水适来。昼日明了。暮则讝语。如见鬼状者。此为热入血室。无犯胃气及上二焦。必自愈。
伤寒六七日。发热微恶寒。支节烦疼。微呕。心下支结。外证未去者。柴胡桂枝汤主之。
柴胡桂枝汤方
桂枝〘去皮〙　黄芩（一两半）　人参（一两半）　甘草〘炙〙（一两）　半夏〘洗〙（二合半）　芍药（一两半）　大枣〘擘〙（六枚）　生姜〘切〙（一两半）　柴胡（四两）
右九味。以水七升。煮取三升。去滓。温服一升。〖注〗（本云人参汤。作如桂枝法。加半夏柴胡黄芩。复如柴胡法。今用人参作各半剂。）
伤寒五六日。已发汗。而复下之。胸胁满。微结。小便不利。渴而不呕。但头汗出。往来寒热。心烦者〘此为未解也〙。柴胡桂枝乾姜汤主之。
柴胡桂枝乾姜汤方
柴胡（半斤）　桂枝〘去皮〙（三两）　乾姜（二两）　括楼根（四两）　黄芩（三两）　牡蛎〘熬〙（二两）　甘草〘炙〙（二两）
右七味。以水一斗二升。煮取六升。去滓。再煎。取三升。温服一升。日三服。初服微烦。复服。汗出便愈。
伤寒五六日。头汗出。微恶寒。手足冷。心下满。口不欲食〘此为阳微结。必有表。复有里也。脉沉亦有里也。〙大便鞕。脉细者。〖注〗（汗出为阳微。假令纯阴结。不得复有外证。悉入在里。此为半在里半在外也。脉虽沉紧。不得为少阴病。所以然者。阴不得有汗。今头汗出。故知非少阴也。）〖经〗可与小柴胡汤。设不了了者。得屎而解。
伤寒五六日。呕而发热者。柴胡汤证具。而以他药下之。柴胡证仍在者。复与柴胡汤〘此虽已下之不为逆也〙。必蒸蒸而振。却发热汗出而解。若心下满而鞕痛者〘此为结〙。大陷胸汤主之。但满而不痛者〘此为痞〙。柴胡不中与之。宜半夏泻心汤。
半夏（半升）　黄芩　乾姜　人参　甘草〘炙〙（各三两）　黄连（一两）　大枣〘擘〙（十二枚）
右七味。以水一斗。煮取六升。去滓。再煮。取三升。温服一升。日三服。
大阳中风。下利呕逆。〖注〗（表解者。乃可攻之。）〖经〗其人漐漐汗出。发作有时。头痛。心下痞鞕满。引胁下痛。乾呕短气。汗出不恶寒者〘此表解里未和也〙。十枣汤主之。
芫花〘熬〙　甘遂　大戟
右三味等分。各别擣为散。以水一升半。先煮大枣肥者十枚。取八合。去滓。内药末。〖注〗（强人服一钱匕。羸人者服半钱。）〖经〗温服之〘平旦服〙。若下少。病不除者。明日更服〘加半钱〙。得快下利后。糜粥自养。
大阳病。医发汗。遂发热恶寒。因复下之。心下痞〘无阳则阴独〙〖注〗（表里但虚。阴阳气并竭。）〖经〗复加烧针。因胸烦〖注〗（面色青黄。肤瞤者难治。今色微黄。手足温者易愈。）〖经〗心下痞。按之濡。其脉〘关上〙浮者。大黄黄连泻心汤主之。心下痞。而复恶寒。汗出者。附子泻心汤主之。心下痞〘本以下之故〙。与泻心汤。痞不解。其人渴而口燥者。小便不利者。五苓散主之。〖注〗（一方云。忍之一日乃愈。）
大黄黄连泻心汤方
大黄（二两）　黄连　黄芩（各一两）
右三味。以麻沸汤二升渍之。须臾绞去滓。分温再服。
附子泻心汤方
大黄（二两）　黄连（一两）　黄芩（一两）　附子〘炮去皮破别煮取汁〙（二枚）
右四味。切三味。以麻沸汤二升渍之。须臾绞去滓。内附子汁。分温再服。
伤寒汗出解之后。胃中不和。心下痞鞕。乾噫食臭。胁下有水气。腹中雷鸣。下利者。生姜泻心汤主之。
生姜〘切〙（四两）　甘草〘炙〙（三两）　人参（三两）　乾姜（一两）　黄芩（三两）　半夏〘洗〙（半升）　黄连（一两）　大枣〘擘〙（十二枚）
右八味。以水一斗。煮取六升。去滓。再煎取三升。温服一升。日三服。
伤寒中风。医反下之。其人下利日数十行。穀不化。腹中雷鸣。心下痞鞕而满。乾呕。心烦不得安。医见心下痞。谓病不尽。复下之。其痞益甚〘此非结热〙〖注〗（但以胃中虚。客气上逆。故使鞕也。）〖经〗甘草泻心汤主之。
甘草〘炙〙（四两）　黄芩（三两）　乾姜（三两）　半夏〘洗〙（半升）　大枣（十二枚）　黄连（一两）
右六味。以水一斗。煮取六升。去滓。再煎取三升。温服一升。日三服。〖注〗（附子泻心汤。本云。加附子半夏泻心汤。甘草泻心汤。同体别名耳。生姜泻心汤。本云理中人参黄芩汤。去桂枝术。加黄连。并泻肝法。）
伤寒服汤药。下利不止。心下痞鞕。服泻心汤已。复以他药下之。利不止。医以理中与之。利益甚〖注〗（理中者。理中焦。此利在下焦）〖经〗赤石脂禹馀粮汤主之〖注〗（复不止者。当利其小便。）
赤石脂〘碎〙（一斤）　太一禹馀粮〘碎〙（一斤）
右二味。以水六升。煮取二升。去滓。分温三服。
伤寒吐下后。发汗。虚烦。脉甚微。八九日心下痞鞕。胁下痛。气上冲咽喉。眩冒。经脉动惕者。久而成痿。
伤寒发汗。若吐。若下。解后。心下痞鞕。噫气不除者。旋复代赭汤主之。
旋复花（三两）　人参（二两）　生姜（五两）　代赭（一两）　甘草〘炙〙（三两）　半夏〘洗〙（半升）　大枣〘擘〙（十二枚）
右七味。以水一斗。煮取六升。去滓。再煎取三升。温服一升。日三服。
喘家下后。不可更行桂枝汤。若汗出而喘。无大热者。可与麻黄杏子甘草石膏汤。
大阳病。外证未除。而数下之。遂协热。而利下不止。心下痞鞕。表里不解者。桂枝人参汤主之。
桂枝〘别切〙（四两）　甘草〘炙〙（四两）　白术（三两）　人参（三两）　乾姜（三两）
右五味。以水九升。先煮四味。取五升。内桂。更煮取三升。去滓。温服一升。〖注〗（日再夜一服。）
伤寒。大下后。复发汗。心下痞。恶寒者〘表未解也〙。不可攻痞。当先解表。表解乃可攻痞。〖注〗（解表宜桂枝汤。攻痞宜大黄黄连泻心汤。）
伤寒。发热汗出不解。心中痞鞕。呕吐而下利者。□□□□之。
病如桂枝证。头不痛。项不强。寸脉微浮。胸中痞鞕。气上冲喉咽。不得息者。当吐之〘此为胸中有寒饮也〙。宜瓜蒂散。
瓜蒂〘熬黄〙（一分）　赤小豆（一分）
右二味。各别擣筛。为散已。合治之。取一钱匕。以香豉一合。用热汤七合。煮作稀糜。去滓。取汁和散。温顿服之。不吐者。少少加得快吐乃止。〖注〗（诸亡血虚家。不可与爪蒂散。）
病胁下素有痞。连在脐旁。痛引少腹。入阴筋者。此名藏结。死
伤寒。若吐。若下后。七八日不解〖注〗（热结在里）〖经〗表里俱热。时时恶风。大渴。舌上乾燥而烦。欲饮水数升者。白虎加人参汤主之。
知母（六两）　石膏〘碎〙（一斤）　甘草〘炙〙（二两）　人参（二两）　粳米（六合）
右五味。以水一斗。煮米熟。汤成去滓。温服一升。日三服。〖注〗（此方。立夏后立秋前乃可服。立秋后不可服。正月二月三月尚凛冷。亦不可与服之。与之则呕利而腹痛。。诸亡血虚家。亦不可与。得之则腹痛下利者。但可温之。当愈）
伤寒无大热。口燥渴。心烦背微恶寒者。白虎加人参汤主之。
伤寒。脉浮。发热无汗〖注〗（其表不解者。不可与白虎汤。）〖经〗渴欲饮水。无表证者。白虎加人参汤主之。
大阳少阳併病。心下鞕。颈项强而眩者。当刺大椎。肺俞。肝俞。慎勿下之。
大阳与少阳合病。自下利者。与黄芩汤。若呕者。黄芩加半夏生姜汤主之。
黄芩汤方
黄芩（三两）　芍药（二两）　甘草〘炙〙（二两）　大枣〘擘〙（十二枚）
右四味。以水一斗。煮取三升。去滓温服一升。〖注〗（日再。夜一服。）
黄芩加半夏生姜汤方
黄芩（三两）　芍药（二两）　甘草〘炙〙（二两）　大枣〘擘〙（十二枚）　半夏〘洗〙（半升）　生姜〘切〙（一两半）
右六味。以水一斗。煮取三升。去滓温服一升。〖注〗（日再。夜一服。）
伤寒。胸中有热。胃中有邪气。腹中痛欲呕吐者。黄连汤主之。
黄连（三两）　甘草〘炙〙（三两）　乾姜（三两）　桂枝〘去皮〙（三两）　人参（二两）　半夏〘洗〙（半升）　大枣〘擘〙（十二枚）
右七味。以水一斗。煮取六升。去滓。温服。〖注〗（昼三夜二）〘昼三夜二疑非仲景法〙
伤寒八九日。风湿相抟。身体疼烦。不能自转侧。不呕。不渴。脉浮虚而濇者。桂枝附子汤主之。若其人大便鞕。小便不利者。去桂加白术汤主之。
桂枝附子汤
桂枝〘去皮〙（四两）　附子〘炮去皮破〙（三枚）　生姜〘切〙（三两）　大枣〘擘〙（十二枚）　甘草〘炙〙（二两）
右五味。以水六升。煮取二升。去滓。分温三服。
去桂加白术汤
附子〘炮去皮破〙（三枚）　白术（四两）　生姜〘切〙（三两）　甘草〘炙〙（二两）　大枣〘擘〙（十二枚）
右五味。以水六升。煮取二升。去滓。分温三服。
初一服。其人身如痹。半日许复服之。三服都尽。其人如冒状。勿怪。此以附子术。併走皮内。逐水气。未得除。故使之耳。□法当加桂四两。〖注〗（此本一方二法。以大便鞕。小便不利去桂也。以大便不鞕。小便不利。当加桂。附子三枚〘恐多也〙。虚弱家及产妇。宜减服之。）
风湿相抟。骨节疼烦。掣痛不得屈伸。近之则痛剧。汗出短气。小便不利。恶风不欲去衣。或身微肿者。甘草附子汤主之。
甘草〘炙〙（二两）　附子〘炮去皮破〙（二枚）　白术（二两）　桂枝〘去皮〙（四两）
右四味。以水六升。煮取三升。去滓。温服一升。日三服。〖注〗（初服得微汗则解。能食汗出止。复烦者。将服五合。恐一升多者。宜服六七合为妙。）
伤寒脉浮滑。白虎汤主之。
知母（六两）　石膏〘碎〙（一斤）　甘草〘炙〙（二两）　粳米（六合）
右四味。以水一斗。煮米熟。汤成去滓。温服一升。日三服。
伤寒解而后。脉结代。心动悸。炙甘草汤主之。
甘草〘炙〙（四两）　生姜〘切〙（三两）　人参（二两）　生地黄（一斤）　桂枝（三两）　阿胶（二两）　麦门冬〘去心〙（半升）　麻仁（半升）　大枣〘擘〙（三十枚）
右九味。以清酒七升。水八升。先煮八味。取三升。去滓。内胶烊消尽。温服一升。日三服。（一名复脉汤）
脉按之来缓。时一止复来者。名曰结。又脉来动而中止。更来小数。中有还者。反动。名曰结阴也。脉来动而中止。不能自还。因而复动者。名曰代阴也。得此脉者必难治。

辨阳明病  ***************************
问曰。病有大阳阳明。有正阳阳明。有少阳阳明。何谓也。答曰。大阳阳明者。脾约是也。正阳阳明者。胃家实是也。少阳阳明者。发汗利小便已。胃中燥烦实。大便难。是也。
阳明之为病。胃家实是也。
问曰。何缘得阳明病。答曰。大阳病。发汗。若下。若利小便。此亡津液。胃中乾燥。因转属阳明。不更衣。内实大便难者。此名阳明也。
问曰。阳明病外证云何。答曰。身热汗自出不恶寒。反恶热也。
问曰。病有得之一日。不发热而恶寒者。何也。答曰。虽得之一日。恶寒将自罢。即自汗出而恶热也。
问曰。恶寒何故自罢。答曰。阳明居中。主土也。万物所归。无所复传。始虽恶寒。二日自止。此为阳明病也。
本大阳。初得病时。发其汗。汗先出不彻。因转属阳明也。伤寒。发热无汗。呕不能食。而反汗出濈濈然者。是转属阳明也。
伤寒三日。阳明脉大。
伤寒脉浮而缓。手足自温者。是为繫在太阴。太阴者。身当发黄。若小便自利者。不能发黄。至七八日。大便难者。为阳明病也。
伤寒转繫阳明者。其人濈然。微汗出也。
阳明中风。口苦咽乾。腹满微喘。发热恶寒。脉浮而紧。若下之。则腹满小便难也。
阳明病。若能食。名中风。不能食。名中寒。
阳明病。若中寒者。不能食。小便不利。手足濈然汗出。〘此欲作固瘕〙必大便初鞕后溏〖注〗（所以然者。以胃中冷。水穀不别故也。）
阳明病。初欲食。小便反不利。大便自调。其人骨节疼。翕翕如有热状。奄然发狂。□□□□濈然汗出。而解。〖注〗（汗出而解者。此水不胜穀气。与汗共併。脉紧则愈。）
阳明病。欲解时。从申至戌上。
阳明病。不能食〘以其人本虚。攻其热必哕。〙。攻其热必哕〖注〗（所以然者。胃中虚冷故也。）
阳明病。脉迟。食难用饱。饱则微烦。头眩。必小便难〘此欲作穀瘅〙。虽下之。腹满如故〖注〗（所以然者。脉迟故也。）
阳明病。法多汗。反无汗。其身如虫行皮中状者。此以久虚故也。
阳明病。反无汗。而小便利。二三日呕而欬。手足厥者。必苦头痛。若不欬不呕。手足不厥者。头不痛。
阳明病。但头眩。不恶寒。故能食而欬。其人咽必痛。若不欬者。咽不痛。
阳明病。无汗。小便不利。心中懊憹者。身必发黄。
阳明病。被火。额上微汗出。而小便不利者。必发黄。
阳明病。脉浮而紧者。必潮热发作有时。但浮者。必盗汗出。
阳明病。口燥。但欲漱水。不欲嚥者。此必衄。
阳明病。本自汗出。医更重发汗。病已差。尚微烦不了了者〘此必大便鞕故也〙。以亡津液胃中乾燥。故令大便鞕。〖注〗（当问其小便日几行。若本小便日三四行。今日再行。故知大便不久出。今为小便数少。以津液当还入胃中。故知不久必大便也。）
伤寒呕多。虽有阳明证。不可攻之。
阳明病。心下鞕满者。不可攻之。攻之利遂不止者死。利止者愈。
阳明病。面合赤色。不可攻之。必发热色黄者。小便不利也。
阳明病。不吐不下。心烦者。可与调胃承气汤。
阳明病。脉迟。虽汗出。不恶寒者。其身必重。短气腹满而喘。有潮热。〘有潮热者。此外欲解。可攻里也。〙手足濈然汗出者〘汗出者。此大便已鞕也。〙。大承气汤主之。
若汗多。微发热恶寒者。外未解也。其热不潮。未可与承气汤。若腹大满。不通者。可与小承气汤。微和胃气。勿令至大泄下。
大承气汤
大黄〘酒洗〙（四两）　厚朴〘炙去皮〙（半斤）　枳实〘炙〙（五枚）　芒硝（三合）
右四味。以水一斗。先煮二物。取五升。去滓。内大黄。更煮取二升。去滓。内芒硝。更上微火一两沸。分温再服。〖注〗（得下馀勿服。）
小承气汤
大黄（四两）　厚朴〘炙去皮〙（二两）　枳实〘大者炙〙（三枚）
右三味。以水四升。煮取一升二合。去滓。分温二服。〖注〗（初服汤。当更衣。不尔者。尽饮之。若更衣者。勿服之。）
阳明病。潮热。小便微鞕者。可与小承气汤。〘不鞕者。不可与之。〙
若不大便六七日。恐有燥屎。欲知之法。少与小承气汤。汤入腹中。转矢气者。此有燥屎也。乃可攻之。若不转矢气者。此但初头鞕。后必溏。不可攻之。攻之必胀满。不能食也。欲饮水者。与水则哕。其后发热者。必大便复鞕而少也。以小承气汤和之。不转矢气者。慎不可攻也。
夫实则讝语。虚则郑声。〖注〗（郑声重语也。）
直视讝语。喘满者死。下利者亦死。发汗多。若重发汗者。亡其阳。讝语。脉短者死。脉自和者不死。
伤寒。若吐若下后。不解。不大便五六日以上。至十馀日。日晡所发潮热。不恶寒。独语如见鬼状。若剧者。发则不识人。循衣摸牀。憷惕而不安。微喘直视〘脉弦者生。濇者死。微者但发潮热。〙讝语者大承气汤主之。〖注〗（若一服利。则止后服。）
阳明病。其人多汗。以津液外出。胃中燥。大便必鞕。鞕则讝语。小承气汤主之。若一服讝语止者。更莫复服。
阳明病。谵语发潮热。脉滑而疾者。小承气汤主之。
因与承气汤一升。腹中转气者。更服一升。若不转气者。勿更与之。明日又不大便。脉反微濇者。里虚也。为难治。不可更与承气汤也。
阳明病。讝语有潮热。反不能食者。胃中必有燥屎五六枚。若能食者。但鞕耳。宜大承气汤下之。
阳明病。下血讝语者。此为热入血室。但头汗出者。刺期门。随其实而泻之。濈然汗出则愈。
汗出讝语者。以有燥屎在胃中〘此为风〙。须下者。过经乃可下之。下之若早。语言必乱。以表虚里实故也〘下之愈〙。宜大承气汤。伤寒四五日。脉沉而喘满〘沉为在里〙。而反发其汗。津液越出。大便为难。表虚里实。久则讝语。
三阳合病。腹满身重。难以转侧。口不仁。面垢。讝语。遗尿。发汗。讝语。□□□下之则额上生汗。手足逆冷。若自汗出者。白虎汤主之。
二阳併病。大阳证罢。但发潮热。手足漐漐汗出。大便难而讝语者。下之则愈。宜大承气汤。
阳明病。脉浮而紧。咽燥口苦。腹满而喘。发热汗出。不恶寒反恶热。身重。若发汗则躁。心愦愦反讝语。若加温针。必憷惕烦躁不得眠。若下之则胃中空虚。客气动膈心中懊憹。舌上胎者。栀子豉汤主之。若渴欲饮水〘脉浮发热〙。口乾舌燥者。小便不利者。猪苓汤主之。
阳明病汗出多而渴者。不可与猪苓汤以汗多胃中燥。猪苓汤复利其小便也。
脉浮而迟。表热里寒。下利清穀者。囘逆汤主之。
若胃中虚冷。不能食者。饮水则哕。脉浮发热。口乾鼻燥。能食者。则衄。
阳明病。下之。其外有热。手足温〘小结胸〙。心中懊憹。饥不能食。但头汗出者。栀子豉汤主之。
阳明病发潮热。大便溏。小便自可。胸胁满不去者。柴胡汤主之。
阳明病。胁下鞕满。不大便而呕。舌上白胎者。可与小柴胡汤。上焦得通。津液得下。胃气因和。身濈然汗出而解。
阳明病。中风。脉弦浮大。而短气。腹都满。胁下及心痛。久按之气不通。鼻乾不得汗。嗜卧。一身及面目悉黄。小便难。有潮热。时时哕。耳前后肿。刺之小差。外不解。病过十日。脉续浮者。与小柴胡汤。脉但浮。无馀症者。与麻黄汤。〖注〗（若不尿。腹满加哕者。不治。）
阳明病自汗出。若发汗。小便自利者〘此为津液内竭〙。虽鞕不可攻之。当须自欲大便。宜蜜煎导而通之。若土瓜根。及大猪胆汁。皆可为导。
蜜煎方
食蜜（七合）
右一味。于铜器内。微火煎。当须凝如饴状。搅之勿令焦著。候可丸。并手捻作挺。令头锐。大如指。长二寸许。当热时急作。冷则鞕。以内穀道中。以手急抱。欲大便时。乃去之。已试甚良〘疑非仲景意〙。
又大猪胆一枚。泻汁和少许法酢。以灌穀道内。如一食顷。当大便出宿食恶物。甚效。
阳明病。脉迟。汗出多。微恶寒者。表未解也。可发汗。宜桂枝汤。
阳明病。脉浮。无汗而喘者。发汗则愈。宜麻黄汤。
阳明病。发热。汗出者〘此为热越〙。不能发黄也。但头汗出。身无汗。剂颈而还。小便不利〘此为瘀热有里〙。渴引水浆者。身必发黄。茵陈蒿汤主之。
茵陈蒿汤方
茵陈蒿（六两）　栀子〘擘〙（十四枚）　大黄（二两）
右三味。以水一斗二升。先煮茵陈。减六升。内二味。煮取三升。去滓。分三服。小便当利。〖注〗（尿如皂荚汁状。色正赤。一宿。腹减。黄从小便去也。）
阳明证。其人喜忘者。必有蓄血〘所以然者。本有久瘀血。故令喜忘。〙。尿虽难。大便反易。而其色必黑者。宜抵当汤。下之。
阳明病。下之。心中懊憹而烦。胃中有燥屎者。宜大承气汤。〖注〗（若有燥屎者。可攻。腹微满。初头鞕。后必溏。不可攻之。）
病人不大便五六日。绕脐痛。烦躁。发作有时者。此有燥屎。故使不大便也。病人烦热。汗出则解。又如疟状。日晡所发热者。属阳明也。脉实者。宜下之。脉浮虚者。宜发汗。下之与大承气汤。发汗宜桂枝汤。
大下后。六七日不大便。烦不解。腹满痛者。此有燥屎也〘所以然者。本有宿食故也。〙。宜大承气汤。
病人小便不利。大便乍难乍易。时有微热。喘冒不能卧者。有燥屎也。宜大承气汤。
食穀欲呕。属阳明也。吴茱萸汤主之。〖注〗（得汤反剧者。属上焦也。）
大阳病。脉〘寸关尺〙缓浮弱。其人发热汗出。复恶寒。不呕。但心下痞者。此以医下之也。如其不下者。病人不恶寒而渴〘渴者此转属阳明也〙。小便数者。大便必鞕。不更衣十日。无所苦也。渴欲饮水。少少与之。但以法救之。渴者。宜五苓散。
脉阳微而汗出少者。为自和也。汗出多者。为太过。阳脉实。因发其汗。汗出多者。亦为太过。太过者。为阳绝于里。亡津液。大便因鞕也。
脉浮而芤。浮为阳。芤为阴。浮芤相抟。胃气生热。其阳则绝。
趺阳脉浮而濇。浮则胃气强。濇则小便数。浮濇相抟。大便则难。其脾为约。麻子仁丸主之。
麻子仁（二升）　芍药（半斤）　枳实〘炙〙（半斤）　大黄〘去皮〙（一斤）　厚朴〘去皮炙〙（一尺）
杏仁〘去皮尖熬〙（一升）
右六味。蜜和丸如梧桐子大。饮服十丸。日三服。〖注〗（渐加以知为度。）
大阳病三日。发汗不解。蒸蒸发热者。属胃也。调胃承气汤主之。
伤寒吐后。腹胀满者。与调胃承气汤。
大阳病。若吐。若下。若发汗后。微烦。小便数。大便因鞕者。与小承气汤。和之愈。
得病二三日。脉弱。无大阳柴胡证。烦躁心下鞕。至四五日。虽能食。以小承气汤。少少与之。微和之。令小安。至六日。与承气汤一升。若不大便六七日。小便少者。虽不受食。但初头鞕后必溏。未定成鞕。攻之必溏。须小便利。屎定鞕。乃可攻之。宜大承气汤。
伤寒六七日。目中不了了。睛不和。无表里证。大便难。身微热者此为实也。急下之。宜大承气汤。
阳明病。发热汗多者。急下之。宜大承气汤。
发汗不解。腹满痛者。急下之。宜大承气汤。腹满不减。减不足言。当下之。宜大承气汤。
阳明少阳合病。必下利〘其脉不负者。为顺也〙。〖注〗（负者失也。互相剋贼。名为负也。）〖论〗脉滑而数者。有宿食也。当下之。宜大承气汤。
病人无表里证。发热七八日。虽脉浮数者。可下之。假令已下。脉数不解。合热则消穀喜饥。至六七日。不大便者。有瘀血。宜抵当汤。若脉数不解。而下不止。必协热便脓血也。
伤寒发汗已。身目为黄。所以然者。以寒湿在里不解故也。以为不可下也。□□□□□〖注〗（于寒湿中求之。）
伤寒七八日。身黄如橘子色。小便不利。腹微满者。茵陈蒿汤主之。
伤寒身黄发热者。栀子蘖皮汤主之。
肥栀子〘擘〙（十五个）　甘草〘炙〙（一两）　黄蘖（二两）
右三味。以水四升。煮取一升半。去滓。分温再服。
伤寒瘀热在里。身必发黄。麻黄连轺赤小豆汤主之。
麻黄〘去节〙（二两）　连轺〘连翘根是也〙（二两）　杏仁〘去皮尖〙（四十个）　赤小豆（一升）　大枣〘擘〙（十二枚）　生梓白皮〘切〙（一升）　生姜〘切〙（二两）　甘草〘炙〙（二两）
右八味。以潦水一斗。先煮麻黄再沸。去上沫。内诸药。煮取三升。去滓。分温三服。〖注〗（半日服尽）

辨少阳病  ***************************
少阳之为病。口苦咽乾目眩也。
少阳病。两耳无所闻。目赤。胸中满而烦者。不可吐下。吐下则悸而惊。
伤寒脉弦细。头痛发热者。属少阳。
少阳不可发汗。〘此属胃。胃不和烦而悸。〙发汗则讝语。胃和则愈。
本大阳病不解。转入少阳者。胁下鞕满。乾呕不能食。往来寒热。尚未吐下。脉沉紧者。与小柴胡汤。
若已吐下发汗温针。讝语。柴胡证罢。此为坏病。〖注〗（知犯何逆。以法治之。）
三阳合病。脉浮大〘上关上〙。但欲眠睡。目合则汗。
伤寒六七日。无大热。其人躁烦者。此为阳去入阴故也。
伤寒三日。三阳为尽。三阴当受邪。其人反能食。而不呕。此三阴不受邪也。
伤寒三日。少阳脉小者。欲已也。少阳病欲解时。从寅至辰上。

辨大阴病  ***************************
大阴之为病。腹满而吐。食不下。自利益甚。时腹自痛。若下之。必胸下结鞕。
大阴中风。四肢烦疼。脉阳微阴濇而长者。为欲愈。
大阴病。欲解时。从亥至丑上。
大阴病。脉浮者。少可发汗宜桂枝汤。自利不渴者。属大阴。藏有寒故也。当温之。〖注〗（宜服四逆辈。）
伤寒脉浮而缓。手足自温者。繫在大阴。当发身黄。若小便自利者。不能发黄。□□□□至七八日。虽暴烦。下利日十馀行。必自止。〖注〗（以脾家实。腐秽当去故也。）
本大阳病。医反下之。因尔腹满时痛者。桂枝加芍药汤主之属大阴也。大实痛者。桂枝加大黄汤主之。
桂枝加芍药汤
桂枝〘去皮〙（三两）　芍药（六两）　甘草〘炙〙（二两）　大枣〘擘〙（十二枚）　生姜〘切〙（三两）
右五味。以水七升。煮取三升。去滓。温分三服。〖注〗（本云桂枝汤。今加芍药。）
桂枝加大黄汤
桂枝（三两）　大黄（二两）　芍药（六两）　生姜〘切〙（三两）　甘草（二两）　大枣（十二枚）
右六味。以水七升。煮取三升。去滓。温服一升。日三服。
大阴为病。脉弱。其人续自便利。设当行大黄芍药者。宜减之。以其人胃气弱。易动故也。

辨少阴病  ***************************
少阴之为病。脉微细。但欲寐也。
少阴病。欲吐不吐。心烦。但欲寐。五六日自利而渴者〘属少阴也〙。虚故引水自救。若小便色白者。少阴病形悉具。〖注〗（小便白者。以下焦虚有寒。不能制水。故令色白也。）
病人脉阴阳俱紧。反汗出者。亡阳也。此属少阴。法当咽痛而复吐利。少阴病。欬而下利讝语者。被火气劫故也。小便必难。以强责少阴。汗也。
少阴病。脉细沉数。病为在里。不可发汗。
少阴病。脉微。不可发汗。亡阳故也。阳已虚。尺脉弱濇者。复不可下之。少阴病。脉紧。至七八日。自下利。脉暴微。手足反温。脉紧反去者。为欲解也。虽烦。下利必自愈。
少阴病下利。若利自止。恶寒而踡卧。手足温者。可治。
少阴病。恶寒而踡。时自烦。欲去衣被者。可治。
少阴中风。脉阳微阴浮者。为欲愈。
少阴病欲解时。从子至寅上。
少阴病。吐利。手足不逆冷。反发热者。不死。脉不至者。炙少阴七壮。
少阴病。八九日。一身手足尽热者。以热在膀胱。必便血也。
少阴病。但厥无汗。而强发之。必动其血。未知从何道出。或从口鼻。或从目出者。是名下厥上竭。为难治。少阴病。恶寒身踡。而利。手足逆冷者。不治。
少阴病。吐利躁烦。四逆者死。
少阴病。下利止。而头眩。时时自冒者死。
少阴病。四逆。恶寒而身踡。脉不至。不烦而躁者死。
少阴病。六七日。息高者死。
少阴病。脉微细沉。但欲卧。汗出不烦。自欲吐。至五六日。自利。复烦躁。不得卧寐者。死。
少阴病。始得之。反发热脉沉者。麻黄细辛附子汤主之。
麻黄〘去节〙（二两）　细辛（二两）　附子〘炮去皮破八片〙（一枚）
右三味。以水一斗。先煮麻黄。减二升。去上沫。内诸药。煮取三升。去滓。温服一升。日三服。
少阴病。得之二三日。麻黄附子甘草汤。微发汗。〖注〗（以二三日无里证。故微发汗也。）
麻黄附子甘草汤方
麻黄〘去节〙（二两）　甘草〘炙〙（二两）　附子〘炮去皮破八片〙（一枚）
右三味。以水七升。先煮麻黄。一两沸。去上沫。内诸药。煮取三升。去滓。温服一升。日三服。
少阴病。得之二三日以上。心中烦不得卧者。黄连阿胶汤主之。
黄连（四两）　黄芩（二两）　芍药（二两）　鸡子黄（二枚）　阿胶〘一云三挺〙（三两）
右五味。以水六升。先煮三物。取二升。去滓。内胶烊尽。小冷。内鸡子黄。搅令相得。温服七合。日三服。
少阴病。得之一二日。口中和。其背恶寒者。附子汤主之。
附子〘炮去皮破八片〙（二枚）　茯苓（三两）　人参（二两）　白术（四两）　芍药（三两）
右五味。以水八升。煮取三升。去滓。一升。日三服。
少阴病。身体痛。手足寒。骨节痛。脉沉者。附子汤主之。
少阴病。下利。便脓血者。桃花汤主之。
赤石脂〘一半全用一半筛末〙（一斤）　乾姜（一两）　粳米（一升）
右三味。以水七升。煮米令熟。去滓。内赤石脂末方寸匕〘温服七合〙。日三服。〖注〗（若一服愈。馀勿服。）
少阴病。二三日至四五日。腹痛。小便不利。下利不止。便脓血者。桃花汤主之。
少阴病。下利。便脓血者。可刺。
少阴病。吐利。手足逆冷。烦躁欲死者。吴茱萸汤主之。
吴茱萸（一升）　人参（二两）　生姜〘切〙（六两）　大枣〘擘〙（十二枚）
右四味。以水七升。煮取二升。去滓。温服七合。日三服。
少阴病。下利。咽痛。胸满。心烦。猪肤汤主之。
猪肤（一斤）
右一味。以水一斗。煮取五升。去滓。加白蜜一升。白粉五合。熬香。和令相得。温分六服。
少阴病。二三日。咽痛者。可与甘草汤。不差者。与桔梗汤。
甘草汤方
甘草（二两）
右一味。以水三升。煮取一升半。去滓。温服七合。日三服。
桔梗汤方
桔梗（一两）　甘草（二两）
右二味。以水三升。煮取一升。去滓。温分再服。
少阴病。咽中伤生疮。不能语言。声不出者。半夏苦酒汤主之。
半夏〘洗破如枣核〙（十四枚）　鸡子〘去黄内上苦酒。著鸡子壳中〙（一枚）
右二味。内半夏。著苦酒中。以鸡子壳。置刀环中。安火上。令三沸。去滓。少少含嚥之。不差。更作三剂。
少阴病。咽中痛。半夏散及汤主之。
半夏〘洗〙　桂枝〘去皮〙　甘草〘炙〙
右三味。等分。各别擣筛已。合治之。白饮和。服方寸匕。日三服。若不能服散者。以水一升。煮七沸。内散两方寸匕。更煮三沸。下火令小冷。少少嚥之。〖注〗（半夏有毒。不当散服。）
少阴病。下利。白通汤主之。
葱白（四茎）　乾姜（一两）　附子〘生去皮破八片〙（一枚）
右三味。以水三升。煮取一升。去滓。分温再服。
少阴病。下利脉微者。与白通汤。利不止。厥逆无脉。乾呕烦者。白通加猪胆汁汤主之。〖注〗（服汤。脉暴出者死。微续者生。）
葱白（四茎）　乾姜（一两）　附子〘生去皮破八片〙（一枚）　人尿（五合）　猪胆汁（一合）
右五味。以水三升。煮取一升。去滓。内胆汁人尿。和令相得。分温再服〖注〗（若无胆。亦可用。）
少阴病。二三日不已。至四五日。腹痛小便不利。四肢沉重疼痛。自下利〘自下利者。此为有水气也。〙。其人或欬。或小便利。或下利。或呕者。玄武汤主之。
茯苓（三两）　芍药（三两）　白术（二两）　生姜〘切〙（三两）　附子〘炮去皮破八片〙（一枚）
右五味。以水八升。煮取三升。去滓。温服七合。日三服。若欬者。加五味子半升。细辛一两。乾姜一两。若小便利者。去茯苓。若下利者。去芍药。加乾姜二两。若呕者。去附子。加生姜。足前为半斤。
少阴病。下利清穀。里寒外热。手足厥逆。脉微欲绝。身反不恶寒。其人面色赤。或腹痛。或乾呕。或咽痛。或利止。脉不出者。通脉囘逆汤主之。
甘草〘炙〙（二两）　附子〘生用去皮破八片〙（大者一枚）　乾姜〘强人可四两〙（三两）
右三味。以水三升。煮取一升二合。去滓。分温再服。其脉即出者愈。面色赤者。加葱九茎。腹中痛者。去葱。加芍药二两。呕者。加生姜二两。咽痛者。去芍药。加桔梗一两。利止脉不出者。去桔梗。加人参二两。〖注〗（脉病皆与方相应者乃服之。）
少阴病〘四逆〙。其人或欬。或悸。或小便不利。或腹中痛。或泄利下重者。囘逆散主之。
甘草〘炙〙　枳实〘破水渍炙乾〙　柴胡　芍药
右四味。各十分。擣筛。白饮和。服方寸匕。日三服。欬者加五味子。乾姜各五分。并主下利。悸者。加桂枝五分。小便不利者。加茯苓五分。腹中痛者。加附子一枚。炮令折。泄利下重者。先以水五升。煮薤白三茎。煮取三升。去滓。以散三方寸匕。内汤中。煮取一升半。分温再服。
少阴病。下利六七日。欬而呕渴。心烦不得眠者。猪苓汤主之。
猪苓　茯苓　阿胶　泽泻　滑石（各一两）
右五味。以水四升。先煮四物。取二升。去滓。内阿胶。烊尽。温服七合。日三服。
少阴病。得之二三日。口燥咽乾者。急下之。宜大承气汤。
少阴病。自利清水。色纯青。心下必痛。口乾燥者。可下之。宜大承气汤。
少阴病。六七日。腹胀不大便者。急下之。宜大承气汤。
少阴病。脉沉者。急温之。宜囘逆汤。
甘草〘炙〙（二两）　乾姜（一两半）　附子〘生用去皮破八片〙（一枚）
右三味。以水三升。煮取一升二合。去滓。分温再服。强人可大附子一枚，乾姜三两。
少阴病。饮食入口则吐。心中温温欲吐。复不能吐。始得之。手足寒。脉弦迟〘脉弦迟者此胸中实当吐之〙。不可下也。若隔上有寒饮。乾呕者。不可吐也。当温之。宜囘逆汤。
少阴病。下利脉微濇。呕而汗出。必数更衣。反少者。当温其背上。炙之。

辨厥阴病  ***************************
厥阴之为病。气上撞心〘消渴〙。心中疼热。饥而不欲食。食则吐〘吐蚘〙。下之。利不止。
厥阴中风。脉微浮。为欲愈。不浮为未愈。
厥阴病。欲解时。从丑至卯上。
厥阴病。渴欲饮水者。少少与之愈。
诸四逆厥者。不可下之。虚家亦然。
伤寒先厥。后发热而利者。必自止。见厥复利。
伤寒始发热六日。厥反九日而利。凡厥利者。当不能食。今反能食者。恐为除中。食以索饼。不发热者。知胃气尚在。必愈。恐暴热来出而复去也。后三日脉之。其热续在者。□期之旦日夜半愈。所以然者。本发热六日。厥反九日。复发热三日。并六日。亦为九日。与厥阴相应。故期之旦日夜半愈。后三日脉之而脉数。其热不罢者。此为热气有馀。必发痈脓也。
伤寒脉迟六七日。而反与黄芩汤。彻其热。脉迟为寒。今与黄芩汤。复除其热。腹中应冷。当不能食。今反能食。此名除中。必死。
伤寒先厥后发热。下利必自止。而反汗出。咽中痛者。其喉为痹。发热无汗。而利必自止。若不止必便脓血。便脓血者。其喉不痹。
伤寒二三日至四五日。厥者。必发热。前热者。后必厥。厥深者。热亦深。厥微者。热亦微。厥应下之。而反发汗者。必口伤烂赤。
伤寒病。厥五日。热亦五日。设六日。当复厥。不厥者自愈。厥终不过五日。以热五日。故知自愈。
凡厥者。阴阳气不相顺接。便为厥。〖注〗（厥者。手足厥冷者是。）
伤寒脉微而厥。至七八日肤冷。其人躁无暂安时者。非为蚘厥也〘此为脏厥〙〖注〗（蚘厥者。其人当吐蚘。）〖论〗令病者静。而复时烦〘此为藏寒〙〖注〗（蚘上入其隔。故烦。）〖论〗须更复止。得食而呕。又烦〘烦者蚘闻食臭出〙。其人当自吐蚘。蚘厥者。乌梅丸主之。〖注〗（又主久利。）
乌梅（三百枚）　细辛（六两）　乾姜（十两）　黄连（十六两）　当归（四两）　附子〘炮去皮〙（六两）
蜀椒〘出汗〙（四两）　桂枝〘去皮〙（六两）　人参（六两）　黄蘖（六两）
右十味。异擣筛。合治之。以苦酒渍乌梅一宿。去核。蒸之五斗米下。饭熟擣成泥。和药令相得。内臼中。与蜜杵二千下。丸如梧桐子大。先食饮服十丸。日三服。稍加至二十丸。禁生冷滑物臭食等。
伤寒热少微厥。指头寒。嘿嘿不欲食。烦躁数日。小便利。色白者。此热除也。欲得食。其病为愈。若厥而呕。胸胁烦满者。其后必便血。
病者手足厥冷。言我不结胸。小腹满。按之痛者。此冷结在膀胱关元也。
伤寒发热四日。厥反三日。复热四日。厥少热多者。其病当愈。四日至七日。热不除者。必便脓血。
伤寒厥四日。热反三日。复厥五日。其病为进。寒多热少。阳气退。故为进也。
伤寒六七日。脉微。手足厥冷。烦躁。炙厥阴。厥不还者死。
伤寒发热。下利厥逆。躁不得卧者死。
伤寒发热。下利至甚。厥不止者死。
伤寒六七日。不利。便发热而利。其人汗出不止者死。有阴无阳故也。
伤寒五六日。不结胸。腹濡。脉虚。复厥者。不可下。此亡血。下之死。发热而厥。七日下利者。为难治。
伤寒脉促。手足厥逆者。可灸之。
伤寒脉滑而厥者。里有热也。白虎汤主之。
手足厥寒。脉细欲绝者。当归囘逆汤主之。
若其人内有久寒者。宜当归囘逆加吴茱萸生姜汤。
又方
当归（三两）　桂枝〘去皮〙（三两）　芍药（三两）　细辛（三两）　甘草〘炙〙（二两）　通草（二两）　大枣〘擘一法十二枚〙（二十五枚）
右九味。以水八升。煮取三升。去滓。温服一升。日三服。
当归囘逆加吴茱萸生姜附子汤方
当归（三两）　芍药（三两）　甘草〘炙〙（二两）　通草（二两）　桂枝〘去皮〙（三两）　细辛（三两）　生姜〘切〙（半斤）　茱萸（二升）　大枣〘擘〙（二十五枚）
右九味。以水六升。清酒六升。和煮取三升。去滓。分温五服。
大汗出。热不去。内拘急。四肢疼。又下利厥逆。而恶寒者。囘逆汤主之。
大汗。若大下利。而厥冷者。囘逆汤主之。
病人手足厥冷。脉乍紧者。邪结在胸中。心下满而烦。饥不能食者。病在胸中。当须吐之。宜瓜蒂散。
伤寒厥而心下悸。宜先治水。当服茯苓甘草汤。却治其厥。不尔。水渍入胃。必作利也。
伤寒六七日。大下后。〘寸〙脉沉而迟。手足厥逆。与囘逆汤。下部脉不至。咽喉不利。唾脓血。泄利不止者〘为难治〙。属麻黄升麻汤。
麻黄〘去节〙（二两半）　升麻（一两一分）　当归（一两一分）　知母（十八铢）　黄芩（十八铢）　萎蕤〘一作菖蒲〙（十八铢）　芍药（六铢）　天门冬〘天心〙（六铢）　桂枝〘去皮〙（六铢）　茯苓（六铢）　甘草〘炙〙（六铢）　石膏〘碎绵裹〙（六铢）
白术（六铢）　乾姜（六铢）
右十四味。以水一斗。先煮麻黄一两沸。去上沫。内诸药。煮取三升。去滓。分温三服。相去如炊三斗米顷。令尽。汗出愈。
伤寒四五日。腹中痛。若转气下。趣少腹者。此欲自利也。
伤寒本自寒下。医复吐下之。寒格更逆吐下。若食入口即吐。乾姜黄芩黄连人参汤主之。
乾姜黄芩黄连人参汤方
乾姜　黄芩　黄连　人参（各三两）
右四味。以水六升。煮取二升。去滓。分温再服。
下利有微热而渴。脉弱者。令自愈。
下利脉数。有微热汗出。令自愈。设复紧为未解。
下利。手足厥冷。无脉者。灸之不温。若脉不还。反微喘者死。小阴负趺阳者。为顺也。
下利寸脉反浮数。尺中自濇者。必清脓血。
下利脉沉弦者。下重也。脉大者。为未止。脉微弱数者。为欲自止。虽发热不死。
下利清穀。下可攻表。汗出。必胀满。下利脉沉而迟。其人面少赤。身有微热。下利清穀者。必郁冒汗出而解。
病人必微厥。所以然者。其面载阳。下虚故也。
下利脉数而渴者。令自愈。设不差。必清脓血。以有热故也。
下利后脉绝。手足厥冷。晬时脉还。手足温者生。脉不还者死。
伤寒。下利日十馀行。脉反实者死。
下利清穀。里寒外热。汗出而厥者。通脉囘逆汤主之。
热利下重者。白头翁汤主之。
白头翁（二两）　黄蘖（三两）　黄连（三两）　秦皮（三两）
右四味。以水七升。煮取二升。去滓。温服一升。不愈。更服一升。
下利腹胀满。身体疼痛者。先温其里。乃攻其表。温里宜囘逆汤。攻表宜桂枝汤。
下利欲饮水者。以有热故也。白头翁汤主之。
下利讝语者。有燥屎也。宜小承气汤。
下利后更烦。按之心下濡者。为虚烦也。宜栀子豉汤。
呕家有痈脓者。不可治呕。脓尽自愈。
呕而脉弱。小便复利。有微热。见厥者。难治。囘逆汤主之。
乾呕。吐涎沫。头痛者。吴茱萸汤主之。
呕而发热者。小柴胡汤主之。
伤寒。大吐。大下之。极虚。复极汗出者。其人外气怫郁。复与之水。以发其汗。因得哕。所以然者。胃中寒冷故也。
伤寒哕而腹满。视其前后。知何部不利。利之即愈。

辨厥阴病　霍乱  ***************************
伤寒。其脉微濇。本是霍乱。今是伤寒。却四五日。至阴经。上转入阴。必利。本呕下利者。不可治也。欲以大便。而反失气。仍不利。此属阳明也。便必鞕。十三日。所以然者。经尽故也。下利后当便鞕。鞕则能食者愈。今反不能食。到后经中。颇能食。复过一经能食。过之一日当愈。不愈者。不属阳明也。
吐利恶寒。脉微而复利〘利止亡血也〙。囘逆加人参汤主之。
甘草〘炙〙三两　附子〘生去皮破八片〙一枚　乾姜一两半　人参一两
右四味。以水三升。煮取一升二合。去滓。分温再服。
吐利头痛发热〘霍乱〙。身疼痛。热多欲饮水者。五苓散主之。寒多不用水者。理中丸主之。
人参　乾姜　甘草〘炙〙　白术（各三两）
右四味。擣筛。蜜和为丸。如鸡子黄许大。以沸汤数合。和一丸。研碎温服之。〖注〗（日三四。夜一服。）
腹中未热。益至三四丸。然不及汤。汤法以四物。依两数切。用水八升。煮取三升。去滓。温服一升。日三服。若脐上筑者。肾气动也。去术。加桂四两。吐多者。去术。加生姜三两。下多者。还用术。悸者。加茯苓二两。渴欲得水者。加术。足前成四两半。腹中痛者。加人参。足前成四两半。寒者加乾姜。足前成四两半。腹满者去术。加附子一枚。服汤后。如食顷。饮热粥一升许。微自温。勿发揭衣被。吐利止。而身痛不休者。当消息和解其外。宜桂枝汤〘小和利之〙。
吐利汗出。发热恶寒。四肢拘急。手足厥冷者。囘逆汤主之。
既吐且利。小便复利。而大汗出。下利清穀内寒外热。脉微欲绝者。囘逆汤主之。吐已下断。汗出而厥。四肢拘急不解。脉微欲绝者。通脉囘逆加猪胆汁汤主之。
甘草〘炙〙（二两）　乾姜〘强人可四两〙（三两）　附子〘生去皮破八片〙（大者一枚）　猪胆汁（半合）
右四味。以水三升。煮取一升二合。去滓。内猪胆汁。分温再服〘其脉即来〙。〖注〗（无猪胆。以羊胆代之。）
吐利发汗。脉平。小烦者。新虚不胜穀气故也。

辨阴阳易差后劳复病  ***************************
大病差后。劳复者。枳实栀子豉汤主之。
枳实〘炙〙（三枚）　栀子〘擘〙（十四个）　豉〘包绵〙（一升）
右三味。以清浆水七升。空煮取四升。内枳实栀子。煮取二升。下豉。更煮五六沸。去滓。温分再服。覆令微似汗。〖注〗（若有宿食者。内大黄如博碁子五六枚。服之愈。）
伤寒差以后。更发热。小柴胡汤主之。
脉浮者。少以汗解之。脉沉实者。以下解之。
大病差后。从腰以下。有水气者。牡蛎泽泻散主之。
牡蛎〘熬〙　泽泻　蜀漆〘暖水洗去醒〙　葶苈子〘熬〙　商陆根〘熬〙　海藻　栝蒌根（各等分）
右七味。异擣。下筛为散。更于臼中治之。白饮和。服方寸匕。日三服。小便利。止后服。
伤寒解后。虚羸少气。逆欲吐。竹叶石膏汤主之。
竹叶二把　石膏一斤　半夏〘洗〙半升　麦门冬〘去心〙一升　人参二两　甘草〘炙〙二两　粳米半升
右七味。以水一斗。煮取六升。去滓。内粳米。煮米熟。汤成去米。温服一升。日三服。
病人脉已解。而日暮微烦。以病新差。人强与穀。脾胃气尚弱。不能消穀。故令微烦。损穀则愈。


跋  ——————————————————————————————————————————————————————————————————————————————————————————

跋  ***************************
凡疗治之方有奇恒之理奥毒药之化机又经旨之所祕多传方文字传法□□□□□□□□□□□□□□□□□□□□□□□□□□□□□□□□□□□□中之学先讲家传之论说而后可令逅四部之教习□也
康平三年二月十七日
侍医丹波雅忠
贞和二年十二月十五日以家祕说授典药权助毕
和气朝臣嗣成
南山隐士山秋五徂谨书
