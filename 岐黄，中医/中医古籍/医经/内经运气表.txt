
《内经》运气表  ***************************
运气之学，非图不明。前人注《内经》者，每于义难晓处，间辅以图，宋刘温舒《素问入式运气论奥》为图二十有九。明张介宾分经为类，谓之《类经》，为图四十有八，附以论说，致为详赡。惟图说愈伙，卒业愈难，且有不能图而宜于表者。余故易图为表，但期于民病之因乎气交，及气交之所以为治，便于检查而止。故不取多焉，作十三表。


正文  ——————————————————————————————————————————————————————————————————————————————————————————

五气经天表第一  ***************************
《内经·五运行大论》引《太始天元册》文，五气之经天，以著五行之合化。盖谓上有五色之分，下临十干之地，而合十化五，以各司其年者，即此合化之五行，非泛论五行之本气。不达乎此，则知甲乙之为木，而不知其为土与金。知丙丁之为火，而不知其为水与木。知壬癸之为水，而不知其为木与火。知戊与辛之为土为金，而不知其为火与水。况十干之分阴分阳者，且逐年而递嬗耶？故欲明五行之为运，必先推五运之所自焉。黅天之气，经于心尾己分。
黅天之色黄，其气土。心尾在甲度，而经中土己分，故甲己合而化土。甲，阳土也；己，阴土也。其在五音则为太宫、少宫也。
素天之气，经于亢氐昴毕。素天之色白，其气金。亢氐在乙度，而经昴毕庚度，故乙庚合而化金。乙，阴金也；庚，阳金也。其在五音则为少商、太商也。
元天之气，经于张翼娄胃。元天之色黑，其气水。张翼在丙度，而经娄胃辛度，故丙辛合而化水。丙，阳　水　也；辛，阴　水　也。其在五音则为太羽、少羽也。苍天之气，经于危室柳鬼。苍天之色青，其气木。危室在壬度，而经柳鬼丁度，故丁壬合而化木。丁，阴　木　也；壬，阳　木　也。其在五音则为少角、太角也。丹天之气，经于牛女戊分。丹天之色赤，其气火。牛女在癸度，而经中土戊分，故戊癸合而化火。戊，阳　火　也；癸，阴　火　也。其在五音则为太征、少征也。

五行化为六气表第二  ***************************
五行，木、火、土、金、水也。六气，风、热、湿、火、燥、寒，为六经之本气也。天之五气加临地之五行。五气在天，暑分火、热而为六；五行在地，火分君、相亦为六。人在气交之中，不能离此六气。气得其常，谓之经气；有变眚则为病。风、湿、燥、寒，各居其一，而惟火有二，故病亦因火者多，此人身不可有之火，即人身不可无之火也。然不可无之火不病也，火而变为病人之火，则所以治此火者，自有道矣。苟不言六经之本气，而但言手足之六经，几何不以病始太阳者，谓其病独在于膀胱、小肠乎？经曰：治病必求于本，此之谓也。而与《灵枢》「经脉」、「经别」、「经水」三篇有不同也。
木　为风气。厥阴风木应之。入通于肝、包络。
火　为暑气，又为热。少阴君火应之。入通于心。
土　为湿气。太阴湿土应之。入通于脾。
火　为火气。少阳相火应之。入通于胆、三焦。
金　为燥气。阳明燥金应之。入通于肺、胃、大肠。
水　为寒气。太阳寒水应之。入通于肾、膀胱、小肠。

五运合五音太少相生表第三  ***************************
凡数，以少羽为一，少征为二，少角为三，少商为四，少宫为五，太羽为六，太征为七，太角为八，太商为九，此五音太少之原也。而以之论五行之化运，则以宫、商、羽、角、征为次，如土为宫，金为商，水为羽、木为角，火为征是也。以之论五运之阴阳，则以角、征、宫、商、羽为次，如阳木为太角，阴木为少角，阳火为太征，阴火为少征，阳土为太宫，阴土为少宫，阳金为太商，阴金为少商，阳水为太羽，阴水为少羽是也。以之论五行之中运，则亦以宫、商、羽、角、征为次，如甲己土之皆为宫，乙庚金之皆为商，丙辛水之皆为羽，丁壬木之皆为角，戊癸火之皆为征是也。以之论年年不动之主运，则亦以角、征、宫、商、羽为次，如阳年太角为初运，少征为二运，太宫为三运，少商为四运，太羽为终运。阴年少角为初运，太征为二运，少宫为三运，太商为四运，少羽为终运是也。以之论逐年加临之客运，则即以当年之中运为初运，而仍以主运之太、少为次，如初运太角，二运少征，三运太宫，四运少商，终运太羽。又如初运太征，二运少宫，三运太商，四运少羽，终运则不为太角而为少角者是也。此五运司年，及初、终五步主客之大概也。

司天在泉左右间气表第四  ***************************
六气者，厥阴风木、少阴君火、太阴湿土、少阳相火、阳明燥金、太阳寒水之气也。司天在上，在泉在下。岁半以上司天主之，岁半以下在泉主之。六年而一周遍，实三年而一环转。故于六年见风火，而三年又见火风。于六年见火燥，而三年又见燥火。于六年见湿寒，而三年又见寒湿。遂以成风、热、湿、火、燥、寒之六气焉。间气者，左右之道路。天左间居地右之上，天右间居地左之上。泉左间居天右之下，泉右间居天左之下，而初、终六气随之。故「六元正纪」曰：厥阴之政，初气阳明为右之下，四气少阴为左之上也。欲知上下左右之位，而以掌指轮之，则中指尖为司天，根为在泉。食指尖为天左，根为地右。无名指尖为天右，根为地左者，其如示诸斯乎。
厥阴司天　左少阴，右太阳　少阳在泉　左阳明，右太阴　是为风火司　巳亥十年
少阴司天　左太阴，右厥阴　阳明在泉　左太阳，右少阳　是为火燥司　子午十年
太阴司天　左少阳，右少阴　太阳在泉　左厥阴，右阳明　是为湿寒司　丑未十年
少阳司天　左阳明，右太阴　厥阴在泉　左少阴，右太阳　是为火风司　寅申十年
阳明司天　左太阳，右少阳　少阴在泉　左太阴，右厥阴　是为燥火司　卯酉十年
太阳司天　左厥阴，右阳明　太阴在泉　左少阳，右少阴　是为寒湿司　辰戌十年

阴阳五行中运年表第五  ***************************
六十年之中运，以合化之五行为纪，而以在天之十干分阴阳焉，又以五音之太、少分有馀不足焉。经曰：有馀而往，不足随之；不足而往，有馀从之，而太过、不及分焉。甲、丙、戊、庚、壬，阳年为太过；乙、丁、己、辛、癸，阴年为不及。而太过、不及仍以五行之合化者分焉。土太过曰敦阜，不及曰卑监。金太过曰坚成，不及曰从革。水太过曰漫衍，不及曰涸流。木太过曰发生，不及曰委和。火太过曰赫曦，不及曰伏明。其于中运之太过而得天地之制，不及而得天地之助，则宫为正宫，商为正商，羽为正羽，角为正角，征为正征。而曰备化、曰审平、曰敷和、曰升明、曰静顺者，是无过不及，而为平气也。

六政六纪上中下年表第六  ***************************
每年司天主天令，位在上。司地主地化，位在下。而以岁运运行乎其中，故曰中运以司天论之。君火、相火、寒水，常为阳年司天。风木、湿土、燥金，常为阴年司天。而中运之阴阳随之，故但记逐年之司天，即可知逐年之中运焉。逐年司天曰厥、少、太、少、阳、太，前人每就地盘定位。以掌指轮之，于四指之根左行亥、子、丑、寅，四指之尖右行巳、午、未、申，而卯、辰上行于寅巳之指，酉戌下行于申亥之指，以定三阴于亥位为厥，子位为少，丑位为太。三阳于寅位为少，卯位为阳，辰位为太。从巳至戌，重见如前。故但以巳亥起厥，四言为诀，而逐年司天之位，一指其掌而瞭如矣。

客气加临主气年表第七  ***************************
客气以厥、少、太、少、阳、太为步，逐年递迁者也。主气以厥、少、少、太、阳、太为步，常年不动者也。客主之初气，皆始于地左，惟主气常年以厥阴为初气，而客气则以逐年司天之前二位为初气，此客主之所以有加临也。若六步之位而亦以指掌轮之，则中指尖为三气，根为终气，即司天在泉之位也。无名指根为初气，尖为二气，即泉左天右之位也。食指尖为四气，根为五气，即天左泉右之位也。以初气起地之左间一语为诀，而客主六步皆可推矣。向之言初终六气者，每以大寒为始，从二分、二至前后析之。惟是疏解《内经》之义，当即证以《内经》之文。考「六元正纪」本篇，帝问六气主时，客气加临之应，而岐伯对以行有次、止有位，常以正月朔日平旦视之，睹其位而知其所在，则客主之气皆当以正月之朔为始，而以一年十二月分之为最合。钱塘高土宗世栻尝言之，是可从也。或以为司天之交替与六气之初终，即以二十四气论之，亦当始于立春，必不始于大寒，则揆诸「六节脏象」篇所云：及其至也，皆归始春之旨，说亦可从。至有谓当从历元，始于冬至子之半者，则其言似太迂矣。

五运齐化兼化表第八  ***************************
凡阳年以中运五太为太过，阴年以中运五少为不及。其太过也，则为我旺，我旺则胜我者畏我之盛，而反齐其化矣。如太宫土运，胜土之木反齐土化。太商金运，胜金之火反齐金化。太羽水运，胜水之土反齐水化。太角木运，胜木之金反齐木化。太征火运，胜火之水反齐火化。此即经所谓：畏其旺，反同其化也。其不及，则为我弱，我弱则胜我者乘我之衰而来兼其化矣。如少宫土运，胜土之木来兼土化。少商金运，胜金之火来兼金化。少羽水运，胜水之土来兼水化。少宫土运，胜土之木来兼土化。少角木运，胜木之金来兼木化。少征火运，胜火之水来兼火化。此即经所谓：乘其弱，来同其化也。齐，谓以我化彼，兼谓以彼化我也。

天符岁会年表第九  ***************************
天符者，中运与司天相应也，故曰应天为天符。如丁巳年木运上应风木司天之类。凡十二年。
岁会者，中运与年支相值也，故曰承岁为岁直。如丁卯年木运承木支之类。凡八年。
太乙天符者，运气、天气、岁气三者皆合，故曰三合为治。如戊午年火运火支，又见君火。乙酉年金运金支，又见燥金。己丑、己未年土运土支，又见湿土之类。凡四年。
同天符、同岁会者，中运与在泉符、会而分，阳年之太过者为同天符，阴年之不及者为同岁会。如甲辰年，阳土运，太阴在泉。辛丑年，阴水运，太阳在泉之类。各六年。
上天符十二年，岁会八年，太乙天符四年，同天符、同岁会各六年，共为三十六年。惟太乙之四年，已在天符十二年中，岁会之八年，亦有四年在天符中。故「六元正纪」只言二十四岁，盖谓天符十二年，同天符、同岁会亦合十二年，不数太乙之天符及岁会之同于天符者各四年耳。天符为执法，岁会为行令，太乙天符为贵人。病之中贵人者重，中执法者亦重，中行令者为轻。「六元纪」曰：知迎知随，气可与期。此之谓也。

运气中上顺逆年表第十  ***************************
「五运行大论」曰：气有相得者，有不相得者。其相得则为顺化，如木临火运，火临土运，土临金运，金临水运，水临木运，司天生运也。六十年中，有此十二年之顺化。不相得则为天刑，如木临土运，土临水运，水临火运，火临金运，金临木运，是司天克运也。六十年中，有此十二年之天刑。其有气虽相得，而以母居子下，谓之小逆，如火运遇土，木运遇火，水运遇木，金运遇水，土运遇金，是运生司天也。六十年中，有此十二年之小逆。其有气本不相得，而又子居父上，谓之不和，如木运遇土，火运遇金，土运遇水，金运遇木，水运遇火，是运克司天也。六十年中，有此十二年之不和。若夫中运与司天同行，则为平气，如巳亥之丁年，丑未之己年，卯酉之乙年，辰戌之丙年，子午、寅申之戊年。此即应天曰天符之十二年，而六十年之为运周矣。

六元本标中气治法表第十一  ***************************
经以火、燥、寒、风、热、湿六元为本，以少、阳、太、厥、少、太六经为标，以脏腑表里之互相为络见于本标之中者为中气。故火为少阳本气，而少阳为气之标。燥为阳明本气，而阳明为气之标。寒为太阳本气，而太阳为气之标。风为厥阴本气，而厥阴为气之标。热为少阴本气，而少阴为气之标。湿为太阴本气，而太阴为气之标。本者，六元也。标者，六经也。六元为六经之本始，六经即六元所标著。经恐人即以标为本，失其治要，故不曰标之气，而曰气之标。明乎治之所重在气之本始，不在气所标著也。前人另求标气，转谓经未明言标义。若以原文「气之标也」之「也」字，一作「耳」字解，则尽得之矣。至于中气之治，独在阳明与厥阴两经者，熟玩经文，当于火湿之分，别有理会也。

五行胜复表第十二  ***************************
谚云：木、火、土、金、水，五行周而复始，互相生。金、水、木、火、土，五贼周而复始，互相剋。一若五行之只可有生，不可有克者。然而非克不生，经所以言亢害承制，制则生化也。夫欲知五行之生克，必先明五脏之子母。如肾为肝母，心为肝子；肝为心母，脾为心子；心为脾母，肺为脾子；脾为肺母，肾为肺子；肺为肾母，肝为肾子己不务德，而侮其所胜，则所胜之子来复母仇。所胜妄行，则己受其侮，而所生之子亦往复之，此太过、不及之所以皆有胜而有复也。因两存之，为实则泻子之治，并附以子失母荫亦来复者，兼以明虚则补母之义焉。

司天在泉胜复补泻合表第十三  ***************************
人谓《素问》为无方之书，余谓《素问》即有方之始。运气七篇不名一药，而六味之酸、苦、辛、甘、咸、淡，四气之寒、热、温、凉，取以入各脏而分补泻者，皆药也，即皆方也。后人所赖，以知何味何气治何等病者，盖即此无方之书也。乃至今日而人皆曰此是古书，不治今病，于是而今人之所谓补非即古人所谓补矣，今人之所谓泻非即古人所谓泻矣。古有以温补凉泻、热补寒泻者，即有以凉补温泻、寒补热泻者。其于味也亦然。岂是见寒即为泻，见温即为补乎？亦岂见甘即为补，见苦即为泻乎？今之以苦寒伐胃，甘寒益肾为辞者，非特于宜泻者不敢泻，且敢于宜补者而反泻之。五脏苦欲之不讲，遂并气味补泻之无别，而曰即可以治病也，余未之敢信焉。今以七篇中胜复之治，汇而辑之，归于易简。而于「六元正纪」自甲子至癸亥，所载药食宜者，及其他之与此略同者不更赘焉，所以避繁复也。
●厥阴风化
司天　平以辛凉，佐以苦甘，以甘缓之，酸泻之。
清胜　治以酸温，佐以甘苦。
在泉　治以辛凉，佐以苦甘，以甘缓之，辛散之。
清胜　治以酸温，佐以苦甘，以辛平之。
厥阴客　以辛补之，酸泻之，甘缓之。
木之主　其泻以酸，补以辛。
厥阴胜　治以甘清，佐以苦辛，以酸泻之。
厥阴复　治以酸寒，佐以甘辛，以酸泻之，甘缓之。
●少阴热化
司天　平以咸寒，佐以苦甘，以酸收之。
寒胜　治以甘温，佐以苦酸辛。
在泉　治以咸寒，佐以甘苦，以酸收之，苦发之。
寒胜　治以甘热，佐以苦辛，以咸平之。
少阴客　以咸补之，甘泻之，酸收之。
火之主　其泻以甘，补以咸。
少阴胜　治以辛寒，佐以苦咸，以甘泻之。
少阴复　治以咸寒，佐以苦辛，以甘泻之，以酸收之，辛苦发之，咸软之。
●太阴湿化
司天　平以苦热，佐以酸辛，以苦燥之，淡泄之。
湿上甚而为热　治以苦温，佐以甘辛，以汗为故而止。
热胜　治以苦寒，佐以苦酸。
在泉　治以苦热，佐以酸淡，以苦燥之，淡泄之。　热胜　治以苦冷，佐以咸甘，以苦平之。　太阴客　以甘补之，苦泻之，甘缓之。
土之主　其泻以苦，补以甘。
太阴胜　治以咸热，佐以辛甘，以苦泻之。
太阴复　治以苦热，佐以酸辛，以苦泻之、燥之、泄之。
●少阳火化
司天　平以酸冷，佐以苦甘，以酸收之，
苦发之，酸复之。
寒胜　治以甘热，佐以苦辛。
在泉　治以咸冷，佐以苦辛，以酸收之，苦发之。
寒胜　治以甘热，佐以苦辛，以咸平之。
少阳客　以咸补之，甘泻之，咸软之。　火之主　其泻以甘，补以咸。
少阳胜　治以辛寒，佐以甘咸，以甘泻之。
少阳复　治以咸冷，佐以苦辛，以咸软之，酸收之，辛苦发之。
阳明燥化　司天　平以苦温，佐以酸辛，以苦下之。
热胜　治以辛寒，佐以苦甘。
在泉　治以苦温，佐以甘辛，以苦下之。
热胜　治以平寒，佐以苦甘，以酸平之。
阳明客　以酸补之，辛泻之，苦泄之。
金之主　其泻以辛，补以酸。
阳明胜　治以酸温，佐以辛甘，以苦泄之。
阳明覆治以辛温，佐以苦甘，以苦泄之、下之，酸补之。
●太阳寒化
司天　平以辛热，佐以甘苦，以咸泻之。
热胜　治以咸冷，佐以苦辛。
在泉　治以甘热，佐以苦辛，以咸泻之，辛润之，苦坚之。
热胜　治以咸冷，佐以甘辛，以苦平之。
太阳客　以苦补之，咸泻之，苦坚之，辛润之。
水之主　其泻以咸，补以苦。
太阳胜　治以甘热，佐以辛酸，以咸泻之。
太阳复　治以咸热，佐以甘辛，以苦坚之。
