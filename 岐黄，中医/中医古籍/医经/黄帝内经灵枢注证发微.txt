
注《灵枢经》序  ***************************
夫医之有《内经》也，犹吾儒之有六经也，如水有源，木有根也。谭儒而不本之六经，偏儒也。谭医而不本之《内经》，偏医也。第六经皆有注迹，而《内经》注独未详，是涉远而亡车楫，登高而亡阶梯也。余雅嗜摄生家间，手《素问》《灵枢》一编，以佐药饵，于《素问》解十之七，于《灵枢》解十之三，而不求尽者，恨亡注也。一日闻玄台马君注《素问》，余始迂之，不三年，《素问注》成。已又闻马君注《难经》，余更迂之，不三年，《难经注》成。马君固名医，经注成，名益彰，海内人士慕上池之术者，即穷山深谷，靡不奔走马君矣。马君虽名闻诸，俟垂老而志不衰，欲再注《灵枢》以垂不朽，余闻益迂之，不三年而《灵枢注》覆成，乃征余言为之序。序曰：马君初为于越诸生有声，一旦弃诸生工医，其志岂鲜小哉？环诵则缃为之漶，覃思则髯为之枯，含毫则研为之穴，杀青则囊为之涩，传写则纸为之贵，彼其志岂鲜小哉？盖十年而经注成，经注成而名日益广，业日益精，余始迂之，今信且服矣。夫轩辕氏与岐伯、鬼臾区六臣，朝夕抵掌而笔之此书，更千百年而仲景、东垣、丹溪辈穷年累业，卒不能窥《内经》之精奥，乃马君慨然注之，切殆微管哉？世之号能医者，堇堇修古方、测己臆为汤剂已耳。汤剂之外，叩其针灸、浣熨、佐使、宣摄、司岁、阴阳、燥湿之宜，咸亡以对。如是而欲托以死生之柄，危矣。余观《灵枢》八十一篇，首讲九针之法，以应人五脏、三十六腧、二十七气、十二经络、三百六十五会，元元本本，不爽毫发，而又先察脉而后用针，则汤剂所不周者，济以针法，病胡患不治，业胡患不精？今上垂拱民方，熙熙若登春台游化国，似无藉此书。顾人之耳目心志，非治术不能濯磨；人之体肤毛发，非医不能湔祓。请以马君之书奏之当宁，赞成仁寿之治何如？
赐进士第尚书虞部郎奉敕督理漕务河道同典京闱华亭章宪文撰

刻马玄台先生《内经灵枢注证发微》引  ***************************
门人金一龙，（云间庠生，原名丹。）睹《灵枢注证发微》书一旦告成，而浩然长叹曰：嗟呼！自六经孔孟而下，百家子史，道经佛卷，孰书无注，何《灵枢》迄今五千馀年独为未注之书哉！吾以为大义深奥，有志者稀，故寥寥未闻于后世也。奥稽黄帝与岐伯、鬼臾区等六臣间答，作为《内经》，内有《素问》八十一篇，《灵枢》八十一篇，凡《素问》所引经曰，皆出《灵枢》，则《灵枢》为先，而《素问》为后。唐·宝应年间，启玄子王冰曾注《素问》，随句解释，逢疑则默，章节不分，前后混淆，凡司天在泉、南北政等，义阙而不解。吾师既以更详图注梓行于世，独念《灵枢》无注，殚精研虑，寒暑屡更，遂成斯编。纵轩岐复起，当以吾师为独得宗旨矣。呜呼！六经不明，千载无真儒；《内经》不明，千载无真医。自古称有著述者，秦越人《难经》，张仲景《伤寒论》，王叔和《脉诀》《脉经》，张子和、刘守真、李东垣、朱丹溪诸书，皆翘然为世所宗，今即《灵》《素》以印正之，则诸书皆未合经旨，而况于他哉！何也？大凡为医者，先明脉体，次分经络，乃定病名，然后用药饵、针灸、按摩、导引、熨治等法。今质三者于诸书，缪盭居多。按：《灵》《素》《六节藏象论》《终始》《四时气》《禁服》等篇，分明以左手寸部为人迎，凡一倍、二借、三倍、四倍以上为格脉，可以知足手六阳经之病；右手寸部为气口，凡一倍、二借、三倍、四倍以上为关脉，可以知足手六阴经之病。故黄帝与雷公歃血定盟，传以大术数者，不过此法而已。诸书以尺寸分关格，又以关格为膈证，是脉体、病名两误矣。按：《灵枢·营卫生会、营气、卫气、卫气行》等篇，分明以百病皆生于宗、营、卫三气偏衰偏胜，三气必生于前之上中下三焦，诸书皆以后之三焦有名有形者寄在胸中，与膈相应，而以前三焦有名无形者混而为一，不知后三焦止为决渎之官，水道所出，前三焦升降上下，宗、营、卫三气从是而出，营气随宗气以行经隧之中，卫气不随宗气而行，而自行于各经皮肤分肉之间，故清者为营，浊者为卫，营在脉中，卫在脉外，一十六字乃医家所以分脉体，别病名，决死生，用药饵之根本，诸书于宗、营、卫三气大义绝无分析，则平日之别疾用药者何法也？按：《素问·评热论、刺热论、疟论、咳论、刺腰痛论、风论、痹论、痿论、厥论、水热穴论》，《灵枢·癫狂篇、热病篇、厥病篇、胀论篇、淫邪发梦篇》，凡病必分五脏六腑，诸书皆不分脏腑，漫用成方，脏腑受伤，夭枉多矣。他如病名奇僻，诸书绝不及载，令后人罔获闻知。按：《素问·阴阳别论》有风消证；《素问·玉机真脏论》有肺痹，传为肝痹，传为脾风发瘅，传肾为疝瘕，传心为瘛，心复传肺发寒热，三年而死之证；《素问·气厥论》有寒热相移证及食亦证；《素问·评热论》有劳风证；《素问·水热穴论》有风水证；《灵枢·热病篇》有风痉证；《灵枢·水胀论》有石瘕、肠覃、肤胀证；《素问·阴阳别论、大奇论》《灵枢·邪气脏腑病形篇、水胀论》有石水证；《素问·大奇论、四时刺逆从论、五脏生成篇、脉解篇》《灵枢·邪气脏腑病形篇、经脉篇》载有肝疝、心疝、肺疝、脾汕、肾疝证；《素问·脉解篇》《灵枢·经脉篇》有妇人㿗疝证；《素问·五脏生成论》有厥疝，女子同法证；《素问·平人气象论、刺要论》《灵枢·论疾诊尺篇》有解俯证；《灵枢·厥病篇》有虫瘕蛟蛔心痛证；《素问·痹论》有肝痹、心痹、脾痹、肺痹、肾痹、肠痹、胞痹证；《灵枢·寿夭刚柔篇》有寒痹证；《素问·痹论、四时刺逆从论》有热痹证；《素问·四时刺逆从论、宣明五气论》《灵枢·五邪篇》有阴痹证；《灵枢·周痹篇》有周痹、众痹证；《灵枢·厥病篇》有风痹证；《素问·阴阳别论、评热论》《灵枢·五变篇》有风厥证；《灵枢·寒热病篇》有厥痹证；《素问·缪刺论》有尸厥证；《灵枢·邪气脏腑病形篇》有维厥证；《素问·奇病论》《灵枢·五乱、癫狂篇》有厥逆证；《灵枢·癫狂篇》有风逆证；《灵枢·口问篇》有嚲证；《灵枢·痈疽篇》有猛疽、夭疽、脑烁、疵痈、米疽、井疽、甘疽、败疵、股胫疽、锐疽、赤施、疵痈、兔啮、走缓、四淫、厉痈、脱痈诸证，此皆后人之所未知者也。又如《灵枢》种种大义，悉不见于诸书，使后世视神圣经典仅同覆瓿。按：《灵枢》有《阴阳系日月》《顺气一日分为四时》《经水》《海论》《邪客》《九宫八风》等篇，则知人身与天地相参者如此也。有《经脉》《经别》《根结》《经筋》等篇，则知人身经脉运行起止，皆有自然之度数者如此也。有《脉度》《骨度》《肠胃》《平人绝谷》《本脏》《师传》等篇，则知人身骨脉、肠胃、脏腑，皆有长短、广狭、轻重、大小、坚脆、高下、偏正之分者如此也。《素问》有《标本病传论》，《灵枢》有《病本》《病传》篇，则知人身病体有本有标者如此也。《灵枢》有《阴阳二十五人》《五音五味》《五阅五使》《顺逆肥瘦》等篇，则知人身合于阴阳五行、五音五味等义者如此也。有《口问篇》，则知人身有曰欠、曰哕、曰唏、曰嚏、曰嚲、曰泪、曰太息、曰涎下、曰耳鸣、曰啮舌等病，悉由经络者如此也。有《本神》《决气篇》，则知入身有精神魂魄思虑意智者如此也。有《本输》《动输》等篇，则知人身空穴分井、荥、输、经、合，其穴有动脉者如此也。又如《灵》《素》每病必分经络用针法，以行补泻，诸书绝不明此大义，概用煎方，致病体绵久，终不可复生。按：《素问·宝命全形论、八正神明论、离合真邪论》《灵枢·九针十二原、官针》等篇，分明有泻法、补法；《灵枢·终始、官针》等篇刺有三刺，《灵枢·寿夭刚柔篇》刺有三变；《灵枢·顺气一日分为四时篇》刺有五变，《灵枢·邪气脏腑病形篇》刺有六变，《灵枢·官针篇》刺有九变，《灵枢·刺节真邪篇》刺有五节，《灵枢·官针篇》刺有十二节，《灵枢·刺节真邪篇》刺有五邪，《灵枢·五禁篇》刺有五禁、五逆、五夺，《素问·刺禁论》《灵枢·终始篇》有刺禁，《素问·八正神明论》《灵枢·九针论》刺有天忌，《素问·诊要经终论》刺避五脏，《灵枢·官针篇》刺应五脏，《素问·血气形志论》《灵枢·九针论、五音五味篇》刺分血气多少，《灵枢·逆顺肥瘦篇》刺分肥瘦、常人、壮士、婴儿，《灵枢·根结篇》刺分贵贱，《灵枢·经水篇》刺有浅深，《素问·诊要经终论、水热穴论、四时刺逆从论》《灵枢·终始、本输、四时气、寒热病、顺气一日分为四时》等篇刺必按时，班班可考。后世不宗经典，巧立名色，如烧山火、透天凉、苍龙摆尾、白虎摇头、苍龟探穴、赤凤迎源、子午捣臼、飞腾八法、皆非根于经典者也。噫！自诸书出，而《内经》之旨晦；自针法繁，而神圣之针亡；自后学宗诸书不宗《内经》，而《内经》之书不行。吾师朝夕启迪吾辈者，唯此《内经》《灵》《素》而已。后世医学浅陋，我尝推其故焉，盖凡习医学，必明于儒理，而后可明于医理，况人之脏腑经络，合男女、内外、大小一耳，未有不明于男而可偏明于女者，未有不明于内而可偏明于外者，未有不明于大而可偏明于小者。后世不明儒理，偏门就学，信听诸书，遗弃《内经》，逐未说而失本原，是犹适越裳而亡指南也，安得发神圣之蕴如吾师哉！

序  ***************************
《灵枢》者《内经》篇名。盖《内经》为总名，中有《素问》八十一篇、《灵枢》八十一篇。《素问》曾经唐·宝应年间启玄子王冰有注，其《灵枢》自古迄今并无注释，晋·皇甫士安以《针经》名之。按：本经首篇《九针十二原》中有先立针经一语，又《素问·八正神明论》亦岐伯云：法往古者，先知《针经》也。是《素问》之言亦出自《灵枢》首篇耳。后世王冰释《素问》，以《灵枢》《针经》杂名，宋·成无己释《伤寒论》及各医籍凡引《灵枢》者，皆不曰《灵枢》而曰《针经》，其端皆始于皇甫士安也。但针经二字，止见于本经首篇，其馀所论营卫腧穴、关格脉体、经络病证、三才万象，糜不森具，虽每篇各病必用其针，自后世易《灵枢》以《针经》之名，遂使后之学者视此书止为用针，弃而不习，以故医无入门，术难精诣，无以疗疾起危，深可痛惜。岂知《素问》诸篇随问而答，头绪颇多，入径殊少，《灵枢》大体浑全，细目毕具，犹儒书之有《大学》，三纲八目，总言互发，真医家之指南，其功当先于《素问》也。今愚析为九卷者，按：班固《汉书·艺文志》曰：《黄帝内经》十八卷。《素问》九卷，《灵枢》九卷，乃其数焉。又按：《素问·离合真邪论》，黄帝曰：夫九针九篇，夫子乃因而九之，九九八十一篇，以起黄钟数焉。大都神圣经典以九为数，而九九重之，各有八十一篇。王冰分《灵枢》为十二卷，宋·史崧分为二十四卷者，皆非也。愚今分为九卷，一本之神圣遗意耳。后世《道德经》《难经》俱八十一篇，其义仿此。然谓之曰《灵枢》者，正以枢为门户，阖辟所繫，而灵乃至玄之称，此书之切，何以异是！且愚注释此书，并以本经为照应，而《素问》有相同者，则援引之。至于后世医籍有讹者，则以经旨正之于分注之下。然后之学者，当明病在何经，用针合行补泻，则引而伸之，用药矣犹是矣。切勿泥为用针之书，而与彼《素问》有所轩轻于其中也。


卷之一  ——————————————————————————————————————————————————————————————————————————————————————————

九针十二原第一  ***************************
内有九针之名，又有十二原穴，故名篇。自篇内小针之要以下，岐伯尽解于第三篇《小针解》之内，故愚释此篇即以《小针解》之义入之，不敢妄用臆说也。《素问》有《针解篇》，亦与此二篇小同，当合三篇而观之，其义无馀蕴矣。旧本以第一篇为法天，第二篇为法地，三篇为法人，四篇法时，五篇法音，六篇法律，七篇法星，八篇法风，九篇法野。乃后人袭本经七十八篇《九针论》之意而分注之，殊不知彼乃论针，而非论篇目也，甚为无理，故愚削之。
黄帝问于岐伯曰：馀子万民，养百姓，而收其租税。余哀其不给，而属有疾病。余欲勿使被毒药，无用砭石，欲以微针通其经脉，调其血气，营其逆顺出入之会。令可传于后世，必明为之法，令终而不灭，久而不绝，易用难忘，为之经纪。异其章，别其表里，为之终始。令各有形，先立针经。愿闻其情。岐伯答曰：臣清推而次之，令有纲纪，始于一，终于九焉。
（按：《本纪》记帝经土设井，立步制亩，艺五穀，养万民。则子万民，收租税信矣。令，平声。易，去声。别，彼劣切。）
此帝欲立针经，而伯遂推而次之也。
请言其道。小针之要，易陈而难入。粗守形，上守神。神乎神，客在门。未睹其疾，恶知其原？刺之微，在速迟。粗守关，上守机，机之动，不离其空，空中之机，清静而微。其来不可逢，其往不可追。知机之道者，不可挂以发，不知机道，叩之不发。知其往来，要与之期。粗之喑乎。妙哉！工独有之。往者为逆，来者为顺，明知逆顺，正行无问。迎而夺之，恶得无虚？追而济之，恶得无实？迎之随之，以意和之，针道毕矣。（令，平声，恶，音乌，下同。空，上声。按：《素问·至真要大论》亦有明知逆顺，正行无问二句，但彼论标本，而此论针法，辞同而义异也。）
此详言小针之要，而针道之所以毕也。小针者，即上节微针也。小针之要，虽曰易陈，而人实难入。粗工者，下工也。下工泥于形迹，徒守刺法。上工则守人之神，凡人之血气虚实，可补可泻，一以其神为主，不但用此针法而已也。所谓神者，人之正气也。神乎哉，此正气不可不守也。邪气之所感有时，如客之往来有期，名之曰客。客在门者，邪客于各经之门户也。若未能先睹何经之疾，则恶知其病源所在，自有所治之处哉？然既知病源，可行刺法，但刺之微妙在于速迟。速迟者即用针有疾徐之意也。粗工则徒守四肢之关节，而不知血气正邪之往来。上工则能守其机，即知此气之往来也。然此机之动，不离于骨空之中，（《素问》有《骨空论》，指各经之穴言。）其间气有虚实，而用针有疾徐，故空中之机，至清至静至微。针下即已得气，当密意守之勿失也。如气盛则不可补，故其来不可逢也。如气虚则不可泻，故其往不可追也。知机之道者，唯此一气而已，犹不可挂一发以间之，故守此气而勿失也。不知机之道者，虽叩之亦不能发，以其不知虚实，不能补泻，则血气已尽，而气故不下耳。由此观之，必能知其往来，有逆顺盛虚之机，然后要与之期，乘气有可取之时。彼粗工冥冥，不知气之微密，其诚暗乎。妙哉！工独有之，真上工尽知针意也。所谓往来逆顺者，何哉？往者其气虚小，即为逆，故追而济之，以行补法，恶得无实？来者形气将平，即为顺，故迎而夺之，以行泻法，恶得无虚？此所以明之逆顺，乃正行之道，而不必复问于人，惟以追之随之，而以吾意和之，此针道之所以毕也。
凡用针者，虚则实之，满则泄之，宛陈则除之，邪胜则虚之。《大要》曰：徐而疾则实，疾而徐则虚。言实与虚，若有若无。察后与先，若存若亡。为虚为实，若得若失。虚实之要，九针最妙。补泻之时，以针为之。泻曰必持内之，放而出之，排阳得针，邪气得泄，按而引针，是谓内温，血不得散，气不得出也。补曰随之，随之意，若妄之，若行若按，如蚊虻止，如留而还，去如弦绝，令左属右，其气故止，外门已闭，中气乃实，必无留血，急取诛之。（内，纳同。按：此节明解于《小针解篇》，彼《素问·针解篇》所解与此稍异。）
此承上文而言用针之要，全凭虚实以为补泻也。凡用针者，其气口虚则当补之，故曰虚则实之也。其气口盛则当泻之，故曰满则泄之也。气口为百脉所朝，故候此以知盛虚。《素问·阴阳别论》云：气口成才，以决死生。血脉相结，则当去之，故曰宛陈则除之也。诸经邪盛，则当泻之，故曰邪胜则虚之也。《大要》有曰：凡欲补者，徐纳其针而疚出之，则为补，故曰徐而疾则实也。凡欲泻者，疾纳其针而徐出之，则为泻，故曰疾而徐则虚也。然言实与虚，真若有而若无者，盖实者止于有气，虚者止于无气，气本无形，似在有无之间耳。察后与先，真若存而若亡者，盖实者先虚而后实，若亡而又若存也。虚者先实而后虚，若存而又若亡也。亦以虚实本于一气，似在存亡之间耳。为虚与实，真若得而若失者，盖泻之而虚，怳然若有所失，补之而实，佖然若有所得，亦以虚实本于一气，似在得失之间耳。由此观之，则虚实二字实为用针之要，其九针之最妙者乎？因虚而补之以时，因实而泻之以时，不过以针为之而已。其泻者，始必持针以纳之，终必放针以出之，排阳气以得针，则邪气自得泄矣。其补者，按而引针以入之，是谓内温，使血不得散，气不得出，此则所以补之也。补之者，随之也。随之之意，若人之意妄有所之，若人之出妄有所行，若人之指妄有所按，如蚊虻止于其中，如有所留而复有所还，及针将去时如弦之绝，即始徐而始疾者也。右手出针而左手闭其外门，乃令左属右之法，其正气已上于其中，门户已闭于其外，中气乃实，必无留血。如有留血，当急取以责之。但此补法，必无留血者也。（佖，呼狂切，狂貌。佖，音必，满貌。）
持针之道，坚者为宝。正指直刺，无针左右。神在秋毫，属意病者。审视血脉，刺之无殆。方刺之时，必在悬阳，及与两卫。神属勿去，知病存亡。血脉者，在腧横居，视之独澄，切之独坚。
此言持针之道，在守医者之神气，以视病者之血脉也。持针之道，贵于至坚，故坚者为宝。既以坚持其针，乃正指而直刺之，无得轻针左右，当自守神气，不可眩惑，其妙在于秋毫之间而已。上文言上守神者，病者之神气，而此曰神在秋毫，神属勿去，乃医工之神气也。所谓神在秋毫者何哉？须知属意于病者，审视其血脉之虚实而刺之，则无危殆矣。方刺之时，又在扬吾之卫气。为阳气者，精爽不昧，而病人之卫气亦阳气也，当彼此皆扬，使吾之神气属意于病者而勿去，则病之存亡可得而知也。然血脉何以验之？在于各经腧穴而横居其中者是也。视之独澄，切之独坚，此其为血脉耳。然必先自守其神，而后可以视病人之血脉，其乃要之要乎！
九针之名各不同形，一曰镵针，长一寸六分；二曰员针，长一寸六分；三鍉曰针，长三寸半；四曰锋针，长一寸六分；五曰铍针，长四寸，广二分半；六曰员利针，长一寸六分；七曰毫针，长三寸六分；八曰长针，长七寸；九曰大针，长四寸。镵针者，头大末锐，去泻阳气；员针者，针如卵形，揩摩分间，不得伤肌肉，以泻分气；鍉针者，锋如黍粟之锐，主按脉勿陷，以致其气；锋针者，刃三隅，以发痼疾；铍针者，末如剑峰，以取大脓；员利针者，大如犛，且员且锐，中身微大，以取暴气；毫针者，尖如蚊虻，静以徐往，微以久留之而养，以取痛痹。长针者，锋利身薄，可以取远痹；大针者，尖如挺，其锋微员，以泻机关之水也。九针毕矣。（镵，担衔切。鍉，音低。铍，音皮。喙，谢秽切。犛，音毫。）
此言九针之体而及其所以为用也。大义见本经《九针论》第七十八篇，故此不详解之。（后《九针论》有《九针图》。）
夫气之在脉也，邪气在上，浊气在中，清气在下。故针陷脉则邪气出，针中脉则浊气出，针太深则邪气反沉痛益。故曰：皮肉筋脉，各有所处，病各有所宜，各不同形，各以任其所宜，无实无虚，损不足而益有馀，是谓甚病，病益甚。取五脉者死，取三脉者框，夺阴者死，夺阳者狂，针害毕矣。（恇，曲王切。不足也。）
此言三气之当刺，而又举针害以为戒也。邪气之中人也高，凡风寒暑雨之邪，由上感之，故曰邪气在上也。邪气由风府、风门而入。水穀皆入于胃，其精微之气上注于肺，而寒温不适，饮食不节，则浊气独留于肠胃而病生，故曰浊气在中也。清湿之地气中人也，必从足始，故曰清气在下也。治之者必针于上，以取其陷脉，则上之邪气可出。针其中脉，以取足阳明胃经之合，即三里穴，则中之浊气可出。然针之勿宜太深，正以浅浮之病不欲深刺，若刺之深，则邪气从之反沉而病益深也。故曰：皮肉筋脉经络，各有所主、九针各不同形，各当任其所宜。无实其实而益其有馀，无虚其虚而损其不足。若实实虚虚，是谓甚人之病，彼病反益甚也。凡病在中，气不足，用针以大泻其诸经之脉，则五脏皆虚，故曰取五脉者死。手足各有三阳，若尽泻三阳之气，则病人恇然而形体难复，故曰取三脉者恇。本经《玉版篇》云：追之五里，中道而止，五至而已，五往而脏之气尽。言五里系手阳明大肠经穴，乃禁刺者也。追之五里以泻之，中道以出针，又复刺之者五，则五次泻之，而脏之气已尽。所谓脏者，手太阴肺经也。肺为百脉之宗，故曰夺阴者死也。取三阳之脉而夺之已尽，故曰夺阳者狂也。此论针害者已毕矣。
刺之而气不至，无问其数。刺之而气至，乃去之勿复针。针各有所宜，各不同形，各任其所为。刺之要，气至而有效。效之信，若风之吹云，明乎若见苍夭，刺之道毕矣。
此又言刺道之要，以气之至不至为度也。凡刺之而气尚未至，当无问其数以守之，所谓如待贵人，不知日暮者是也。若刺之而气已至，则乃去其针耳。上文曰：皮肉筋脉各有所处，病各有所宜，各不同形，各以任其所宜。而此又重言针各有所宜，各不同形，各任其所为者，叮咛之意也。所谓刺之而气至，乃去之勿复针者何哉？正以刺之为要，既以气至而有效，则信哉有效之时，若风吹云，明乎若见苍天，此为有效之验也。
黄帝曰：愿闻五脏六腑所出之处。岐伯曰：五脏五腧，五五二十五腧；六腑六腧，六六三十六腧。经脉十二，络脉十五，凡二十七气，以上下，所出为井，所溜为荥，所注为输，所行为经，所入为合，二十七气所行，皆在五腧也。（溜，流同。《难经》以流代之。）
此言脏腑有井、荥、输、原、经、合之穴，皆经络之脉所由行也。五脏者，心、肝、脾、肺、肾也。每脏有井、荥、输、经、合之五腧，则五五二十五腧也。六腑者，胆、胃、大肠、小肠、三焦、膀胱也。每腑有井、荥、输、原、经、合之六腧，则六六三十六腧也。夫脏有五，腑有六，而又加心包络一经，则经脉计有十二；十二经有十二络穴，而又加以督之长强，任之尾翳，及脾又有大包，则络脉计有十五。（此十五络穴，据本经《经脉篇》而言，《难经》不言长强、尾翳，而言阳跷、阴跷者，非经旨也。又据《素问·平人气象论》，则胃有二络，乃丰隆、虚里。观脾有二络公孙、大包，则胃宜有二络也。）以十二而加十五，凡有二十七气也。以此井、荥、输、原、经、合之腧，而行上行下。其始所出之穴，名为井穴，如水之所出，从山下之井始也，如肺经少商之类；水从此而流，则为荥穴，荥者，《释文》为小水也，如肺经鱼际之类；又从此而注，则为输穴，输者，注此而输运之也，如肺经太渊之类；又从而经过之，则为经穴，如肺经经渠之类；又从而水有所会，则为合穴，如肺经尺泽之类。是二十七气所行，皆在此井、荥、输、经、合之五腧耳。言五腧而不言原穴者，以阴经有输而无原，而阳经之原以输并之也。
节之交，三百六十五会，知其要者，一言而终；不知其要，流散无穷。所言节者，神气之所游行出入也，非皮肉筋骨也。
此言节之所交，正神之所出入，此其为要之当知也。凡节之所交，计三百六十五会，实经络渗灌诸节者也。此节者，乃要之所在，故能知其要，可一言而终，不知其要，则流散无穷矣。（此四句又见《素问·至真要大论》，但彼以司天、在泉之寸尺左右应与不应言之。）且节者，即神气之所游行出入也，非皮肉筋骨之谓也。由此观之，则欲行针者，当守其神，而欲守其神者，当知其节。学者可不于三百六十五会而求之哉？
观其色，察其目，知其散复。一其形，听其动静，知其邪正。右主推之，左持而御之，气至而去之。（此与后《四时气篇》第十四节相似。）
此又言用针之法，察色辨形以详审之，然后可以行针也。人之五色，皆见于目，故上工睹其色，必察其目，知其正气之散复。又必一其形，听其动静，凡尺之小大缓急滑涩，无不知之。遂以言其所病，然后能知虚邪正邪之风。由是右手主于推之，所以入此针也。左手则持针而御之，然后可以出此针也。正以候其补泻已调，气之已至，始去其针也。
凡将用针，必先诊脉，视气之剧易，乃可以治也。五脏之气已绝于内，而用针者反实其外，是谓重竭，重竭必死，其死也静。治之者辄反其气，取腋与膺。五脏之气已绝于外，而用针者反实其内，是谓逆厥，逆厥者必死，其死也躁。治之者反取四末。
此又言用针之要，必先诊脉，而误治者所以害人也。凡将用针，必先诊脉，视脉气之剧易，乃可以治之。五脏之气已绝于内，则脉口气内绝不至，（内绝不至者，重按之而脉不至。）当实其内焉可也。而用针者，反取其外之病处与阳经之合穴，有留针以致阳气，阳气至则内重竭，重竭则死，其死也无气以动，故静。所谓反实其外者，即辄反其气，取腋与膺也。腑与膺者，诸脏穴之标也，外也。五脏之脉已绝于外，则脉口之气外绝不至，（外绝不至，轻举之而脉不至。）当实其外焉可也。而用针者，反实其内，取其四末之穴，即井、荥、输、经、合诸脏穴之本也，内也。乃留针以致其阴气，则阳气入，阳气入则厥逆，厥逆则必死，其死也，阴气为阳搏而有馀，故躁。（阳气内入而阴气有馀，故阳入则躁。按：此节以脉口气内绝不至为阴虚，理当补阴，即补脏。脉口气外绝不至，理当补阳，即补腑。《难经》以寸口之心肺为外为阳，尺之肾肝为内为阴，乃秦越人之臆说，而非《小针解》之本义也。）
刺之害中而不去，则精泄；害中而去，则致气。精泄则病益甚而恇，致气则主为痈疡。（中，去声。按：本经《寒热病篇》云：凡刺之害中而不去，则精泄；不中而去；则致气。比此节多一不字。据大义，此分补泻，彼止以泻实言。）
此承上文而言行针之误也。凡刺者泻实，既中其害，则当去其针，而久之不去，则精气反泄，所以病益甚而恇也。凡刺者补虚，既中其害，则当留针，而遂乃去之，则邪气仍致，所以生为痈疡也。彼《寒热病篇》乃曰：不中而去则致气。是亦本泻实者而言也，盖言不中其害而疾去其针，则邪气仍在，所以生为痈疽也。痈疽与痈疡无异。
五脏有六腑，六腑有十二原，十二原出于四关，四关主治五脏，五脏有，疾当取之十二原。十二原者，五脏之所以禀三百六十五节气味也。五脏有疾也，应出十二原，十二原各有所出。明知其原，睹其应，而知五脏之害矣。阳中之少阴，肺也，其原出于太渊，太渊二。阳中之太阳，心也，其原出于大陵，大陵二。阴中之少阳，肝也，其原出于太冲，太冲二。阴中之至阴，脾也，其原出于太白，太白二。阴中之太阴，肾也，其原出于太溪，太溪二。青之原，出于鸠尾，鸠尾一。肓之原，出于脖胦，脖胦一。凡此十二原者，主治五脏六腑之有疾者也。（脖，蒲没切。）
此言五脏六腑之有疾者，当取之十二原穴也。内有五脏，外有六腑，以为之表里。脏腑有十二原穴，十二原穴出于四关，四关者，即手肘足膝之所，乃关节之所繫也。故凡井、荥、输、经、合之穴，皆手不过肘而足不过膝也。此四关者，主治五脏，凡五脏有疾，当取之十二原，正以十二原者，五脏之所以禀三百六十五节之气味也。故五脏有疾，应出于十二原，十二原各有所出，必明知其原，睹其应，而知五脏之为害矣。故心肺居于膈上，皆为阳。阳中之少阴，肺也，其原出于太渊，左右各一。（掌后陷中，肺脉所注，为输土，针二分，留二呼，灸三壮。阴经无原，输穴代之，余仿此。）阳中之太阳，心也，其原出于大陵，左右各一。（按：大陵系手厥阴心包络经穴所注，为输土，此经代心经以行事，故不曰本经之神门，而曰包络经之大陵，在掌后骨下两筋间，针六分，留七呼，灸三壮。）肾肝居于膈下，而脾居中州，皆为阴。阴中之少阳，肝也，其原出于太冲，左右各一。（足大指本节后二寸，动脉应手陷中，肝脉所注，为输土，针三分，留七呼，灸三壮。）阴中之至阴，脾也，其原出于太白，左右各一。（足大指内侧，内踝前核骨下陷中，脾脉所注，为输土，针三分，留七呼，灸三壮。）阴中之太阴，肾也，其原出于太溪，左右各一。（足内踝后跟骨上，动脉陷中。男子妇人病，有此脉则生，无则死。肾脉所注，为输土，针三分，留七呼，灸三壮。）膏之原，出于鸠尾，其穴一。（一名尾翳，一名[骨曷]，蔽骨之端，在臆前蔽骨下五分。人无蔽骨者，从岐骨下一寸。言其骨垂下如鸠尾形。禁灸。大妙手方可针。）育之原，出于脖胦，其穴一。（一名下气海，一名下盲，脐下一寸半宛宛中。男子生气之海，针八分，得气泻后宜补之，灸七壮。按：本篇止言五脏之原，而不言六腑，乃以鸠尾、脖胦足之。《难经·六十六难》则五脏之外，言少阴之原出于兑骨，胆之原出于坵墟，胃之原出于冲阳，三焦之原出于阳池，膀胱之原出于京骨，大肠之原出于合谷，小肠之原出于腕骨，则始于十二原为悉耳。）
胀取三阳，飧泄取三阴。
此言胀与飧泄，各有所取之经也。凡病胀者，当取足三阳经，即胃、胆、膀胱也。凡飧泄者，当取足三阴经，即脾、肝、肾也。
今夫五脏之有疾也，譬犹刺也，犹污也，犹结也，犹柹也。刺虽久，犹可拔也；污虽久，犹可雪也；结虽久，犹可解也；柹虽久，犹可决也。或言久疾之不可取者，非其说也。夫善用针者，取其疾也，犹拔刺也，犹雪污也，犹解结也，犹决柹也。疾虽久，犹可毕也言不可治者，未得其术也。（柹，读为闭。）
此详喻久疾之犹可治也。
刺诸热者，如以手探汤；刺寒清者，如人不欲行。阴有阳疾者，取之下陵三里，正往无殆，气下乃止，不下复始也。疾高而内者，取之阴之陵泉；疾高而外者，取之阳之陵泉也。
此言诸病各有当治之穴也。凡刺诸热者，如以手探汤，其热可畏也。刺寒冷者，如人不欲行，其寒可畏也。阴经有阳病者，当取之下陵三里，系足阳明胃经穴，（即三里穴，系四字一名，又见下《本输篇》。）用针以正往者则无殆，候其气至乃止针，如不下当复始也。疾高而在内者，当取之下，故阴陵泉在膝下内廉，系足太阴脾经穴，必取此而刺之，所以应其上之内也。疾高而在外者，亦当取之下，故阳陵泉在膝下外廉，系足少阳胆经穴，必取此而刺之，所以应其上之外也。

本输第二  ***************************
输、俞、腧三字，古通用。输者，以其脉气之转输也。俞者，从省。腧，从肉。本篇输字，是言推本各经之有腧穴也，故名篇。
黄帝问于岐伯曰：凡刺之道，必通十二经络之所终始，络脉之所别处，五腧之所留，六腑之所与台，四时之所出入，五脏之所溜处，阔数之度，浅深之状，高下所至。愿闻其解。岐伯曰：请言其次也。肺出于少商，少商者，手大捐端内侧也，为井木。溜于鱼际，鱼际者，手鱼也，为荥。注于太渊，太渊，鱼后一寸陷者中也，为输。行于经渠，经渠，寸口中也，动而不居，为经。入于尺泽，尺泽，肘中之动脉也，为台。手太阴经也。
此言肺经井、荥、输、经、合之穴也。十二经者，手足经各有三阴三阳也。十二络者，十二经各有一络穴，惟脾有公孙、大包二络，其督脉经之长强，任脉经之尾翳，共有十五络穴也。五腧者，即每经之井、荥、输、经、合也。六腑者，胆、胃、大小肠、膀胱、三焦也。凡经脉之所出者为井，所流者为荥，所注者为输，所行者为经，所入者为合。如水之出于谷井，而流之注之经之，始有所合也。阳经则有原穴，遇输穴并过之，故治原即所以治输也。阴经止有输穴，遇输穴即代之，故治输即所以治原也。阳经之井属庚金，以阴经之井乙木为之合。阴经之井属乙木，以阳经之井庚金为之合。阳井金生阳荥水，阳荥水生阳输木，阳输木生阳经火，阳经火生阳合土。阴井木生阴荥火，阴荥火生阴输土，阴输土生阴经金，阴经金生阴合水。此五行相生之次也。试以肺经言之：肺出于少商，手大指端内侧也，为井木。（去爪甲如韭叶，针一分，留三呼，泻五吸，不宜灸。）溜者，流也。流于鱼际，即手之鱼肉也，为荥火。（大指本节后内侧陷中，针一分，留三呼，灸三壮。）注于太渊，鱼后一寸陷者中也，为输土。（掌后陷中，针一分，留二呼，灸三壮。）行于经渠，寸口中也，动而不居，为经金。（寸口陷中，针一分，留三呼，禁灸。）入于尺泽，肘中约纹之动脉也，为合水。（针三分，留三呼，灸三壮。）此皆手太阴肺经之穴也。
心出于中冲，中冲，手中指之端也，为井木。溜于劳宫，劳宫，掌中中指本节之内间也，为荥。注于大陵，大陵，掌后两骨之间方下者也，为输。行于间使，间使之道，两筋之间，三寸之中也，有过则至，无过则止，为经。入于曲泽，曲泽，肘内廉下陷者之中也，屈而得之，为合。手少阴也。（间，去声。）
又以手厥阴心包络经言之。出于中冲，在手中指之端，为井木。（去爪甲如韭叶陷中，针一分，留三呼，灸一壮。）溜于劳宫，在掌中，即中指本节后之内间也，为荥火。（针三分，留六呼，禁灸。）注于大陵，在掌后两骨之间方下者也，为输土。（针五分，留七呼，灸三壮。）行于间使，间使脉行两筋之间，三寸之中。有过者，有病也。有病则其脉至，无病则其脉止。所行为经金。（针三分，留三呼，灸三壮。）入于曲泽，即肘内廉下陷者之中也，屈肘而得之，所入为合水。（针三分，留七呼，灸三壮。）此皆手少阴心经之穴也。盖心为五脏六腑之大主，不可受病，而心包络与心经相通，代君主以行事者也。凡刺穴者，刺心包络而已。故此诸穴，本系心包络经，而遂以手少阴心经名之也。（大义又见后《邪客篇》六七八节。）
肝出于大敦，大敦者，足大捐之端，及三毛之中也，为井木。溜于行间，行间，足大指间也，为荥。注于太冲，太冲，行间上二寸陷者之中也，为输。行于中封，中封，内踝之前一寸半，陷者之中，使逆则宛，使和则通，摇足而得之，为经。入于曲泉，曲泉，辅骨之下，大筋之上也，屈膝而得之，为合。足厥阴也。（踝，胡瓦切，后同。）
此言肝经井、荥、输、经、合之穴也。肝出于大敦，在足大指之端，三毛之中也，为井木。（去爪甲如韭叶，一云内侧为隐白，外侧为大敦。针三分，留十呼，灸三壮。）流于行间，在足大指缝间，动脉应手之陷中，为荥火。（针三分，留五呼，灸三壮。）注于太冲，在行间上二寸陷者之中，动脉应手，为输土。（《素问·上古天真论》：女子二七，太冲脉盛，月事以时下，故能有子。又诊病人太冲脉有无，可以决死生。针三分，留十呼，灸三壮。）行于中封，在内踝之前一寸半，筋里宛宛陷中，使针而逆其气，是谓迎之也，迎而泻之，则宛宛中之穴可得，使其气既和，则其气自通，摇其足而得之，大筋之上，屈膝横纹头取之，为合水。（针六分，留十呼，灸三壮。此皆足厥阴肝经之穴也。）
脾出于隐白，隐白者，足大指之端内侧也，为井木。溜于大都，大都，本节之后，下陷者之中也，为荥。注于太白，太白，核骨之下也，为输。行于商丘，商丘，内踝之下，陷者之中也，为经。入于阴之陵泉，阴之陵泉，辅骨之下，陷者之中也，伸而得之，为合。足太阴也。
此言脾经井、荥、输、经、合之穴也。脾出于隐白，在足大指之端内侧，为井木。（去爪甲如韭叶，针一分，留三呼，灸三壮。）流于大都，在本节之后，内侧陷者之中，赤白肉之际，为荥火。（针三分，灸三壮。）注于太白，在内踝前核骨下陷中，为输土。（针三分，灸三壮。）行于商丘，在内踝之下，陷者之中，为经金。（针三分，灸三壮。）入于阴陵泉，在膝内廉辅骨之下，陷者之中，伸足而得之，为合水。（取曲泉当屈膝，取阴陵泉当伸足，与外廉阳陵泉相对，针五分。）此皆足太阴脾经之穴也。
肾出于涌泉，涌泉者，足心也，为井木。溜于然谷，然谷，然骨之下者也，为荥。注于太溪，太溪，内踝之后，跟骨之上，陷中者也，为输。行于复溜，复溜，上内踝二寸，动而不休，为经。入于阴谷，阴谷，辅骨之后，大筋之下，小筋之上也，按之应手，屈膝而得之，为合。足少阴经也。
此言肾经井、荥、输、经、合之穴也。肾出于涌泉，在足心，为井木。（屈足踡指，足心宛宛陷中，跪取之。针三分，留三呼，无令出血，灸三壮。灸不及针。）流于然谷，在然骨之下，为荥火。（一名龙渊，足内踝起大骨一寸下陷中，针三分，留三呼，不宜见血，令人立飢，灸三壮。）注于太溪，在内踝之后，跟骨之上，动脉应手，为输土。（男女有此脉则生，无此脉则死。针三分，留七呼，灸三壮。）行于复溜，在足内踝上二寸，筋骨陷中，其脉动而不休，为经金。（前旁骨是复溜，后旁筋是交信，二穴止隔一条筋。针三分，留七呼，灸五壮。）入于阴谷，在辅骨之后，大筋之下，小筋之上，按之应手，屈膝乃得之，为合水。此皆足少阴肾经之穴也。
膀胱出于至阴，至阴者，足小指之骨端也，为井金。溜于通谷，通告，本节之前外侧也，为荥。注于束骨，束骨，本节之后陷者中也，为输。过于京骨，京骨，足外侧大骨之下，为原。行于崑崙，崑崙，在外踝之后，跟骨之上，为经。入于委中，委中，膕中央，为合，委而取之。足太阳也。
此言膀胱经井、荥、输、原、经、合之穴也。膀胱出于至阴，在足小指外侧端，为井金。（去爪甲如韭叶，针一分，留五呼，灸三壮。）流于通谷，在本节前外侧陷中，为荥水。（针二分，留五呼，灸三壮。）注于束骨，在本节之后，赤白肉际陷者中，为输木。（针三分，留七呼，灸三壮。）过于京骨，在外侧大骨之下，赤白肉际陷中，为原木。（针三分，留七呼，灸三壮。）行于崑崙，在外踝之后，跟骨之上，细脉应手，为经火。（针三分，留十呼，妊妇刺之落胎，灸三壮。）入于委中，膝后膕中约纹中动脉，为合土。（一名郄血，令人面挺伏地卧取之，针五分，留七呼，灸三壮。）此皆足太阳膀胱经之穴也。
胆出于窍阴，窍阴者，足小指次指之端也，为井金。溜于侠溪，侠溪，足小揩次指之间也，为荥。注于临位，临泣，上行一寸半陷者中也，为输。过于丘墟，丘墟，外踝之前，下陷者中也，为原。行于阳辅，阳辅，外踝之上，辅骨之前，及绝骨之端也，为经。入于阳之陵泉，阳之陵泉，在膝外陷者中也，为合，伸而得之。足少阳也。（侠，音匣。）
此言胆经井、荥、输、原、经、合之穴也。胆出于窍阴，在足小指之次指，即第四指之端，为井金。（去爪甲如韭叶，针一分，留三呼，灸三壮。）流于侠溪，在足小指次指岐骨间，本节前，为荥水。（针三分，留三呼，灸二壮。）注于临泣，去侠溪上行一寸半，即本节后陷者中，为输木。（针二分，留五呼，灸三壮。）过于丘墟，在足外踝之前陷中，去临泣三寸，为原木。（针五分，留七呼，灸三壮。）行于阳辅，在外踝之上四寸，辅骨之前，绝骨之端三分，去丘墟七寸，为经火。（针五分，留七呼，灸三壮。）入于阳陵泉，在膝外廉下一寸陷者中，伸足而得之，为合土。（针六分，留十呼，灸七壮。）此皆足少阳胆经之穴也。
胃出于厉兑，厉兑者，足大指内次捐之端也，为井金。溜于内庭，内庭，次捐外间也。为荥。注于陷谷，陷谷者，上中捐内间，上行二寸陷者中也，为输。过于冲阳，冲阳，足跗上五寸陷者中也，为原，摇足而得之。行于解溪，解溪，上冲阳一寸半陷者中也，为经。入于下陵，下陵，膝下三寸，胻骨外三里也，为合。复下三里三寸，为巨虚上廉。复下上廉三寸，为巨虚下廉也。大肠属上，小肠属下。足阳明胃脉也。大肠小肠皆属于胃，是足阳明也。
此言胃经井、荥、输、原、经、合之穴也。胃出于厉兑，在足大指之次指端，为井金。（去爪甲如韭叶，针一分，灸一壮。）流于内庭，在次指外间陷中，为荥水。（针三分，留十呼，灸三壮。）注于陷谷，在次指之外间，上中指之内间，上行去内庭二寸陷者中，为输木。（针五分，留七呼，灸三壮。）过于冲阳，在足跗上五寸，去陷谷三寸陷者中，摇足而得之，为原木。（针三分，留十呼，灸三壮。）行于解溪，上冲阳一寸半陷者中，为经火。（针五分，留三呼，灸三壮。）入于下陵，即膝下三寸䯒骨外廉大筋宛宛中之三里穴也，为合土。（针五分，留五呼，多可日灸七壮，加至百壮。）又三里下三寸，为巨虚上廉，（一名上巨虚。）复下上廉三寸，为巨虚下廉，（一名下巨虚。）大肠经属于上巨虚，小肠经属于下巨虚，正以胃为五脏六腑之海，而大小肠二经又属之胃穴耳。此皆足阳明胃经之穴也。
三焦者，上合手少阳，出于关冲，关冲者，手小指次指之端也，为井金。溜于液门，液门，小指次指之间也，为荥。注于中诸，中诸，本节之后陷者中也，为输。过于阳池，阳池，在腕上陷者之中也，为原。行于支沟，支沟，上腕三寸，两骨之间陷者中也，为经。入于天井，天井，在肘外大骨之上陷者中也，为合，屈肘乃得之。三焦下腧，在于足大指之前，少阳之后，出于膕中外廉，名曰委阳，是太阳络也，手少阳经也。三焦者，足少阳太阴（当作太阳。）之所将，太阳之别也，上踝五寸，别入贯腨肠，出于委阳，并太阳之正，入络膀胱，约下焦，实则闭癃，虚则遗溺，遗溺则补之，闭癃则泻之。（腨，时兖切。）
此言三焦经井、荥、输、原、经、合之穴也。本经《本脏篇》言：肾合三焦膀胱。则是左肾合膀胱，而右肾合三焦也。然三焦下与右肾相合，而其脉上行于手之第四指，故曰上合于手之少阳也。出于关冲，在手小指之次指，即手第四指之端也，为井金。（针一分，留三呼，灸三壮。）流于液门，在小指之次指间陷中，握拳取之，为荥水。（针一分，留二呼，灸三壮。）注于中渚，在手小指之次指本节后陷中，为输木。（液门下一寸，针二分，留三呼，灸三壮。）过于阳池，在手腕上陷中，为原木。（针二分，留六呼，禁灸。）行于支沟，上手腕后臂外二寸，两骨间陷中，为经火。（一名飞虎，针二分，留七呼，灸三壮。）入于天井，在肘外大骨之上陷中，屈肘拱胸得之，为合土。（针三分，留七呼，灸五壮。）此手少阳三焦经穴也。然三焦之经脉，虽行于手，而其腑则附于右肾而生，故其所附之下腧又在于足，其穴在足大指之前，（当作足小指之前，盖小指乃足太阳膀胱经脉气所行也。）即足太阳膀胱经脉气所行及足少阳胆经脉气所行之后，出于膕中外廉，名曰委阳，是足太阳膀胱经之络脉所别，正手少阳三焦经之下腧也。此三焦者，乃足少阳胆经、足太阳膀胱经之所将，将者，相将而行也。此委阳者，正足太阳膀胱经脉别行之穴也。其上外踝计五寸，名光明穴，又足少阳胆经之络穴别行者，三焦与之别入腨肠，腨肠者，即足腹也。共出于委阳穴，乃并足太阳膀胱经之正脉，入内络于膀胱，同约束下焦。（《素问·灵兰秘典论》曰：三焦者，决渎之官，水道出焉。本篇后云：三焦者，中渎之腑也，水道出焉，属膀胱。义同。）实则为病闭癃，闭癃者，水道不利也，当泻之。虚则为病遗溺，当补之。
手太阳小肠者，上合手太阳，出于少泽，少泽，小捐之端也，为井金。溜于前谷，前谷，在手外廉本节前陷者中也，为荥。注于后溪，后溪者，在手外侧本节之后也，为输。过于腕骨，腕骨，在手外侧腕骨之前，为原。行于阳谷，阳谷，在锐骨之下陷者中也，为经。入于小海，小海，在肘内大骨之外，去端半寸陷者中也，伸臂而得之，为合。手太阳经也。
此言小肠经井、荥、输、原、经、合之穴也。手太阳小肠经者，其腑在于腹，而经脉所行在于手，故曰上合手太阳也。出于少泽，在手小指之端外侧，为井金。（去爪甲如韭叶，针一分，留三呼，灸三壮。）流于前谷，在手小指外侧本节前陷中，为荥水。（针一分，留三呼，灸三壮。）注于后溪，在手小指外侧本节后，捏拳得之，为输木。（针一分，留二呼，灸三壮。）过于腕骨，在手外侧腕骨之前陷中，为原木。（针二分，留三呼，灸三壮。）行于阳谷，在手外侧腕中锐骨下陷中，为经火。（针二分，留三呼，灸三壮。）入于小海，在肘内大骨外，去肘半寸陷者中，屈手向头取之，为合上。（针三分，留七呼，灸五壮。）此皆手太阳小肠经之穴也。
大肠上合手阳明，出于商阳，商阳，大指次指之端也，为井金。溜于本节之前二间，为荥。注于本节之后三间，为输。过于合谷，合谷，在大捐岐骨之间，为原。行于阳溪，阳溪，在两筋间陷者中也，为经。入于曲池，在肘外辅骨陷者中，屈臂而得之，为合。手阳明也。
此言大肠经井、荥、输、原、经、合之穴也。大肠之为腑在下，而其经脉则行于手，故曰上合手阳明也。出于商阳，在手大指之次指端，为井金。（去爪甲如韭叶，针一分，留一呼，灸三壮。）流于二间，在次指本节前内侧陷中，为荥水。（针三分，留六呼，灸三壮。）注于三间，在本节后内侧陷中，为输木。（针三分，留二呼，灸三壮。）过于合谷，在大指次指歧骨间陷中，为原木。（针三分，留六呼，灸三壮。）行于阳溪，在腕中上侧两筋间陷中，为经火。（针三分，留七呼，灸三壮。）人于曲池，在肘外辅骨屈肘两骨中，以手拱胸取之，为合土。（针五分，留七呼，灸七壮。）此皆手阳明大肠经之穴也。
是谓五脏六腑之腧，五五二十五腧，六六三十六腧也。六腑皆出足之三阳，上合于手者也。（腧从肉者，穴之总名，非井、荥、输、经、合之腧。）
此承上文之论诸穴者，而结言其数也。夫五脏各有井、荥、输、经、合五穴，是谓五五二十五腧也。六腑各有井、荥、输、原、经、合六穴，是谓六六三十六喻也。六腑足有太阳膀胱经，而手则有太阳小肠经；足有阳明胃经，而手则有阳明大肠经；足有少阳胆经，而手则有少阳三焦经。是足经上合于手经者也。然谓之曰足者，正以其井、荥、输、原、经、合等穴自足而行；谓之曰手者，正以其井、荥、输、原、经、合等穴自手而行。此曰手曰足之辨也。
缺盆之中，任脉也，名曰天突，一次。（次字下，据下文当有一脉字，犹言脉之一行也。下仿此。）任脉侧之动脉，足阳明也，名曰人迎，二次脉。手阳明也，名曰扶突，三次脉。手太阳也，名曰天窗，四次脉。足少阳也，名曰天客，（按：天容系手太阳经，非足少阳经，疑是天冲穴。）五次脉。手少阳也，名曰天牖，六次脉。足太阳也，名曰天柱，七次脉。颈中央之脉，督脉也，名曰风府。腋内动脉，手太阴也，名曰天府。腋下三寸，手心主也，名曰天池。
此举诸经之穴，有列其行次而言者，有指其穴所而言者，皆示人以觅穴之法也。腹部中行，系任脉经，然在缺盆之中间，是为任脉，其穴曰天突，在颈前结喉下四寸宛宛中，乃腹中央第一行次之脉也。（缺盆，系足阳明胃经穴，在肩下横骨陷中，去中行二寸，故任脉当为缺盆之中间。）任脉之侧开二寸，即足阳明胃经也，其颈之穴名曰人迎，夹结喉两旁一寸半，乃腹部第二行次之脉也。手阳明大肠经，名曰扶突，乃腹部第三行次之脉也。（在颈当曲颊下一寸，人迎后一寸半。）手太阳小肠经，名曰天窗，乃前部第四行次之脉也。（在颈大筋间前曲颊下，扶突后动脉应手陷中。）足少阳胆经，名曰天冲，乃侧部第五行次之脉也。（耳后发际二寸，耳上如前三寸。）手少阳三焦经，名曰天牖，乃侧部第六行次之脉也。（在颈大筋外，缺盆上，天容后，天柱前，完骨下，发际上。）足太阳膀胱经，名曰天柱，乃背后第七行次之脉也，盖自在前任脉为第一行次，自前而侧而后，则以此为第七行也宜矣。（天柱挟项后发际大筋外廉陷中。）颈之中央，即后项也。后项之下乃督脉一经，其在项后人发际一寸，大筋内宛宛中，名曰风府。（一名舌本，疾言其肉立起，言休立下。禁灸，令人失音。）由此而一直下行，以至长强，皆督脉经穴也。腋内动脉，即腋下三寸，臂臑内廉动脉陷中，以鼻取之，系手太阴肺经也，其穴名曰天府，自此而下行肘臂，以至大指之端少商，皆肺经穴也。腋下三寸，即乳后一寸，著胁直腋撅肋间，系手心主，即手厥阴心包络经也，其穴名曰天池，自此而上行于腋，以至下于肘臂之天泉、曲泽，至手中指之中冲，皆手厥阴心包络经穴也。夫自督脉至此三经，盖各指在项、在臂、在腋之首穴，无非示人以觅穴之法耳。
刺上关者，呿不能欠；刺下关者，欠不能呿；刺犊鼻者，屈不能伸；刺两关者，伸不能屈。（呿，祛遮切。）
此言取穴之法也。上关，即客主人穴，系足少阳胆经。呿，大张口貌；欠，撮口出气也。刺上关者，必开口有空，故张口乃得之，所以呿而不能欠也。（在耳后起骨上廉，针一分，灸七壮。）下关，系足阳明胃经穴，刺下关者，必合口乃得之，故能欠而不能呿也。（在客主人下，耳前动脉下廉，开口则闭，闭口有穴，针三分，留七呼，灸三壮。）犊鼻，系足阳明胃经穴。（膝膑下，䯒骨上，侠解溪大筋陷中，形如牛鼻，故名。针三分，灸七壮。）刺犊鼻者，必屈足以取之，故屈而不能伸也。两关者，内关，系手厥阴心包络经；（手掌腕后二寸两筋间，与外关相抵，针五分，灸三壮。）外关，系手少阳三焦经。（手背腕后二寸两筋间，阳池上一寸，针三分，留七呼，灸三壮。）刺两关者，必伸手以取之，故伸而不能屈也。
足阳明，挟喉之动脉也，其腧在膺中。手阳明，次在其腧外，不至曲颊一寸。手太阳，当曲颊。足少阳，在耳下曲颊之后。手少阳，出耳后，上加完骨之上。足太阳，挟项大筋之中，发际阴。
此历承上文缺盆之中任脉也一节而申言之，皆指穴之在行次者有各所也。缺盆之中为任脉，自天突以下而为一行，固至明而不必言矣。其曰任脉侧之动脉，乃足阳明经名人迎者，为二行，正以人迎为足阳明挟喉之动脉。自此而下，凡水突、气舍、缺盆，以至气户、库房、屋翳之类，无非膺中之穴也，故曰其腧在膺中。何也？胸之两旁谓之膺也。其曰手阳明大肠经名扶突者，为三行，然行次又在足阳明之腧外，不至曲颊一寸，盖在曲颊下一寸，正扶突穴也。其曰手太阳经名天窗者，为四行，然穴正当曲颊之下，扶突之上陷中也。其曰足少阳经名天冲者，为五行，然穴在耳下曲颊之后，正耳后发际二寸，耳上如前三寸也。其曰手少阳经名天牖者，为六行，然穴在耳后上加完骨之上，正以完骨在上，而天牖在下，则完骨加其上也。其曰足太阳经名天柱者，为七行，然穴挟项后大筋之中，发际之阴也。
尺动脉在五里，五腧之禁也。（《素问·气穴论》云：大禁二十五，在天府下五寸。）
此举大肠经有五里之穴，乃五脏之所禁刺者也。言肘中约纹上有尺泽穴，乃手太阴肺经之动脉也，尺泽之上三寸有动脉，即肘上三寸向里大脉之中央，名五里穴，属手阳明大肠经，此穴禁刺，乃五脏之腧所同禁者也。（按：本经《玉版论》，黄帝曰能杀生人，不能起死者，子能反之乎？岐伯曰：经隧者，五脏六腑之大络也，迎而夺之而已矣。迎之五里，中道而止，五至而已，而脏之气尽也。故五五二十五，而竭其腧矣。此所谓夺其天气者也。又曰：窥门而刺之者，死于家中；入门而刺之者，死于堂上。又《九针十二原》有云：夺阴者死。《小针解》释云：夺阴者死，言取尺之五里五往者也。由此观之，则五里穴乃最禁刺者，不可不慎也。）
肺合大肠，大肠者传道之腑。心合小肠，小肠者受盛之腑。肝合胆，胆者中精之腑，脾合胃，胃者五穀之腑。肾合膀胱，膀胱者津液之腑也。少阳属肾，肾上连肺，故将两脏。三焦者，中渎之腑也，水道出焉，属膀胱，是孤之腑也。是六腑之所与合者。（道，导同。）
此言六腑之所合者，在五脏也，肺与大肠为表里，故肺合大肠经，然大肠经者，为传道之腑，凡小肠已化之物，从此传道而下也。肝与胆为表里，故肝合胆经，然胆者，为中精之腑，盖他腑之所受者，皆至浊之物，而唯胆则受五脏之精汁也。脾与胃为表里，故脾与胃合，然胃者为五穀之腑，盖五穀入胃，而胃则纳受之也。肾与膀胱为表里，故肾合于膀胱，然膀胱者，为津液之腑，盖饮入于胃，游溢精气，上归于肺，而通调水道，下输膀胱，故膀胱为津液之腑也。手少阳三焦者，属于右肾，而肾又上连于肺，本经《经脉篇》谓：肾脉从肾上贯肝膈，入肺中。正肾之上连于肺也。故左肾合膀胱，右肾合三焦，而将此两脏，（膀胱、三焦亦可名脏。）必皆以肾为主耳。然此三焦者，为中渎之腑，乃水道之所由出也。《素问·灵兰秘典论》曰：三焦者，决渎之官，水道出焉。正以下焦如渎，而此有以聚之决之，故曰决渎之官，又曰中渎之腑也。彼膀胱合于左肾，即此三焦合于右肾，然三焦虽与膀胱为类，其实膀胱与肾为表里，而三焦不与肾为表里，乃与手厥阴心包络经为表里，非腑之孤者而何？由前观之，凡六腑之所与合者，盖如此。
春取络脉诸荥大经分肉之间，甚者深取之，间者浅取之。夏取诸腧孙络肌肉皮肤之上。秋取诸合，余如春法。冬取诸井诸输之分，欲深而留之。此四时之序，气之所处，病之所舍，脏之所宜。转筋者，立而取之，可令遂已。痿厥者，张而刺之，可令立快也。（间，去声。令，平声。此当与《素问·水热穴论》第三节参看。）
此言四时各有所刺，而善刺者其病立已也。络穴者，十二经皆有络穴，如手太阴肺经列缺、手阳明大肠经偏历之类。诸荥者，十二经皆有荥穴，如肺经鱼际、大肠经二间之类。大经者，十二经有经穴，如肺经经渠、大肠经阳溪之类。春则取此络脉诸荥大经之分肉间，且以病之间甚而为刺之浅深也。诸输者，十二经皆有输穴，如肺经太渊、大肠经三间之类。孙络者，大络之小络也。夏则取此诸输孙络于肌肉皮肤之上。诸合者，十二经皆有合穴，如肺经尺泽、大肠经曲池之类。秋则取此诸合穴，及络穴诸荥大经等穴之分肉，如春时之所刺也。诸井者，十二经皆有井穴，如肺经少商、大肠经商阳之类。诸输者，即前太渊、三间之类。冬则取此诸井诸输之分，但比他时所刺则深而留之，以冬气入脏也。此乃四时之序，脉气之所处，各病之所舍，各脏之所宜刺也。故有转筋病者当立而取此各穴，可令病之遂已也。有痿病、厥病者，当张而取此各穴，可令病之即快也。张者，提其手足而取各穴也。

小针解第三  ***************************
第一篇《九针十二原》中有小针之要，而此篇正以解其首篇，故名之曰《小针解》。其解义俱见首篇，故此不复重解，当合两篇而观之。《素问》又有《针解篇》，与此小同。
所谓易陈者，易言也。难入者，难著于人也。粗守其形者，守刺法也。上守神者，守人之血气有亲不足可补泻也。神客者，正邪共会也。神者，正气也。客者，邪气也。在门者，邪循正气之所出入也。未睹其疾者，先知邪正何经之疾也。恶知其原者，先知何经之病所取之处也。刺之微在数迟者，徐疾之意也。粗守关者，守四肢而不知血气正邪之往来也。上守机者，知守气也。机之动不离其空中者，知气之虚实，用针之徐疾也。空中之机清净以微者，针以（已同。）得气，密意守气勿失也。其来不可逢者，气盛不可补也。其往不可追者，气虚不可泻也。不可挂以发者，言气易失也。扣之不发者，言不知补泻之意也，血气已尽而气不下也。知其往来者，知气之逆顺盛虚也。要与之期者，知气之可取之时也。粗之暗者，冥冥不知气之微密也。妙哉工独有之者，尽知针意也。往者为逆者，言气之虚而小，小者逆也。来者为顺著，言形气之平，平者顺也。明知逆顺，正行无问者，言知所取之处也。迎而夺之者，泻也。追而济之者，补也。所谓虚则买之者，气口虚而当补之也。满则泻之者，气口盛而当泻之也。宛陈则除之者，去血脉也。邪胜则虚之者，言诸经有盛者皆泻其邪也。徐而疾则实者，言徐内而疾出也。疾而徐则虚者，言疾内而徐出也。言实与虚若有若无者，言实者有气，虚者无气也。察后与先若亡若存者，言气之虚买、补泻之先后也，察其气之已下与常存也。为虚与实若得若失者，言补者必然若有得也，泻者怳然若有失也。夫气之在脉也，邪气在上者，言邪气之中人也高，故邪气在上也。浊气在中者，言水穀皆入于胃，其精气上注于肺，浊溜于肠胃，言寒温不适，饮食不节，而病主于肠胃，故命曰浊气在中也。清冷气在下者，言清湿地气之中人也，必从足始，故曰清气在下也。针陷脉则邪气出者，取之上。针中脉则邪气出者，取之阳明合也。针太深则邪气反沉著，言浅浮之病不欲深刺也，深则邪气从之入，故曰反沉也。皮肉筋脉各有所处者，言经络各有所主也。取五脉者死，言病在中，气不足，但用针尽大泻其诸阴之脉也。取三阳之脉者，唯言尽泻三阳之气，令病人恇然不复也。夺阴者死，言取尺之五里五往者也。夺阳者狂，正言也。睹其色，察其目，知其散复，一其形，听其动静者，言上工知相五色于目，有知调尺寸小大缓急滑涩，以言所病也。知其邪正者，知论虚邪与正邪之风也。右主推之，左持而御之者，言持针而出入也。气至而去之者，言补泻气调而去之也。调气在于终始一者，持心也。节之交三百六十五会者，络脉之渗灌诸节者也。所谓五脏之气已绝于内者，脉口气内绝不至，反取其外之病处与阳经之合，有留针以致阳气，阳气至则内重竭，重竭则死矣，其死也，无气以动，故静。所谓五脏之气已绝于外者，脉口气外绝不至，反取其四末之输，有留针以致其阴气，阴气至则阳气反入，入则逆，逆则死矣，其死也，阴气有馀，故躁。所以察其目者，五脏使五色循明，（《素问·六节藏象论》岐伯曰：五气入鼻，藏于心肺，上使五色修明，音声能彰。则循明当作修明。）循明则声章，声章者，则言声与平时异也。（宛，于阮切。内，纳同。佖，音必，满貌。怳，吁狂切，狂貌。中，俱去声。）

邪气脏腑病形第四  ***************************
篇内首三节论邪气入于脏腑，第四节论病形，故名篇。
黄帝问于岐伯曰：邪气之中人也奈何？岐伯答曰：邪气之中人也高。黄帝曰：高下有度乎？岐伯曰：身半已上者，邪中之也；身半已下者，湿中之也。故曰邪之中人也，无有常，中于阴则溜于腑，中于阳则溜于经。黄帝曰：阴之与阳也，异名同类，上下相会，经络之相贯，如环无端。邪之中人，或中于阴，或中于阳，上下左右，无有恆常，其故何也？岐伯曰：诸阳之会，皆在于面。中人也，方乘虚时及新用力，若饮食汗出，腠理开而中于邪。中于面则下阳明，中于项则下太阳，中于颊则下少阳，其中于膺背两胁，亦中其经。黄帝曰：其中于阴奈何？岐伯答曰：中于阴者，尝从臂胻始。夫臂与胻，其阴皮薄，其肉淖泽，故俱受于风，独伤其阴。黄帝曰：此故伤其脏乎？岐伯答曰：身之中于风也，不必动脏，故邪入于阴经，则其脏气实，邪气入而不能客，故还之于腑。故中阳则溜于经，中阴则溜于腑。（中，去声。溜，当作流。中于膺背两胁，作中于肩背两胁。亦中其经，一本作亦下其经，中与下俱通。胻，户当反，足骨也。淖，奴教反。客，一本作容者，讹。）
此详言邪中阴经者，其脏气尚实，故流之于腑；而邪中阳经者，则止流于本经也。帝以邪气之中人为问，盖恶之，亦叹之也。伯言邪气之中人甚高也，故身半已上，而风寒暑皆能中之，故中人高也。身半已下，而湿能中人，则下亦能中于邪。此高下之所以有度也。且邪之中人无常，中于阴经者，则流于阳经之为腑；而中于阳经者，则止流于本经而已。何见中于阳经者之流于本经也？彼诸阳之会，皆在于面，凡邪之中人，方乘其虚，或新用力，或用饮食，致汗自出，腠理开，故邪遂中之。若中于面，则面部乃手足阳明经，如手阳明迎香、足阳明承泣之类，故邪遂下于阳明经也。若中于项，则项属手足太阳经，如手太阳天窗、足太阳天柱之类，故邪遂下于太阳经也。若中于曲颊，则曲颊属手足少阳经，如手少阳天牖、足少阳风池之类，故邪遂下于少阳经也。其有中于肩背两胁者，皆三阳经之分肉，亦中其经而下之耳。故曰：中于阳者，必流于本经也。何以见中阴经者之流于腑也？凡中于阴经者，其手经必始于臂，足经必始于胻，正以其阴经之皮薄，而肉淖泽，故俱受于风，则独伤此阴经之经脉，而内脏未必伤。盖身中于风，未必动脏，故邪虽入于阴经，而脏气尚实，所以邪不能客之，而遂还之于腑耳。故曰：中于阴者，则流之于腑也。
黄帝曰：邪之中人脏奈何？岐伯曰：愁忧恐惧则伤心，形寒寒饮则伤肺，以其两寒相感，中外皆伤，故气逆而上行。有所堕坠，恶血留内，若有所犬怒，气上而不下，积于胁下，则伤肝。有所击仆，若醉入房，汗出当风，则伤脾。有所用力举重，若入房过度，汗出浴水，则伤肾。黄帝曰：五脏之中风奈何？岐伯曰：阴阳俱感，邪乃得往。黄帝曰：善哉！（按：此与《百病始生篇》末同。）
此言五脏之邪有内伤者，有外感者，必其阴阳俱感，而后外邪得以入脏也。帝承上文而言邪不入脏，固以其脏之实也，然岂无入脏之时乎？伯言邪有不同，有所谓内伤者，故愁忧恐惧则心神伤矣。形寒饮寒，则肺本畏寒，而肺斯伤矣。正以两寒相感，中外皆伤，故气逆而上行也。有所堕坠，恶血在内，及有所大怒，气积胁下，则肝斯伤矣。有所击仆，醉以入房，汗出当风，则脾斯伤矣。有所用力举重，入房过度，汗出浴水，则肾斯伤矣。此内伤之邪中于人脏者如此。虽曰当风浴水，而亦由内伤始也。彼五脏之中风者，亦以阴经阳经俱感于邪，则脏腑俱伤，邪乃入脏。若止感阴经，则脏气尚实，其邪岂能以遽入哉？
黄帝问于岐伯曰：首面与身形也，属骨连筋，同血合于气耳。天寒则裂地凌冰，其卒寒，或手足懈惰，然而其面不衣，何也？岐伯答曰：十二经脉三百六十五络，其血气皆上于面而走空窍，其精阳气上走于目而为睛，其别气走于耳而为听，其宗气上出于鼻而为臭，其浊气出于胃走唇舌而为味。其气之津液皆上熏于面，而皮又厚，其肉坚，故无热甚寒不能胜之也。（卒，音猝。）
此言人面之耐寒，以气之津液皆上熏于面也。夫首面之与身，皆形也，无不连属筋骨，合同气血，宜乎寒则俱寒，热则俱热也。故天有裂地凌冰之寒，而人之手足，皆畏猝寒而懈情，然而其面不衣，而独无所畏者何哉？伯言十二经三百六十五络，凡曰空窍、曰睛、曰听、曰闻臭，曰辨味，皆在人身之首面者，正以气之津液皆上熏于面，而皮厚肉坚，故甚寒甚热皆不能胜面耳。
黄帝曰：邪之中人，其病形何如？岐伯曰：虚邪之中身也，洒淅动形；正邪之中人也微，先见于鱼，不知于身，若有若无，若亡若存，有形无形，莫知其情。黄帝曰：善哉！（此节与《素问·八正神明论》、本经《官能篇》大义相同。）
此言邪中人身之形，虚邪则易见，而正邪则难知也。《八正神明论》曰：虚邪者，八正之虚邪风也。正邪者，身形若用力，汗出腠理开，逢虚风，其中人也微，故莫知其情，莫见其形者是也。
黄帝问于岐伯曰：余闻之，见其色，知其病，命曰明。按其脉，知其病，命曰神。问其病，知其处，命曰工。余愿闻见而知之，按而得之，问而极之，为之奈何？岐伯答曰：夫色脉与尺之相应也，如桴鼓影响之相应也，不得相失也，此亦本末根叶之出候也，故根死则叶枯矣。色脉形肉不得相失也，故知一则为工，知二则为神，知三则神且明矣。黄帝曰：愿车闻之。岐伯答曰：色青者，其脉弦也；赤者，其脉钩也；黄者，其脉代也；白者，其脉毛；黑者，其脉石。见其色而不得其脉，反得其相胜之脉，则死矣；得其相主之脉，则病己矣。黄帝问于岐伯曰：五脏之所主变化之病形何如？岐伯答曰：先定其五色五脉之应，其病乃可别也。黄帝曰：色脉已定，别之奈何？岐伯曰：调其脉之缓急小大滑涩，而病变定矣。黄帝曰：调之奈何？岐伯答曰：脉急者，尺之皮肤亦急；脉缓者，尺之皮肤亦缓；脉小者，尺之皮肤亦减而少气；脉大者，尺之皮肤亦贲而起；脉滑者，尺之皮肤亦滑；脉涩者，尺之皮肤亦涩。凡此变者，有微有甚。故善调尺者，不待于寸；善调脉者，不待于色。能参台而行之者，可以为上工，上工十全九。行二者为中工，中工十全七。行一者为下工，下工十全六。（贲，奔同。）
此详言色脉病之相应，而全此三法者之难也。夫见色知病为明，按脉知病为神，问病知处为工。（处者，各经也。）正以色脉与尺相应，如桴鼓影响，如本末根叶，故知一为工，知二为神，知三为神且明。何也？肝主木，其色青，脉当弦；心主火，其色赤，脉当钩；脾主土，其色黄，脉当代；肺主金，其色白，脉当毛；肾主水，其色黑，脉当石。见其色而其脉未合，反得其相胜之脉，如色本青，而脉来浮涩而短，是金来剋木也。此病之所以死也。如色本青，而脉来沉石而滑，是水来生木也，此病之所以已也。故五脏变化之病形虽异，而色脉已定，乃可别之。别之者，调其脉之缓急大小滑涩也，调之者，调其尺之皮肤缓急大小滑涩与脉同也。则病变虽有微甚，知病本无难易，自然调尺而可知寸，调脉而可知色，所谓见色而知病，按脉而知病，问病而知处者，此之谓也。（本经《论疾诊尺篇》云：审其尺之缓急小大滑涩，肉之坚脆，而病形定矣。）人能行此三者为上工，行二者为中工，行一者为下工，以其所全有九分、七分、六分之异，故其人有上中下之分耳。
黄帝曰：请问脉之缓急小大滑涩之病形何如？岐伯曰：臣请言五脏之病变也。心脉急甚者为瘛瘲；微急为心痛引背，食不下。缓甚为狂笑；微缓为伏梁，在心下，上下行，时唾血。大甚为喉吤；微大为心痹引背，善泪出。小甚为善哕；微小为消瘅。滑甚为善渴；微滑为心疝引脐，小腹鸣。涩甚为瘖；微涩为血溢、维厥、耳鸣、颠疾。（瘛，音治。瘲，音纵。吤，音介。哕，乙劣切。）
此详言五脏之病异脉变，而先以心言之也。脉有缓急小大滑涩，则病必随脉而变也。故急脉属肝，心得急脉而甚，当为风邪入心，病成瘛瘲。瘛为筋脉踡急，而瘲为筋脉弛纵，即今所谓急慢惊风之意耳。若脉急而微，则其病为心痛引背，食亦不下。正以急甚病亦甚，病于内而又病于外，故曰瘛瘲。急微则病微，病止在于中也。缓脉属脾，心得缓脉而甚，当为土邪相併，病成狂笑。心在声为笑，狂则失神矣。若脉缓而微，其病有伏梁之积在于心下，或升或降而行，时或唾中有血。正以甚则病成于骤，故曰狂笑。微则病成于素，故曰伏梁也。大脉属心，故得大脉而甚，当为心火充溢，喉中吤然有声。若脉大而微，其病为心痹引背，时善泪出。正以心脉繫于喉咙，附于背，通于目，故甚则病势有馀而为喉吤，微则病势渐成而为痛引于背，及出泪也。小脉者，大脉之反也。心脉既小，而又小之甚，则心气不足，无以资土，其病当为哕。心脉而为小之微，则血液枯燥，病为消瘅也。滑脉者，涩脉之反也。心脉既滑，而又滑之甚，则心火有馀，病为善渴。若滑而微，则病为心疝引脐，小腹必鸣也。涩为肺脉，心得涩脉而甚，金火相烁，病成为瘖。若脉涩而微，其血当损而溢，其阴维阳维之脉必厥，其耳必鸣，其疾在巅。正以心火不足，金反乘之，故甚则中外皆不足，微则内证杂见也。
肺脉急甚为癫疾；微急为肺寒热，怠惰，咳唾血，引腰背胸，若鼻息肉不通。缓甚为多汗；微缓为痿瘻、偏风，头以下汗出不可止。大甚为胫肿；微大为肺痹引胸背，起恶日光。小甚为泄；微小为消瘅。滑甚为息贲上气；微滑为上下出血。涩甚为呕血；微涩为鼠瘻，在颈支腋之间，下不胜其上，其应善痠矣。（贲，音奔。痠，音酸。）
此言肺经之脉异病变也。急为肝脉，肺得急脉而甚，则木邪反乘所不胜，故为癫疾。若得急脉而微，则肺为寒热，为怠惰，为咳，为唾血，其咳引腰背与胸，又鼻中有息肉不通，皆肺气不足，风邪有馀所致也。但甚则邪发于骤而为咳，微则邪积于素而为诸病耳。缓为脾脉，肺得缓脉而甚，则血不养脾，脾虚不能生金，当为虚汗甚多也。若得缓脉而微，则为痿证，为鼠瘻，为偏风，为头以下汗出不可止。盖甚则病发于骤，虚汗甚多。而微则病成有日，故诸证悉见也。大为心脉，肺得大脉而甚，则金为火烁，肾水随涸，胫发为肿。若得脉大而微，则肺痹引于胸背，见火知畏，虽日光亦所恶也。盖甚则心肺肾之交病，病为胫肿，内外俱形也。微则肺经之为病，成于内也。小脉为大之反，肺得小脉而甚，则中气大衰，病当为泄。若得小脉而微，则为消瘅也。正以甚则虚甚，土金皆衰而成泄。小则病微，其消瘅之病止在于肺也。滑为涩脉之反，肺得滑脉而甚，则火盛病炽，当为息贲之积，而其气上逆也。若得滑脉而微，则火逼肺与大肠，当为上下出血也。盖滑主气为病，气上而不下。微则主血为病，血乃上下俱行也。涩为肺脉，肺得涩脉而甚，则肺邪有馀，血溢而呕。若得涩脉而微，则为鼠瘻，在颈与支腋之间。身为上，足为下，下体不胜其上，故足软无力，其应善痠矣。正以甚则血为有伤，微则病积于素，所以有不同耳。
肝脉急甚者为恶言；微急为肥气在胁下，若覆杯。缓甚为善呕；微缓为水瘕痹也。大甚为内痈，善呕衄；微大为肝瘅，阴缩，咳引小腹。小甚为多饮；微小为消瘅，滑甚为㿉疝；微滑为遗溺。涩甚为溢饮；微涩为瘛挛筋痹。（瘕，音贾。㿉，徒回切。）
此言肝经之脉异病变也。急为肝脉，肝脉急甚为恶言，盖肝主怒，肝气有馀则听言而恶也。微急为肥气在胁下若覆杯，盖肝素有积，其脉虽急而渐微也。缓为脾脉，肝脉缓甚，则木土相剋，病为善呕。肝脉微缓，则土不胜水，当成水瘕而为痹也。水瘕者，水积也。大为心脉，肝得大脉而甚，则火气炎木，内当为痈，及善呕血，与鼻中出血为衄也。若脉得微大，则为肝痹，为阴缩，为咳引小腹，火自阴经而上，而为诸病，较之甚者，仅血不上越耳。小为大脉之反，肝得小脉而甚，则血甚不足，当为多饮。若得小脉而微，则为消瘅，其病相类而成耳。滑为涩脉之反，肝得滑脉而甚，则睾丸属于肝经，㿉疝已成也。若得滑脉而微，则疏泄无束，当为遗溺也。涩为肺脉，肝得肺脉而甚，则木为金胜，邪反干脾，土不胜水，饮溢四肢也。若得涩脉而微，则血不养筋，当为瘛为挛，为筋痹也。
脾脉急甚为瘛瘲；微急为膈中，食饮入而还出，后沃沫。缓甚为痿厥；微缓为风痿，四肢不用，心慧然若无病。大甚为击仆；微大为疝气，腹里大脓血在肠胃之外。小甚为寒热；微小为消瘅。滑甚为㿉癃；微滑为虫毒蛕蝎腹热。涩甚为肠㿉；微涩为内㿉，多下脓血。（蛕，胡恢切。㿉，音溃。蝎，胡葛切。）
此言脾经之脉异病变也。急为肝脉，脾得急脉而甚，则风邪剋土，病成瘛瘲也。若得急脉而微，则木邪侮土，其在上为膈中，食饮入而还出，脾气不上通也。（本经《上膈篇》云：气为上膈，食饮入而还出。）在下为去后沃沫，脾气不下疏也。缓为脾脉，脾得缓脉而甚，则土气大弱，为痿为厥。若得缓脉而微，则为风为痿，四肢不用，心则慧然若无病也。大为心脉，脾得大脉而甚，病为击仆，若击之而仆地也。若得大脉而微，则脾经成疝，腹中必大脓血在于胃之外。（按：《腹中论》，黄帝曰：病有少腹盛，上下左右皆有根，可治否？岐伯曰：名为伏梁，里大脓血居肠胃之外，不可治，治每切按之至死。此下则因阴，必下脓血，上则迫于胃，生膈，夹胃脘内痈。此久病也，难治。居脐上为逆，脐下为从。勿动亟夺。）盖甚则病形于外，微则病积于中也。小为大脉之反，脾得小脉而甚，则为寒热往来，以脾血不足也。若得小脉而微，则为消瘅之证，以血枯津竭也。滑为涩脉之反，脾得滑脉而甚，则为㿉疝，为癃溺，盖土不胜水则为㿉，土不运水则为癃也。若得滑脉而微，则有虫毒如蛕蝎之类，其腹内当为热，盖以滑为阳脉，其形如珠，则必有虫物毒气为热也。涩为肺脉，脾得涩脉而甚，则肺与大肠为表里，今涩脉见于脾土，而又至于甚，则土不能生金，金邪又为有馀，其大肠当为内溃也。若得涩脉而微，则内溃多下脓血，盖溃在内者为甚，而脓血之下者，为气当疏通，反由于微也。
肾脉急甚为骨癫疾；微急为沉厥奔豚，足不收，不得前后。缓甚为折脊；微缓为洞，洞者食不化，下嗌还出。大甚为阴痿；微大为石水，起脐已下，至小腹睡睡然，上至胃脘，死不治。小甚为洞泄；微小为消瘅。滑甚为癃㿉；微滑为骨痿，坐不能起，起则目无所见。涩甚为大痈；微涩为不月沉痔。（睡，竹垂切。）
此言肾经之脉异病变也。急为肝脉，肾得急脉而甚，则肾主骨，风邪入骨，当为骨癫疾。（本经《癫狂篇》有骨癫疾。）若得急脉而微，则为沉厥，盖风邪入肾则为厥，而肾气不足则当沉滞而无知也；及为奔豚，以肾邪渐积而成也；为足不收，以肾脉行于足也；为不得前后，以肾通窍于二便也。正以甚则骨癫，自里达表也；微则病徐，在里病多也。脾为缓脉，肾得缓脉而甚，则肾与膀胱为表里，膀胱之脉行于脊，今土邪乘水，肾气不足，当折脊而不能举也。若得缓脉而微，则肾气无束，当为洞泄不止，其脾气亦不运行，而所下之食宜不化，或至食饮下嗌而还出也。大为心脉，肾得大脉而甚，则火盛水衰，当为阴痿也。若得大脉而微，则脐下当有石水，起脐已下，至少腹觉睡睡然而下垂，及上至胃脘，此证当至死不治耳。（按：《素问·阴阳别论》云：阴阳结邪，多阴少阳为石水。又《大奇论》有：肾肝并沉为石水。本经《水胀篇》有石水之问，而伯无所答。今以本节考之，则石水多生于肾经而居下部者。）小为大脉之反，肾为小脉而甚，则肾气甚衰，无以主下焦，而为洞泄。若得小脉而微，亦水不配火，当为消瘅之证也。滑为肾脉，肾得滑脉而甚，则肾邪有馀，当膀胱闭癃及成㿉疝也。若得肾脉而微，则肾气亦衰，当为骨痿而不能起床，起则昏晕目盲矣。涩为肺脉，肾得涩脉而甚，则精血俱衰，内为大痈。若得涩脉而微，则精血亦衰，当为经闭与痔下也。
黄帝曰：病之六变者，刺之奈何？岐伯答曰：诸急者多寒；缓者多热；大者多气少血；小者血气皆少；滑者阳气盛，微有热；涩者多血少气，微有寒，是故刺急者，深内而久留之。刺缓者，浅内而疾发针，以去其热。刺大者，微泻真气，无出其血。刺滑者，疾发针而浅内之，以泻其阳气而去其血。刺涩者，必中其脉，随其逆顺而久留之，必先按而循之，已发针，疾按其痏，无令其出血，以和其脉。诸小者，阴阳形气俱不足，勿取以针，而调以甘药也。（内，纳同。泻，去声。痏，荥美切。）
此言刺上六脉之有法，而唯小脉用药也。六变者，以病因脉而变也。故诸部急者必多寒，凡刺急脉者，必深纳其针而久留之，则寒自热也。诸部脉缓者必多热，凡刺缓脉者，必浅纳其针而疾发之，则热可去也。盖寒必入内，故其针深；热必达外，故其针浅也。诸部脉大者，多气少血，凡刺大脉者，微泻其气，无出其血可也。诸部脉小者，血气皆少，其阴阳形气俱不足，勿取以针，而当调以甘和之药可也。诸部皆滑者，阳气必盛，且微有热，凡刺滑脉者，必疾发其针而浅纳之，以泻其阳气，而去其热可也。诸部脉涩者，多血少气，且微有寒，凡刺涩脉者，必中其脉，随其逆顺而久留之，必先按而循之，及已发针，当速按其焰，无令其血出，以和其脉可也。
黄帝曰：余闻五脏六腑之气，荥输所入为合，令何道从入，入安连过，愿闻其故。岐伯答曰：此阳脉之别入于内，属于腑者也。黄帝曰：荥输与合，各有名乎？岐伯答曰：荥输治外经，合治内腑。黄帝曰：治内腑奈何？岐伯曰：取之于合。黄帝曰：合各有名于？岐伯答曰：胃合于三里，大肠合入于巨虚上廉，小肠合入于巨虚下廉，三焦合入于委阳，膀胱合入于委中央，胆合入于阳陵泉。黄帝曰：取之奈何？岐伯答曰：取之三里者，低跗取之；巨虚者，举足取之；委阳者，屈伸而索之；委中者，屈而取之；阳陵泉者，正竖膝予之，齐下至委阳之阳取之。取诸外经著，榆申而从之。（输、腧同。竖，音柱。予，与同。齐，脐同。榆，舂朱切。按：此节曰荥输治外经为句，观末云取诸外经者自明。彼有以经字连下者，非。且此经字乃经脉之经，即首节中阳则流于经之经，非井、荥、输、经、合之经也。）
此言荥输治外病，合治内腑，遂举治内腑之合穴以明之也。夫五脏六腑之气脉，虽始于井，而井之所注为荥，所行为输，所经为经，所入为合，是果何道而入？入何连过？伯乃不言五脏之阴脉，止言六腑之阳脉，谓此荥输与合，即阳脉之入于内而属于腑也。盖荥输与合，皆各有名，然荥输之穴，气脉尚在于外，所以治病之在外经脉也。合之穴，气脉则入于内，所以治病之在内腑也。是以内焉之腑曰胃，外焉之合曰三里，故胃与三里而相合也。内焉之腑曰大肠，外焉之合曰巨虚上廉，（此本足阳明胃经之穴，其实为大肠之合。前《本输篇》有云：复下三里三寸，为巨虚上廉；复下上廉三寸，为巨虚下廉。大肠属上廉，小肠属下廉。）放大肠与巨虚上廉而相合也。内焉之腑曰小肠，外焉之合曰巨虚下廉，（义见上。）故小肠与巨虚下廉而相合也。内焉之腑曰三焦，外焉之合曰委阳，（属足太阳膀胱经之穴，其实为三焦之合。）故三焦与委阳而相合也。内焉之腑曰膀胱，外焉之合曰委中，故膀胱与委中而相合也。内焉之腑曰胆，外焉之合曰阳陵泉，故胆与阳陵泉而相合也。此所以刺此诸合，则内腑之病治矣。然取穴各有其法，取三里者，将足之跗面低下著地而取之，不使之举足。取上下巨虚者，则举足而取之。取委阳者，屈其体，以觅承扶之阴纹；伸其体，以度委阳之分寸，故曰屈伸而索之。（委阳在承扶下一寸六分，承扶在尻臀下陷纹中。）取委中者，则屈其足而不伸也。（在膕中央约纹陷中，必屈足而取之。）取阳陵泉者，则正竖其膝以与其穴，在膝下一寸䯒骨外陷中也。然委阳在委中之上、承扶之下，而委阳之外廉，即委阳之阳也。（古人谓外为表，又名之曰阳。）彼阳陵泉者，正在委阳之外也。齐下至此处，以觅至膝下，而取阳陵泉耳。夫取合之法如此。若荥输治外经，则取外病之经脉，当觅荥穴、输穴以治之，亦必偷扬以申其手足而善取之耳。上文有荥输治外经之答，而帝未之问，故伯不明言荥输之名，而告以取穴之法也。
黄帝曰：愿闻六腑之病。岐伯答曰：面热者，足阳明病；鱼络血者，手阳明病；两跗之上脉竖陷者，足阳明病，此胃脉也。大肠病者，肠中切痛而鸣濯濯，冬日重感于寒即泄，当脐而痛，不能久立，与胃同候，取巨虚上廉。胃病者，腹䐜胀，胃脘当心而痛，上支两胁，膈咽不通，食饮不下，取之三里也。
此言手足阳明经之病，而有刺之之穴也。足阳明者，胃也。胃脉上于面，故面热者足阳明病。手阳明者，大肠也。鱼络在鱼际之下，阳溪、列缺之间，大肠之脉行于此，故鱼络有血者，手阳明病。足面为跗，两跗之上，其脉或竖或陷者，乃冲阳、解溪等穴也，故知其为足阳明胃经有病耳。且大肠经有病者，肠中切痛而鸣濯濯。切痛者，痛之紧也。濯濯者，肠中有水，而往来气冲则有声也。若冬日重感于寒，则即泄矣。其当脐而痛不能久立，以大肠正在脐也。彼胃有巨虚上廉，为大肠之合，故曰与胃同候，取之巨虚上廉也。（后胀论有大肠胀者，证与此同。）又胃经有病者，腹必䐜胀，其胃脘当心而痛，上支两胁，膈咽等处气不能通，食饮不下，当取本经三里穴也。
小肠病者，小腹痛，腰脊控睾而痛，时窘之后，当耳前热，若寒甚，若独肩上热甚，及手小捐次捐之间热，若脉陷者，此其候也。手太阳病也，取之巨虚下廉。（睾，音皋，阴丸。）
此言小肠经之病，而有刺之之穴也。小肠近小腹之内，后附腰脊，下连睾丸，故小腹痛，腰脊控引睾丸而痛，痛时窘甚，而欲往去后也。小肠脉自手外侧，出踝中，上臂，出肘后端，出肩解，绕肩肿，交肩上，故耳前热，或耳前寒甚，或肩上热甚，又手小指连及次指之间热。若由小指而上至前腕处脉有下陷，皆本经有病之候也。彼胃经有巨虚下廉穴，为小肠经之合，故当取此以刺之。
三焦病者，腹气满，小腹尤坚，不得小便，窘急，溢则水留，即为胀，候在足太阳之外大络，大络在太阳、少阳之间，亦见于脉，取委阳。（按：此三焦，分明是后三焦，乃有名有形者，与《营卫生会篇》之前三焦有名无形者不同。）
此言三焦之病，而有刺之之穴也。手少阳三焦经之脉，入缺盆，布膻中，络心包，下膈，循属三焦，故腹气满，小腹尤坚也。三焦为决渎之官，故病则不得小便而窘急也。甚则水溢留内而为胀。彼委阳穴者，足太阳膀胱经之大络也，其穴在足太阳经之外，足少阳经之前，出于委中外廉两筋间，为三焦之合，故三焦有病则脉必下陷，当取此穴以刺之。
膀胱病者，小腹偏肿而痛，以手按之，即欲小便而不得，肩上热，若脉陷，及足小指外廉及胫踝后皆热，若脉陷，取委中央。
此言膀胱经之病，而有刺之之穴也。膀胱有病，则欲小便时，奈小腹中偏肿而痛，以手按痛处，即欲小便而不可得。其肩上热，脉或陷，以膀胱之脉凡大抒等穴皆在肩背也。足小指外廉用胫踝后皆热，脉亦若陷，以其脉自至阴、通谷、束骨、金门、申脉、仆参、崑崙、附阳、飞扬等穴，皆在足小指外廉与胫踝等处也。委中者，乃本经之合穴，故当取此穴以刺之。
胆病者，善太息，口苦，呕宿汁，心下澹澹，恐人将捕之，嗌中吤吤然，数唾，在足少阳之本末，亦视其脉之陷下者灸之。其寒热者，取阳陵泉。
此言胆经之病，而有刺之之穴也。胆病者，善太息，口苦，呕宿胆汁，心下澹澹然，加人将捕之，盖以胆气之虚也。嗌中吤吤然有声，且数多唾，以胆之有邪也，在取足少阳经之本末而视之，盖以经穴之始为本，经穴之终为末也。其本末脉有陷下者，当灸之。若有寒热往来，则取阳陵泉之合穴而刺之。
黄帝曰：刺之有道乎？岐伯答曰：刺此者，必中气穴，无中肉节。中气穴则针染（一本作游。）于巷，中肉节即皮肤痛，补泻反则病益笃。中筋则筋缓，邪气不出，与其真相搏，乱而不去，反还内著。用针不审，以顺为逆也。（中，俱去声。著，著同。）
此言刺穴有道，而反之者有害也。凡刺上节等穴者，必中其经气所会之正穴，无中气穴之肉节相连处也。盖中气穴，则针游于巷，而气脉相通，即《素问·气穴论》游针之居也。（如名气冲穴为气街，而《卫气篇》有胸气、腹气、头气、胫气皆有街，则巷即街之义。）中肉节，则皮肤徒痛。若中于筋，则筋缓无束。若当补而泻，当泻而补，补泻相反，病当益笃，是以邪气不出，与真气相搏而乱，邪反内著。此皆用针不审，以顺为逆之故，殊非刺穴之道也。

根结第五  ***************************
内有阴阳诸经根于某穴，结于某穴，故名篇。
岐伯曰：天地相感，寒暖相移，阴阳之道，孰少孰多？阴道偶，阳道奇，发于春夏；阴气少，阳气多，阴阳不调，何补何泻？发于秋冬，阳气少，阴气多，阴气盛而阳气衰，故茎叶枯藁，湿雨下归，阴阳相移，何泻何补？奇邪离经，不可胜数，不知根结，五脏六腑，折关败枢，开阖而走，阴阳大失，不可复取。九针之玄，要在终始，故能知终始，一言而毕，不知终始，针道咸绝。（奇，音箕。）
此言九针之玄，其要在于《终始篇》也。天地相感而寒暑生，其阴阳之道有多有少，阴道为偶，阳道为奇，故人身与天地相参。凡病发于春夏者，则阴气少而阳气多，是谓阴阳不调也，当于何经而补之泻之？凡病发于秋冬者，则阳气少而阴气多，是谓阴阳相移也，当于何经而补之泻之？奇邪，不正之邪也。感此人彼，谓之离经。脉气所起为根，所归为结。《素问·离合真邪论》曰：太阳为开，阳明为阖，少阳为枢；太阴为开，厥阴为阖，少阴为枢。正与下文相同。今曰关者，是有关乃所以开阖也。《终始》，本经第九篇名。言不正之邪，至变难纪，用针者，若不知穴之根结，则五脏六腑关折枢败，开阖误走，其气阴阳大失，气难复取。是故九针玄妙之法，其要在《终始篇》中，人有知否，乃针道之所以明暗也。（按：《终始篇》全以人迎知六阳经之病，气口知六阴经之病，阳盛阴虚则泻阳补阴，阴盛阳虚则泻阴补阳，真针道玄妙之法也。）
太阳根于至阴，结于命门。命门者，目也。阳明根于厉兑，结于颡大。颡大者，钳耳也。少阳根于窍阴，结于窗笼，窗笼者，耳中也。太阳为开，阳明为阖，少阳为枢。故开折则肉节渎而暴病起矣。故暴病者，取之太阳，视有馀不足。渎者，皮肉宛膲而弱也。阖折则气无所止息而痿疾起矣，故痿疾者，取之阳明，视有馀不足。无所止息者，真气稽留，邪气居之也。枢折即骨繇而不安于地，故骨繇者，取之少阳，视有馀不足。骨繇者，节缓而不收也。所谓骨繇者，摇故也，当穷其本也。（骨繇，音骨摇。按：《素问·气交变大论》岁土不及之下，有筋骨繇复。王注亦以为筋骨摇动。）
此言足三阳经之有根结，而成病有由，治病有法也。足太阳膀胱经，其根起于至阴，（在足小指外侧，去爪甲如韭叶，针一分，留五呼，灸三壮。）结于命门。命门者，目也，谓睛明穴也。（目内眦头一分宛宛中，针一分，留六呼，禁灸。）足阳明胃经根于厉兑，（足大指之次指端，去爪甲如韭叶，针一分，灸三壮。）结于颡大。颡大者，钳耳也，谓头维穴也。（额角入发际，本神旁一寸半，神庭旁四寸半，针三分，禁灸。）足少阳胆经，根于窍阴，（足小指之四指端，去爪甲如韭叶，针一分，留一呼，灸三壮。）结于窗笼。窗笼者，耳中也。谓听宫穴也。（耳微前陷中，上关上一寸动脉宛宛中，张口得之，针三分。按手太阳小肠经有天窗穴，一名窗笼，去颈大筋前，曲颊下，扶突后动脉应手陷中。观下文肾经结于任脉之廉泉，肝经结于任脉经之玉英，则本经有结之他经者，疑天窗为足少阳经之所结欤？）太阳为三阳，最在表，故为关之开。阳明为二阳，居阳之中，故为关之阖。少阳为一阳，最在里，故为关之枢，故关之开折，则肉节渎而暴病起，是以有暴病者，当取足之太阳，视其有馀不足而补泻之。所谓肉节渎者，其皮肉宛膲而弱也。关之阖折，则气无所止息而痿疾起，是以有痿疾者，当取足之阳明，视其有馀不足而补泻之。所谓气无止息者，正气稽留，而邪气反居之也。关之枢折，则骨繇而不安于地，是以有骨繇病者，当取足之少阳，视其有馀不足而补泻之。所谓骨繇者，正以其节缓而不能收，即骨之摇动故也。夫曰渎，曰气无所止息，曰骨摇，皆折关败枢，开阖而走使然也，皆当穷其本以治其病者。
太阴根于隐白，结于太仓。少阴根于涌泉，结于廉泉。厥阴根于大敦，结于玉英，络于膻中。太阴为开，厥阴为阖，少阴为枢。故开折则仓禀无所输膈洞，膈洞者，取之太阴，视有馀不足。故开折者，气不足而生病也。阖折即气绝而喜悲，悲者，取之厥阴，视有馀不足。枢折则脉有所结而不通，不通者，取之少阴，视有条不足。有结者皆取之不足。
此言足三阴经之有根结，而成病有由，治病有法也。足太阴脾经，其根起于隐白，（去大指端内侧，去爪甲如韭叶，针一分，留三呼，灸三壮。）结于太仓，以胃与脾相为表里也。（大仓即中脘穴，系任脉经，脐上四寸针八分，灸七壮。）足少阴肾经，根于涌泉，（足心陷中，针三分，留三呼，灸三壮。）结于廉泉。（一名舌本，颔下结喉上四寸中央，针二分，留七呼，灸三壮。）足厥阴肝经，其根起于大敦，（足大指端，去爪甲如韭叶三毛中。一云：内侧为隐白，外侧为大敦。针三分，留十呼，灸三壮。）结于玉英，（即玉堂穴，系任脉经，紫宫下一寸六分，针三分，灸五壮。）络于膻中，（玉堂下一寸六分，两乳间陷中，禁针，灸五壮。）太阴为三阴，为阴之表，故为关之开。厥阴为一阴，居阴之里，故为关之阖。少阴为二阴，居阴之中，故为关之枢。故关之开折，则脾不运化，仓廪无所转输，其病为膈证，为洞泄。是以有膈洞病者，当取足之太阴，视其有馀不足而补泻之，正以开折者，其脾气不足而病生膈洞也。关之阖折，则肝气绝而喜悲，是以气绝喜悲者，当取足之厥阴，视其有馀不足而补泻之。关之枢折，则肾脉有所结而下焦不通，是以下焦不通者，当取足之少阴，视其有馀不足而补泻之。然此有结者，不可以有馀视之，仍以不足取之也。
足太阳根于至阴，溜于京骨，注于崑崙，入于天柱、飞扬也。足少阳根于窍阴，溜于丘墟，注于阳辅，入于天容、光明也。足阳明根于厉兑，溜于冲阳，注于下陵，入于人迎、丰隆也。手太阳根于少泽，溜于阳谷，注于小海，入于天窗、支正也。手少阳根于关冲，溜于阳池，注于支沟，入于天牖、外关也。手阳明根于商阳，溜于合谷，注于阳溪，入于扶突、偏历也。此所谓十二经者，盛络皆当取之。（天容当作天冲，下陵当作解溪。）
此言手足六阳之经，皆自井而入于络也。足太阳膀胱经根于至阴之井，流于京骨之原，注于崑崙之经，入于天柱之在头者，络于飞扬之在足者。足少阳胆经根于窍阴之井，流于丘墟之原，注于阳辅之经，入于天冲之在头者，络于光明之在足者。足阳明胃经根于厉兑之井，流于冲阳之原，注于解溪之经，入于人迎之在头者，络于丰隆之在足者。手太阳小肠经根于少泽之井，流于阳谷之经，注于小海之合，入于天窗之在头者，络于支正之在手者。手少阳三焦经根于关冲之井，流于阳池之原，注于支沟之经，入于天牖之在头者，络于外关之在手者。手阳明大肠经根于商阳之井，流于合谷之原，注于阳溪之经，入于扶突之在头者，络于偏历之在手者。此所谓十二经之盛络也，皆当取之。
一日一夜五十营，以营五脏之精，不应数者，名曰狂生。所谓五十营者，五脏皆受气，持其脉口，数其至也。五十动而不一代者，五脏皆受气；四十动一代者，一脏无气；三十动一代者，二脏无气；二十动一代者，三脏无气；十动一代者，四脏无气；不满十动一代者，五脏无气。予之短期，要在终始。所谓五十动而不一代者，以为常也。以知五脏之期，予之短期者乍数乍疏也。（第一数去声，第二数上声。予，与同。）
此言脉口之脉五十动者为常脉，而其数减者其脏危也。五十营者，脉运五十度也。本经有《五十营篇》，正此义耳。凡人周身之脉，计一十六丈二尺，自夫宗气积于胸中，主呼吸而行脉隧，一呼脉行三寸，一吸脉行三寸，呼吸总为一息，则脉行六寸。由一息六寸推之，则一日一夜即一十六丈二尺之脉，积至五十次周于身，通计一万三千五百息，则脉行八百一十丈，以运五脏之精。如不应此数者，名曰狂生，犹云侥倖而生也。正以五十营者，五脏皆受气，持其脉口之脉，（脉口以脉会于此，故曰脉口；又以脉气会于此，故曰气口；又以太渊去鱼际一寸，故曰寸口。）数其来至之数，五十动而不一代者，乃五脏皆受气也。《素问·脉要精微论》曰：代则气衰。盖代脉中止，不能自还，如有求代之义，故名。今五十动而不见止脉，所以五脏皆受气也。下此而四十动一代者，是五脏中一脏无气也；三十动而一代者，是五脏中二脏无气也；二十动一代者，是五脏中三脏无气也；十动一代者，是五脏中四脏无气也；不满十动一代者，是五脏皆无气也。即此可以短期与之，其要法在本经之《终始篇》中。（《终始篇》云：终始者，经脉为纪，持其脉口、人迎，以知阴阳有馀不足，平与不平。又曰：不病者，脉口、人迎应四时也，上下相应而俱往来也，六经之脉不结动也。其义甚详。）正以五十动而不一代者，乃平人之常脉，故可以知五脏之期。兹乃以短期与之者，即乍数乍疏之脉，非脉之代者而何？
黄帝曰：逆顺五体者，言人骨节之小大，肉之坚脆，皮之厚薄，血之清浊，气之滑涩，脉之长短，血之多少，经络之数，余已知之矣，此皆布衣匹夫之士也。夫王公大人，血食之君，身体柔脆，肌肉软弱，血气剽悍滑利，其刺之徐疾浅深多少，可得同之乎？岐伯答曰：膏粱菽藿之味何可同也？气滑即出疾，其气涩则出迟，气悍则针小而入浅，气涩则针大而入深，深则欲留，浅则欲疾。以此观之，刺布衣者，深以留之；刺大人者，微以徐之。此皆国气剽悍滑利也。（剽，比昭切。悍，候岸切。）
此言人有贵贱，而刺法因以异也。五体者，即《阴阳二十五人篇》有五形之人也。布衣匹夫之士，其骨节有小大，肉有坚脆，皮有厚薄，血有清浊，气有滑涩，脉有长短，血有多少，此皆经络之数，大抵相类。至于王公大人，血食之君，身体肌肉软弱，血气剽悍滑利，必非贱者之可同也，其用针之徐疾浅深多少，可以同否？伯曰：贵者之用膏粱，贱者之用寂藿，难以同也。然尝分而论之：凡气滑者，则疾出其针；气涩者，则迟出其针。气悍者，则针小，而所入又浅；气涩者，则针大，而所人又深。入针深者，则欲久留其针；入针浅者，则欲疾去其针。以此观之，则刺布衣者，气之涩者也，可以针大而深入，又当以久留其针也。刺大人者，气之滑且悍者也，可以针小而入浅，又当徐以纳之也。此皆因其气之剽悍滑利，异于布衣之士耳。
黄帝曰：形气之逆顺奈何？岐伯曰：形气不足，病气有馀，是邪胜也，急泻之。形气有馀，病气不足，此阴阳气俱不足也，不可刺之，刺之则重不足，重不足则阴阳俱竭，血气皆尽，五脏空虚，筋骨髓枯，老者绝灭，壮者不复矣。形气有馀，病气有馀，此谓阴阳俱有馀也，当泻其邪，调其虚实。故曰有馀者泻之，不足者补之，此之谓也。故曰刺不知逆顺，真邪相搏。满而补之，则阴阳四溢，肠胃充郭，肝肺内䐜，阴阳相错。虚而泻之，则经脉空虚，血气竭枯，肠胃㒤辟，皮肤薄著，毛腠夭膲，予之死期。故曰用针之要，在于知调阴与阳。调阴与阳，精气乃光，合形与气，使神内藏。故曰上工平气，中工乱脉，下工绝气危主。故曰下工不可不慎也，必审五脏变化之病，五脏之应，经络之实虚，皮之柔粗，而后取之也。（㒤，音摄。辟，僻同。《素问·调经论》有虚㒤辟。）
此详言补泻当知逆顺，而反此者有害，所以当明用针之要也。人之形气本不足，病气反有馀，是邪胜也，急泻之。人之形气本有馀，病气则衰弱，是正衰也，急补之。若形气病气皆不足，此阴阳诸经之气皆不足也，不可刺之，刺之则重不足，而阴阳俱竭，血气皆尽，五脏空虚，筋骨髓枯，年老者必至绝灭其气，壮者其气终不能复矣。形气病气皆有馀，此谓阴阳诸经之气皆有馀也，急泻其邪，而后调其正气之虚实。此正有馀则泻，不足则补，其理为顺。若有馀则补，不足则泻，其理为逆。故所刺不知逆顺，则真邪相搏。满者当泻而反补之，所以邪气有馀，当有阴阳四溢，肠胃充郭，肝肺内䐜，阴阳相错之害。虚者当补而反泻之，所以正气不足，当有经脉空虚，血气枯竭，肠胃㒤辟，（僻积之意。）皮肤薄著，毛腠夭膲之害。皆当与之以死期也。故用针之要在于知调阴阳，自然精气生光，形气相合，而神气内藏，此乃上工平气之法。彼中工、下工则乱脉与绝气耳。凡若此者，必审五脏有变化之病，五脉之异，经络之有虚实，皮肤之有柔脆，而后可以用针取气也。

寿夭刚柔第六  ***************************
内有寿夭刚柔等字，故名篇。
黄帝问于少师曰：余闻人之生也，有刚有柔，有弱有强，有短有长，有阴有阳，愿闻其方。少师答曰：阴中有阴，阳中有阳，审之阴阳，刺之有方。得病所始，刺之有理。谨度病端，与时相应。内合于五脏六腑，外合于筋骨皮肤，是故内有阴阳，外亦有阴阳。在内者，五脏为阴，六腑为阳；在外者，筋骨为阴，皮肤为阳。故曰病在阴之阴者，刺阴之荥输；病在阳之阳者，刺阳之合；病在阳之阴者，刺阴之经；病在阴之阳者，刺络脉。故曰：病在阳者名曰风，病在阴者名曰痹，阴阳俱病命曰风痹。病有形而不痛者，阳之类也；无形而痛者，阴之类也。无形而痛者，其阳宪而阴伤之也，急治其阴，无攻其阳；有形而不痛者，其阴完而阳伤之也，急治其阳，无攻其阴。阴阳俱动，乍有形，乍无形，加以烦心，命曰阴胜其阳，此谓不表不里，其形不久。（度，音铎。）
此详言病有阴阳，而刺之者必分阴阳也。帝问：人分刚柔强弱，长短阴阳，然治之者必有其方。少师言：阴阳之义，足以概之。但阴中有阴，阳中有阳，能审知之，则刺者可获其方。病者所始有其端，得其始，故刺之为有理；度其端，故应之合其时。其内合于五脏六腑而分阴分阳，故五脏为阴，六腑为阳；外合于筋骨皮肤而亦分阴分阳，故筋骨为阴，皮肤为阳。是以病有在阴之阴者，即五脏有病而在于筋骨，当刺阴经之荥输，如刺手太阴肺经之鱼际为荥，大渊为输之类。病在阳之阳者，即六腑有病而在于皮肤，当刺阳经之合，如刺手阳明大肠经曲池为合之类。病有在阳之阴者，即六腑有病而在于筋骨，当刺阴经之经，如刺手太阴肺经经渠为经之类。病有在阴之阳者，即五脏有病而在于皮肤，当刺阳经之络，如刺手阳明大肠经偏历为络之类。故病在阳经者，其名曰风。（义见《素问·风论》。）病在阴经者，其名曰痹。（义见《素问·痹论》。）阴阳两经俱受其病，其名曰风痹。不特此也，凡病涉有形，而按之不痛，是乃属之阳经者也；凡病本无形，而不免于痛者，是乃属之阴经者也。正以无形而痛者，乃阳经不伤而阴经受伤耳，理当急治其阴经，无攻其阳经。有形而不痛者，乃阴经不伤而阳经受伤耳，理当急治其阳经，无攻其阴经。病有阴阳俱病，形似有无而心为之烦，此乃阴经阳经各受其伤，而阴为尤甚，欲治其表，阴亦为病，欲治其里，阳亦为病，治之固难，形当不久矣。
黄帝问于伯高曰：余闻形气病之先后，外内之应奈何？伯高答曰：风寒伤形，忧恐忿怒伤气。气伤脏乃病脏，寒伤形乃应形，风伤筋脉，筋脉乃应。此形气内外之相应也。黄帝曰：刺之奈何？伯高答曰：病九日者，三刺而已；病一月者，十刺而已。多少远近，以此衰之。久痹不去身者，视其血络，尽出其血。黄帝曰：内外之病，难易之治奈何？伯高答曰：形先病而未入脏者，刺之半其日；脏先病而形乃应者，刺之倍其日。此月内难易之应也。（衰，去声。易，去声。）
此言形气与病之相应，而刺法有难易也。风寒伤人之形，故寒气伤形乃病于形而应之于外。忧恐忿怒伤人之气，故气伤脏乃病于脏而应之于内。至于风伤筋脉则筋脉为应，而应之于内外之间。此形气与病外内之相应者如此。然刺之之法，病有九日则三次刺之，而病可已；病有一月则十次刺之，而病可已。其间人之感病不同，日数各有多少远近，以此大略，病三日而刺一次者之法，等而杀之。惟久痹而其身不能往来者，则视其血络，尽出其血，不必拘于三日一刺之法也。然而病有内外，治有难易。风寒伤形，形先病而未入脏者，其病尚在于表，犹甚浅也，刺之日数，一半而已，如病九日而刺二次，病一月而刺五次之谓也。忧恐喜怒伤气，气伤脏，而外形又应者，其病表里皆然，殊为深也，刺之日数必加倍之，如病九日而刺三次，病一月而刺十次之谓也。此乃月内病有多少远近，而刺之有难易之应耳。
黄帝问于伯高曰：余闻形有缓急，气有盛衰，骨有大小，肉有坚脆，皮有厚薄，其以立寿夭奈何？伯高答曰：形与气相任则寿，不相任则夭。皮与肉相果则寿，不相果则夭。血气经络胜形则寿，不胜形则夭。黄帝曰：何谓形之缓急？伯高答曰：形充而皮肤缓者则寿，形充而皮肤急者则夭；形充而脉坚大者顺也，形充而脉小以弱者气衰，衰则危矣。若形充而颧不起者骨小，骨小而夭矣。形充而大肉，䐃坚而有分者肉坚，肉坚则寿矣。形充而大肉，无分理不坚者肉脆，肉脆则夭矣。此天之生命，所以立形定气而视寿夭者。必明乎此立形定气，而后以临病人，决死生。黄帝曰：余闻寿夭无以度之。伯高答曰：墙基卑，高不及其地者，不满三十而死，其有因加疾者，不及二十而死也。黄帝曰：形气之相胜，以立寿夭奈何？伯高答曰：平人而气胜形者寿；病而形肉脱，气胜形者死，形胜气者危矣。（颧，音权。䐃，渠永切。度，入声。）
此详言立形定气可以决人之寿夭也。帝问：人之身形有缓急，大气有盛衰，骨有大小，肉有坚脆，皮有厚薄，果可即此五者而定人之寿夭乎？伯高言：人身之大体为形，人形之所充者为气，形缓而气盛，是之谓相任也。相任者，相当也，故曰寿；若形缓而气反衰，形急而气反盛，或形急气衰，则不相当也，其夭必矣。有皮必有肉，皮厚而肉坚，是谓之相果也。相果者，如果木之果，皮肉相称，即所谓坚果也，故曰寿；若皮厚而肉脆，皮薄而肉坚，或皮薄而肉脆，则不相果也，其夭必矣。人身有血有气，有经有络，四者能胜其形，如形缓而气血经络皆盛也，故曰寿；若四者不能胜其形，如形缓而气血经络皆衰也，其夭必矣。何以谓形之缓急？凡形体充大，而皮肤宽缓者，则寿；若形体充大，而皮肤紧急者，则必夭矣。何以为气有盛衰也？凡形体充大，而脉气坚大者，为顺；若形体充大，而脉气小弱者，则为危矣。何以为骨有大小也？凡形体充大而颧骨起者骨大，盖颧为诸骨之宗，颧大则一身之骨皆大，而胜其形体之充大；若形体充大而颧骨不起，则诸骨皆小，其夭必矣。何以为肉有坚脆也？凡形体充大，而臀为大肉，其䐃脂内坚，外有纹理为分者，则一身之肉皆坚，盖大肉为诸肉之宗，肉坚则有寿；若形体充大，而大肉无有分理，则肉急，按之不坚则肉脆，肉脆则夭矣。此天造命于有生之初者，立其形，即定其气。而凡视人之寿夭，亦必立形定气，而后可决死生于有生之后也。且寿夭何以度之？本经《五色篇》曰：明堂者，鼻也。阙者，眉间也。庭者，颜也。蕃者，颊侧也。蔽者，耳门也。又曰：明堂高骨以起，平以直，五脏次其中央，六腑挟其两侧。首面上于阙庭，王宫在于下极，则五脏六腑固于面部而知之也。今面部四旁为墙，其基甚卑，不及明堂、阙庭等地之高，当不三十岁而死也。其有所因，而加之以病者，盖不知慎守，而或为外感内伤也，则不满二十岁而死矣。何以为形气相胜，而可以立寿夭也？平人者，不病之人也。有是形体，必有是元气，气胜其形，则为寿；若至于有病，而形肉己脱，则气虽胜形，形必难复，其死必矣。或形肉未至尽脱，而元气衰甚，不及于形，是谓形胜其气，其病必危也。夫曰形者，可以概皮肉骨矣。曰气者，则凡气尽于是矣。
黄帝曰：余闻刺有三变，何谓三变？伯高答曰：有刺营者，有刺卫者，有刺寒痹之留经者。黄帝曰：刺三变者奈何？伯高答曰：刺营者出血，刺卫者出气，刺寒痹者内热。黄帝曰：营卫寒痹之为病奈何？伯高答曰：营之生病也，寒热少气，血上下行。卫之生病也，气痛时来时去，怫忾贲响，风寒客于肠胃之中。寒痹之为病也，因而不去，时痛而皮不仁。（怫，音拂。忾，音凯。）
此言刺法之异者有三也。刺有三变，法有不同，谓之变也。盖有刺营气者，必出其血，正以血者营气之所化。（《营卫生会篇》云：营气化血以奉生身。）今营气有馀，则阳不胜阴；不足，则阴不胜阳，所以寒热往来而气甚衰少。其血为阳所搏，当上下行。此皆血之为病，故刺之者必出其血耳。（《素问·调经论》云：取血于营。）有刺卫气者，必出其气，正以卫气属阳。《痹论》谓卫气循于皮肤之中，分肉之间，熏于肓膜，散于胸腹。今卫气受病，其病当时来时去，病之或在内而或在外也。怫忾者，怒意也。以其有贲响之声，故曰怫忾。风寒之气客于肠胃之间，病之在于内也。此皆气之为病，故刺之者，必出其气耳。（《调经论》云：取气于卫。）有刺寒痹之留于经者，必熨之，以使之内热，（其法见下节。）正以寒痹为病，留而不去，时或作痛，及皮肤不知痛痒而为不仁也。
黄帝曰：刺寒痹内热奈何？伯高答曰：刺布衣者，以火焠之；刺大人者，以药熨之。黄帝曰：药熨奈何？伯高答曰：用淳酒二十斤，蜀椒一升，乾姜一斤，桂心一斤，凡四种，皆㕮咀渍酒中，用绵絮一斤，细白布四丈，并内酒中。置酒马矢温中，盖封涂，勿使泄。五日五夜，出布绵絮，曝乾之，乾复渍，以尽其汁。每渍必晬其日，乃出乾。乾，井用滓与绵絮复布为复中，长六七尺，为六七巾，则用之生桑炭炙中，以熨寒痹所刺之处，令热入至于病所，寒复炙中以熨之，三十遍而止。起步内中无见风。每刺必熨，如此病己矣。此所谓内热也。（乾，音干。内酒之内作纳。矢，屎同。熅，于文切，火气。晬，音遂。内中、内热之内字，如字。）
此言刺寒痹有内热之法者，以其有熨之之法也。布衣气血涩浊，刺其寒痹之后，当以火焠之。大人气血清滑，刺其寒痹之后，当以药熨之。㕮咀，以口碎药如豆粒也。（后世虽以刀代，而犹有㕮咀之称者，本此。）渍，浸也。马矢熅中，以马屎燥干而烧之也。晬，周日也。复布为复巾，重布为之，如今之夹袋，所以入药滓与绵絮也。用此法者，所以热其内也。

官针第七  ***************************
官者，任也。官针者，任九针之所宜也，故名篇。此与下篇，首无起语，玩前后篇之义，当为岐伯所言也。
凡刺之要，官针最妙。九针之宜，各有所为，长短大小，各有所施也。不得其用，病弗能移。疾浅针深，内伤良肉，皮肤为痈。病深针浅，病气不泻，支为大脓。病小针大，气泻太甚，疾必为害。病大针小，气不泄泻，亦复为败。失针之宜，大者泻，小者不移。已言其过，请言其所施。病在皮肤无常处者，取以镵针于病所，肤白勿取。病在分肉间，取以员针于病所。病在经络痼痹者，取以锋针。病在脉，气少当补之者，取之鍉针于井荥分输。病为大脓者，取以铍针。病痹气暴发者，取以员利针。病痹气痛而不去者，取以毫针。病在中者，取以长针。病水肿不能通关节者，取以大针。病五脏固痹者，取以锋针，泻于井荥分输，取以四时。（支为大脓之支，当作皮，或作反。）
此言九针各有所施也。疾浅者针亦宜浅，而反入深，则内之良肉受伤，外之皮肤为痈。病深者针亦宜深，而反入浅，则内之病气不泻，而外之皮为大脓。至病小而针反大，则正气过泻；病大而针反小，则邪反不泄。此皆失针之宜，所以为过误也。九针之各有所施者何如？病在皮肤无常处者，取以镵针于病所。（本经《九针十二原篇》云：镵针者，头大末锐，去泻阳气。又《九针论》云：镵针者，取法于巾针，去末寸半卒锐之，主热在头身也。）肤白勿取者，凡皮肤太白，其气必少故也。病在分肉间者，取以员利针于病所。（《九针十二原篇》云：员针者，针如卵形，揩摩分肉间，不得伤肌肉，以泻分气。《九针论》云：取法于絮针，筒其身，而卵其锋，长一寸六分，主治分肉间气。）病在经络痼痹者，取以锋针。（《九针十二原篇》云：锋针者，刃三隅以发痼疾。《九针论》云：四曰锋针，取法于絮针，筒其身，锋其末，长一寸六分，主痈热出血。）病有脉，气少而当补之者，取之鍉针，以刺各经之井荥分输。（《九针十二原篇》云：鍉针者，锋如黍粟之锐，主按脉勿陷，以致其气。《九针论》云：三曰鍉针，取法于黍粟之锐，长三寸半，主按脉取气，令邪出。）病为大脓者，取之铍针。（一名䤵针。九针十二原云：铍针者，末如剑锋，以取大脓。《九针论》云：五曰铍针，取法于剑锋，广二寸半，长四寸，主大痈脓，两热争者也。）病之痹气暴发者，取以员利针。（《九针十二原篇》云：员利针者，大如犛，且圆且锐，中身微大，以取暴气。《九针论》云：六曰利针，取法于犛，微大其末，反小其身，令可深纳也。长一寸六分，主取痈痹者也。）病之痹气痛而不去者，取以毫针。（《九针十二原篇》云：毫针者，尖如蚊虻喙，静以徐往，微以久留之而养，以取痛痹。《九针论》云：七曰毫针，取法于毫毛，长一寸六分，主寒热痛痹在络者也。）病在中者，取以长针。（《九针十二原篇》云：长针者，锋利身薄，可以取远痹。《九针论》云：八曰长针，取法于綦针，长七寸，主取深邪远痹者也。）病水肿不能通关节者，取以大针。（《九针十二原篇》云：大针者，尖如挺，其锋微圆，以泻机关之水也。《九针论》云：九曰大针，取法于锋针，其锋微圆，长四寸，主取大气不出关节者。）病在五脏固痹者，取以锋针，泻其井荥分输，取以四时。（此节《九针论》之第四针，前曰病在经络痼痹者取以锋针，此则当同之也。但彼止取经取络，而此则泻其井荥与输，及照五脏以取四时耳。）
凡刺有九，以应九变：一曰输刺，输刺者，刺诸经荥输脏腧也。二曰远道刺，远道刺者，病在上，取之下，刺腑腧也。三曰经刺，经刺者，刺大经之结络经分也。四曰络刺，络刺者，刺小络之血脉也。五曰分刺，分刺者，刺分肉之间也。六曰大泻刺，大泻刺者，刺大脓以铍针也。七曰毛刺，毛刺者，刺浮痹皮肤也。八曰巨刺，巨刺者，在取右，右取左。九曰焠刺，焠刺者，刺燔针则取痹也。（输、腧、俞互同。焠，音萃。燔，音烦。）
此言刺法有九者之异也。变者，异也。一曰输刺，刺诸经之荥穴输穴，及背间之心俞、肺俞、脾俞、肝俞、肾俞也。二曰远道刺，凡病在上，反取穴于下，所以刺足三阳经也。三曰经刺，刺大经之结络于经穴之分也。四曰络刺，刺小络之血脉也。五曰分刺，刺各经分肉之间也。六曰大泻刺，用第五铍针以刺大脓也。七曰毛刺，刺浮痹之在皮肤也。八曰巨刺，左病取右，右病取左。《素问·论经论》曰：痛在于左，而右脉病者，巨刺之。（《素问·缪刺论》以刺经穴为巨刺，刺络穴为缪刺，皆左取右，右取左。）九曰焠刺，刺以燔针，所以取痹证也。《调经论》曰：病在骨，焠刺药熨。
凡刺有十二节，以应十二经。一曰偶刺，偶刺者，以手直心若背，直痛所，一刺前，一刺后，以治心痹。刺此者，傍针之也。二曰报刺。报刺者，刺痛无常处也。上下行者，直内无拔针，以左手随病所按之，乃出针复刺之也。三曰恢刺，恢刺者，直刺傍之举前，前后恢筋急，以治筋痹也。四曰齐刺，齐刺者，直入一，傍入二，以治寒气小深者。或曰三刺，三刺者，治痹气小深者也。五曰扬刺，扬刺者，正内一，傍内四，而浮之，以治寒气之博大者也。六曰宜针刺，宜针刺者，引皮乃刺之，以治寒气之浅者也。七曰输刺，输刺者，直入直出，稀发针而深之，以治气盛而热者也。八曰短刺，短刺者，刺骨痹，稍摇而深之，致针骨所，以上下摩骨也。九曰浮刺，浮刺者，傍入而浮之，以治肌急而寒者也。十曰阴刺，阴刺者，左右率刺之，以治寒厥，中寒厥，足踝后少阴也。十一曰傍针刺，傍针刺者，直刺傍刺各一，以治留痹久居者也。十二曰赞刺，赞刺者，直入直出，数发针而浅之出血，是谓治痈肿也。（傍，当作旁，古盖通用。内，纳同。恢，苦回切。中，去声。数，音朔。）
此言刺法有十二节要，所以应十二经也。一曰偶刺，以一手直其前心，以一手直其后背，皆以直其痛所。直者，当也。遂用一针以刺其胸前，用一针以刺其后背，正以治其心痹耳。然不可以正取，须斜针以旁刺之，恐中心者一日死也。（按：前后各用一针，有阴阳配合之义，故曰偶刺。）二曰报刺，所以刺其痛无常处也。凡痛时上时下者，当直纳其针，无拔出之，以左手随其痛处而按之，然后出针，俟其相应，又复刺之，刺而复刺，故曰报刺。三曰恢刺，以针直刺其旁，复举其针，前后恢荡其筋之急者，所以治筋痹也。四曰齐刺，用一针以直入之，用二针以旁入之，所以治寒痹之小且深者。因用三针，故又曰三刺也。五曰扬刺，正纳其针一，旁纳其针四，而又浮举其针而扬之，所以治寒气之博大者也。六曰直针刺，先用针以引起其皮，而后入刺之，所以治寒气之浅者也。七曰输刺，将针直入直出，稀发其针而又深入之，所以治气之盛而热者也。八曰短刺，所以刺其骨痹，稍摇针而深入之，以致针于骨所，然后上下摩其骨耳。九曰浮刺，旁入其针而浮举之，所以治肌之急而寒者也。（浮刺似前扬刺，但彼有正纳旁纳，而此则止有旁入之针耳。）十曰阴刺，左右俱取穴以刺之，所以治寒厥也。然中寒厥者，必始于阴经，自下而厥上，故取足踝后少阴经之穴以刺之。名阴刺者，以其刺阴经也。（义见《素问·厥论》。）十一曰旁针刺，用针以直刺者一，用针以旁刺者一，所以治留痹之久居者也。十二曰赞刺，直入直出其针，且数发针而浅刺之，使之出血，所以治痈肿也。
脉之所居深不见者，刺之微内针而久留之，以致其空脉气也。脉浅者勿刺，按绝其脉乃刺之，无令精出，独出其邪气耳。（内，纳同。）
此言脉有浅深，而刺之有法也。凡脉之所居深不可见者，必微纳其针而久留之，所以致其空中之脉气上行也。脉之所居浅者，初时勿即刺之，且以左手按其穴中之脉，然后以右手刺之，盖欲无使精气之出，将以独出其邪气耳。
所谓三刺则穀气出者，先浅刺绝皮，以出阳邪；再刺则阴邪出者，少益深，绝皮致肌肉，未入分肉间也；已入分肉之间，则穀气出。故《刺法》曰：始刺浅之，以逐邪气而来血气；后刺深之，以致阴气之邪；最后刺极深之，以下穀气。此之谓也。（按：分肉有二：各部在外之肉，曰分肉；其在内近骨之肉，与骨相分，亦曰分肉。）
此言一刺之中而有三刺之法也。按：后《终始篇》云：凡刺之属，三刺至穀气。故一刺则阳邪出，再刺则阴邪出，三刺则穀气至，穀气至而止。所谓穀气至者，已补而实，已泻而虚，故已知穀气至也。正与此节相同。夫所谓刺有三法，而致其穀气之出者何也？先浅刺其按绝之皮，以出其卫气之邪，即上节脉浅者勿刺，按绝其脉乃刺之，无令精出，独出其邪气之谓也。又再刺之，以出其营气之邪，则比绝皮稍益深之，至肌肉内，未入分肉间也。肌肉、分肉之辨，肌肉在皮内肉上，而分肉则近于骨者也。又最后刺之，则已入分肉之间，而穀气乃出。彼《刺法》之言，亦与此言互相发明者耳。
故用针者，不知年之所加，气之盛衰，虚实之所起，不可以为工也。（此节见《素问·六节藏象论》。）
此言用针之法，当知年之所加，气之盛衰，虚实之所起也。《素问·六元正纪大论》言：每年所加，各有太过不及。（即《至真要大论》加临之加。）自初气以至终气，有主有客，有胜有负，其天时民病不同，中间盛衰虚实悉考而知，始足以为工耳。
凡刺有五，以应五脏。一曰半刺，半刺者，浅内而疾发针，无针伤肉，如拔毛状，以取皮气，此肺之应也。二曰豹文刺，豹文刺者，左右前后针之，中脉为故，以取经络之血者，此心之应也。三曰关刺，关刺者，直刺左右，尽筋上，以取筋痹，慎无出血，此肝之应也。或曰渊刺，一曰岂刺。四曰合谷刺，合谷刺者，左右鸡足，针于分肉之间，以取肌痹，此脾之应也。五曰输刺，输刺者，直入直出，深内之至骨，以取骨痹，此肾之应也。（内，纳同。）
此言刺有五法，所以应五脏也。一曰半刺，浅纳其针而又速发之，似非全刺，故曰半刺，无深入以伤其肉，如拔毛之状，所以止取皮间之气，盖肺为皮之合，故为肺之应也。二曰豹文刺，因多其针，左右前后刺之，故曰豹文，中其脉以为故，悉取经络中之血，盖心主血，故为心之应也。三曰关刺，直刺左右手足，尽筋之上，正关节之所在，所以取筋痹也，慎无出血，盖肝主筋，故为肝之应也。外此又有渊刺、岂刺之名。四曰合谷刺，左右用针，如鸡足然，针于分肉之间，以取肌痹，盖脾主肌肉，故为脾之应也。五曰输刺，直入直出，深纳其针以至于骨，所以取骨痹，盖肾主骨，故为肾之应也。（按：此输刺，乃上文十二节中之第八刺法也。又按：后世《金针赋》等书，有烧山火八法，青龙摆尾四法，名色俱出后人揣摩，并非圣经宗旨。今《灵枢》明有九变输刺等法，十二节偶刺等法，五刺半刺等法；刺节真邪篇有振蒙等法。后之学者果能熟读详味，渐能用针起危。顾乃弃圣经而宗末学，致使针法不行，疲癃无所倚赖，痛哉！）

本神第八  ***************************
此篇推本五脏之神，故名篇。
黄帝问于岐伯曰：凡刺之法，必先本于神。血脉营气精神，此五脏之所藏也，至于淫泆离脏则精失，魂魄飞扬，志意恍乱，智虑去身者，何因而然乎？天之罪与？人之过乎？何谓德气生精神魂魄心意志思智虑？请问其故。岐伯答曰：天之在我者德也，地之在我者气也，德流气薄而主者也。故主之来谓之精，两精相搏谓之神，随神往来者谓之魂，井精而出入者谓之魄，所以任物者谓之心，心有所忆谓之意，意之所存谓之志，因志而存变谓之思，因思而远慕谓之虑，因虑而处物谓之智。故智者之养生也，必顺四时而适寒暑，和喜怒而安居处，节阴阳而调刚柔，如是则僻邪不至，长生久视。（相搏之搏，音博。《礼·儒行》：鸷虫攫搏，不程勇者。亦读为博。）
此详言人身德气等义，而唯智者为能养生也。天非无气，而主之以理，故在我之德，天之德也。地非无德，而运之以气，故在我之气，地之气也。则吾之生，德所流，气所薄而生者也，故谓之生。然生之来者谓之精，《易》曰：男女搆精，万物化生。则吾人之精，虽见于有生之后，而实由有生之初之精为之本也。人生有阴斯有营，有阳斯有卫，营卫相搏，神斯见焉。其所谓魂者属于阳，然魂则随神而往来；其所谓魄者属于阴，然魄则井精而出入。正以精对神而言，则精为阴而神为阳，故魂属神而魄属精也。其所谓心意志思智虑，举不外于一心焉耳，故凡所以任物者谓之心。《素问·灵兰秘典论》曰：心者，君主之官，神明出焉。则万物之伙，孰非吾心之所任者乎？由是而心有所忆者，意也。意有所存者，志也。志有所变者，思也。思有所慕者，虑也。虑有所处者，智也。此十三者，愚人则伤之，（如下节云云。）智者善于养生，上顺天时，下尽人事，为能节阴阳而调刚柔，所以邪僻不至，而能长生久视于天地之间也。
是故憷惕思虑者则伤神，神伤则恐惧，流淫而不止。因悲哀动中者，竭绝而失主。喜乐者，神惮散而不藏。愁忧者，气闭塞而不行。盛怒者，迷惑而不治。恐惧者，神荡惮而不收。心憷惕思虑则伤神，神伤则恐惧自失，破䐃脱肉，毛悴色夭，死于冬。脾愁忧而不解则伤意，意伤则悗乱，四肢不举，毛悴色夭，死于春。肝悲哀动中则伤魂，魂伤则狂忘不精，不精则不正，当人阴缩而挛筋，两胁骨不举，毛悴色夭，死于秋。肺喜乐无极则伤魄，魄伤则狂，狂者意不存人，皮革焦，毛悴色夭，死于夏。肾盛怒而不止则伤志，志伤则喜忘真前言，腰脊不可以俯仰屈伸，毛悴色夭，死于季夏。恐惧而不解则伤精，精伤则骨痠痿厥，精时自下。是故五脏主藏精者也，不可伤，伤则失守而阴虚，阴虚则无气，无气则死矣。是故用针者，察观病人之态，以知精神魂魄之存亡得失之意，五者已伤，针不可以治之也。
此言伤五神者，必伤五脏而危也。心藏神，脾藏意，肝藏魂，肺藏魄，肾藏精与志，是之谓五神脏也。故心因憷惕思虑则伤神，神伤则心虚而肾来侮之。肾在志为恐，所以恐惧流淫而不止也。惟其恐惧自失，故䐃破肉脱，毛悴色夭，而死于冬。何也？以水剋火也。脾困愁忧而不解，则气闭塞而不行，遂伤意，意为脾之神也，意伤则闷乱，四肢不举，脾主四肢也。至于毛悴色夭而死于春，何也？以木剋土也。肝因悲哀动中者则伤魂，魂伤则善狂善忘而不精爽，其志向亦不正，其人当阴缩而筋挛，其两胁骨当不举，渐至竭绝而失生，毛悴色夭而死于秋。何也？以金剋木也。肺因喜乐无极则伤魄，魄伤则神惮散而不藏，不藏则狂，狂者意不存。脾本藏意，而母气亦衰，故意不存也。其人皮革当焦，毛悴色夭而死于夏，何也？以火剋金也。肾盛怒而不止，则迷惑而不治，遂伤志。以肾藏志也。志伤则前言易忘，及腰脊不可以俛仰屈伸，又恐惧而不解，则神荡散而不收及伤精，以肾又藏精也。精伤则骨痠而为厥，以肾主骨，而痿厥皆成于下也。其精时或自下。至于毛悴色夭而死于季夏，何也？以土剋水也。是故五脏皆有气，则各有精，而五脏各有以藏之，伤则失守而阴气虚，以五脏皆属阴也。阴虚则五脏无气，所以随时而死耳。是故用针者，当察观病人之态，以知精神魂魄意志或存或亡，或得或失，若五神已伤，则毛悴色夭，死期将至，针不能以治之也。《素问·五脏别论篇》曰：病不许治者，病必不治，治之无功矣。愚思针不可用，则药亦不可妄投矣。
肝藏血，血舍魂，肝气虚则恐，实则怒。脾藏营，营舍意，脾气虚则四肢不用，五脏不安；实则腹胀，经溲不利。心藏脉，脉舍神，心气虚则悲，实则笑不休。肺藏气，气舍魄，肺气虚则鼻塞不利，少气；实则喘喝，胸盈仰息。肾藏精，精舍志，肾气虚则厥；实则胀，五脏不安。必审五脏之病形，以知其气之虚实，谨而调之也。
此言五脏有虚实，而其病形亦异也。人身之血藏于肝，（《素问·五脏生成篇》云：人卧则血归于肝。）而血则为魂之舍，惟肝气虚则为恐，实则为怒。人之营气藏于脾，而营则为意之舍，惟脾气虚则四肢不用及五脏不安，以脾主四肢，而脾为五脏之主也；实则腹胀，经溲不利，以脾之脉行于腹，而土邪有馀，故小便不利。人之脉藏于心，而脉则为神之舍，惟心气虚则悲，实则笑不休。人之气藏于肺，而气则为魄之舍，惟肺气虚则鼻塞不利，且少气；（《素问·五脏别论》云：心肺有病，而鼻为之不利也。）实则喘喝，其胸必盈，而息则首仰也。人之精藏于肾，而精则为志之舍，惟肾气虚则为厥证；（据《素问·厥论》当为寒厥。）实则胀，以肾脉行于小腹也。其五脏不安，盖脾肾为胀，皆五脏不安，以胀则自不能安也。凡五脏之病形如此，当知各脏之气虚实为病，然后可以调之，而调之又不可不谨也。（针药皆当谨调。）

终始第九  ***************************
《终始》，本古经篇名，而伯乃述之。故前《根结篇》有云：九针之玄，要在《终始》。此又曰：毕于《终始》。故知其为古经篇名也。按：首无起句，当同前篇，俱为岐伯言也。
凡刺之道，毕于《终始》，明知《终始》，五脏为纪，阴阳定矣。阴者主脏，阳者主腑，阳受气于四末，阴受气于五脏。故泻者迎之，补者随之，知迎知随，气可令和。和气之方，必通阴阳，五脏为阴，六腑为阳。传之后世，以血为盟，敬之者昌，慢之者亡，无道行私，必得夭殃。（声全平。）
此言凡刺之道，当知此《终始篇》之大义也。脏为阴，腑为阳。阳在外，受气于四肢；阴在内，受气于五脏。故因其气之来而迎之者，泻之法也；因其气之往而随之者，补之法也。知迎随为补泻，则阴阳诸经之气可和调矣。
谨奉天道，请言终始。终始者，经脉为纪。持其脉口、人迎，以知阴阳有馀不足，乎与不平，天道毕矣。所谓平人者，不病。不病者，脉口、人迎应四时也，上下相应而俱往来也，六经之脉不结动也，本末之寒温之相守司也，形肉血气必相称也，是谓平人。少气者，脉口、人迎俱少，而不称尺寸也。如是者，则阴阳俱不足，补阳则阴竭，泻阴则阳脱。如是者，可将以甘药，不可饮以至剂。如此者弗灸。不已者，因而泻之，则五脏气坏矣。（称，去声。）
此言持寸口、人迎之脉，可以别平人与病人，而病人之少气者，宜调以甘药，而不宜施以针灸也。请言《终始篇》之义，凡以《经脉篇》为之纲纪耳。盖右手寸部曰脉口，左手寸部曰人迎，持其脉以诊之，则阴阳诸经之虚实平否，皆可奉天道以知之矣。夫所谓平人者，不病之人也，春夏人迎微大，秋冬脉口微大，与四时相应，又俱往俱来，与尺寸相应。（上谓寸，下谓尺。）手足各有六经，无结脉，无动脉，审其本末，察其寒温，（此语见本经《禁服篇》。）各有所司，与时相宜，形肉血气相称，是之谓平人也。其正气衰少，故脉口少气，而尺亦然，乃阴经不足也。人迎少气，而寸亦然，乃阳经不足也。欲补阳经则阴经愈竭，欲泻阴经则阳经益脱，此针之所以不可施也，仅可将理以甘和之药，不可饮以至补至泻之剂，且灸亦不可妄用。倘病有未已，而针灸误泻，则五脏之气益坏矣，岂可哉！
人迎一盛，病在足少阳，一盛而躁，病在手少阳。人迎二盛，病在足太阳，二盛而躁，病在手太阳。人迎三盛，病在足阳明，三盛而躁，病在手阳明。人迎四盛，且大且数，名曰溢阳，溢阳为外格。脉口一盛，病在足厥阴，〔厥阴〕一盛而躁，在手心主。脉口二盛，病在足少阴，二盛而躁，在手少阴。脉口三盛，病在足太阴，三盛而躁，在手太阴。脉口四盛，且大且数者，名曰溢阴，溢阴为内关，内关不通，死不治。人迎与太阴脉口俱盛四倍以上，命曰关格，关格者与之短期。（数，音朔。按：脉分气口、人迎，此与《禁服》等篇义同。滑伯仁谓：古以夹喉两旁分气口、人迎，至王叔和始分左右寸部者，未考诸篇故耳。）
此言脉口、人迎之脉，而决其病在何经，甚至脉为关格则死也。人迎一盛、二盛、三盛、四盛者，较之脉口之脉大一倍、二倍、三倍、四倍也。（义见本经《经脉》《禁服》篇。）人迎一盛，病在足少阳胆经，若一盛而加之以躁动，则在手少阳三焦经矣。人迎二盛，病在足太阳膀眈经，若二盛而加之以躁动，则在手太阳小肠经矣。人迎三盛，病在足阳明胃经，若三盛而加之以躁动，则在手阳明大肠经矣。盖人迎主外，（左手寸关为东南，春夏。）故足手六阳经之病验于此也。其人迎甚至四盛，且大且数，是六阳泛溢，格拒于外，而在内六阴经之脉，不得运之以出于外矣，夫是之谓外格也。（下文有内关不通，死不治，则此当云外格不通，死不治。）脉口一盛、二盛、三盛、四盛者，较之人迎大一倍、二倍、三倍、四倍也。（又见本经《经脉》《禁服》篇。）脉口一盛，病在足厥阴肝经，若一盛而躁，则在手厥阴心包络经矣。脉口二盛，病在足少阴肾经，若二盛而躁，则在手少阴心经矣。脉口三盛，病在足太阴脾经，若三盛而躁，则在手太阴肺经矣。盖脉口主内，（右手寸尺为西北，为秋冬。）故足手六阴经之病验于此也。其脉口甚至四盛，且大且数，是六阴泛溢关闭于内，而在外六阳经之脉，不得运之以入于内矣，夫是之谓内关也。内关不通，当死不治。且人迎、脉口之脉具盛而四倍以上，是谓关格兼见也，皆与之以短期而已。（后世医籍皆以饮食不下为关格，视此节大义可深惭云。）
人迎一盛，泻足少阳而补足厥阴，二泻一补，日一取之，必切而验之，疏取之上，气和乃止。人迎二盛，泻足太阳补足少阴，二泻一补，二日一取之，必切而验之，疏取之上，气和乃止。人迎三盛，泻足阳明而补足大阴，二泻一补，日二取之，必切而验之，疏取之上，气和乃止。脉口一盛，泻足厥阴而补足少阳，二补一泻，日一取之，必切而验之，疏而取上，气和乃止。脉口二盛，泻足少阴而补足太阳，二补一泻，二日一取之，必切而验之，疏取之上，气和乃止。脉口三盛，泻足太阴而补足阳明，二补一泻，日二取之，必切而验之，疏而取之上，气和乃止。所以日二取之者，阳明主胃，大富于穀气，故可日二取之也。人迎与脉口俱盛三倍以上，命曰阴阳俱溢，如是者不开，则血脉闭塞，气无所行，流淫于中，五脏内伤。如此者，固而灸之，则变易而为他病矣。凡刺之道，气调而止，补阴泻阳，音气益彰，耳目聪明，反此者气血不行。
此言据人迎、脉口之脉，当施补泻之法也。人迎一盛，病在足少阳胆经，则胆与肝为表里，乃胆实而肝虚也，当泻足少阳胆经，而补足厥阴肝经，泻者二穴，而补者一穴，泻倍而补半也。一日刺之者一次，必切其脉而验其病之退否，疏而取穴于胆肝二经之上，盖彼此之穴相间之谓疏也，候至气和乃止针。由此推之，则一盛而躁，病在手少阳，当泻手少阳三焦经，而补手厥阴心包络经矣。人迎二盛，病在足太阳膀胱经，则膀胱与肾为表里，乃膀胱实而肾虚也，当泻足太阳膀胱经，而补足少阴肾经，泻者二穴，而补者一穴，二日内止刺一次，则间日一刺也。必切其脉而验其病之退否，疏而取穴于膀胱肾经之上。由此推之，则二盛而躁，病在手太阳，当泻手太阳小肠经，而补手少阴心经矣。人迎三盛，病在足阳明胃经，则胃与脾为表里，乃胃实而脾虚也，当泻足阳明胃经，而补足太阴脾经，泻者二穴，而补者一穴，一日之内二次刺之，必切其脉而验其病之退否，疏而取穴于脾胃二经之上，候其气和而乃止针。（下文曰：所谓日二取之者，阳明主胃，大富于穀气，故可日二取之。此处缺此语。）由此推之，则三盛而躁，病在手阳明，当泻手阳明大肠经，而补手太阴肺经矣。脉口一盛，病在足厥阴肝经，则肝实而胆虚也，当泻足厥阴肝经，而补足少阳胆经，补者二穴，而泻者一穴，补倍而泻半也。一日刺之者一次，必切其脉而验其病之退否，疏而取穴于肝胆之上，候至其气和而乃止针。由此推之，则一盛而躁，病在手心主，当泻手厥阴心包络经，而补手少阳三焦经矣。脉口二盛，病在足少阴肾经，则肾实而膀胱虚也，当泻足少阴肾经，而补足太阳膀胱经。补者二穴，而泻者一穴，二日内止刺一次，则间日一刺也，必切其脉而验其病之退否，疏而取穴于肾与膀胱之上，候至气和而乃止针。由此推之，则二盛而躁，病在手少阴，当泻手少阴心经，而补手太阳小肠经矣。脉口三盛，病在足太阴脾经，则脾实而胃虚也，当泻足太阴脾经，而补足阳明胃经。补者二穴，而泻者一穴，一日之内二次刺之，必切其脉而验其病之退否，疏而取穴于脾胃二经之上，候至气和而乃止针。由此推之，则三盛而躁，病在手太阴，当泻手太阴肺经，而补手阳明大肠经矣。夫肝胆则曰一日一取之，膀胱与肾则曰间日一刺之，惟胃与脾则曰一日二取之者，正以阳明主胃，大富于穀气，故一日可二取之耳。人迎与脉口俱盛皆三倍以上，命曰阴阳俱溢，谓之夫格，如此者，而不刺以开之，则血气闭塞，脉气不行，邪气流淫于中，五脏内伤。病至若此，而始图灸之，则变易而为他病矣。（由此观之，则灸不及针，后人不察，病势已危而概用灸火者，晚矣。）是以凡行刺者必早乘其病势，以调其气，候至气和而止针。或补阴经以泻阳经，或补阳经以泻阴经，则音声能彰，耳聪目明矣。否则血气不行，而病必至危也。（按：此即人迎脉口以知虚实，遂泻阴补阳，泻阳补阴，乃诊治至妙之法也，岂特用针为然？奈何后世不讲，而脉既不明，治亦无法，致人夭札者多，痛哉！）
所谓气至而有效者，泻则益虚，虚者，脉如其故而不坚也，坚如其故者，适虽言故，病未去也。补则益实，实者，脉大如其故而益坚也，夫如其故而不坚者，适虽言快，病未去也。故补则实，泻则虚，病虽不随针，病必衰去。必先通十二经脉之所生病，而后可得传于终始矣。故阴阳不相移，虚买不相倾，取之其经。
此承上文而言补泻之法，候气至而有效也。《九针十二原篇》有云：刺之要，气至而有效，效之信，若风之吹云，明乎若见苍天。夫所谓气至而有效者，正以其泻者已虚而补者已实也。盖泻则益之以虚，虚者贵于脉之不坚，所以脉尽如其旧，而按之不坚也。（大如其旧，犹今之所谓尽如其旧，非脉之盛大也。）苟坚如其初，则适才虽言病去复旧，其病尚未去也。补则益之以实，实则贵于脉之坚，所以脉尽如其旧，而按之坚也。苟不坚如其初，则适才虽言身体已快，其病尚未去也。夫然则脉之坚与不坚，虚实之所由验也，故补之而实，则脉必坚；泻之而虚，则脉必不坚。其病有痛者虽不随针而即去，然亦必以渐而衰矣。为医者，必先通于十二经脉之所生病，或虚或实，当补当泻，而后可传以《终始篇》之大义矣。（欲通十二经脉所生病，及虚实补泻，必明于本经《经脉》第十篇而后可。）正以阴经阳经病各有在，不相转移，虚之实之，法有攸当，不得倾易，故当取之于其各经耳。（按：此则用药以补泻，而病之去否，亦可以脉之坚否为验矣。）
凡刺之属，三法至穀气，邪僻妄合，阴阳易居，逆顺相反，沉浮异处，四时不得，稽留淫泆，须针而去。故一刺则阳邪出，再刺则阴邪出，三刺则穀气至而止。所谓穀气至者，已补而实，已泻而虚，故已知穀气至也。邪气独去者，阴与阳未能调，而病知愈也。故曰补则实，泻则虚，痛虽不随针，病必衰去矣。（此节大意，见前《官针》第五节。）
此承上文而言病必衰去者，正以三法行而穀气至也。凡刺法之所属有三，由初刺次刺三刺，以致其穀气来至者，何哉？盖病者始时，邪僻之气妄合正脉，阴阳诸经似相易而居，表里逆顺似相反而行，脉气浮沉似所处各异，其邪气稽留淫泆，必待针以去之耳。故初刺之以出其阳气之邪，再刺之以出其阴气之邪，三刺之以致其穀气，则已补而实，已泻而虚，故已知其穀气之至也。斯时也，邪气已去，阴阳诸经虽未即调，而知其病之必愈。上文所谓补则实，泻则虚，病虽不随针即去，而病必衰去者，复何疑哉？
阴盛而阳虚，先补其阳，后泻其阴而和之。阴虚而阳盛，先补其阴，后泻其阳而和之。
此承上文而言阴经阳经之补泻，其法当有先后也。夫脉口盛而六阴为病，是阴经盛而阳经虚也，然必先补其阳，而后泻其阴以和之。人迎盛而六阳为病，是阳经盛而阴经虚也，必先补其阴而后泻其阳以和之。何也？邪气虽当去，而尤以扶正气为先也。
三脉动于足大指之间，必审其实虚，虚而泻之，是谓重虚，重虚病益甚。凡刺此者，以捐按之，脉动而实且疾者疾泻之，虚而徐者则补之。反此者病益甚。其动也，阳明在上，厥阴在中，少阴在下。（重，平声。）
此言足之三经，当验其虚实而补泻之也。按：本节后文，则三脉者，足阳明胃经、足厥阴肝经、足少阴肾经也。三脉动于足大指之间者，正以阳明动于大指次指之间，凡厉兑、陷谷、冲阳、解溪皆在足跗上也。厥阴动于大指次指之间，正以大敦、行间、太冲、中封在足跗内也。少阴则动于足心，其穴涌泉乃足跗之下也。必审其脉之虚实，若虚者而泻之，是谓重虚，病之所以益甚也。凡刺此者，须以指按之，脉动而实且疾者为实，宜急泻之；脉动而虚且徐者为虚，宜急补之。否则重虚其虚，重实其实，其病当益甚也。且视其脉之所动者，阳明则在于足之上，厥阴则在于二经之中，少阴则在于足之下耳。
膺腧中膺，背腧中背、肩膊，虚者取之。（中，去声。膊，音博。）
此言凡取穴者，必当各中其所也。胸之两旁谓之膺，故膺内有腧，如胃经气户、库房、屋翳、膺窗，肾经或中、神藏、灵墟、神封之类，凡刺膺腧者，当中其膺可也。背内有腧，如督脉经诸穴居脊之中，膀胱经诸穴居背之四行之类，凡刺背腧者，当中其背与肩膊可也。凡按分肉虚处则取之耳。
上重舌，刺舌柱，以铍针也。（铍，音皮。）
此言刺重舌之法也。舌在上，故曰上。舌下生舌谓之重舌。当刺其舌柱，（在舌下之柱。）用之以铍针耳。（九针篇云：铍针取法于剑锋，广二分半，长四寸，去大痈脓，两热相争。《官能篇》云：病为大脓者，取以铍针。）
手屈而不伸者，其病在筋。伸而不屈者，其病在骨。在骨守骨，在筋守筋。
此言屈伸可验筋骨之病，当各守其法以刺之也。凡手虽能屈而实不能伸者，正以筋甚拘挛，故屈易而伸难，其病在筋，治之者，亦惟在筋守筋耳，不可误求之骨也。手虽能伸而实不能屈者，正以骨有所伤，故伸易而屈难，其病在骨，治之者，亦惟在骨守骨耳，不可误求之筋也。
补须一方实，深取之，稀按其痏，以极出其邪气。一方虚，浅刺之，以养其脉，疾按其痏，无使邪气得入。邪气来也紧而疾，穀气来也徐而和。脉实者，深刺之，以泄其气。脉虚者，浅刺之，使精气无得出，以养其脉，独出其邪气。
此言补泻之法，所以出其邪气而复其正气也。补泻之法，须待其一时方实则行泻法。（方犹俗云才方也。）当深刺其针以取之，少按其痏，以极出其邪气。一时方虚，当浅刺其针以取之，以养其正气之脉，且急按其痏，无使邪气又得而入也。盖邪气之来，其针下必紧而疾，穀气之来，其针下必徐而和，可得而验者也。况病之虚实，繫于脉之虚实，故即脉之虚实，以为刺之深浅，而泄其邪气，养其正气焉耳。
刺诸痛者，其脉皆实。
此承上文而言脉实者当泻，以凡刺诸痛者，其脉必实故也。
故曰：从腰以上者，手太阴阳明皆主之。从腰以下者，足太阴阳明皆主之。
此言病有所主之经，见治之者，当分经也。《素问·六微旨大论》曰：天枢之上，天气主之；天枢之下，地气主之。（天枢，脐旁二寸。）本经《阴阳系日月篇》曰：腰以上为大，腰以下为地。故曰从腰以上，手太阴肺经、手阳明大肠经主之。盖肺经自胸行手，大肠经自手行头也。从腰以下，足太阴脾经、足阳明胃经主之。盖脾经自足入腹，胃经自足上面也。四经各有所主，则各经宜各有所取耳。
病在上者下取之，病在下者高取之，病在头者取之足，病在腰者取之瞩。
此言治病有远取之法也。有病虽在上，其脉与下通，当取之下。病虽在下，其脉与上通，当取之高。故病在于头而取之于足，病在于腰而取之于膕。皆在上取下之法也。至于在下取高之义可反观矣。
病生于头者头重，生于手者臂重，生于足者足重。治病者，先刺其病所从生者也。
此言治病有先取之法也。病生于头者，其头必重，余病皆从此始，故治病者先取之头。至于手病而臂重，足病而足重，其法亦犹是耳。即先求其本之义也。
春气在毛，夏气在皮肤，秋气在分肉，冬气在筋骨，刺此病者，各以其时为齐。故刺肥人者，以秋冬之齐；刺瘦人者，以春夏之齐。（齐，剂同。《素问》有《刺齐论》。）
此言治法有浅深，当随时因人而施也。春气邪发在毫毛间，夏气则出于皮肤，秋气初入于分肉间，冬气则入于筋骨。凡刺此四者，春夏则取之毫毛皮肤而浅其针，秋冬则取之分肉筋骨而深其针，所谓随时以为刺也。（后世之齐从剂，盖用刀以制药也。今针曰齐者，犹之用药故耳，故云。）然人之肥者，其病必深，故用秋冬之剂；人之瘦者，其病乃浅，故用春夏之剂。所谓因人而施者又如此。
病痛者阴也，痛而以手按之不得者阴也，深刺之。病在上者阳也，病在下者阴也。痒者阳也，浅刺之。
此言病有阴阳，故刺之有浅深也。阴经为阴，阳经为阳；痛为阴，痒为阳；上为阳，下为阴。病在阴者深取之，病在阳者浅刺之。
病先起阴者，先治其明，而后治其阳；病先起阳者，先治其阳，而后治其阴。
此言病有所由起，故刺有所先也。阴阳者，阴经阳经也。（按：此节大义与上病生于头者头重一节相同。）
刺热厥者，留针反为寒；刺寒厥者，留针反为热。刺热厥者，二阴一阳；刺寒厥者，二阳一阴。所谓二阴者，二刺阴也；一阳者，一刺阳也。（《素问》明有《厥论》，本经《寒热病篇》亦有刺寒厥、热厥法。）
此言刺厥病之有法也。《素问·厥论》有寒热二证。刺热厥者久留其针，反能为寒而热可去；刺寒厥者久留其针，反能为热而寒可去。刺热厥者，补阴经二次，泻阳经一次，盖阴盛阳退，热当自去也；刺寒厥者，补阳经二次，泻阴经一次，盖阳盛则阴退，寒当自去也。所谓二阴者，二次刺阴经也；一阳者，一刺泻阳经也。其二阳一阴可推矣。
久病者，邪气入深，刺此病者，深内而久留之，间日而复刺之，必先调其左右，去其血脉，刺道毕矣。（内，纳同。间，去声。）
此言治久病之有法也。
凡刺之法，必察其形气。形肉未脱，少气而脉又躁，躁厥者，必为缨刺之，散气可收，聚气可布。
此言气虚脉盛者，当行缪刺之法也。形肉虽未脱，元气则衰少，然而脉又躁动，是谓气虚脉盛也，当行缪刺之法，即左病取右络穴，右病取左络穴是也。其精气之散可以收之，邪气之聚可以散之。
深居静处，占神往来，闭户塞牖，魂魄不散，专意一神，精气之分，毋闻人声，以收其精，必一其神，令志在针，浅而留之，微而浮之，以移其神，气至乃休。（分，去声。）
此言用针者当预养其神以行针也。凡用针者，虽占病者之神气往来，然必先自养其神气。故深居静处，闭户塞牖，魂魄神意精气皆会于一，令志已在针，方浅而留之，或微而浮之，以移病者之神，候其真气已至而乃止针也。
男内女外，坚拒勿出，谨守勿内，是谓得气。凡刺之禁，新内勿刺，新刺勿内；已醉勿刺，已刺勿醉；新怒勿刺，已刺勿怒；新劳勿刺，已刺勿劳；已饱勿刺，已刺勿饱；已飢勿刺，已刺勿飢；已渴勿刺，已刺勿渴；大惊大恐，必定其气乃刺之；乘车来者，卧而休之，如食倾乃刺之；出行来者，坐而休之，如行十里顷乃刺之。凡此十二禁者，其脉乱气散，逆其营卫，经气不次，因而刺之，则阳病入于阴，阴病出于阳，则邪气复生。粗工勿察，是谓伐身。形体淫泆，乃消脑髓，津液不化，脱其五味，是谓失气也。（按：《素问·刺禁论》云：无刺大醉，令人气乱；无刺大怒，令人气逆；无刺大劳人，无刺新饱人，无刺大飢人，无刺大渴人，无刺大惊人。）
此言病人与医人，善养善针者为得气，而反此者为失气也。气，真气也。病人善守禁忌，男子则忌内，而谨守无内；女人则忌外，而坚拒勿出。则未刺之先，或己刺之后，真气不失，是之谓得气也。然凡刺之禁，曰外、曰内、曰醉、曰怒、曰劳、曰饱、曰飢、曰渴、曰惊、曰恐、曰车、曰步，皆当慎之，正以此十二禁者，脉气散乱，营卫相逆，经气不次，病人失于自守，医人妄于行刺，则阳病入阴，阴病出阳，邪气复而真气衰，不谓之失气而何？
太阳之脉，其终也，戴眼，反折，瘛瘲，其色白，绝皮乃绝汗，绝汗则终矣。少阳终者，耳聋，百节尽纵，目系绝，目系绝一日半则死矣，其死也，色青白乃死。阳明终者，口目动作，喜惊妄言，色黄，其上下之经盛而不行则终矣。少阴终者，面黑齿长而垢，腹胀闭塞，上下不通而终矣。厥阴终者，中热嗌乾，喜溺，心烦，甚则舌卷，卵上缩而终矣。太阴终者，腹胀□不得息，气噫善呕，呕则逆，逆则面赤，不逆则上下不通，上下不通则面黑皮毛燋而终矣。（□，闭同。见《素问·诊要经终论》《经脉篇》亦有各经气绝。）
此言足之六经其终各有所候也。足太阳膀胱之脉，起目内眦，上额交巅，从巅入络脑，还出别下项，循肩膊内，挟脊抵腰中，入循膂，络肾属膀胱。故其终时，其眼反戴而上，其背反折，而为瘛瘲之状。色白者，肺绝也。绝汗出而终矣。足少阳胆经之脉，起于目锐眦，上抵头角，下耳后，入耳中，出走耳前。故其终也，时百节尽纵而目系绝也。色青白者，金木相剋也。足阳明胃经之脉，起于鼻，交额中，下循鼻外，入上齿中，还出挟口，环唇，下交承浆。其支循喉咙入缺盆，下腹，属胃络脾。故其终时，必口目动作，喜惊妄言，胃邪盛也。色黄者，土色泄也。上下之经盛而不通者，胃气绝也。足少阴肾经主水，其色黑，肾主骨，齿乃骨余，肾脉入于腹，通窍于二便。故其终时，面黑齿长而垢，腹胀而不通也。足厥阴肝经之脉，循股阴，入毛中，过阴器，抵小腹，上贯膈，布胁肋，循喉咙。故其终时，中热嗌乾，喜溺而心烦，甚则舌卷卵缩也。足太阴脾经之脉，循足大指内侧，出腨内，上阴股，入腹，上膈，挟咽，连舌本，散舌下。故其终时，腹胀闭而不得息，噫呕交作，上下不通，面黑而皮毛燋也。


卷之二  ——————————————————————————————————————————————————————————————————————————————————————————

经脉第十  ***************************
按：此篇言十二经之脉，故以经脉名篇。实学者习医之第一要义，不可不究心熟玩也。后世能言不识十二经络，开口动手便错，而于此懵然，惜哉！滑伯仁《十四经发挥》《针灸聚英》等书各本于此，但不若此篇尤详，凡《内经》全书之经络，皆自此而推之耳。
雷公问于黄帝曰：禁脉之言，凡刺之理，经脉为始，营其所行，制其度量，内次五脏，外别六腑，愿尽闻其道。黄帝曰：人始生，先成精，精成而脑髓生，骨为干，脉为营，筋为刚，肉为墙，皮肤坚而毛发长。谷入于胃，脉道乃通，血气乃行。雷公问曰：愿卒闻经脉之始生。黄帝曰：经脉者，所以能决死主，处百病，调虚实，不可不通。（按：禁脉当作禁服。《本经》第四十八《禁服篇》云：凡刺之理，经脉为始，营其所行，知其度量，内刺五脏，外刺六腑。则此篇数语乃出于《禁服篇》也。）
此帝因雷公之间，必原脉道之所以行，而示以经脉之所当知也。人之始生，先成于精，（本经《决气篇》云：两神相搏，合而成形，常先身生，是谓精。）精成而脑髓生，（肾通于脑。）其骨为干，（犹木之干。）其脉为营，（犹将之营。《史记》云：以师兵为营卫。）其筋为刚，其肉为墙，至皮肤坚，而后毛发长。及其已生，必谷入于胃，则脉道以通，而血气乃行。此经脉者，可以决死生，处百病，而调虚实，乃人之不可不知也。（按：《素问·三部九候论》云：必先知经脉，然后知病脉。此经脉之所当知也。）
肺手太阴之脉，起于中焦，下络大肠，还循胃口，上隔属肺，从肺系横出腋下，下循臑内，行少阴、心主之前，下肘中，循臂内上骨下廉，入寸口，上鱼，循鱼际，出大指之端。其支者，从腕后直出次指内廉，出其端。是动则病肺胀满，膨膨而喘咳，缺盆中痛，甚则交两手而瞀，此为臂厥，是主肺所生病者。咳，上气，喘渴，烦心，胸满，臑臂内前廉痛，厥，掌中热。气盛有馀，则肩臂痛风寒，汗出中风，小便数而欠。气虚则肩臂痛寒，少气不足以息，溺色变。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者寸口大三倍于人迎，虚者则寸口反小于人迎也。（瞀，音务。臑，音猱。数，音朔。按：自肺至肝、督、任，滑伯仁有《十四经发挥》，义犹未悉，其各经图形，起止歌诀，宜详阅之。）
此言肺经脉气之行，乃为第一经之经脉也。言肺者，即手太阴经之脉也。凡言手者，以其井、荥、输、经、合等穴，自手而始也；凡言足者，以其井、荥、输、经、合等穴，自足而始也。（后凡各经分手足者以此。）起，发也。中焦者，中脘也。（在脐上四寸。）胃口，胃之上脘。（在脐上五寸。）络，犹兜也，如今人横线为络而兜物也。循，巡也。膈，隔也。凡人心下有膈膜，前齐鸠尾，后齐十一椎，周围著脊，所以遮隔浊气，不使上熏心肺也。肺系者，喉咙也。喉以候气，下接于肺。肩下胁上际曰腋，膊下对腋处为臑，肩肘之间也。臑尽处为肘，肘以下为臂。廉，隅也。手掌后高骨旁动脉为关，关前动脉为寸口。曰鱼、鱼际者，谓掌骨之前、大指本节之后，其肥肉隆起处，统谓之鱼；鱼际，则其问之穴名也。端，秒也。按：本经《营卫生会》《五味》《邪客》《刺节真邪》等篇，言人身有前三焦者，宗气出于上焦，即所谓积于胸中，又谓之积于膻中也，出喉咙以司呼吸。其营气者，阴精之气也，由中焦之气阳中有阴者，随上焦之气以降于下焦，而生此阴气，故谓之清者为营，又谓之营气出于中焦者是也。然营气阴性精专，随宗气以运行于经隧之中，故谓之营行脉中者是也。其卫气者，阳精之气也，由下焦之气阴中有阳者，随中焦之气以升于上焦，而生此阳气，故谓之浊者为卫，又谓之卫气出于下焦者是也。然卫气阳性剽悍，不随宗气而行，而自行于各经皮肤分肉之间，故谓之卫行脉外者是也。兹手太阴之脉，起于中焦，以至下文云云者，本言宗气与营气同行，而卫气不与焉者也。即《营卫生会篇》所谓与营俱行于阳二十五度，行于阴亦二十五度，一周也，故五十度而复大会于手太阴矣。然此特言肺经运行之始耳。起于中焦者，即《营卫生会篇》所谓中焦亦并胃中，出上焦之后，此所受气者，泌糟粕，蒸津液，化其精微，上注于肺脉者是也。言由穀气入胃，其精微之气起于中焦，下络大肠，以肺与大肠相为表里也。转巡胃之上口，属之于肺。即从肺系横出腋下，盖由胸部第四行之中府、云门以出腋下，下循腨内，历天府、侠白，行于手少阴心经、手厥阴心主包络两经之前，下入肘中，抵尺泽穴。即《营卫生会篇》所谓上焦出于胃上口，并咽以上，贯隔而布胸中，走腋，循太阴之分而行者也。既下肘中，乃循臂内上骨之下廉，历孔最、列缺，入寸口之经渠、太渊，以上鱼，又循鱼际，出大指之端，至少商穴而止也。其支者，如木之有枝，以其自直行之脉而旁行之也。臂骨尽处为腕，脉之大隧为经，交经者为络。盖本经经脉虽终于大指之端，而络脉之行，从腕后之列缺穴交于手之阳明经，而由合谷、三间、二间以至于商阳穴，又随商阳而上行电。及其动穴验病，肺发胀满，致膨膨然，（俗云膨脝。）而喘急咳嗽，缺盆中痛，（本经《胀论》云：肺胀者，虚满而喘咳。）甚则交两手而掣瞀者，此之谓臂气厥逆也。（肺脉由中府出腋，循臑下肘入手。）是皆肺经所生之病耳。然又有诸病，或出本经，或由合经，为咳，为上气，为喘，为渴，为烦心，为胸满，（肺脉贯膈而布胸中。）为臑臂内前廉痛，为厥，掌中热。（脉行手少阴心主之前。）邪气有馀，则为肩臂痛于风寒，（络脉交于手，上肩背。）为汗出中风，为小便频数，而发之为欠。（母病及肾。）正气不足，则为肩臂疼痛、寒冷，（络行手阳明。）为少气不足以息，（本经病。）为溺色变。（邪及子。）其诸病有如此者。然盛则当泻之，虚则当补之，热则泻者疾去其针，寒则补者久留其针，脉下陷者则用艾以灸之，若不盛不虚则止以本经取之，而不必求之手阳明也。所谓盛者，何以知之？寸口较人迎之脉三倍而躁，则肺经为实，如《终始篇》所谓泻手太阴肺，而补手阳明大肠者是也。虚者何以知之？寸口较人迎之脉三倍而小，则肺经为虚，如《终始篇》所谓补手太阴肺，而泻手阳明大肠者是也。（按：《难经·二十二难》，以是动为气，所生为血，即动、生二字分为气血，且以气先血后为难，不知肺经则言肺所生病，大肠则言津液所生病，胃则言血所生病，脾则言脾所生病，心则言心所生病，小肠则言液所生病，膀胱则言筋所生病，肾则言肾所生病，心主则言脉所生病，三焦则言气所生病，胆则言骨所生病，肝则言肝所生病，何尝以所生之病皆定为血也。今详本篇，前后辞义分明，不以所动属气，所生属血，乃《难经》之臆说耳。又按：《至真要大论》云：所谓动者，知其病也。盖言凡知太冲、冲阳、尺泽等穴气绝，为死不治。正以其动，则可以验病，不动则气绝耳。此篇是动之义，正言各经之穴动则知其病耳。按：自此肺经以至肝经，及两蹻、督、任，共计一十六丈二尺之脉，宗气主呼吸而行脉路，一呼脉行三寸，一吸脉行三寸，呼吸定息，脉行六寸。漏水下一刻，计一百三十五息，脉行八丈一尺。二刻，计二百七十息，脉行一十六丈二尺，为一周身。漏水下百刻，计一万三千五百息，脉行八百一十丈，周夜共行五十度周于身。并非言手太阴行于寅时，手阳明行于卯时，足阳明行于辰时，足太阴行于已时，手少阴行于午时，手太阳行于未时，足太阳行于申时，足少阴行于酉时，手厥阴行于戌时，手少阳行于亥时，足少阳行于子时，足厥阴行于丑时。至后世子午流注针灸等书，始有为此说者，张世贤、熊宗立遂乃分时注释。如果十二经分配十二时，则一时止行得一经，何以能八刻之一千八十息，脉行六十四丈八尺，而四度周于身也？又何以能十二时之一万三千五百息，脉行八百一十丈，而五十度周于身也？况每经体有长短，穴有多寡，假如手少阴心，止有九穴，左右讨一十八穴，不过自手小指至肘上臑内而已，今曰行于午时，其一时当得一千一百二十五息，脉行六十七丈五尺，较之足太阳膀胱经有六十三穴，左右共计一百二十六穴，直至目之内眦，上行于头，转至项后，行背四行，下行委中，以至足之小指外侧，其穴道身体尽一身之长，今曰行于申时，则一时之中，亦止得息数一千一百二十五息，脉数止得六十七丈五尺乎？其馀各经长短不同，又皆息数、脉数俱以一时之中而尽合乎？所谓一时止行一经者，实理势之所必无也。彼或以《二十三难》始从中焦始字，遂指寅为肺，便以卯为大肠，而直轮至丑为肝经耶。殊不知纪漏者，必始寅初一刻，而经脉运行之始，始于肺经，谓之始于寅时一刻则可，若泥定肺经止行于寅时则非也。故自二刻一周身之后，又从中焦而起，一日一夜有五十次起于中焦，合昼夜而皆然，不但寅时而已，何可以始于一刻，而遂指肺之必行于寅时也。至有以余时配各经者，又谬之谬矣。李东垣《此事难知集》《针灸聚英》及历朝太医院刊勒诸经穴名于石碑者，亦以各经分配各时，盖相仍于后世医籍而未究经典耳。而考《灵》《素》，岂轩岐之本旨哉！）
《难经》曰：肺重三斤三两，六页两耳，凡八叶，主藏魄。四垂如盖，附著于脊之第三椎，中有二十四空，行列分布诸脏之气，为诸脏之华盖。人有二喉，前喉为喉咙，通于五脏，主气出入。《灵枢·忧恚无言篇》云：喉咙者，气之所以上下者也。后喉为咽喉，主纳水穀，通于六腑。《忧恚无言篇》云：咽喉者，水穀之道也。《难经》曰：喉咙重十二两，广二寸，长一尺二寸，九节；咽门重十二两，广二寸半，至胃长一尺六寸。《肠胃篇》伯高曰：咽门重十两。广、长同。
《素问·灵兰秘典论》云：肺者，相傅之官，治节出焉。《灵枢·本神篇》云：肺小则少饮，不病喘喝；肺大则多饮，善病胸痹、喉痹、逆气；肺高则上气、肩息、咳；肺下则居奔迫肺，善胁下痛；肺坚则不病咳上气；肺脆则苦消瘅，易伤；肺端正则和利难伤；肺偏倾则胸偏痛也。又云：白色小理者，肺小；粗理者，肺大；巨肩反膺陷喉者，肺高；合腋张胁者，肺下；好肩背厚者，肺坚；肩背薄者，肺脆；背膺厚者，肺端正；胁偏疏者，肺偏倾也。
附：肺经诸穴歌
愚谓欲明经脉，须熟穴名，但徐氏歌俱自井荥而始，殊非本篇各经起止正义。滑氏歌合起止，似无意味，读者难之。今各阴经照滑氏，阳经照徐氏，则合于起止，且长短句法亦照徐氏，学者颇便。惟先熟穴名，而经脉自了然矣。俗医云：吾大方脉，非针灸科，何须识经穴名？此所以为庸下，而不能入轩岐正脉也。
手太阴，十一穴，中府云门天府列。
侠白下尺泽，孔最见列缺。
经渠太渊下鱼际，抵指少商如韭叶。
又：分寸歌
太阴肺兮出中府，云门之下一寸许。
云门璇玑旁六寸，巨骨之下二骨数。
天府腋下三寸求，侠白肘上五寸主。
尺泽肘中约纹论，孔最腕上七寸取。
列缺腕侧一寸半，经渠寸口陷中是。
太渊掌后横纹头，鱼际节后散脉举。（大指本节后。）
少商大指端内侧，此穴若针疾减愈。（云门，巨骨下，侠气户旁二寸陷中，去中行任脉六寸。气户，巨骨下，俞府两旁各二寸陷中，去中行任脉四寸，去膺窗四寸八分。俞府，巨骨下，璇玑旁二寸陷中。璇玑，天突下一寸。天突，结喉下四寸宛中。上挨穴之法，则天突起至璇玑，由璇玑至云门，其法甚简。后仿此。）
大肠手阳明之脉，起于大捐次指之端，循指上廉，出台谷两骨之间，上入两筋之间，循臂上廉，入肘外廉，上臑外前廉，上肩，出髃骨之前廉，上出于柱骨之会上，下入缺盆，络肺，下膈，属大肠。其支者，从缺盆上颈贯颊，入下齿中，还出挟口，交人中，左之右，右之左，上挟鼻孔。是动则病齿痛，颈肿，是主津液所生病者。目黄，口乾，鼽衄，喉痹，肩前臑痛，大指次指痛不用。气有馀，则当脉所过者热肿，虚则寒慄不复。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者人迎大三倍于寸口，虚者人迎反小于寸口也。（髃，牛口反。颊，音荚。鼽，音求。衄，音肉。）
此言大肠经脉气之行，乃为第二经也。大指次指者，手大指之次指，即第二指，名食指也。肺经本出于大指，而大肠经则出于次指，兹言大指次指者，乃大指之次指，非言既出于大指而又出于次指也。循指之指，正次指电。合谷者，本经穴也，（俗名虎口。）肩端两骨间为愬骨。肩呷上际处为天柱骨。缺盆，足阳明胃经穴也。头茎为颈。耳以下曲处为颊。言大肠者，乃手阳明经之脉，受手太阴之交，遂起于次指之端，循此次指之商阳、二间、三间之上廉，出合谷穴，在两骨之间，又上阳溪穴，即两筋之间，又循臂之上廉偏历、温溜、下廉、上廉、三里，入肘外廉之曲池穴，上循臑外之前廉，历肘髎、五里、臂臑，以上肩之肩髃穴，又出髃骨之前廉，循巨骨穴，上出天柱骨之会上，会于大椎，自大椎而下入缺盆，循足阳明经脉外，络绕肺脏，复下膈，当天枢之外，会属于大肠。其别支者，虽由偏历而入，又自缺盆上行于颈，循天鼎、扶突上贯于颊，入下齿缝中，复出夹口两吻，相交于人中之内，左脉往右，右脉往左，上挟鼻孔，循禾憇、迎香而终，以交十足阳明胃经也。及其动穴验病，则为齿痛，（脉入齿缝。）为颈肿，（脉上贯。）是主津液所生之病耳。又有诸病之生，或出本经，或由合经，为目黄，（大肠内热。）为口乾，（脉挟口。）为鼽、为衄，（脉挟鼻孔。）为喉痹，（脉山挟口。）为肩之前臑痛，（脉上臑肩。）为大指之次指不能举用。（井荥五腧皆由次指而上。）其邪气有馀而实，则凡脉所经过者皆热而肿。其正气不足而虚，则为寒慄不能遽复。然盛则当泻之，虚则当补之，热则泻者疾去其针，寒则补者久留其针，脉陷下者则用艾以灸之，若不盛不虚则止以本经取之，而不必求之手太阴肺经也。所谓盛者何以知之？人迎较寸口之脉三倍而躁，则大肠经为实，如《终始篇》所谓泻手阳明大肠，而补手太阴肺者是也。虚者何以知之？人迎较寸口之脉三倍而小，则大肠经为虚，如《终始篇》所谓泻手太阴肺，而补手阳明大肠者是也。
《平人绝谷篇》伯高曰：回肠大四寸，径一寸寸之少半，长二丈一尺，受谷一斗，水七升半。《难经》云：大肠重二斤十二两。《肠胃篇》同。按：直肠曰直，则大肠周回叠积当名曰回。
《素问·灵兰秘典论》云：大肠者，传道之官，变化出焉。《灵枢·本神篇》云：肺应皮，皮厚者，大肠厚；皮薄者，大肠薄；皮缓腹里大者，大肠大而长；皮急者，大肠急而短；皮滑者，大肠直；皮肉不相离者，大肠结。
附：大肠经诸穴歌
手阳明，廿穴名，循商阳二间三间而行。
历合谷阳溪之俞，过偏历温溜之滨。
下廉上廉三里而近，曲池肘憇五里之程。
臂臑肩憇（牛口反。）上于巨骨，
天鼎纡（意俱反，萦纡曲也。）乎扶突。
禾憇唇连，迎香鼻迫。
又：分寸歌
商阳盐指内侧边，二间来寻本节前。
三间节后陷中取，合谷虎口岐骨间。
阳溪上侧腕中是，偏历腕后三寸安。
温溜腕后去五寸，池前五寸下廉看。
池前三寸上廉中，池前二寸三里逢。
曲池曲骨纹头尽，肘憇大骨外廉近。
大筋中央寻五里，肘上三寸行向里。
臂臑肘上七寸量，肩憇肩端举臂取。
巨骨肩尖端上行，天鼎喉旁四寸真。
扶突天突旁三寸，禾憇水沟旁五分。
迎香禾憇上一寸，大肠经穴自分明。（左右共四十穴。）
胃足阳明之脉，起于鼻之交頞中，旁约太阳之脉，下循鼻外，上入齿中，还出挟口环唇，下交承浆，郄循颐后下廉，出大迎，循颊车，上耳前，过客主人，循发际，至额颅。其支者，从大迎前下人迎，循喉咙，入缺盆，下膈，属胃络脾。其直者，从缺盆下乳内廉，下挟脐，入气街中。其支者，起于胃口，下循腹里，下至气街中而合。以下髀关，抵伏兔，下膝膑中，下循胫外廉，下足跗，入中指内间。其支者，下廉三寸而别，下入中指外间。其支者，别跗上，入大指间，出其端。是动则病洒洒振寒，善呻数欠，颜黑，病至则恶人与火，闻木声则惕然而惊，心欲动，独闭户塞牖而处，甚则欲上高而歌，弃衣而走，贲响腹胀，是为骭厥，是主血所生病者。狂疟温淫，汗出鼽衄，口喎唇胗，颈肿喉痹，大腹水肿，膝膑肿痛，循膺、乳、气街、股、伏兔、骭外廉、足跗上皆痛，中指不用。气盛则身已前皆热，其有馀于胃，则消穀善飢，溺色黄。气不足则身已前皆寒慄，胃中寒则胀满。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者，人迎大三倍于寸口；虚者，人迎反小于寸口也。（頞，音遏。颅，音卢。髀，音比，去声。膑，音宾。跗，音抚。数，音朔。贲，音奔。骭，音䯒。喎，音狐。胗，音诊。）
此言胃经脉气之行，乃为第三经也。頞，鼻茎也，山根为頞。郄，却同。腮下为颔，颔中为颐，腮前为发际，发际前为额颅。股内为髀，髀前膝上起肉处为伏兔，伏兔后为髀关。挟膝筋中为膑，胫骨为骭，足面为跗。足阳明受手阳明之交，起于鼻之两旁迎香穴，上行而左右相交于頞中，过睛明之分，下循鼻外，历承浆、四白、巨憇，上入齿中，还出挟口两吻地仓，环绕唇下，左右相交于承浆，却循颐后下廉，出大迎，循颊车，上耳前，历下关，过客主人，循发际，行悬釐、颔厌之分，经头维，会于额颅之神庭。其支别者，从大迎前下人迎，循喉咙，历水突、气舍，入缺盆，行足少阴俞府之外，下膈，当上脘、中脘之分，属胃络脾。其直行者，从缺盆而下，下乳内廉，循气户、库房、屋翳、膺窗、乳中、乳根、不容、承满、梁门、关门、太乙、滑肉门，下挟脐，历天枢、外陵、大巨、水道、归来诸穴，而入气冲中。（即气街。）其支者，自属胃处，起胃下口，循腹里，过足少阴肓俞之外，本经之里，下至气冲中，与前之入气冲者合。既相合于气冲中，乃下髀关，抵伏兔，历阴市、梁丘，下入膝膑中，经犊鼻，下循足面曰跗之冲阳、陷谷，入中指外间之内庭，至厉兑穴而终也。其络脉之支别者，自膝下三寸，循三里穴之外别下，历上廉、条口、下廉、丰隆、解溪、冲阳、陷谷，以至内庭、厉兑而合也。又其支者，别跗上冲阳穴，别行人大指间，出足厥阴行间穴之外，循大指下出其端，以交于足太阴也。及其动穴验病，阳明虚则洒洒振寒，善呻，且数数而欠，（《疟论》云：阳明虚则寒慄鼓颔。）其颜则黑。如病至时，则恶人与火，闻木音则惕然而惊，心欲动，（《素问·阳明脉解篇》云：阳明主肉，其脉血气盛，邪客之则热，热甚则恶火。又云：阳明厥则喘而悗，悗则恶人。又曰：胃者，土也，故闻木音而惊者，土恶木也。又《脉解篇》云：所谓甚则恶人与火，闻木音则惕然而惊者，阳气与阴气相搏，水火相恶，故惕然而惊也。）独闭户而处，（《脉解篇》云：所谓欲独闭户脯而处者，阴阳相薄也。阳尽而阴盛，故欲独闭户牖而处也。）甚则欲上高而歌，弃衣而走，（《阳明脉解篇》岐伯曰：四肢者，诸阳之本也。阳盛则四肢实，实则能登高也。热盛于身，故弃衣而走也。）为贲响腹胀，以阳明火盛而与水相激，故有声及胀也。其气厥逆，则从骭而厥，（脉自足次指，从䯒外廉上行。）是乃阳明血分所生之病耳。然又有诸病，或从本经，或由合经，为狂、为疟，其气温热而淫洗，为汗出、为鼽、为衄、（脉循鼻外。）为口喎、为唇胗、（挟口环唇。）为颈肿、（循颐，出大迎。）为喉痹、（循喉咙，入缺盆。）为大腹水肿、（循腹里。）为膝膑肿痛，（膝膑，本经穴。）又循膺（膺窗等处。）乳（乳中、乳根。）气街（即气冲。）股（梁丘、阴市等处。）伏兔（本经穴。）䯒外廉（三里而下等处。）足跗上皆痛，（陷骨、冲阳、解溪等处。）为足中指不能举用。（脉行于次指，而中指相连。）如邪气盛，则身已前皆热，其热有馀于胃，则消穀善飢，为溺色黄。（胃热下入膀胱。）如正气不足，则身已前皆寒慄；如胃中寒，则胀满。且邪气盛则当泻之，正气虚则当补之，热则速去其针而泻之，寒则久留其针而温之，脉下陷者则用艾以灸之，若不盛不虚则以本经取之，而不必求之于足太阴脾经也。所谓盛者，何以验之？人迎较寸口之脉大者三倍，则胃经为实，如《终始篇》所谓泻足阳明胃，而补足太阴脾者是也。虚者何以验之？人迎较寸口之脉小者三倍，则胃经为虚，如《终始篇》所谓补足阳明胃，而泻足太阴脾者是也。
《平人绝谷篇》伯高曰：胃大一尺五寸，径五寸，长二尺六寸，横屈受水穀三斗五升，其中之谷常留二斗，水一斗五升而满。《难经》云：胃重二斤一两。脾胃者，仓廪之官。《灵兰秘典论》云：脾胃者，仓廪之官，五味出焉。《本脏篇》云：脾应肉，肉䐃坚大者胃厚，肉䐃麽者胃薄，肉䐃小而麽者胃不坚，肉䐃不称身者胃下，胃下者，下脘约不利，肉䐃不坚者胃缓，肉䐃无小里累者胃急，肉䐃多少里累者胃结，胃结者，上脘约不利也。
附：胃经诸穴歌
足阳明，四十五，自承泣四白而数。
巨憇有地仓之积，大迎来颊车之伙。
下关头维以人迎，水突气舍与缺盆。
气户兮库房屋翳，膺窗兮乳中乳根。
不容承满，梁门关门。
太乙滑肉（滑肉门。），天枢外陵。
大巨从水道归来，气冲入髀关之境。
伏兔至阴市梁丘，犊鼻自三里而行。
上巨虚（即上廉。）兮条口，下巨虚（即下廉。）兮丰隆。
解溪冲阳入陷谷，下内庭厉兑而终。
又：分寸歌
胃之经兮足阳明，承泣目下七分寻。
四白目下方一寸，巨憇鼻孔旁八分。
地仓夹吻四分近，大迎颔下寸三中。
颊车耳下八分穴，下关耳前动脉行。
头维神庭旁四五，（神庭，督脉穴，在中行发际上五分。头维去神庭四寸五分。）人迎喉旁寸五真。
水突筋前迎下在，气舍突下穴相乘。（气舍在水突下。）
缺盆舍下横骨肉，各去中行寸半明。
气户璇玑旁四寸，至乳六寸又四分。
库房屋翳膺窗近，乳中正在乳头心。
次有乳根出乳下，各一寸六不相侵。（自气户至乳根六穴，上下相去各一寸六分，去中行任脉各四寸。）
却去中行须四寸，以前穴道与君陈。
不容巨阙旁三寸，（巨阙，任脉穴，脐上六寸五分。）却近幽门寸五新。（幽门，肾经穴，巨阙旁一寸五分，在胃经、任脉二脉之中。）
其下承满与梁门，关门太一滑肉门，
上下一寸无多少，共去中行三寸中。
天枢脐旁二寸间，枢下一寸外陵安。
枢下二寸大巨穴，枢下四寸水道全。
枢下六寸归来好，共去中行二寸边。
气冲鼠鼷上一寸，（鼠鼷，横骨尽处。）又去中行四寸专。
髀关膝上有尺二，伏兔膝上六寸是。
阴市膝上方三寸，梁丘膝上二寸记。
膝膑陷中犊鼻存，膝下三寸三里至。
膝下六寸上廉穴，膝下七寸条口味。
膝下八寸下廉看，膝下九寸丰隆系，
却是踝上八寸量，比那下廉外边缀。
解溪去庭六寸半，（庭，内庭也。）冲阳庭后五寸换。
陷谷庭后二寸间，内庭次指外间现。（足大指次指外间陷中，）
厉兑大指次指端，去爪如韭胃井判。（愚按：足阳明胃经穴，自缺盆、气户、库房、屋翳、膺窗、乳中、乳根，去中行各四寸，上下相去各一寸六分。自不容、承满、梁门、关门、太乙、滑肉门，去中行各三寸，上下相去各一寸。自天枢、外陵、大巨、水道、归来，去中行各二寸，上下相去不等。其气冲一穴，则又去中行二寸，鼠鼷上一寸。其屈曲有如此者。徐氏针灸书皆以二行言之，误矣。左右各四十五穴，共九十穴。）
脾足太阴之脉，起于大指之端，循指内侧白肉际，过核骨后，上内踝前廉，上踹内，循胫骨后，交出厥阴之前，上膝股内前廉，入腹，属脾络胃，上膈挟咽，连舌木，散舌下。其支者，复从胃别，上膈，注心中。是动则病舌本强，食则呕，胃脘痛，腹胀善噫，得后与气则快然如衰，身体皆重，是主脾所生病者。舌本痛，体不能动摇，食不下，烦心，心下急痛，溏瘕泄，水闭，黄疸，不能卧，强立，股膝内肿厥，足大捐不用。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者寸口大三倍于人迎，虚者寸口反小于人迎也。（踝，湖瓦切。）
此言脾经脉气之行，乃为第四经也。核骨，一作核骨，（俗云孤拐骨。）足跟后两旁起骨为核骨。腓腹为腨，髀内为股，脐上为腹。咽以咽物，居喉之前，至胃长一尺六寸，为胃之系。舌本，舌根也。足太阴起大指端之隐白穴，受足阳明之交也。循大指内侧白肉际大都穴，过核骨后，历太白、公孙、商丘，上内踝前廉之三阴交，又上腨内，循䯒骨后之漏骨上行二寸，交出足厥阴之前，至地机、阴陵泉，上循膝股前廉之血海、箕门，迤逦入腹，经冲门、府舍、中极、关元，复循腹结、大横，会下脘，历腹哀，过日月、期门之分，循本经之里，下至中脘之际，以属脾络胃。又由腹哀上膈，循食窦、天溪、胸乡、周荣，曲折向下至大包，又自大包外曲折向上会中府，上行人迎之里，挟喉，连舌本，散舌下而终。其支行者，由腹哀别行，再从胃部中脘穴之外上膈，注于膻中之里心之分，以交于手少阴心经也。及其动穴验病，则为舌本强，（脉挟咽，连舌本，散舌下。）为食则呕，（脾主化食。）为胃脘痛，（络胃。）为腹胀，（脉入腹。）为善意，（本经《口问篇》：寒气客于胃，厥逆从下上散，复出于胃，故为噫。）得后（去后。）与气（泄气。）则病快然如衰，（脾气输泄。）身体皆重，（脾主肉。）是皆本经所生之病也。又有诸病之生，或由本经，或由合经，其舌本痛，（上舌本强，而此则甚。）体不能动摇。（即上文重而甚。）食不下，（不但呕而已。）烦心，心下急痛，（脉注心中。）溏，（脾气不实。）瘕泄，（《难经·五十六难》有大瘕泄。）水闭，（《六元正纪大论》有甚则水闭跗肿，言水蓄于内而大小便皆闭也。）黄疸，（《素问·平人气象论》、本经《论疾诊尺篇》皆有黄疸。）不能卧，强立，股膝内肿，（血海、箕门、冲门等处。）厥，足大指不能举用。（隐白、大都、太白等处。）然邪气之盛者则泻之，正气之虚者则补之，热则疾去其针，寒则久留其针，脉陷下者则用艾以灸之，若不盛不虚则以本经取之，而不必求之足阳明胃经也。所谓盛者，何以验之？寸口较人迎之脉大者三倍，则脾经为实，如《终始篇》所谓泻足太阴脾，而补足阳明胃者是也。虚者何以验之？寸口较人迎之脉小者三倍，则脾经为虚，如《终始篇》所谓补足太阴脾，而泻足阳明胃者是也。
《难经》云：脾重二斤三两，扁广三寸，长五寸，有散膏半斤，主里血，温五脏，主藏意。《素问·灵兰秘典论》云：脾胃者，仓廪之官，五味出焉。
《本脏篇》云：脾小则脏安，难伤于邪也。脾大则苦凑䏚而痛，不能疾行。脾高则䏚引季胁而痛；脾下则下加于大肠，下加于大肠则脏苦受邪。脾坚则脏安难伤；脾脆则善病消瘅易伤。脾端正则和利难伤；脾偏倾则善满善胀也。又云：黄色小理者脾小，粗理者脾大，揭唇者脾高，唇下纵者脾下，唇坚者脾坚，唇大而不坚者脾脆，唇上下好者脾端正，唇偏举者脾偏倾也。
附：脾经诸穴歌
足太阴，脾中洲，二十一穴隐白游。
赴大都兮瞻太白，访公孙兮至商丘。
越三阴之交，而漏谷地机可即。
步阴陵之泉，而血海箕门是求。
入冲门兮府舍轩豁，解腹结兮大横优游。
腹哀食窦兮，接天溪而同派。
胸乡周荣兮，缀大包而如钩。
又：分寸歌
大指端内侧隐白，节后陷中求大都。
太白内侧核骨下，节后一寸公孙呼。
商丘内踝微前陷，踝上三寸三阴交。
踝上六寸漏谷是，膝下五寸地机朝。
膝下内侧阴陵泉，（与阳陵泉穴相对。）血海膝膑上内廉。
箕门穴在鱼腹取，动脉应手越筋间。
冲门期下尺五分，（期门，肝经穴，巨阙旁四寸五分。巨阙，任脉穴，脐上六寸五分。）府舍期下九寸看。
腹结期下六寸人，大横期下五寸半。
腹哀期下方二寸，期门肝经穴道现。
巨阙之旁四寸五，却连脾穴休胡乱。
自此以上食窦穴，天溪胸乡周荣贯。
相去寸六无多寡，又上寸六中府换。（肺经穴。）
大包腋下有六寸，渊液腋下三寸绊。（渊液，胆经穴，腋下三寸与下脾经大包穴相连。愚按：中府，肺经穴也。周荣、胸乡、天溪、食窦，脾经穴也。期门，肝经穴也。肝经之下有脾经之腹哀、大横、腹结、府舍、冲门诸穴，则中行开四寸五分，三经之穴上下相连。左右共四十二穴。）
心手少阴之脉，起于心中，出属心系，下膈络小肠。其支者，从心系上挟咽，系目系。其直者，复从心系却上肺，下出腋下，循臑内后廉，行手太阴、心主之后，下肘内，循臂内后廉，抵掌后锐骨之端，入掌内后廉，循小指之内出其端。是动则病嗌乾，心痛，渴而欲饮，是为臂厥，是主心所生病者。目黄、胁痛、臑臂内后廉痛、厥、掌中热痛。为此诸病，盛则泻之，虚则补之，热则疾之，寒则图之，陷下则灸之，不盛不虚以经取之。盛者寸口大，再倍于人迎；虚者反小于人迎也。（嗌，音益。）
此言心经脉气之行，乃为第五经也。心系有二：一则上与肺相通，而入肺大叶间；一则由肺叶而下，曲折向后，并脊里细络相连，贯脊髓与肾相通，正当七节之间。盖五脏系皆通于心，而心通五脏系也。手少阴经起于心，循任脉之外，属心系，下膈，当脐上二寸之分络小肠。其支者，从心系出任脉之外，上行而挟咽系目也。其直者，复从心系直上至肺脏之分，出循腋下，抵极泉也。（穴在臂内腋下筋间，动脉入胸。）自极泉下循臑内后廉，行手太阴、心主两经之后，历青灵穴，下忖内廉，抵少海。手腕下踝为兑骨。自少海而下，循臂内后廉，历灵道、通里，至掌后兑骨之端，经阴郄、神门，入掌内廉，至少府，循小指端之少冲而终，以交于手太阳也。（滑伯仁曰：心为君主之官，示尊于他脏，故其交经授受不假支别云。）及其动穴验病，则为嗌乾，（脉上挟咽。）心痛，（本经病。）渴而欲饮，（心火内炎。）是乃臂气逆而上行，（脉循臂而上肘、臑、腋。）此心所生之病也。又有诸病之生，或出本经，或由合经，为目黄，（脉系目系。）为胁痛，（脉腋下。）臑臂内后廉痛，（脉循臂臑后廉。）厥，掌中热痛。（心包络所属，心为君主，病同。）然邪气之盛者则当泻之，正气之虚者则当补之，热则泻者疾去其针，寒则温者久留其针，脉陷下者则用艾以灸之，若不盛不虚则止取之本经，而不必求之手太阳小肠经也。所谓盛者，何以验之？寸口较人迎之脉大者二倍而躁，则心经为实，如《终始篇》所谓泻少阴心，而补手太阳小肠者是也。虚者何以验之？寸口较人迎之脉小者二倍而不躁，（人迎大二倍而躁。）则心经为虚，如《终始篇》所谓补手少阴心，而泻手太阳小肠者是也。
心重一十二两，附著于脊之第五椎，居肺下膈上，中有七孔三毛，盛精汁三合，主藏神。《素问·灵兰秘典论》云：心者，君主之官，神明出焉。
《本脏篇》云：心小则安，邪弗能伤，易伤于忧。心大则忧不能伤，易伤于邪。心高则满于肺中，悗而善忘，难开以言。心下则赃外易伤于寒，易恐以言。心坚则脏安守固。心脆则善病消瘅热中。心端正则和利难伤。心偏倾则操持不一，无守司也。赤色小理者心小，粗理者心大，无[骨曷]者心高，[骨曷]小短举者心下，[骨曷]长者心下坚，[骨曷]弱小以薄者心脆，[骨曷]直下不举者心端正，[骨曷]倚一方者心偏倾也。
附：心经诸穴歌
手少阴，九穴成，极泉青灵少海深。
自灵道通里而达，过阴郄神门而迎。
抵于少府，少冲可寻。
又：分寸歌
少阴心起极泉中，腋下筋间脉入胸。（臂内腋下筋间，动脉入胸。）
青灵肘上三寸取，（伸付举臂取之。）少海肘后端五分。（付内廉节后大骨外，去肘端五分，屈肘向头得之。）
灵道掌后一寸半，通里掌后一寸同。
阴郄腕后方半寸，神门掌后兑骨隆。
少府节后劳宫直，小指内侧取少冲。（凡九穴，左右一十八穴。）
小肠手太阳之脉，起于小指之端，循手外侧上腕，出踝中，直上循臂骨下廉，出肘内侧两筋之间，上循臑外后廉，出肩解，绕肩肿，交肩上，入缺盆，络心，循咽，下膈，抵胃，属小肠。其支者，从缺盆循颈上颊，至目锐眦，却入耳中。其支者，别颊、上䪼、抵鼻，至目内眦，斜络于颧。是动则病嗌痛、颔肿，不可以顾，肩似拔，臑似折，是主液所生病者。耳聋，目黄，颊肿，颈、颔、肩、臑、肘、臂外后廉痛。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者人迎大再倍于寸口，虚者反小于寸口也。（胛，音甲。眦，音资。䪼，音拙。颧，音权。折，音舌。）
此言小肠经脉气之行，乃为第六经也。臂骨尽处为腕，腕下兑骨为踝。脊两旁为膂，膂上两角为肩解，肩解下成片骨为肩胛。目外角为锐眦，目下为䪼，目内角为内眦。手太阳脉起小指少泽穴，循手少阴心经之交也。由是循外侧之前谷、后溪上腕，出踝中，历腕骨、阳谷、养老穴，直上循臂骨下廉支正，出肘内侧两筋之间，历小海穴；上循臑外廉，行手阳明、少阳之外，上肩，循肩贞、脯俞、天宗、秉风、曲垣、肩外俞、肩中俞诸穴，乃上会大椎，左右相交于两肩之上。自交肩下入缺盆，循肩向腋下行，当膻中之分络心，循胃系下膈，过上脘，抵胃，下行任脉之外，当脐上二寸之分属小肠。其支行者，从缺盆循颈之天窗、天容，上颊抵颧髎，上至目锐眦，过瞳子髎，却入耳中，循听宫而终。其支别者，别循颊、上䪼、抵鼻，至目内眦睛明穴，以斜络于颧，而交于足太阳经也。及其动穴验病，则为嗌痛，为颔肿，不可以顾，（脉循咽，循颈上颊。）为肩似拔而痛，（脉出肩解，绕肩肿。）为臑似折而难举，（脉循于臑。）是主心液不足而为之生病也。又有诸病之生，或出本经，或由合经，为耳聋，（脉入耳中，循听宫。）为目黄，（支入目之锐眦、内眦。）为颊肿，（支上颊、别颊。）为颈、颔、肩、臑、肘、臂外后廉痛。（皆经脉所过之处。）故邪气盛则泻之，正气虚则补之，热则疾去其针，寒则久留其针，脉下陷者则用艾以灸之，若不盛不虚则止取之本经，而不必求之手少阴心经也。所谓盛者何以验之？人迎较寸口之脉大者二倍而躁，则小肠经为实，如《终始篇》所谓泻手太阳小肠，而补手少阴心者是也。虚者何以验之？人迎较寸口之脉小者二倍而不躁，则小肠经为虚，如《终始篇》所谓补手太阳小肠，而泻手少阴心者是也。
《平人绝谷篇》云：小肠大二寸半，径八分分之少半，长三丈二尺，受谷二斗四升，水六升三合合之大半。又《肠胃篇》云：小肠后附脊，左环，回周叠积，其注于回肠者，外附于脐上，回运环十六曲，大二寸半，径八分分之少半，长三丈三尺。
《素问·灵兰秘典论》云：小肠者，受盛之官，化物出焉。《本脏篇》云：心应脉，皮厚者脉厚，脉厚者小肠厚。皮薄者脉薄，脉薄者小肠薄。皮缓者脉缓，脉缓者小肠大而长。皮薄而脉冲小者，小肠小而短。诸阳经脉皆多纡屈者，小肠结。
附：小肠诸穴歌
小肠穴，十九中。
路从少泽，步前谷后溪之隆。
道尊腕骨，观阳谷养老之崇。
得支正于小海，逐肩贞以相从。
值臑俞兮遇天宗，乘秉风兮曲垣中。
肩外俞兮肩中俞，启天窗兮见天容。
匪由颧憇，曷造听宫。
又：分寸歌
小指端外为少泽，前谷外侧节前觅。
节后捏拳取后溪，腕骨腕前骨陷侧。
兑骨下陷阳谷讨，腕上一寸名养老。
支正腕后量五寸，小海肘端五分好。
肩贞胛下两骨解，（曲胛下两骨解间，肩愬后陷中。）臑俞大骨下陷保。（大骨下胛上廉，举臂取之。）
天宗秉风后骨陷，秉风憇外举有空。（大憇外、肩上小憇后，举臂有空。）
曲垣肩中曲胛陷，外俞胛后一寸从。（即肩外俞，肩胛上廉去脊三寸陷中。）
肩中二寸大抒旁，天窗扶突后陷详。（颈大筋间前，曲颊下，扶突后，动脉应手陷中。）
天容耳下曲颊后，颧憇面頄锐端量。（面頄骨下廉锐骨端陷中。）听宫耳端大如菽，（耳中珠子，大如赤小豆。）
此为小肠手太阳。（左右共三十八穴。）
膀胱足太阳之脉，起于目内眦，上额交巅。其支者，从巅至耳上角。其直者，从巅入络脑，还出别下项，循肩膊内，挟脊抵腰中，入循膂，络肾属膀胱。其支者，从腰中下挟脊，贯臀入膕中。其支者，从膊内左右，别下贯胛，挟脊内，过髀枢，循髀外，从后廉，下合膕中，以下贯踹内，出外踝之后，循京骨，至小捐外侧。是动则病冲头痛，目似脱，项如拔，脊痛，腰似折，髀不可以曲，膕如结，踹如裂，是为踝厥，是主筋所主病者。痔，疟，狂癫疾，头囟项痛，目黄泪出，鼽衄，项、背、腰、尻、膕、踹、脚皆痛，小指不用。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者人迎大再倍于寸口，虚者人迎反小于寸口也。（膊，音傅。膂，音旅。臀，音屯。膕，音国。胛，音甲。踹、腨同。）
此言膀胱经经脉之行，乃为第七经也。目大角为内眦。发际前为额。脑上为巅顶也。脑，头髓也。脑后为项。肩后之下为肩膊。推骨为脊。尻上横骨为腰。挟脊为膂。臀，尻也。挟腰髓骨两旁为机，机后为臀。腓肠上膝后曲处为膕。膂内为胛，即挟脊肉也。股外为髀。捷骨之下为髀枢。腓肠为腨。足太阳之脉，起目内眦睛明穴，受手太阳之交也。上额，循攒竹，过神庭，历曲差、五处、承光、通天，自通天斜行左右，交于顶上之百会。其支行者，从巅至百会，抵耳上角，过率谷、浮白、窍阴穴，所以散养于筋脉也。其直行者，由通天、络郄、玉枕入络脑，复出下项，以抵天柱，又由天柱而下，过大椎、陶道，却循肩膊内，挟脊两旁相去各一寸半，下行于大杼、风门、肺俞、厥阴俞、心俞、膈俞、肝俞、胆俞、脾俞、胃俞、三焦俞、肾俞、大肠俞、小肠俞、膀胱俞、中膂内俞、白环俞，由是抵腰中，入循膂，络肾，下属膀胱。其支别者，从腰中，循腰髓下挟脊，历上髎、次髎、中髎、下髎、（义详《针灸聚英》。）会阳，下贯臀，至承扶、殷门、浮郄、委阳，入膕中之委中穴。其支别者，为挟脊两旁第二行，相去各三寸之诸穴。自天柱而下，从膊内左右别行，下贯肿膂，历附分、魄户、膏育、神堂、譩譆、膈关、魂门、阳纲、意舍、胃仓、盲门、志室、胞盲、秩边，下历尻臀，过髀枢也。又循髀枢之里，承扶之外一寸五分之间而下，与前之入膕中者相合下行，循合阳，下贯腨内，历承筋、承山、飞扬、附阳，出外踝后之崑崙、仆参、申脉、金门，循京骨、束骨、通谷，至小指外侧之至阴穴，以交于足少阴肾经也。及其动穴验病，则为邪气冲头而痛，（脉上额交巅入络于脑。）目似脱，（脉起目内眦。）项如拔，（脉还别下项。）脊痛，（脉挟脊。）腰似折，（脉抵腰中。）髀不可以曲（脉过髀枢。）如结，（脉入膕中。）踹如裂，（脉贯踹内。）是皆外踝脉气所过之所，其气逆上行，而生此诸病也。又有诸病之生，或出本经，或由合经，为痔，（脉贯臀。）为疟，（刺疟篇有太阳之疟。）为狂癫疾，（本经《癫狂篇二十二》有刺太阳经者。）为头囟项痛，（脉上额交巅，入脑下项。）为目黄，（脉起目内眦。）为泪出，（同上。）为鼽衄，（内眦近鼻。）为项、背、腰、尻、膕、踹、脚皆痛，（脉气所经之处。）为足小指不能举用。故邪气盛则泻之，正气虚则补之，热则疾去其针以泻之，寒则久留其针以温之，脉下陷者则用艾以灸之，若不盛不虚止以本经取之，而不必求之足少阴肾经也。所谓盛者，何以验之？人迎较寸口之脉大者二倍，则膀胱经为实，如《终始篇》所谓泻足太阳膀胱，而补足少阴肾者是也。虚者何以验之？人迎较寸口之脉小者二倍，则膀胶经为虚，如《终始篇》所谓补足太阳膀胱，而泻足少阴肾者是也。
膀胱重九两二铢，纵广九寸，居肾之下，大肠之侧，小肠下口乃膀胱上口，水液由是渗入焉。盛溺九升九合。《素问·灵兰秘典论》云：膀胱者，州都之官，津液藏焉，气化则能出矣。
《本脏篇》云：肾应骨，密理厚皮者，三焦膀胱厚。粗理薄皮者，三焦膀胱薄。疏腠理者，三焦膀胱缓。皮急而无毫毛者，三焦膀胱急。毫毛美而粗者，三焦膀胱直。稀毫毛者，三焦膀胱结也。
附：膀胱经诸穴歌
足太阳，六十三。
睛明攒竹，诣曲差五处之乡；
承光通天，见络郄玉枕之行。（音杭。）
天柱高兮大抒抵，风门开兮肺俞当。
厥阴心膈之俞，肝胆脾胃之藏。
三焦肾兮大肠小肠，膀胱俞兮中膂白环。
自从大杼至此，去脊中寸半之间。
又有上次中下四髎，在腰四空以和调。
会阳居尻尾之旁，吾背二行始了。
仍上二椎旁附分，（二椎下两旁，去脊中三寸。）三椎旁魄户，膏肓并四椎而过。
神堂譩譆兮膈关魂门，阳纲意舍兮胃仓肓门。
志室胞肓，背以秩边而分。
承扶浮郄与委阳，殷门委中而合阳。
至承筋与承山，到飞扬与附阳。
会崑崙仆参申脉，探金门京骨之场。
由束骨而通谷，抵小指外至阴之间。
又：分寸歌
足太阳兮膀胱经，目内眦角始睛明。
眉头陷中攒竹取，曲差发际上五分。
五处发上一寸是，承光发上二寸半。
通天络郄玉枕穴，相去寸五调匀看。
玉枕夹脑一寸三，入发二寸枕骨现。
天柱项后发际中，大筋外廉陷中献。
自此夹脊开寸五，第一大杼二风门。
三椎肺俞厥阴四，（厥阴俞。）心俞五椎之下论。
膈七肝九十胆俞，十一脾俞十二胃。
十三三焦十四肾，（愚按：魄户对肺俞，神堂对心俞，魂门对肝俞，意舍对脾俞，志室对肾俞，盖以肺藏魄，心藏神，肝藏志，脾藏意，肾藏志，是谓五神脏也。）大肠十六之下推。
小肠十八膀十九，中膂内俞二十椎。
白环廿一椎下当，（白环俞即腰俞。）以上诸穴可排之。
更有上次中下髎，一二三四腰空好。
会阳阴尾尻骨旁，背部二行诸穴了。
又从脊上开三寸，第二椎下为附分。
三椎魄户四膏盲，第五椎下神堂尊。
第六譩譆膈关七，第九魂门阳纲十。
十一意舍之穴有，十二胃仓穴已分。
十三盲门端正在，十四志室不须论。
十九胞盲甘秩边。背部三行诸穴匀。
又从臀下阴纹取，承扶居于陷中主。
浮郄扶下方六分，委阳扶下寸六数。
殷门扶下六寸长，膕中外廉两筋乡。
委中膝膕约纹里，此下三寸寻合阳。
承筋脚跟上七寸，穴在腨肠之中央。
承山腨下分肉间，外踝七寸上飞扬。
附阳外踝上三寸，崑崙后跟陷中央。
仆参亦在踝骨下，申脉踝下五分张。
金门申脉下一寸，京骨外侧骨际量。
束骨本节后陷中，通谷节前陷中强。
至阴却在小指侧，太阳之穴始周详。（计六十三穴，左右共一百二十六穴。）
肾足少阴之脉，起于小指之下，邪趋足心，出于然谷之下，循内踝之后，别入跟中，以上踹内，出膕内廉，上股内后廉，贯脊属肾，络膀胱。其直者，从肾上贯肝膈，入肺中，循喉咙，挟舌本。其支者，从肺出络心，注胸中。是动则病飢不欲食，面如漆柴，咳唾则有血，喝喝而喘，坐而欲起，目䀮䀮如无所见，心如悬若飢状，气不足则善恐，心惕惕如人将捕之，是为骨厥，是主肾所生病者。口热，舌于，咽肿，上气，嗌乾及痛，烦心，心痛，黄疸，肠澼，脊股内后廉痛，痿厥，嗜卧，足下热而痛。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。灸则强食生肉，缓带披发，大杖重履而步。盛者寸口大再倍于人迎，虚者寸口反小于人迎也。（邪，斜同。跟，音根。䀮，音荒。强，上声。）
此言肾经脉气之行，乃为第八经也。趋，向也。跟，足根也。肾足少阴，起足小指之下，斜趋足心之涌泉，转出内踝前起大骨下之然谷，下循内踝后之太溪，别入跟中之大钟、照海、水泉，乃折自大钟之外，上循内踝，行厥阴、太阴两经之后，经本经复溜、交信穴，过脾经之三阴交，上腨内，循筑宾，出膕内廉，抵阴谷，上股内后廉，贯脊，会于督之长强，还出于前，循横骨、大赫、气穴、四满、中注、肓俞，当肓俞之所，脐之左右，属肾，下脐，过任脉之关元、中极而络膀胱焉。其直行者，从盲俞属肾外上行，循商曲、石关、阴都、通谷诸穴，贯肝，上循幽门，上膈，历步廊，入肺中，循神封、灵墟、神藏、或中、俞府，而上循喉咙，并人迎挟舌本而终。其支者，自神藏别出，绕心注胸之膻中，以交于手厥阴心包络经也。及其动穴验病，则病飢而又不欲食，盖虚火盛则飢，而不欲食者脾气弱也。面如漆柴，漆则肾之色黑者形于外，而如漆柴则肾主骨者瘦矣。咳唾则有血，（脉入肺中则为咳；而唾中有血，则肾主有损。）喝喝而喘，（脉入肺中，循喉咙，挟舌本，火盛水亏之疾。）坐而欲起，（阴虚不能宁静。）目䀮䀮无所见，（水亏肝弱。）心如悬若飢状，（脉支者，从肺出络心。）气不足则善恐，心惕惕如人将捕之，（《素问·阴阳应象大论》云：肾在志为恐，恐伤骨。）此皆肾主于骨，骨之气逆而厥，故为肾所生病也。然又有诸病之生，或出本经，或由合经，为口热，为舌乾，为咽肿，为上气，为嗌乾及痛，（脉循喉咙，挟舌本。）为烦心，为心痛，（脉从肺络心。）为黄疸，（五疸有女劳疸。）为肠澼，（《素问·通评虚实沦、大奇论》皆有肠澼。）为脊股内后廉痛，（脉所经等处。）为痿，（痿有骨痿，义见《痿论》。）为厥，（义见《厥论》。）为嗜卧，（骨痿则嗜卧。）为足下热而痛。（脉起足心涌泉。）故邪气盛则泻之，正气虚则补之，热则疾去其针以泻之，寒则久留其针以温之，脉陷下者则用艾以灸之，若不盛不虚则止取本经，而不必求之足太阳膀胱经也。如灸者，则当勉强进食，必生长其肉，又宽缓其带，（古人腰必束带。）散披其发，扶大杖，著重履，以缓步之。盖不太劳动，以肾气之衰弱也。（余经不言此法，而唯肾经详言者，以肾经属水，为身之本，而病人多犯其戒，故独言之详。）所谓盛者何以验之？寸口较人迎之脉大者二倍，则肾经为实，如《终始篇》所谓泻足少阴肾，而补足太阳膀胱者是也。虚者何以验之？寸口较人迎之脉小者二借，则肾经为虚，如《终始篇》所谓补足少阴肾，而泻足太阳膀胱者是也。
肾有两枚，重一斤二两，状如石卵，附著于脊之十四椎下各开一寸半。《素问·灵兰秘典论》云：肾者，作强之官，伎巧出焉。
《本脏篇》云：肾小则脏安难伤；肾大则善病腰痛，不可以俯仰，易伤以邪。肾高则苦背脊膂痛。不可以俯仰；肾下则腰尻痛，不可以俯仰，为狐疝。肾坚则不病腰背痛；肾脆则苦病消瘅，易伤。肾端正则和利难伤；肾偏倾则苦腰尻痛也。黑色小理者肾小，粗理者肾大，高耳者肾高，耳后陷者肾下，耳坚者肾坚，耳薄不坚者肾脆，耳好前居牙车者肾端正，耳偏高者肾偏倾也。
附：肾经诸穴歌
足少阴兮甘七，涌泉流于然谷。
太溪大钟兮水泉绿，照海复溜兮交信续。
从筑宾兮上阴谷，掩横骨兮大赫麓。
气穴四满兮中注，肓俞上通乎商曲。
守石关兮阴都宁，闭通谷兮幽门肃。
步廊神封而灵墟存，神藏或中而俞府足。
又：分寸歌
足掌心中是涌泉，然谷踝下一寸前。（内踝前一寸。）
太溪踝后跟骨上，大钟跟后踵中边。（足跟后踵中大骨上两筋间也。）
水泉溪下一寸觅，照海踝下四分安。
复溜踝上前二寸，交信踝上二寸联。
二穴止隔筋前后，太阴之后少阴前。（前旁骨是复溜，后旁骨是交信，二穴止隔一条筋。）
筑宾内踝上腨分，阴谷膝下曲膝间。
横骨大赫麓气穴，四满中注亦相连。
各开中行止半寸，上下相去一寸便。
上膈肓俞亦一寸，肓俞脐旁半寸边。
盲俞商曲石关来，阴都通谷幽门开。
各开中行五分侠，六穴上下一寸裁。
步廊神封灵墟存，神藏或中俞府尊。
各开中行计二寸，上下寸六六穴同。
俞府璇玑旁二寸，取之得法有成功。（愚按：阴都，中脘旁五分。通谷，上脘旁五分。幽门，巨阙旁五分。又按：下自横骨、气穴、四满、中注，上下各去一寸，所谓横骨在肓俞下五寸，有以也。但自横骨至中注，各开中行一寸半；盲俞、商曲、石关、阴都、通谷、幽门，各开中行五分；自步廊、神封、灵墟、神藏、彧中、俞府，去中行各二寸。其屈曲有如此。徐氏针灸书皆以二行言之，误矣。计二十七穴，左右共五十四穴。）
心主于厥阴心包络之脉，起于胸中，出属心包络，下膈，历络三焦。其支者，循胸中出胁，下腋三寸，上抵腋下，循腨内，行太阴、少阴之间，入肘中，下臂，行两筋之间，入掌中，循中指出其端。其支者，别掌中，循小指次指出其端。是动则病手心热，臂肘挛急，腋肿，甚则胸胁支满，心中憺憺大动，面赤，目黄，喜笑不休，是主脉所生病者。烦心，心痛，掌中热。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者寸口大一倍于人迎，虚者寸口反小于人迎也。（挛，音鸾。憺，音澹。）
此言心包络经脉气之行，乃为第九经也。胁上际为腋。小指次指，即手小指之次指，乃无名指也，盖自小指而逆数之，故云然。手厥阴心包络经之脉，起于胸中，出属心下之包络，受足少阴肾经之交也。由是下膈，历络于膻中、中脘及阴交之三焦。（脐下一寸为阴交。）其支者，自属心包，上循胸出胁，下腋三寸天池穴，上行抵腋下，下循臑内之天泉，以界手太阴肺经、手少阴心经两经之中间，人肘中之曲泽穴，又由肘中下臂，行臂两筋之间，循郄门、间使、内关、大陵，入掌中劳宫，循中指，出其端之中冲。其支别者，从掌中循无名指出其端，而交于手少阳三焦经也。及其动穴验病，则为手心热，（脉行掌中劳宫。）为臂肘挛急，为腋肿，（皆脉所经处。）甚则胸胁支满，（脉循胸出胁。）为心中憺憺大动，宜安静而反动也，（脉出心包。）为面赤，（心之色为赤。）为目黄，（目为五脏之精，心病则目黄。）为喜笑不休，（心在声为笑。）是皆心主脉，而脉生此病也。又有为烦心，为心痛，为掌中热之诸病。故邪气盛则泻之，正气虚则补之，热则泻者疾去其针，寒则温者久留其针，脉陷下者则用文以灸之，若不盛不虚则止以本经取之，而不必求之手少阳三焦经也。然所谓盛者，何以验之？寸口较人迎之脉大者一倍而躁，则心包络为实，如《终始篇》所谓泻手厥阴心包络，而补手少阳三焦者是也。虚者何以验之？寸口较人迎之脉小者一倍而不躁，则心包络为虚，如《终始篇》所谓补手厥阴心包络，而泻手少阳三焦者是也。
心包络在心下横膜之上，竖膜之下。与横膜相黏而黄脂里者，心也；其脂膜之外，有细筋膜如丝与心肺相连者，心包络也。（此经本有名有形，其经络起于腋下之大池，而止于中指之中冲，其脏在心之下，有黄脂里心者是也。其脉在右手尺中。后世不知有此经者非。）
《灵枢·本输篇》云：心出于中冲云云；《邪客篇》：心主之脉出于中指之端（云云）。又云：手少阴之脉独无输何也？岐伯曰：少阴，心脉也。心者，五脏六腑之大主也，精神之所舍也。其脏坚固，邪弗能容也，容之则心伤，心伤则神去，神去则死矣。故诸邪之在于心者，皆在于心之包络。包络者，心主之脉也，故独无输焉。黄帝曰：少阴独无输者，不病乎？岐伯曰：其外经病而脏不病，故独取其经于掌后锐骨之端，其馀出入屈折，其行之疾徐，皆如手少阴心主之脉行也。故本输者，皆因其气之虚实疾徐以取之。
附：心包络经诸穴歌
手厥阴心包之络，计有九穴之奇。
自天池天泉而始，逐曲泽郄门而驰。
间使通乎内失，大陵近于劳宫。
既由掌握，自是抵于中冲。
又：分寸歌
心包起自天池间，乳后一寸腋下三。（腋下三寸，乳后一寸。）
天泉曲腋下二寸，曲泽屈肘陷中央。
郄门去腕方五寸，（掌后去腕五寸。）间使腕后三寸量。
内关去腕止二寸，大陵掌后两筋间。
劳宫屈中名指取，（屈中指、无名指，两者之间取之。）中指之末中冲良。
三焦手少阳之脉，起于小捐次捐之端，上出两指之间，循于表腕，出臂外两骨之间，上贯肘，循臑外上肩，而交出足少阳之后，入缺盆，布膻中，散络心胞，下膈，循属三焦。其支者，从膻中上出缺盆，上项系耳后，直上出耳上角，以屈下颊至䪼。其支者，从耳后入耳中，出走耳前，过客主人前，交颊，至目锐眦。是动则病耳聋，浑浑焞焞，嗌肿喉痹，是主气所生病者。汗出，目锐眦痛，颊肿，耳后、肩臑、肘臂外皆痛，小捐次指不用。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者人迎大一倍于寸口，虚者人迎反小于寸口也。（焞，音屯。）
此言三焦经脉气之行，乃为第十经也。臂骨尽处为腕。臑尽处为肘。膊下对腋处为臑。目下为䪼。手少阳起小指次指之端关冲穴，（即第四指也。）上出历液门、中渚四指之间，循手表腕之阳池，出臂外两骨之间，至天井穴，从天井上行，循臂臑之外，历清冷渊、消泺，行手太阳之里、手阳明之外，上肩，循臂臑会、肩髎、天髎，交出足少阳之后，过秉风、肩井，下入缺盆，复由足阳明之外而交会于膻中之上焦，散布络绕于心包络，乃下膈入络膀胱，以约下焦，附右肾而生。其支行者，从膻中而上出缺盆之外，上项，过大椎，循天牖，上耳后，经翳风、瘛脉、颅息，直上出耳上角，至角孙，过悬釐、颔厌，及过阳白、睛明，屈曲耳颊至䪼，会颧髎之分。其又支者，从耳后翳风穴入耳中，过听宫，历耳门、和髎，却出至目锐眦，会童子髎，循丝竹空而交于足少阳胆经也。及其动穴验病，则为耳聋，浑浑然，焞焞然，甚觉不聪也。（脉从耳后入耳中，出走耳前。）为嗌肿，为喉痹，（脉下交颊。）是皆气分所生之病也。然又有诸病之生，或由本经，或出别经，为汗出，（汗为心液，三焦为心包络之表。）为目锐眦痛，（脉至目锐眦。）为颊肿，（脉交颊。）为耳后、肩臑、肘臂外皆痛，（脉所经处。）为手小指次指不能举用。故邪气盛则当泻之，正气虚则当补之，热则泻者疾去其针，寒则补者久留其针，脉陷下者则用艾以灸之，若不盛不虚则取之本经，而不必求之手厥阴心包络经也。然所谓盛者何以验之？人迎较寸口之脉大者一倍而躁，则三焦经为实，如《终始篇》所谓泻手少阳三焦，而补手厥阴心包络者是也。虚者何以验之？人迎较寸口之脉小音一倍而不躁，则三焦经为虚，如《终始篇》所谓补手少阳三焦，而泻手厥阴心包络者是也。
此经本有名有形，其经络起于物第四指之关冲，而止于面部之目后丝竹空。其府附于右肾。后世以为有名无状者非。其祸始于秦越人，而成于王叔和也。其脉见于右手尺部，与手厥阴心包络经为表里。
《素问·灵兰秘典论》云：三焦者决渎之官，水道出焉。
《本脏篇》云：肾应骨，密理厚皮者三焦膀胱厚；粗理薄皮者三焦膀胱薄。疏腠理者三焦膀胱缓；皮急而无毫毛者三焦膀胱急。毫毛美而粗者，三焦膀胱直；稀毫毛者三焦膀胱结也。
附：三焦诸穴歌
手少阳三焦之脉，二十二穴之中。
关冲连开液门，中渚阳池外关。
支沟会宗三阳络，四渎天井清冷渊。
消泺臑会，肩髎相联。
天髎处天牖之下，翳风让瘛脉居先。
颅息定而角孙近耳，丝竹空而和髎倒悬。
耳门既辟，夏蚋闻焉。
又：分寸歌
无名之外端关冲，液门小次指陷中。
中渚液下去一寸、阳池腕上之陷中。
外关腕后方二寸，腕后三寸开支沟。（臂外三寸两骨间。）
腕后三寸内会宗，空中有穴细心求。
腕后四寸三阳络，四渎肘前五寸著。
天井肘外大骨后，骨罅中间一寸摸。
肘后二寸清冷渊，消烁对腋臂外看。
臑会肩前三寸中，（肩前廉去肩头三寸宛宛中。）肩髎臑上陷中央。
天髎缺盆陷处上，天牖天容之后存。（天牖，颈大筋外，缺盆上，天容后，天柱前，完骨下，发际上。）
翳风耳后尖角陷，（耳后尖角陷中，按之引耳中。）瘛脉耳后青脉现。（耳本后鸡足青络脉。）
颅息亦在青络脉，角孙耳廓中间上。
耳门耳前起肉中，（耳前起肉，当耳缺陷中。）和髎耳前动脉张。
欲知丝竹空何在，眉后陷中仔细量。（愚按：大凡周身之穴，惟头部最难，徐氏以行分之，误矣。计二十三穴，左右共四十六穴。）
胆足少阳之脉，起于目锐眦，上抵头角，下耳后，循颈，行手少阳之前，至肩上，却支出手少阳之后，入缺盆。其支者，从耳后入耳中，出走耳前，至目锐眦后。其支者，别锐眦，下大迎，合手少阳，抵于䪼，下加颊车，下颈，合缺盆，以下胸中，贯膈，络肝，循胁里，出气街，绕毛际，横入髀厌中。其直者，从缺盆下腋，循胸，过季胁，下合髀厌中。以下循髀阳，出膝外廉，下外辅骨之前，直下，抵绝骨之端，下出外踝之前，循足跗上，入小捐次指之间。其支者，别跗上，入大指之间，循大指歧骨内出其端，还贯爪甲出三毛。是动则病口苦，善太息，心胁痛，不能转侧，甚则面微有尘，体无膏泽，足外反热，是为阳厥，是主骨所生病者。头痛，颔痛，目锐眦痛，缺盆中肿痛，腋下肿，马刀侠瘿，汗出，振寒，疟，胸、胁、肋、髀、膝外至胫绝骨、外踝前及诸节皆痛，小指次捐不用。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者人迎大一倍于寸口，虚者人迎反小于寸口也。
此言胆经脉气之行，乃为第十一经也。腋下为胁，胁又名胠。曲骨之外为毛际，毛际两旁动脉为气冲。捷骨之下为髀厌，即髀枢也。胁骨之下为季胁。（属肝经穴，名章门。）䯒骨为辅骨，外踝以上为绝骨。足面为跗。足大指本节后为歧骨。大指爪甲后为三毛。足少阳胆经起目锐眦之瞳子髎，由听会、客主人上行头角，循颔厌下悬颅、悬釐，由悬釐外循耳上发际，至曲鬓、率谷，由率骨外折，下耳后，循天冲、浮白、窍阴、完骨，又自完骨外折，循本神，过曲差，下至阳白，会睛明，复从睛明上行，循临泣、目窗、正营、承灵、脑空、风池至颈，过天牖，行手少阳之脉前，下至肩上，循肩井，却左右交出手少阳之后，过大椎、大抒、秉风，当秉风前入缺盆之外。其支者，自耳后颞颥间，过翳风之分，入耳中，过听宫，复自听宫至目锐眦瞳子髎之分。其支者，别自目外瞳子髎，而下大迎，合手少阳于，当颧髎之分，下临颊车，下颈，循本经之前，与前之入缺盆者相合，下胸中天池之外，贯膈，即期门之所，络肝，下至日月之分，属于胆也。自属胆处，循胁内章门之里，至气冲，绕毛际，遂横入髀厌者之环跳穴。其直行者，从缺盆下腋，循胸，历渊液、辄筋、日月，过季胁，循京门、带脉、五枢、维道、居髎，入上髎、中髎、长强，而下与前之入髀厌者相合。乃下循髀外，行太阳、阳明之间，历中渎、阳关，出膝外廉，抵阳陵泉。又自阳陵泉下于辅骨前，历阳交、外丘、光明，直下抵绝骨之端，循阳辅、悬钟，而下出外踝之前，至丘墟，循足面之临泣、五会、侠溪，乃上入小指次指之间，至窍阴而终。其支别者，自足跗面临泣，别行入大指，循歧骨内出大指端，还贯入爪甲，出三毛，以交于足厥阴肝经也。及其动穴验病，则为口苦，（胆汁味苦。）为善太息，（胆气不舒。）为心胁痛，不能转侧，（脉循胁里，出气街。）甚则面微有尘，体无膏泽，（脉所历处，少阳气郁为病。）足外反热，（脉循髀阳，出膝外廉，下外辅骨，抵绝骨，下外踝。）是胆本属少阳，而阳气上厥使然也。凡此皆主骨所生病耳。又有诸病之生，或出本经，或由合经，为头痛，（脉行于头。）为颔痛，（脉加颊车。）为目锐眦痛，（脉起于目。）为缺盆中肿痛，（脉入缺盆，支合缺盆。）为腋下肿，（脉从缺盆下腋，过胁。）为马刀侠瘿，（皆颈项腋胁所生疮名。）为汗出，（少阳有火。）为振寒，疟，（少阳为一阳，居阳之里，内有三阴，乃为半表半里，故为振寒，疟。）为胸、胁、肋、髀、膝外至胫、绝骨、外踝及诸节皆痛，（皆脉所经历处。）为足小指之次指，即第四指也，不能举用。然邪气盛则当泻之，正气虚则当补之，热则泻者疾去其针，寒则温者久留其针，脉陷下者则用艾以灸之，若不盛不虚则以本经取之，而不必求之足厥阴肝经也。所谓盛者，何以验之？人迎较寸口之脉大者一倍，则胆经为实，如《终始篇》所谓泻足少阳胆，而补足厥阴肝者是也。虚者何以验之？人迎较寸口之脉小者一倍，则胆经为虚，如《终始篇》所谓补足少阳胆，而泻足厥阴肝者是也。
胆重三两三铢，长三寸，在肝之短叶间，盛精汗三合。《素问·灵兰秘典论》云：胆者，中正之官，决断出焉。
《本脏篇》云：肝应爪，爪厚色黄者胆厚，爪薄色红者胆薄，爪坚色青者胆急，爪濡色赤者胆缓，爪直色白无约者胆直，爪恶色黑多纹者胆结也。
附：胆经诸穴歌
足少阳兮四十三，瞳子髎近听会间。
客主人在颔厌集，悬颅悬釐曲□（与鬓同。）前。
由率谷天冲而下，见浮白窍阴之妍。
完骨露兮，本神阳白。
临泣见兮，目窗与连。
正营承灵居其后，脑空穴继灵而安。
风池肩井兮渊液，辄筋日月兮京门辟。
带脉五枢由维道，居髎而续环跳。
风市抵中渎，饮阳关之阳陵泉。
至阳交之外丘间，光明阳辅悬钟可瞻。
丘墟临泣地五会，侠溪窍阴而胆经全。
又：分寸歌
足少阳兮四十三，头上甘穴分三折。
起自瞳子至风池，积数陈之依次第。
瞳子髎近眦五分，耳前陷中寻听会。（耳征前陷中，上关下一寸。）
客主人名上关同，耳前起骨开口空。
颔厌悬颅之二穴，脑空上廉曲角下。（脑空，即颞颥。颔厌、悬颅二穴在曲角之下，脑空之上。）
悬釐之穴异于兹，脑空下廉曲角上。
曲鬓耳上发际隅，（耳上发际，曲隅陷中。）率谷耳上寸半安。（此穴在耳上些。）
天冲耳后人发二，（耳后入发际二寸。）浮白人发一寸间。（亦耳后些。）
窍阴即是枕骨穴，完骨之上有空连。（在完骨上，枕骨下，动摇有空。）
完骨耳后入发际，量得四分须用记。
本神神庭旁三寸，入发一寸目上系。
阳白眉上方一寸，发上五分临泣用。（目上直入发际五分陷中。）
发上一寸当阳穴，发上寸半目窗贡。
正营发上二寸半，承灵发上四寸拥。
脑空发上五寸半，风池耳后发陷中。（耳后颞颥后，脑空下发际陷中。至此计二十穴，分作三折向外而行。始自瞳子髎，至完骨是一折；又自完骨外折，上至阳白，会睛明，是一折；又自睛明上行，循临泣、风池是一折。缘其穴曲折多，难以科索，故此作歌二十，次第言之。歌曰：一瞳子髎二听会，三主人兮颔厌四。五悬颅兮六悬釐，第七数兮曲鬓随。八率谷兮九天冲，十浮白兮之穴从。十一窍阴亦相继，十二完穀一折终。又自十三本神始，十四阳白二折随。十五临泣目上穴，十六目窗之穴宜。十七正营十八灵，十九脑空廿风池。依次细心量取之，胆经头上穴吾知。）
肩井肩上陷中求，大骨之前一寸半。（肩上陷中，缺盆上，大骨前
维道章下五寸三，居髎章下八寸三。
章门缘是肝经穴，下脘之旁九寸舍。
环跳髀枢宛宛中，（髀枢中，侧卧屈上足，伸下足，以右手摸穴，左摇撼取之。）屈上伸下取穴同。
风市垂手中指尽，膝上五寸中渎论。（髀外膝上五寸肉间陷中。）
阳关阳陵上三寸，阳陵膝下一寸从。
阳交外踝上七寸，踝上六寸外丘用。
踝上五寸光明穴，踝上四寸阳辅分。
踝上三寸悬钟在，丘墟踝前之陷中。
此去侠溪四寸五，却是胆经原穴动。
临泣侠溪后寸半，地五会去溪一寸。
侠溪在指歧骨间，窍阴四五二指端。（按：手足少阳之穴，在头者最难觅，若不知慎，祸不旋踵。计四十三穴，左右共八十六穴。）
肝足厥阴之脉，起于大指丛毛之际，上循足跗上廉，去内踝一寸，上踝八寸，支出太阴之后，上膕内廉，循股阴，入毛中，过阴器，抵小腹，挟胃，属肝，络胆，上贯膈，布胁肋，循喉咙之后，上入颃颡，连目系，上出额，与督脉会于巅。其支者，从目系下颊里，环唇内。其支者，复从肝别贯膈，上注肺。是动则病腰痛，不可以俯仰，丈夫㿉疝，妇人少腹肿，甚则溢干，面尘脱色，是肝所生病者。胸满，呕逆，飧泻，狐疝，遗溺，闭癃。为此诸病，盛则泻之，虚则补之，热则疾之，寒则留之，陷下则灸之，不盛不虚以经取之。盛者寸口大一倍于人迎，虚者反小于人迎也。（见《素问·脉解篇》。）
此言肝经脉气之行，乃为第十二经也。三毛后横纹为丛毛。髀内为股。脐下为小腹。目内深处为系。颃颡，咽颡也。足厥阴起于大指丛毛之大敦，循足跗上廉，历行间、太冲，抵内踝前一寸之中封，自中封上踝，过三阴交，历蠡沟、中都，复上一寸，交出太阴之后，上膕内廉，至膝关、曲泉，循股内之阴包、五里、阴廉，遂当冲门、府舍之分，入阴毛中，左右相交，环绕阴器，抵小腹，而上会曲骨、中极、关元，复循章门至期门之所，挟胃，属肝，下日月之分络于胆也。又自期门上贯膈，行食窦之外，大包之里，散布胁肋，上云门、渊液之间，人迎之外，循喉咙之后，上入颃颡，行大迎、地仓、四白、阳白之外，连目系，上出额，行临泣之里，与督脉相会于巅顶之百会。其支行者，从目系下行任脉之外，本经之里，下颊里，交环于唇口之内。其又支者，从期门属肝处，别贯膈，行食窦之外，本经之里，上注肺，下行至中焦挟中脘之分，以交于手太阴肺经也。及其动穴验病，则为腰痛，不可以俯仰，（肝与肾通，则膂筋之脉通于肝。）为丈夫㿉疝，（睾丸属肝。）为妇人少腹肿，（脉抵小腹。）为甚则嗌乾，（脉循喉咙。）为面尘脱色，（胆病面有微尘，肝为之里，主病同。）是主肝经所生之病也。又有诸病之生，或出本经，或由合经，为胸满，（脉上贯膈。）为呕逆，（脉挟胃。）为飧泄，（脉抵小腹。）为狐疝，（脉过阴器，上睾结茎。）为遗溺，（上同。）为闭癃，（上同。）然邪气盛则当泻之，正气虚则当补之，热则泻者疾去其针，寒则温者久留其针，脉陷下者则用艾以灸之，若不盛不虚则止取之本经，而不必求之足少阳胆经也。所谓盛者何以验之？寸口较人迎之脉大者一倍，则肝经为实，如《终始篇》所谓泻足厥阴肝，而补足少阳胆者是也。虚者何以验之？寸口较人迎之脉小者一倍，则肝经为虚，如《终始篇》所谓补足厥阴肝，而泻足少阳胆者是也。
肝重四斤四两，左三叶，右四叶，共七叶，附著于脊之第九椎下。《素问·刺禁论》云：肝生于左。后世以为其脏在右、其脉在左者非。《素问·灵兰秘典论》云：肝者，将军之官，谋虑出焉。
《本脏篇》云：肝小则脏安，无胁下之病。肝大则逼胃迫咽．迫咽则苦膈中，且胁下痛。肝高则上支贲切胁，惋为息贲。肝下则逼胃，胁下空，胁下空则易受邪。肝坚则脏安，难伤。肝脆则善病消瘅，易伤。肝端正则和利，难伤。肝偏倾则胁下痛也。青色小理者，肝小。粗理者，肝大。广胸反骹者，肝高。合胁兔骹者，肝下。胸胁好者，肝坚。胁骨弱者，肝脆。膺腹好相得者，肝端正。胁骨偏举者，肝偏倾也。
附：肝经诸穴歌
足厥阴，一十三穴终。
起大敦于行间，循太冲于中封。
蠡沟中都之会，膝关曲泉之宫。
袭阴包于五里，阴廉乃发；
寻羊矢于章门，期门可攻。
又：分寸歌
足太指端名大敦，（内侧为隐白，外侧为大敦。）行间大指缝中存。
太冲本节后二寸，踝前一寸号中封。（足内踝骨前一寸，筋里宛宛中。）
蠡沟踝上五寸是，（内踝骨前上五寸。）中都踝上七寸中。（内踝上七寸䯒骨中。）
膝关犊鼻下二寸，曲泉曲膝尽横纹。
阴包膝上方四寸，（股内廉两筋间，踡足取之，看膝内侧必有槽中。）气冲三寸下五里。（气冲下三寸，阴股中动脉应手。）
阴廉冲下有二寸，羊矢冲下一寸许。
气冲却是胃经穴，鼠鼷之上一寸主。
鼠鼷横骨端尽处，相去中行四寸止。
章门下脘旁九寸，肘尖尽处侧卧取。
期门又在巨阙旁，四寸五分无差矣。（巨阙，任脉穴，脐上六寸五分。计十三穴，左右共二十六穴。）
附：督脉经图
本篇此处无督脉、任脉之说，止下文有督脉、任脉之别，盖指络穴言也。今附二图于此，则十四经始全。
有穴名无脏腑，所以统一身之阳。
附：督脉诸穴歌：
督脉在背之中行，二十七穴始长强。
舞腰俞兮歌阳关，入命门兮悬枢间。
脊中筋缩，乃造至阳灵台上；
神道身柱，陶道以大椎而驻。
哑门风府兮，脑户强间；
后顶百会兮，前顶在前。
囟会近上星之照，神庭见素髎之妙。
水沟至兑端而元差，断交居唇内而病疗。
又：分寸歌
督脉断交唇内乡，兑端正在唇端央。
水沟鼻下沟中索，素髎宜向鼻端详。
头形北高面南下，先以前后发际量。
分为一尺有二寸，发上五分神庭当。
发上一寸上星位，发上二寸囟会良。
发上前顶三寸半，发上百会五寸央。（在顶中央旋毛中，可容豆，两耳尖，性理北溪。陈氏曰：略近些子，犹天之极星居北。夫言一尺有二，而其数止一尺一寸者何也？盖前后发际穴，而必以前后发际量起，则有一寸在也。）
会后寸半即后顶，会后三寸强间明。
会后脑户四寸半，后发入寸风府行。（项后发际入一寸，大筋内宛宛中。疾言其肉立起，言休立止。即百会后五寸半也。）
发上五分哑门在，（后发际上五分，项中央宛宛中。抑头取之，入系舌本。）神庭至此十穴真。
自此项骨下脊骶，分为二十有四项。
大椎上有项骨在，约有三椎莫算之。
尾有长强亦不算，中间付一可排推。
大椎大骨为第一，二椎节内陶道知。
第三椎间身柱在，第五神道不须疑。
第六灵台至阳七，第九身内筋缩思。
十一脊中之穴在，十二悬枢之穴奇。
十四命门肾俞并，十六阳关自此知。
二十一椎即腰俞，脊尾骨端长强随。（共二十七穴。）
附：任脉经图
有穴名无脏腑，所以统一身之阴。
附：任脉诸穴歌
任脉二十四，穴行腹与胸，
会阴始兮曲骨从。
中极关元，石门可通
气海阴交，神阙水分。
下脘建里兮中脘上脘，
巨阙鸠尾兮中庭膻中。
玉堂上紫宫华盖，璇玑上天突之尊。
饮彼廉泉，承浆味融。
又：分寸歌
任脉会阴两阴间，曲骨毛际陷中安。
中极脐下四寸取，关元脐下三寸连。
脐下二寸名石门，脐下寸半气海全。
脐下一寸阴交穴，脐之中央即神阙。
脐上一寸为水分，脐上二寸下脘列。
脐上三寸名建里，脐上四寸中脘许。
脐上五寸上脘在，巨阙脐上六寸五。
鸠尾蔽骨下五分，中庭膻下寸六取。
膻中却在两乳间。膻上寸六玉堂主。
膻上紫宫三寸二，膻上华盖四八举。（四寸八分。）
膻上璇玑五寸八，玑上一寸天突起。
天突喉下约四寸，廉泉颔下骨尖已。
承浆颐前唇敧下，任脉中央行腹里。（行腹中央，共二十四穴。）
手太阴气绝，则皮毛焦。太阴者，行气温于皮毛者也，故气不荣则皮毛焦，皮毛焦则津液去皮节，津液去皮节者，则爪枯毛折，毛折者，则毛先死。丙笃丁死，火胜金也。（此下五节与《素问·诊要经终论》大同。）
此言肺绝之证候死期也。肺经之荣在毛，合在皮，正以肺主气，行气以温于皮毛，惟气绝而不荣，则皮毛焦者宜也，是皮节之津液亦去，而爪枯毛折，不特皮毛之焦而已。故病至毛折，其毛已死。火日剋金，死可必矣。
手少阴气绝则脉不通，脉不通则血不流，血不流则髦色不泽，故其面黑如漆柴者血先死。壬笃癸死，水胜火也。
此言心绝之证候死期也。心主脉，又生血，惟心气绝则血脉俱枯，髦色不泽，面色如漆柴然，水所刑也，此则血已先死。水日剋火，死可必矣。
足太阴气绝者，则脉不荣肌肉。唇舌者，肌肉之本也。脉不荣则肌肉软，肌肉软则舌萎人中满，人中满则唇反，唇反者肉先死。甲笃乙死，木胜土也。
此言脾绝之证候死期也。脾主肌肉，唇舌为肌肉之本，故脾气不荣则肌肉软，其舌萎，其人中满，其唇反，斯则肉已先死。木日剋土，死可必矣。
足少阴气绝，则骨枯。少阴者冬脉也，伏行而濡骨髓者也。故骨不濡则肉不能著也。骨肉不相亲，则肉软却，肉软却，故齿长而垢，发无泽，发无泽者骨先死。戊笃己死，土胜水也。
此言肾绝之证候死期也。肾主骨，其脉行于冬而濡骨髓，惟肾气绝则骨枯肉脱，齿藁发焦，其骨已死。土日剋水，死可必矣。
足厥阴气绝，则筋绝。厥阴者，肝脉也。肝者，筋之合也。筋者，聚于阴气（当作器。）而脉络于舌本也。故脉弗荣则筋急，筋急则引舌与卵，故唇青舌卷卵缩，则筋先死。庚笃辛死，金胜木也。
此言肝绝之证候死期也。肝之合在筋，其筋下聚于阴器而上络于舌本，故气绝则筋急，引舌与卵，其筋已先死。金日剋木，死可必矣。
五阴气俱绝，则目系转，转则目运，目运者为志先死。志先死则远一日半死矣。
此言手足阴经之绝者，而有病证死期也。五阴者，心肝脾肺肾皆属阴经也。不言心包络经者，以手少阴心经统之耳。目为五脏之精，故五脏绝，则目系转而运，此乃志已先死，所以死在一日半也。曰一日半者，盖周五脏之表里，而半日则余之耳。
六阳气绝，则阴与阳相离，离则腠理发泄，绝汗乃出，故旦占夕死，夕占旦死。
此言手足阳经之绝者，而有病证死期也。六阳者，胆胃大小肠膀胱三焦也。六阳经气绝，则阴经与阳经相离而不相运，致腠理开泄，绝汗如珠，其死在旦夕间也。
经脉十二者，伏行分肉之间，深而不见。其常见者，足太阴过于外踝之上，无所隐故也。诸脉之浮而常见者，皆络脉也。六经络手阳明、少阳之大络，起于五指间，上合肘中。饮酒者，工气先行皮肤，先充络脉，络脉先盛，故卫气已平，营气乃满，而经脉大盛。脉之卒然动者，皆邪气居之，留于本末，不动则热，不坚则陷旦空，不与众同，是以知其何脉之动也。雷公曰：何以知经脉之与络脉异也？黄帝曰：经脉者，常不可见也，其虚实也，以气口知之。脉之见者，皆络脉也。
此详言经脉不可见，而络脉则可见也。经脉者，如肺经自中府以至少商是也。络脉者，如肺经之列缺，旁行偏历是也。然十二经者，伏行于各经分肉之间，深而不可见，其常见者仅有脾经之脉，过于外踝之上，与胃脉相通，无所隐焉故耳。凡诸脉之浮而常见者，皆络脉也。又有经络皆盛，其唯饮酒之时，即如手之六经皆有络脉，其手阳明大肠经之络名曰偏历，手少阳三焦之络名曰外关，虽在臂腕之间，然皆起于手之五指，手阳明则起于食指，手少阳则起于无名指，上则合于肘中，唯饮酒时则卫气先行于皮肤，络脉先盛，至卫气已平，营气亦满，而经脉亦大盛。凡经络之脉卒然动者，皆邪气居之。邪气者，酒气也。留于手之本末臂指间，（留即上之居义。）设脉不动，则其热实不免。若脉不坚，则其人必虚，脉当陷且空也。大抵饮酒之脉，断宜动而且坚，与不饮酒之众人其脉不相同也，是以即饮酒时．便可以知其脉起于何指者，系何脉之动也。及雷公又以经络之异何法知之为问，盖欲于不饮酒时而知之也。帝言经脉之虚实，当诊气口脉以知之，然而隐不可见者，其常也。络脉则其脉常见，不必于气口知之矣。
雷公曰：细子无以明其然也。黄帝曰：诸络脉皆不能经大节之间，必行绝道而出入，复合于皮中，其会皆见于外，故诸刺络脉者，必刺其结上甚血者，虽无结，急取之，以泻其邪，而出其血。留之发为痹也。凡诊络脉，脉色青则寒且痛，赤则有热。胃中寒，手鱼之络多青矣；胃中有热，鱼际络赤；其暴黑者，留久痹也：其有赤、有黑、有青者，寒热气也；其青短者，少气也。凡刺寒热者，皆多血络，必间日而一取之，血尽乃止，乃调其虚实。其青而短者少气，甚者泻之则闷，闷则仆，不得言，闷甚则急坐之也。
此言刺络脉者必出其血，诊络脉者必别其色也。凡诸络脉，皆不能经历于大节之间，一如经脉之行也，必行于阻绝之道而出入之，复合于皮中，如肺经列缺为络，别行于大肠经之偏历，直行似阻，而旁行之也。其所会处皆见于外，故诸经刺络脉者，必即其络脉之上结而甚有血者以刺之，其间虽然有结，亦当急取之，以泻其邪，而出其血。若将此血留之，必发之而为痹疾，所以不可留也。然欲诊络脉，有色可据，某经络脉之色青者，则寒且痛。某经络脉之色赤者，内必有热。若胃中有寒，则鱼际之络多青；若胃中有热，则鱼际之络多赤；若手鱼之络暴黑，则留之必为久痹。故上文曰；当泻其邪而出其血也。若鱼际之脉赤黑青之兼见者，必为寒热气；若鱼际之脉青而且短者，必正气之衰少。但此寒热气者，理当刺之。刺之者，以其血络之多故也。必间日而一取之，候其血尽而止针，随即调其虚实，虚则补而实则泻也。至于色青而短，为元气衰少者，病势若甚，切不可泻，泻之则必闷，闷甚则必仆，须于初闷时不得言语，急静坐之，即可以不至于仆矣。
手太阴之别，名曰列缺，起于腕上分间，并太阴之经，直入掌中，散入于鱼际。其病实则手锐掌热，虚则欠□，小便遗数，取之去腕半寸，别走阳明也。（腕，音碗。□，呿同。数，音朔。去腕半寸，当作寸半。
此下十二节，详言十二络穴，而此先以肺经言之也。夫不曰络而曰别者，以此穴由本经而别走邻经也。手太阴肺经之别穴，名曰列缺，（去腕侧上一寸半。针二分，留三呼，泻五吸，灸三壮。）起于腕上分肉之间，并本经太阴之经，入手阳明大肠经，以直入掌中，而散入于鱼际。其病如邪气盛而实，则手之锐掌当热。如正气衰而虚，则小便必遗而且数呿之。凡取此穴者，必觅之去手脘寸半间，（即列缺穴。）乃别走阳明之穴，正以肺与大肠为表里也。
手少阴之别，名曰通里，去腕一寸〔半〕，别而上行，循经入于心中，系舌本，属目系。其实则支膈，虚则不能言。取之掌后一寸，别走太阳也。（去腕一寸半，其半字衍，观下掌后一寸可见。）
此言心经之络穴也。通里穴为络，去腕一寸，（针三分，灸三壮。）别而上行，循本经入于心中，系舌本，属目系。其邪气有馀而实，则膈间若有所支而不畅。正气不足而虚，则不能言，以言为心之声也。取此穴者，当觅之掌后一寸，乃别走太阳小肠经之穴，（即通里穴。）正以心与小肠为表里也。
手心主之别，名曰内关，去腕二寸，出于两筋之阎，循经以上繫于心包络。心系实则心痛，虚则为头强。取之两筋间也。
此言心包络经之络穴也。夫手厥阴心包络经，而谓之手心主者，以其代心经以行事也。（本经《邪客篇》云：心者，五脏六腑之大主，诸邪之在心者，皆在心之包络。包络者，心主之脉也，皆如手少阴心主之脉行也。）其别名曰内关，云手腕上廉二寸之两筋间，循本经以上繫于心包络。如心系间邪气盛而实，则心必痛。正气衰而虚，则头必强。取此穴者，觅之两筋间耳。
手太阳之别，名曰支正，上腕五寸，内注少阴。其别者，上走肘，络肩髃。实则节弛肘废，虚则生肬，小者如捐痂疥。取之所别也。（髃，音偶。肬，音尤。痂，音加。疥，音介。）
此言小肠经之络穴也。支正，上手腕外廉五寸，（针三分，灸三壮。）内注于手少阴心经。以心与小肠为表里也。其别行者，上走于肘，络手阳明大肠经之肩髃穴。如邪气有馀而实，则节弛而肘废。正气不足而虚，则大者为肬，（《海篇》释为赘，盖赘瘤之类。）小者为指间痂疥之类。凡此疾者，取此别穴而已。
手阳明之别，名曰偏历，去腕三寸，别入太阴。其别者，上循臂，乘肩髃，上曲颊遍齿。其别者，入耳合于宗脉。实则龋聋，虚则齿寒痹隔。取之所别也。（龋，丘禹切。）
此言大肠经之络穴也。偏历，去手腕后三寸，别走入于手太阴肺经。其支别者，上循臂之温溜、下廉、上廉、三里、曲池，以乘肩愬，上曲颊，入上齿缝中。又其支别者，入耳合于宗脉。（玩各节皆腑合于脏，脏合于腑。则此宗脉宜是肺经之大脉，犹言大气为宗气也。本经《口问篇》有云：目者，宗脉之所聚。如邪气有馀而实，则为龋而齿痛，为耳聋。正气不足而虚，则止为齿寒，为内痹，为隔塞不便。皆当取此穴以治之耳。）
手少阳之别，名曰外关，去腕二寸，外绕臂，注胸中，合心主。病实则肘挛，虚则不收。取之所别也。
此言三焦经之络穴也。外关，去手腕外廉二寸，外绕于臂，注于胸中，以合手厥阴心主之脉，以三焦与心包络为表里也。邪气有馀而实，则为肘挛。正气不足而虚，则手不能收。皆取以穴以治之耳。
足太阳之别，名曰飞扬，去踝七寸，别走少阴。实则鼽窒，头背痛；虚则鼽衄。取之所别也。
此言膀胱经之络穴也。飞扬，去足外踝上七寸，别走少阴肾经，以膀胱与肾为表里也。邪气有馀而实，则为鼽出于鼻而窒，为头与背痛。正气不足而虚，则为鼽为衄。皆当取此穴以治之耳。
足少阳之别，名曰光明，去踝五寸，别走厥阴，下络足跗。实则厥；虚则痿躄，坐不能起。取之所别也。
此言胆经之络穴也。光明，穴去外踝上五寸，别走足厥阴肝经，以胆与肝为表里也。下络足之跗面，即侠溪、地五会、临泣等处也。邪气有馀而实，则气逆而为厥，以肝脉在下也。正气不足而虚，则为痿为痹，虽坐亦不能起，以肝主于筋也。皆取此穴以治之耳。
足阳明之别，名曰丰隆，去踝八寸，别走太阴。其别者，循胫骨外廉，上络头项，合诸经之气，下络喉嗌。其病气逆则喉痹瘁喑，实则狂颠；虚则足不收，胫桔。取之所别也。（瘁，当作猝。）
此言胃经之络穴也。丰隆，去外踝上八寸。别走足太阴脾经，以胃与脾为表里也。循胫骨外廉之上下巨虚等穴，上至头项而络之，以合于诸经之气，盖胃为五脏六腑之大海也。其头项之下，则络于喉嗌，故胃气一逆，则为喉痹，为卒喑也。邪气有馀而实，则为狂颠。正气不足而虚，则足不能收，而胫亦枯藁。皆当取此穴以治之也。
足太阴之别，名曰公孙，去本节之后一寸，别走阳明。其别者，入络肠胃。厥气上逆则霍乱。实则肠中切痛，虚则鼓胀。取之所别也。
此言脾经之络穴也。公孙，去足大指本节后一寸，别走足阳明胃经，以脾胃为表里也。其别者，入络于肠胃之中。脾气上逆而厥，则为霍乱。霍乱者，挥霍扰乱也。邪气有馀而实，则为肠中切痛。正气不足而虚，则为鼓胀。皆取此穴以治之耳。
足少阴之别，名曰大钟，当踝后绕跟，别走太阳。其别者，并经上走于心包下，外贯腰脊。其病气逆则烦闷，实则闭癃，虚则腰痛。取之所别也。
此言肾经之络穴也。大钟，穴当内踝后绕跟处，别走足太阳膀胱经，以肾与膀胱为表里也。又其别者，并本经脉气之行，以上走于手厥阴心包络经之下，而外则贯于腰脊间。其病气逆，则为烦心。邪气有馀而实，则为闭癃，以肾通窍于二便也。正气不足而虚，则为腰痛。皆取此穴以治之耳。
足厥阴之别，名曰蠡沟，去内踝五寸，别走少阳。其别者，经胫上睾，结于茎。其病气逆则睾肿、卒疝，实则挺长，虚则暴痒。取之所别也。
此言肝经之络穴也。蠡沟，去内踝上五寸陷中，别走足少阳胆经，以肝与胆为表里也。经于足胫，以上于睾丸，（阴丸，俗云阴子。）结于茎垂。（见《邪客篇》，有茎垂。）其病气逆，则睾丸肿胀而卒成疝气。邪气有馀而实，则睾为挺长。正气不足而虚，则为暴痒。皆当取此穴以治之也。
任脉之别，名曰尾翳，下鸠尾，散于腹。实则腹皮痛，虚则痒搔。取之所别也。
此言任脉经之络穴也。尾翳，下于鸠尾，散于腹中。邪气有馀而实，则腹皮必痛。正气不足而虚，则痒而搔之。皆当取此穴以治之耳。
督脉之别，名曰长强，挟膂上项，散头上，下当肩胛左右，别走太阳，入贯膂。实则脊强，虚则头重，高摇之。挟脊之有过者，取之所别也。
此言督脉经之有络穴也。长强，（脊骶骨端。）挟膂上项，散于头上，下则当于肩胛之左右，其别者，则走于足太阳膀胱经，以入贯于膂筋之间。邪气有馀而实，则脊必强。正气不足而虚，则头必重，且头重难支，必从高而摇之。此皆挟脊之有病所致也，皆取此穴以治之耳。
脾之大络，名曰大包，出渊液上三寸，布胸胁。实则身尽痛，虚则百节尽皆纵。此脉若罗络之血者，皆取之脾之大络脉也。
此言脾经又有大络穴也。脾固有公孙穴为络，又有大络，名曰大包，出足少阳胆经渊液下之三寸，（渊液，腋下三寸宛宛中，举臂取之。）布于胸胁之中。邪气有馀而实，则一身尽痛。正气不足而虚，则百节尽皆纵弛，此脉若罗纹之络，其络中必有血，皆当取此穴以治之
凡此十五络者，实则必见，虚则必下，视之不见，求之上下，人经不同，络脉异所别也。
此结言取络穴之有法也。凡此十五络者，邪气实则其脉必见，正气虚则其脉陷下，若陷下而视之不见，则求之上下诸穴，即其不陷下者，而知此穴之为陷也。盖人之经脉不见，有十二经之分，故络脉之异而别行者，亦有十五络耳。夫以十二经而谓之十五络者，以督、任有二，脾有大包，故谓之十五也。（按：此篇以督之长强、任之尾翳为十五络，《难经》以阳跷、阴跷之络为十五络，殊不知督脉所以统诸阳，任脉所以统诸阴，还以《灵枢》为的也。）

经别第十一  ***************************
内论十二经为六合，经脉络脉之别也，故名篇。
黄帝问于岐伯曰：余闻人之合于天道也，内有五脏，以应五音、五色、五时、五味、五位也；外有六腑，以应六律，六律建阴阳诸经，而合之十二月、十二辰、十二节、十二经水、十二时、十二经脉者，此五脏六腑之所以应天道。夫十二经脉者，人之所以主，病之所以成，人之所以治，病之所以起，学之所始，工之所止也。粗之所易，上之所难也。清问其离合出入奈何？岐伯稽首再拜曰：明乎哉问也！此粗之所过，上之所息也。请卒言之。
此帝问十二经之离合出入，而伯欲尽言之也。
足太阳之正，别入于膕中，其一道下尻五寸，别入于肛，属于膀胱，散之肾，循膂当心入散；直者从膂上出于项，复属于太阳，此为一经也。足少阴之正，至膕中，别走太阳而合，上至肾，当十四顀，出属带脉；直者系舌本，复出于项，台于太阳，此为一合。成以诸阴之别，皆为正也。（尻，枯尾切。肛，胡公切。顀，椎同。）
此言膀胱与肾经之为一合也。足太阳膀胱经，自有正经之脉，支别入于膕中央之委中穴，其一道下尻五寸，计承扶穴之处也。别络之脉入于肛门，内属于膀胱，循脊膂当心而入散之。直者从膂，即中膂内俞、膀胱俞等穴，以上出于项后，至前睛明穴，乃属于足太阳经，此为一经也。足少阴肾经之正，由涌泉至内踝下，至于膕中，别走足太阳膀胱经而合，上至肾，当十四椎旁，有肾俞穴，出连带脉。直行者上系舌本，复出于项，合于足太阳膀胱经，此与膀胱经为一合也。有阳经必有阴经，成以诸阴经之别，皆为正经之合耳。
足少阳之正，绕髀入毛际，合于厥阴；别者入季胁之间，循胸里属胆散之，上肝贯心，以上挟咽，出颐颔中，散于面，系目系，合少阳于外眦也。足厥阴之正，别跗上，上至毛际，合于少阳，与别俱行，此为二合也。
此言肝与胆经为一合也。足少阳胆经之正脉，循胁里，出气街，入髀厌中，绕毛际，合于足厥阴肝经；其别者入季胁之间，循胸里属胆散之，上肝贯心，侠咽，出颐颔中，抵䪼，下加颊车，散于面，系目系，合足少阳于目之外眦也。足厥阴之正，别足跗上，上至毛际，合于足少阳胆经，以二经相为表里，与胆经之别脉俱行，此肝胆之为一合，即上节而次第之，故曰二合。下文可仿此推之。
足阳明之正，上至髀，入于腹里，属胃，散之脾，上通于心，上循咽，出于口，上额颅，还系目系，合于阳明也。足太阴之正，上至髀，合于阳明，与别俱行，上结于咽，贯舌中，此为三合也。
此言胃与脾经为一合也。前篇论胃经脉气之行，起于鼻之迎香穴，而下至厉兑。此节所论，则自下井、荥、输、经、合而上行也。故言足阳明之正，由足次指上足跗，循䯒外廉，入膝膑，抵伏兔，以上髀关，至气冲，入腹里，属胃络脾，上通于心，入缺盆，上循喉咙，出于口，上额颅，还系目系，合于足阳明之经隧也。足太阴脾经，与胃经为表里、亦上至髀关，合于足阳明胃经，与胃之别穴丰隆偕行，上胸挟咽，连舌本，散舌中，此胃与脾之为第三合也。
手太阳之正，指地别于肩解，入腋，走心，系小肠也。手少阴之正，别入于渊液两筋之间，属于心，上走喉咙，出于面，合目内眦，此为四合也。
此言小肠与心经为一合也。手太阳小肠经之正脉，起于手小指之端，循手外侧上腕，出踝中，直上循臂骨下廉，出肘内侧两骨之间，上循臑外后廉，出肩解，绕肩肿，交肩上，故别于肩解，入缺盆，络心，循咽下膈，抵胃，属小肠，故入腋、走心、系小肠也。其曰指地者，以其脉之自上而下行也，手少阴心经之正脉，与小肠为表里也，起于心中，出属心系，下膈络小肠；其直者，从心系却上肺，别入于腋下之渊液穴，属于心，上走喉咙，出于面，合目内眦，此为四合也。
手少阳之正，指天别于巅，入缺盆，下走三焦，散于胸中也。手心主之正，别下渊液三寸，入胸中，别属三焦，出循喉咙，出耳后，合少阳完骨之下，此为五合也。
此言手三焦与心包络之为一合也。手少阳三焦经之正脉，起于手四指之端，循手表腕，上贯肘，循臑外，上肩，入缺盆，下走三焦，散于胸中。以其脉上别于巅，故曰指天也。手厥阴心包络经，乃手心主之脉也，别于腋下之天池穴，（去乳后一寸，著胁直腋厥肋间，乃本经穴也。）入胸中，历络三焦，出循喉咙，出耳后，合于少阳完骨之下，此为五合也。
手阳明之正，从手循膺乳，别于肩顒，入柱骨，下走大肠，属于肺，上循喉咙，出缺盆，合于阳明也。手太阴之正，别人渊液少阴之前，入走肺，散之太阳，上出缺盆，循喉咙，复合阳明，此六合也。
此言大肠与肺经为一合也。手阳明大肠经之正脉，起手次指之端，出合谷两骨之间，循臂入肘，循臑上肩，别循髃骨之前廉，上出柱骨，下人缺盆，络肺下膈，属大肠，与肺为表里，上循喉咙，出缺盆，合于手阳明之经隧也。手太阴肺经之正脉，别于心包络经之渊液穴、少阴心经之前，入走于肺，相合散之本经太阴之脉，上出缺盆，循喉咙，复合于阳明，此其为六合也。（按：此各经皆名曰正，则正者，正经也，宜与《经脉篇》其直行者相合。别者，络也，宜与《经脉篇》其支者、其别者相合。今此篇之所谓正，较之《经脉篇》甚略，且非尽出正行之经，是其意之所重者在合，而与经脉之行，不必及其详耳。）

经水第十二  ***************************
内论十二经脉，合于十二经水，故名篇。
黄帝问于岐伯曰：经脉十二者，外合于十二经水，而内属于五脏六腑。夫十二经水者，其有大小、深浅、广狭、远近各不同，五脏六腑之高下、小大、受谷之多少亦不等，相应奈何？夫经水者，受水而行之；五脏者，合神气魂魄而藏之；六腑者，受谷而行之，受气而扬之；经脉者，受血而营之。合而以治奈何？刺之浅深，灸之壮数，可得闻乎？岐伯答曰；善哉问也！天至高不可度，地至广不可量，此之谓也。且夫人生于天地之间，六合之内，此天之高，地之广也，非人力之所能度量而至也。若夫八尺之士，皮肉在此，外可度量切循而得之，其死可解剖而视之，其脏之坚脆，腑之大小，谷之多少，脉之长短，血之清浊，气之多少，十二经之多血少气，与其少血多气，与其皆多血气，与真皆少血气，皆有大数。其治以针艾，备调其经气，固其常有合乎？
此言十二经合十二水，而刺灸之数亦相合也。帝问人与天地本相参也，天地有十二经水，人身有十二经脉。十二经水者，有大小、深浅、远近、广狭之异，十二经脉者，有高下、小大、受谷多少之殊，其相应者必有故也。且是五脏者，合神气魂魄而藏之者也；（本经《本脏篇》云：五脏者，所以藏精神魂魄者也。）六腑者，受五穀而行化之，又受谷所化精微之气，而扬之于脏腑者也；（《本脏篇》云：六腑者，所以化水穀而行津液者也。）经脉者，受血而营之。（《营卫生会篇》云：中焦亦并胃中，出上焦之后，此所受气者，泌糟粕，蒸津液，化其精微，上注于肺脉，乃化而为血，以奉生身。）今以脏腑经脉而合之于十二经脉，以治其病，刺有浅深，灸有多寡，无不吻合，此其故又何也？伯言：天地难以度量，人身犹可剖视，脏之坚脆，（本藏篇有肝坚则脏安难伤，肝脆则善病消瘅易伤等语。）腑之大小，（《平人绝谷篇》有胃大二尺五寸等语。《肠胃篇》有胃长一尺五寸等语。）谷之多少，（《平人绝谷篇》有胃受水穀三斗五升等语。）脉之长短，（脉度篇有脉长一十六丈二尺之数。）血之清浊，（《根结篇》有布衣匹夫之士，王公大人血食之君，血气涩滑之异。）十二经之气血多少，皆有大数。（《素问·血气形志篇》云：太阳常多血少气，少阳常少血多气，阳明多气多血，少阴常少血多气，厥阴常多血少气，太阴常多气少血。）其治以针艾，浅深多寡，宜其尽与十二经水相合也。（即下文刺阳明深六分等义。）
黄帝曰：余闻之，快于耳，不解于心，愿卒闻之。岐伯答曰：此人之所以参天地而应阴阳也，不可不察。足太阳外合于清水，内属于膀胱，而通水道焉。足少阳外合于渭水，内属于胆。足阳明外合于海水，内属于胃。足太阴外合于湖水，内属于脾。足少阴外合于汝水，内属于肾。足厥阴外合于涌水，内属于肝。手太阳外合于淮水，内属于小肠，而水道出焉。手少阳外合于漯水，内属于三焦。手阳明外合于江水，内属于大肠。手太阴外合于河水，内属于肺。手少阴外合于济水，内属于心。手心主外合于漳水，内属于心包。凡此五脏六腑、十二经水者，外有源泉而内有所禀，此皆内外相贯，如环无端，人经亦然。故天为阳，地为阴，腰以上为天，腰以下为地。故海以北者为阴，湖以北者为阴不之阴，漳以南者为阳，河以北至漳者为阳中之阴，漯以南至江者为阳中之太阳，此一隅之阴阳也。所以人与天地相参也。（渑，弥善切。漯，通合切。以，与已同。）
此承上文而言十二经脉合十二经水之数也。伯以人身脏腑而合十二经水者，盖天位乎上为阳，地位乎下为阴，而人之腰以上象天，腰以下象地，故经水以东西南北，而分阴阳及阴阳中之阴阳，则人之脏腑，亦以东西南北而合十二经水也，所谓人与天地相参固如此。
按：《古今舆地图》：清水，遗籍无之，黄河合淮处谓之清河，今有清河县，疑是清水也。渭水，源出谓州原县鸟鼠山，至同州冯翊县入河。海水，天地四方皆海水相通，而地在其中，盖无几也；又四海之外，皆复有海，东曰渤海，南曰涨海，西曰青海，北曰瀚海。今曰海北为阴，乃瀚海也。湖水，凡洞庭、彭泽、震泽之类，皆曰湖水。今曰湖以北为阴中之阴，疑似彭泽也。汝水，源出南阳鲁阳县天息山，东北至河南梁县，东南经襄城、颖川、汝南，至汝阳、褒信县入淮。渑水，在今汝南府渑池县。淮水，源出南阳桐柏山，围绕徐、扬之界，东入于海。漯水，古漯受河，而东入海，故禹贡浮漯可以入河，自汉以后，河渐南徙，而瘰亦不复存。江水，源出西蜀之岷山，至吴地入海，其长万里，天固所以限南北也。河水，河有两源，一出葱岭，一出于阗，合流东注蒲昌海，潜行地中，南出积石，为中国河。又云：河出崑崙，千里一曲，九曲入海，千年一清，圣人出焉，故为四渎之宗。济水，即沇水，源出河北王屋山，济河而南，故又曰济载河；而流水不混，其清，故又曰清济；潜流屡绝，状虽微而独尊，故居四渎之一。漳水，源出西山，由磁洛州南入冀州新河镇，与河卢河合，其后变徙入于河。
黄帝曰：夫经水之应经脉也，其远近、浅深、水血之多少各不同，合而以刺之奈何？岐伯答曰：足阳明，五脏六腑之海也，其脉大血多，气盛壮热，刺此者，不深弗散，不留不泻也。足阳明刺深六分，留十呼。足太阳深五分，留七呼。足少阳深四分，留五呼。足太阴深三分，留四呼。足少阴深二分，图三呼。足厥阴，深一分，留二呼。手之阴阳，其受气之道近，其气之来疾，其刺深者皆无过二分，其留皆无过一呼，其少长大小肥瘦，以心撩之，命曰法天之常。灸之亦然。灸而过此者，得恶火则骨枯脉涩；刺而过此者，则脱气。（撩，料同。）
此言灸刺有多少之数也。足阳明胃经多血，其脉大，其热壮，刺之者必深六分，留十呼。凡泻者，必先吸入针，又吸转针，候呼出针。凡补者，必先呼入针，又呼转针，又吸出针。（后世令病人咳嗽以代呼，口中收气以代吸，气有出入，亦与呼吸相同。）今曰深六分，则入之至深者也。曰留十呼，是言泻法有十呼之久，盖入针必吸，转针必吸，至十呼出针。但补法不言吸数，以理论之，其吸与呼同数也。后世凡《针灸聚英》等书，言吸若干者，皆言补法，先呼后吸；呼若干者，皆言泻法，先吸后呼。故《针赋》有云：补者先呼后吸，泻者先吸后呼。正此义也。足太阳膀胱经多血少气，故刺之者深五分，较足阳明减一分也。泻之者留七呼，则呼后出针，其呼数较足阳明减三呼矣。足少阳胆经少血多气，刺之者止深四分，较足太阳减一分也。泻之者留五呼，则呼后出针，其呼数较足太阳亦减二呼矣。此乃足三阳经之针数也。足太阴脾经多气少血，止深三分，较足少阳减一分也。留四呼，则又减一呼矣。足少阴肾经少血多气，止深二分，较足太阴减一分也。留三呼，则又减一呼矣。足厥阴肝经多血少气，止深一分，较足少阴减一分也。留二呼，则又减一呼矣。此乃足三阴经之刺数也。凡手之阴阳六经，与足经不殊，而针法必异，正以手之六经在上近于肺，故肺受胃之穀气而行诸经，诸经受肺之大气而行各经，其受气之道近，故其气之来也甚疾，所以刺之者皆无过二分，其留之者皆无过一呼也。凡人之少长大小肥瘦，皆当以心料之，命曰法大之常道也。其灸数之多寡亦然。若灸之而过此数者，则非善火，乃恶火也，其骨当枯，其脉当涩。刺之而过此数者，其气当脱矣。
黄帝曰：夫经脉之小大，血之多少，肤之厚薄，肉之坚脆，及膕之大小，可为度量乎？岐伯答曰：其可为度量者，取其中度也，不甚脱肉，而血气不衰也。若失度之人，痟瘦而形肉脱者，恶可以度量刺乎？审切循扪按，视其寒温盛衰而调之，是谓因适而为之真也。（度量，俱去声。）
此言人之肉不脱，血气不衰者，可以度量而针灸之。反此者则不可度量，而止可调治也。

经筋第十三  ***************************
各经皆有筋，而筋又有病，及各有治法，故名篇。
足太阳之筋，起于足小指，上结于踝，邪（斜。）上结于膝，其下循足外踝，结于踵，上循跟，结于膕。其别者，结于踹外，上膕中内廉，与膕中并，上结于臀，上挟脊，上项。其支者，别入结于舌本。其直者，结于枕骨，上头下颜，结于鼻。其支者，为目上网，下结于頄。其支者，从腋后外廉，结于肩髃。其支者，入腋下，上出缺盆，上结于完骨。其支者，出缺盆，邪上出于頄。其病小指支跟肿痛，膕挛，脊反折，项筋急，肩不举，腋支缺盆中纽痛，不可左右摇。治在燔针劫刺，以知为数，以痛为腧，名曰仲春痹也。
此详言膀胱经之筋，其病为仲春痹，而刺之有法也。足太阳之筋，起于足小指外侧之至阴穴，由通谷、束骨、京骨、金门、申脉，结于踵跟之仆参、崑崙，又上循跟，出于外踝，由附阳、飞扬、承山、承筋、合阳，结于膕中央之委中穴。其别者，从飞扬络穴与膕中相併，而行委阳、浮郄、殷门等穴，以上结于臀，上会阳、下中次上四髎、白环俞，直至大椎，计二十一穴，开中行一寸五分，挟脊上于项之天柱、玉枕等穴。其直者，则结于玉枕之下、枕骨上，由是而上于头，以至前，下于颜，结于鼻。又其支者，自睛明为目上网，下结于目下之頄。又其支者，从腋后外廉结于手阳明经之肩髃。又其支者入于腋下，上出于缺盆，上结于完骨。又其支者，出于缺盆，斜上出于目下之頄。及其为病，则足小指支跟，当为肿为痛，为膕中筋挛，为脊中反折，为项筋急，为肩不举，为腋支缺盆中痛，不可左右摇。治之者，当以燔针劫刺之，刺之而已知，则准其刺之之数；其所取之腧穴，即痛处是也。（俗云天应穴者是也。）此证当发于二月之时，故名之曰仲春痹也。
足少阳之筋，起于小指次指，上结外踝，上循胫外廉，结于膝外廉。其支者，别起外辅骨，上走髀，前者结于伏兔之上，后者结于尻。其直者，上乘眇季胁，上走腋前廉，繫于膺乳，结于缺盆。直者，上出腋，贯缺盆，出太阳之前，循耳后，上额角，交巅上，下走颔，上结于頄。支者，结于目眦为外维。其病小指次相支转筋，引膝外转筋，膝不可屈伸，膕筋急，前引髀，后引尻，即上乘眇季胁痛，上引缺盆、膺乳、颈维筋急，从左之右，右目不开，上过右角，并跷脉而行，左络于右，故伤左角，右足不用，命曰维筋相交。治在燔针劫刺，以知为数，以痛为腧，名曰孟春痹也。
此言胆经之筋，其病为孟春痹，而刺之有法也。足少阳之筋起于足小指之次指，即第四指之窍阴穴。由侠溪、地五会、临泣，结于外踝下之丘墟，上循胫外廉悬钟、阳辅、光明、外丘，阳交，结于膝外廉之阳陵泉。其支者，别起外辅骨，上走于辟，其在前则结于足阳明胃经伏兔之上；其在后则结于督脉经之尻尾上。其直者，上乘䏚之季胁，上走于腋之前廉，繫于膺乳间，上结于缺盆中。又其直者，上出于腋，贯于缺盆，出太阳之前，循耳后，上额角，交巅上，下走于颔，上结于頄。又其支者，结于目，支为外维。（《论疾诊尺篇》诊目痛，脉从外走内者少阳病。）及其为病，则小指之次指当为转筋，引于膝外转筋，其膝不可屈伸，其膕中之筋甚急，前引于髀，（前云上走髀，前走结于伏兔之上。）后引于尻，（前后云者结于尻。）即上乘眇之季胁而痛，（前云上乘䏚季胁。）上引缺盆、膺乳、颈维之筋皆急，从左以之于右，其右目必不能开，（正以甲木在东也。）上过右角，并跷脉而行，左络于右，故伤左角，（皆自左而右。）其右足不能举用，（为左所伤。）命曰维筋相交。治之者，当以燔针劫刺之，以知病为刺之数，以痛处为腧穴。此证当发于正月之时，故名之曰孟春痹也。
足阳明之筋，起于中三指，结于跗上，邪（斜。）外上加于辅骨，上结于膝外廉，直上结于髀枢，上循胁，属脊。其直者，上循骭，结于缺盆。其支者，结于外辅骨，合少阳。其直者，上循伏兔，上结于髀，聚于阴器，上腹而布，至缺盆，而结上颈，上挟口，合于頄，下结于鼻，上合于太阳，太阳为目上网，阳明为目下网。其支者，从颊结于耳前。其病足中指支胫转筋，脚跳坚，伏兔转筋，髀前肿，㿉疝，腹筋急，引缺盆及颊，卒口僻，急者目不合，热则筋纵，目不开。颊筋有寒，则急引颊移口；有热则筋弛纵缓不胜收，故僻。治之以马膏，膏其急者，以白酒和桂以涂。其缓者，以桑钩钩之，即以生桑炭置之坎中，高下以坐等，以青熨急颊，且饮美酒，噉美炙肉，不饮酒者自强也，为之三拊而已。治在燔针劫刺，以知为数，以痛为腧，名曰季春痹也。（本经《论疾诊尺篇》云：诊目痛，赤脉从上下者，太阳病；从下上者，阳明病。）
此言胃经之筋，其病为季春痹，而治之有法也。足阳明之筋，起于足之中三指，盖厉兑穴起于次指，而其筋则自次指以连三指，结于足跗上冲阳、解溪等穴，斜外而上，加于辅骨下巨虚、条口、上巨虚、三里，上结于膝之外廉，三里以直上，结于髀枢，上循胁，属于脊。其直行者，又上循骭，结于缺盆。其支行者，结于外辅骨，合于足之少阳。其直行者，上循本经之伏兔，上结于本经之髀关，而聚于阴器，又上于腹中而布之，以上至于缺盆，复结于上颈，挟于口，合于目下之頄，结顾下之鼻中，其上合于足太阳经，故彼太阳为目之上网，此阳明为目之下网。又其支者，从颊结于耳前。及其为病，则足之中指支胫，当为转筋，其脚之筋跳而且坚，其伏兔亦为转筋，其髀前为肿，为㿉疝，为腹筋急，上引缺盆及颊，为猝然口歪而僻，其目当不合而开。然热则筋脉纵缓，当不开而合，以缓不能收，故为僻如此。寒则颊筋急引其颊，以移于口。治之者，以马膏熬膏，其寒而急者，用白酒和桂末以涂之；其热而缓者，用桑木为钩，钩而架之，即以桑炭置之地坎之中，不拘高卑，而人坐于其上，以守等之，亦以前膏熨其急颊，且饮美酒，噉美炙肉，虽不善饮，亦自强之，又为之三拊，其急颊而止。又用燔针以劫刺之，以知病为刺数，以痛处为腧穴。此证当发于三月之时，故名之曰季春痹也。
足太阴之筋，起于大捐之端内侧，上结于内踝。其直者，络于膝内辅骨，上循阴股，结于髀，聚于阴器，上腹，结于脐，循腹里，结于肋，散于胸中。其内者，著于脊。其病足大指支内踝痛，转筋痛，膝内辅骨痛，阴股引髀而痛，阴器纽痛，下引脐，两胁痛，引膺中脊内痛。治在燔针劫刺，以知为数，以痛为腧，命曰孟秋痹也。
此详言脾经之筋，其病为孟秋痹，而刺之有法也。足太阴之筋，起于大指之端内侧隐白穴，上结于内踝骨下之商丘。其直行者，络于膝内辅骨之地机、阴陵泉，上循阴股，结于髀，而聚于阴器，又上腹，结之于脐，循腹里之腹结、大横、腹哀等穴，以结于肋，散之于胸中。其在内者，则著之于脊。及其为病，则足大指、内踝痛，其痛乃转筋也。为膝之内辅骨痛，为阴股引髀而痛，为阴器之纽痛，为下引于脐，及两胁作痛，为引膺中及脊内痛。治之者，以燔针劫刺之，以知病为刺数，以痛处为腧穴。此证当发于七月之时，故名之曰孟秋痹也。
足少阴之筋，起于小指之下，并足太阴之筋，邪（斜。）走内踝之下，结于踵，与太阳之筋台，而上结于内辅之下，并太阴之筋而上，循阴股，结于阴器，循脊内挟膂，上至项，结于枕骨，与足太阳之筋合。其病足下转筋，及所过而结者皆痛及转筋。病在此者，主痫瘛及痉，在外者不能俯，在内者不能仰。故阳病者腰反折，不能俯；阴病者不能仰。治在燔针劫刺，以知为数，以痛为腧。在内者熨引饮药。此筋折纽，纽发数甚者，死不治，名曰仲秋痹也。
此言肾经之筋，其病为仲秋痹，而刺之有法也。足少阴之筋，起于小指之下涌泉穴，出于内踝下，并足太阴脾经之筋，斜趋内踝之下然谷、太溪，而结于踵之照海、复溜、水泉，又与太阳膀胱之筋合，而上结于内辅骨之下，又并太阴脾之筋，以上循阴股，结于阴器，循脊内挟膂，以上至于项，结于枕骨，又与太阳之筋合。其病当为足下转筋，及所过之处而凡有结者皆痛，及为转筋之病。凡此所过之处，又主痫瘛及痉疾等证。病在于外，主不能俯；病在于内，主不能仰。盖在外不能俯者，正以阳病之腰反折，故不能俯，其病在后也。在内不能仰者，以阴病之腹不舒，故不能仰，其病在前也。治之者，用燔针以劫刺之，以知病为刺数，以痛处为腧穴。且其在内有病者，当熨之，导引之，饮之以药。若此筋折纽而纽痛，病发数数加甚者，当死不治。此证当发于八月之时，故名之曰仲秋痹也。
足厥阴之筋，起于大捐之上，上结于内踝之前，上循胫，上结内辅之下，上循阴股，结于阴器，络诸筋。其病足大指支内踝之前痛，内辅痛，阴股痛，转筋，阴器不用，伤于内则不起，伤于寒则阴缩入，伤于热则纵挺不收。治在行水清阴气。其病转筋者，治在燔针劫刺，以知为数，以痛为腧，命曰季秋痹也。
此详言肝经之筋，其病为季秋痹，而刺之有法也。足厥阴之筋，起于大指之上大敦穴，上结于内踝之前中封，上循于胫，上结内辅骨之曲泉，以上循阴股之阴包等穴，结于阴器，以络诸筋。其病当为足大指支内踝之前痛，为内辅骨痛，为阴股痛，或转筋，为阴器不用，若伤于内则阴器不起，若伤于寒则阴器缩入，若伤于热则阴器纵挺不收。治在行其水以清阴气。其病为转筋者，治在用燔针以劫刺之，以知病为刺数，以痛处为腧穴。此证当发于九月之时，故名之曰季秋痹也。
手太阳之筋，起于小指之上，结于腕，上循臂内廉，结于肘内锐骨之后，弹之应小指之上，入结于腋下。其支者，后走腋后廉，上绕肩胛，循颈，出走太阳之前，结于耳后完骨。其支者，入耳中。直者，出耳上，下结于颔，上属目外眦。其病小指支肘内锐骨后廉痛，循臂阴入腋下，腋下痛，腋后廉痛，绕肩胛引颈而痛，应耳中鸣痛，引颔目瞑，良久乃得视，颈筋急，则为筋瘻颈肿。寒热在颈者，治在燔针劫刺之，以知为数，以痛为腧，其为肿者，复而锐之。本支者，上曲牙，循耳前，属目外眦，上颔，结于角。其痛当所过者支转筋。治在燔针劫刺，以知为数，以痛为腧，名曰仲夏痹也。
此详言小肠经之筋，其病为仲夏痹，而治之有法也。手太阳之筋，起于手小指之上少泽穴，结于手外侧之腕骨、阳谷、养老等穴，以上循臂内廉，结于肘内锐骨后之小海穴，以手而弹之，则应在手小指之上，入结于腋下。其支行者，后走腋之后廉，上绕肩肿，盖由肩贞、臑俞、天宗、秉风、曲垣、肩外俞，以人肩中俞，循颈，以出走手太阳之前，结于耳后之完骨。又其支者，入于耳中。又其直行者，出于耳上，下结于颔，上属于目之外眦。及其为病，则为手小指支肘内锐骨后廉痛。又其筋循臂阴，入腋下，故为腋下痛，又为腋后廉痛。又为绕肩胛引颈而痛，其颈痛应耳中鸣而痛，其颈痛又引于颔而痛，且其痛时目瞑，良久乃得开视。其颈筋加急，则为筋瘻，为颈肿。其颈筋如有寒热，则治之者当用燔针以劫刺之，以知病为刺数，以痛处为腧穴。若颈肿者，刺而又刺曰复，用锐针以刺之。凡筋之为本支者，上曲牙，又循其耳前，属于目外眦，上颔，以结于耳角，其痛当所过之处则为支转筋。治之者，亦用燔针以劫刺之，以知病为刺数，以痛处为腧穴。此证当发于五月之时，故名之曰仲夏痹也。
手少阳之筋，起于小指次指之端，结于腕，上循臂，结于肘，上绕臑外廉，上肩走颈，合手太阳。其支者，当曲颊入系舌本。其支者，上曲牙，循耳前，属目外眦，上乘颔，结于角。其病当所过者即支转筋，舌卷。治在燔针劫刺，以知为数，以痛为腧，名曰季夏痹也。
此详言三焦经之筋，其病为季夏痹，而刺之有法也。手少阳之筋起于手小指之次指，即第四指之端关冲穴，由液门、中渚，结于手表腕上之阳池，上循臂之外关、支沟、会宗、三阳络，以结于肘之四渎、天井，上绕臑之外廉，即臑会穴，以上于肩端之肩髎、天髎，走于颈之天牖，以合于手经之太阳。又其支者，当曲颊前，以入繫于舌本。又其支者，上于曲牙，循于耳前之角孙、耳门、和髎，以属目外眦之丝竹空，且上乘于颔，结于角。及其为病，则凡筋所经过者，即为支之转筋，为舌卷。治之者，用燔针以劫刺之，以知病为刺数，以痛处为腧穴。此证当发于六月之时，故名之曰季夏痹也。
手阳明之筋，起于大捐次捐之端，结于腕，上循臂，上结于肘外，上臑，结于髃。莫支者，绕肩胛，挟脊；直者，从肩髃上颈。其支者，上颊，结于頄；直者，上出手太阳之前，上左角，络头，下右颔。其病当所过者支痛及转筋，肩不举，颈不可左右视。治在燔针劫刺，以知为数，以痛为腧，名曰孟夏痹也。
此详言大肠经之筋，其病为孟夏痹，而刺之有法也。手阳明之筋，起于食指之端商阳穴，由二间、三间、合谷，以结于腕上之阳溪穴，循臂，上结于肘外之肘髎，又上臑，以结于肩之憇骨。其支者，绕于肩胛，挟脊；其直者，循肩髃，以上颈之天鼎穴。又其支者，上颊，结于頄；又其直者，上出于太阳之前，上于左角，以络于头，下于右颔。凡其病，所过者为支痛及为转筋，为肩不举，为颈不可左右以视。治之者，用燔针以刺之，以知病为刺数，以痛处为腧穴。此证当发于四月之时，故名之曰孟夏痹也。
手太阴之筋，起于大指之上，循指上行，结于鱼后，行寸口外侧，上循臂，结肘中，上臑内廉，入腋下，出缺盆，结肩前髃，上结缺盆，下结胸里，散贯贲，合贲下，抵季胁。其病当所过者支转筋痛，甚成息贲，胁急，吐血。治在燔针劫刺，以知为数，以痛为腧，名曰仲冬痹也。
此详言肺经之筋，其病为仲冬痹，而刺之有法也。手太阳之筋起于手大指端之少商穴，循指上行，结鱼际之后，行寸口之外侧，上循臂，以结于肘中之尺泽，上臑之内廉，入于腋下三寸之天府，以出于缺盆，结于肩前之髃骨，又上结于缺盆，下结胸里，散贯于贲，（《难经·四十四难》有：胃为贲门。杨玄操云：贲者，鬲也，胃气之所出。胃出穀气，以传于肺，肺在鬲上，故胃为贲门。）合贲下，抵季胁。凡其病，当所经过者为支转筋痛，甚则成为息贲。（本经《邪气脏腑病形篇》，有肺脉滑甚为息贲。）又为胁急，为吐血。治之者，用燔针以劫刺之，以知病为刺数，以痛处为腧穴。此证当发于十一月之时，故名之曰仲冬痹也。
手心主之筋，起于中捐，与太阴之筋并行，结于肘内廉，上臂阴，结腋下，下散前后挟胁。其支者，入腋散胸中，结于臂。其病当所过者支转筋，前及胸痛、息贲。治在燔针劫刺，以知为数，以痛为腧。名曰孟冬痹也。
此详言心包络之筋，其病为孟冬痹，而刺之有法也。手心主之筋，起于手中指之中冲，与手太阴之筋井行，结于肘之内廉曲泽，上臂阴以结于腋下之天泉、天池，下散于在前在后之挟胁处。其支者，则入于腋，散于胸中，结于臂。及其为病，凡筋所经过者，为支转筋，其筋及于前，为胸痛，为息贲。治之者用燔针以劫刺之，以知病为刺数，以痛处为腧穴。此证当发于十月之时，故名之曰孟冬痹也。
手少阴之筋，起于小捐之内侧，结于锐骨，上结肘内廉，上入腋，交太阴，挟乳里，结于胸中，循臂下繫于脐。其病内急，心承伏梁，下为肘网。其病当所过者支转筋，筋痛。治在燔针劫刺，以知为数，以痛为腧。其成伏梁唾血脓者，死不治。经筋之病，寒则反折筋急，热则筋弛纵不收，阴痿不用。阳急则反折，阴急则俯不伸。焠刺者，刺寒急也。热则筋纵不收，无用燔针。名曰季冬痹也。
此详言心经之筋，其病为季冬痹，而刺之有法也。手少阴之筋，起于手小指之内侧少冲穴，结于掌后锐骨端之神门，上结肘内廉之青灵，上入腋间，以交于手太阴，挟乳里，结于胸中，循臂下繫于脐。其病当为内急，及心承伏梁，下为肘网。凡筋所经过者，为支转筋，而筋则痛。治之者，用燔针以劫刺之，以知病为刺数，以痛处为腧穴。如其已成伏梁，而吐血不止，当死不治。大凡经筋之病，寒则反折筋急，热则筋必弛纵不收，阴痿不用。且寒急用阴阳之分，背为阳，阳急则反折；腹为阴，阴急则俯不伸。故制为焠刺者，正为寒也。（焠刺，即燔针。）彼热则筋纵不收，不得用此燔针。此证当发于十二月之时，故名曰季冬痹也。
足之阳明、手之太阳筋急，则口目为噼，眦急不能卒视。治皆如上方也。（噼，僻同，口僻之义。）
此申言胃与小肠二经之筋，其有病，当治法如前也。足之阳明胃经、手之太阳小肠经，其筋若急，则口与目皆为喎噼，其目眦亦急，不能猝然视物。治之者，用燔针以劫刺之，以知病为刺数，以痛处为腧穴，故曰治法如上方也。前俱详言而又申言之，叮咛之意也。

骨度第十四  ***************************
此言人身之骨皆有度数，故名篇。
黄帝问于伯高曰：脉度言经脉之长短，何以立之？伯高曰：先度其骨节之大小广狭长短，而脉度定矣。（脉度之度，度字如字；先度之度，音铎。）
此言人身之脉度，则骨度而定也。脉度，脉有度数，亦本经篇名。下文将言骨有度数，而先以是启之耳。
黄帝曰：愿闻众人之度。人长七尺五寸者，其骨节之大小长短各几何？伯高曰：头之大骨围二尺六寸。（度，如字。）
此言头之大骨有度也。
胸围四尺五寸，腰围四尺二寸。
此言胸围、腰围各有其度也。
发所覆者，颅至项尺二寸。发以下至颐长一尺，君子终折。结喉以下至缺盆中长四寸。缺盆以下至[骨曷]长九寸，过则肺大，不满则肺小。[骨曷]以下至天枢长八寸，过则胃大，不及则胃小。天枢以下至横骨长六寸半，过则回肠广长，不满则狭短。横骨长六寸半。横骨上廉以下至内辅之上廉长一尺八寸。内辅之上廉以下至下廉长三寸半。内辅下廉下至内踝长一尺三寸。内踝以下至地长三寸。膝膕以下至跗属长一尺六寸。跗属以下至地长三寸。故骨围大则太过，小则不及。（颅，音卢。�，音结。骬，音于。）
此言仰人之骨度，盖纵而数之也。颅，头颅也。颅之皮生发，发所覆者即颅也。颅至项长一尺二寸。颔下为颐，发际以下至颐长一尺。君子终折，言士君子之面部三停齐等，可以始中终而三折之也，众人未必然耳。巨骨上陷中为缺盆，亦穴名，即足阳明胃经穴也。结喉以下至缺盆中长四寸。[骨曷]，骨名，一名尾翳，一名鸠尾，蔽骨之端，在臆前蔽骨下五分，人无蔽骨者，从岐骨际下行一寸，（本经《本脏篇》云：无[骨曷]者，心高。[骨曷]小短举者，心下。[骨曷]长者，心下坚。[骨曷]弱小以薄者，心脆。[骨曷]直下不举者，心端正。[骨曷]倚一方者。心偏倾也。）缺盆以下至[骨曷]长九寸，若过于九寸而始至[骨曷]，则其肺必大；若不满九寸而即是[骨曷]，则其肺必小。天枢在脐旁二寸，足阳明胃经穴也。（《素问·六微旨大论》岐伯曰：天枢之上，天气主之。天枢之下，地气主之。气交之分，人气从之。）[骨曷]以下至天枢长八寸，若过于八寸而始至天枢，则其胃必大；若不及八寸而即是天枢，则其胃必小。然天枢无形，以脐之高下为验也。横骨，即曲骨下，盖脐下四寸为中极，中极下一寸为曲骨，曲骨之分为毛际，毛际下乃横骨也。天枢以下至横骨长六寸半，若过于六寸半而始至横骨，则回肠广阔而长；若不满六寸而即是横骨，则回肠狭而且短。且横骨之横长当有六寸半耳。内辅者，膝内辅骨也。横骨之上廉以下至内辅骨之上廉，长一尺八寸。内辅骨之上廉以下至外辅骨之下廉，仅长三寸半。内踝者，足跟前两旁起骨为踝，在外为外踝骨，而在内为内踝骨也。内辅骨之下廉以下至内踝骨长一尺三寸。内踝骨以下至地仅长三寸。腓肠上膝后曲处为膕，膝在前，膕在后，因至下之长相同，故并及之。足面为跗，跗属者，自内踝以前而统之，以跗去内踝骨不远，故膝膕以下至跗属则长一尺六寸，跗属以下至地仅长三寸。上节头之大骨为围，此节腰骨为围者，大则以下之数皆太过，小则以下之数皆不及。自发所覆者至此，皆仰人之骨度也。
头之大骨围二尺六寸。发所覆者，颅至项一尺二寸，发以下至颐一尺。唇至齿长九分，口广二寸半，齿以后至会厌深三寸半，大容五合。舌重十两，长七寸，广二寸半。咽门重十两，广二寸半，至胃长一尺六寸。见《肠胃篇》。
角以下至柱骨长一尺。行腋中不见者长四寸。腋以下至季胁长一尺二寸。季胁以下至髀枢长六寸。髀枢以下至膝中长一尺九寸。膝以下至外踝长一尺六寸。外踝以下至京骨长三寸。京骨以下至地长一寸。
此言侧人之度，亦纵而数之也。耳上之旁为骨角，肩胛上际会处为柱骨，挟项后发际大筋外廉陷中，自角以下至柱骨长一尺。肩下胁上为腋，自柱骨行于腋下之隐处长四寸。胁骨之下为季胁，腋以下至季胁长一尺二寸。捷骨之下为髀枢，一名髀厌；股外为髀，季胁以下至髀枢长六寸。髀枢以下至膝之中长一尺九寸。膝以下至外踝骨长一尺六寸。京骨，足太阳膀胱经穴名，在足外侧大骨下赤白肉际陷中。外踝骨以下至京骨长三寸。京骨以下至地长一寸。自角以下至此，皆侧人之骨度也。
耳后当完骨者，广九寸。
此言左右完骨之相去约有九寸，盖横而言之也。耳后高骨曰完骨，入发际四分，盖亦承上文侧人之状而备言之耳。
耳前当耳门者，广一尺三寸。两颧之间相去七寸。两乳之间广九寸半。
此又言仰人之骨度，盖横而数之也。左右耳前之耳门，相去一尺三寸。目下高骨为颧，两颧之间相去七寸。两乳之间相去九寸半。
两髀之间广六寸半。
此又言侧人之两髀，其度数各广六寸半也。
足长一尺二寸，广四寸半。肩至肘长一尺七寸。肘至腕长一尺二寸半。腕至中指本节长四寸。本节至其末长四寸半。
此言手足之度数也。自足而言，其长一尺二寸，广则四寸半。自手而言，肩至肘长一尺七寸。肘至于腕长一尺二寸半。腕至中指之本节长四寸。本节至指之末长四寸半。
项发以下至背骨长二寸半。膂骨以下至尾骶二十一节长三尺。上节长一寸四分分之一。奇分在下，故上七节至于膂骨九寸八分分之七。（骶，音氏。）
此言伏人之骨度也。项发以下至脊骨之端长二寸半。脊骨为膂。（《书》曰：为股肱心膂。）膂骨以下至尾骶共二十一节，计长三尺。上节每节长一寸四分一釐也，其奇分当在下节，故膂骨以上计有七节，乃项发以下至膂骨之数也。每节长一寸四分一釐，则七得七寸，四七二寸八分，共九寸八分；又每节一釐，共计九寸八分七釐，故曰九寸八分分之七也。
此众人骨之度也。所以立经脉之长短也。是故视其经脉之在于身也，其见浮而坚，其见明而大者，多血；细而沉著，多气也。
此结言骨度可以定脉度之长短，而遂言视经脉血气之法也。显者多血，微者多气。多则可泻，而少则可补矣。

五十营第十五  ***************************
营者，运也。脉之营行有五十度，故名篇。
黄帝曰：余愿闻五十营奈何？岐伯答曰：天周二十八宿，宿三十六分，人气行一周，千八分，日行二十八宿，人经脉上下左右前后二十八脉，周身十六丈二尺，以应二十八宿，漏水下百刻，以分昼夜。故人一呼，脉再动，气行三寸；一吸，脉亦再动，气行三寸；呼吸定息，气行六寸；十息，气行六尺，日行〔二分〕。二百七十息，气行十六丈二尺，气行交通于中，一周于身，下水二刻，日行二十〔五分〕。五百四十息，气行再周于身，下水四刻，日行四十分。二千七百息，气行十周于身，下水二十刻，日行五宿二十分。一万三千五百息，气行五十营于身，水下百刻，日行二十八宿，漏水皆尽，脉终矣。所谓交通者，并行一数也，故五十营备，得尽无地之寿矣，凡行八百一十丈也。
此篇详言经脉之行，昼夜有五十度之数也。营者，运也。五十营者，谓五十度也。经脉之行于昼者二十五度，行于夜者二十五度，故日五十营。伯言人身经脉之行，上合于天星之度，下合于漏水之下者也。天周二十八宿，即角亢氐房心尾箕，斗牛女虚危室壁，奎娄胃昂毕嘴参，井鬼柳星张翼轸也。按：本经《卫气行篇》云：岁有十二月，日有十二辰，子午为经，卯酉为纬，天周二十八宿，而一面七星，四七二十八宿，房昂为纬，虚张为经，是故房至毕为阳，昂至心为阴，阳主昼，阴主夜者是也。每宿析为三十六分。（积而推之，十宿得三百六十分，二十宿得七百二十分；八宿，三八得二百四十分，六八得四十八分，共得一千八分。）人之脉气，其昼夜一周亦合此一千八分之数，而日之所行者，已周二十八宿，（义详下文。）正以人之经脉上下升降，凡左右前后共二十八脉。盖十二经有十二脉，而左右相同，则为二十四脉，加以阳跷、阴跷、督脉、任脉，其计二十八脉。其脉总计长短之数，凡手之三阴三阳、足之三阴三阳、两跷督任，周身共有一十六丈二尺，（见后脉度篇。）上应天之二十八宿，下应漏水百刻，以分为昼夜运行之度也。故人一呼脉再动，其脉气行三寸，一吸脉亦再动，其脉气行三寸，呼吸总为一息，则其脉气行六寸。积至十息，则其脉气行六尺，而天之日，其行为七釐五毫。（按：正文本云二分，今细推之，其所谓二分者误也。假如曰二分，则百息当行二十分，千息当行二百分，万息当行二千分；加三千五百息，又当行七百分。原数止得一千八分，今反多得一千六百九十二分，想此经向无明注，遂致误传未正，今考其数，当云日行七釐半，则一万三千五百息，正合日行一千八分之数。详见下文。）由是而悉推之，则一百三十五息，脉行八丈一尺，下水一刻，日行十分六釐。二百七十息，脉行十六丈二尺，气行交通于中，而一周于身，其下水计二刻，日行二十分一釐二毫。（按：正文曰二十五分者，盖误写一釐二毫为五分也。若据此数，则下文五百四十息，水下四刻，当云五十分，不应曰四十分。且据二十五而推之，则一万三千五百息，水下百刻，当得一千二百五十分，比原数多得二百四十二分。）五百四十息，其脉气当再周于身，下水四刻，日行四十分二釐二毫。（正文缺二釐二毫。）二千七百息，其脉气十周于身，下水二十刻，日行五宿二十一分六釐。（正文缺一分六釐。）自此以下，当云五千四百息，气行二十周于身，下水四十刻，日行十一宿七分二釐。又当云八千一百息，气行三十周于身，下水六十刻，日行十六宿二十八分八釐。又当云一万八百息，气行四十周于身，下水八十刻，日行二十二宿一十四分四釐。积至一万三千五百息，气行五十营于身，下水百刻，日又行五宿二十一分六釐。则共行二十八宿，其漏水皆尽，而脉气终矣。吾前所谓气行交通于中、一周于身者，并五十营而皆如始时一周之数也。故五十营备者，必无病，而得以尽天地所赋之寿矣。否则，如《根结篇》之所谓不应数者，名曰狂生也。

营气第十六  ***************************
此篇论营气运行，故名篇。
黄帝曰：营气之道，内谷为宝。谷入于胃，乃传之肺，流溢于中，布散于外，精专者行于经隧，常营无已，终而复始，是谓天地之纪。故气从太阴出，注手阳明，上行，注足阳明，下行至跗上，注大指间，与太阴合，上行抵髀，从脾注心中，循手少阴，出腋下臂，注小指，合手太阳，上行乘腋，出䪼内，注目内眦，上巅下项，合足太阳，循脊下尻，下行，注小捐之端，循足心，注足少阴，上行注肾，从肾注心，外散于胸中，循心主脉，出腋下臂，出两筋之间，入掌中，出中指之端，还注小指次指之端，合手少阳，上行注膻中，散于三焦，从三焦注胆，出胁注足少阳，下行至跗上，复从跗注大指间，合足厥阴，上行至肝，从肝上注肺，上循喉咙，入颃颡之窍，究于畜门。其支别者，上额循巅下项中，循脊入骶，是督脉也，络阴器，上过毛中，入脐中，上循腹里，入缺盆，下注肺中，复出太阴。此营气之所行也，逆顺之常也。
此言营气之运行，一如宗气之所行也。（宗气所行之次，尽见于《经脉篇》。此篇论营气所行，与宗气无异，辞虽不同，而其次同也。）宗气者，大气也。大气积于胸中，出喉咙，司呼吸，以行经隧。始于手太阴肺经，终于肝经，积至一万三千五百息，脉行八百一十丈，如前篇五十营之所论者是也。营气者，阴气也。由中焦之气中有阴者，随中焦之气以降于下焦，而生此阴气，故谓之清者为营，又谓之营气出于中焦者是也。然此营气者，必成于水穀所化精微之气，故曰营气之道，穀气为宝。非穀气不能生此营气，非营气不能生血也。道者，脉气所由行之经隧也。正以谷入于胃，则精微之气，即升之而为宗气者，由中焦传肺经之中府，以上云门，而行手太阴肺经，遂行手阳明大肠经、足阳明胃经、足少阴脾经、手少阴心经、手太阳小肠经、足太阳膀胱经、足少阴肾经、手厥阴心包络经、手少阳三焦经、足少阳胆经、足厥阴肝经，流溢于脏腑之中，布散于经脉之外。此营气者，阴性精专，必随宗气以运行于经隧之中，始于手太阴肺经，终于足厥阴肝经，终而复始，是谓天地之纪，亘万古而不易者也。试以其脉气之行，一如宗气所行者言之。故气从太阴，（肺经。）出注手阳明，（大肠经。）上行注足阳明，（胃经。）下行至跗，（足面为跗，即冲阳、陷谷、内庭、厉兑等处，皆胃经穴。）上注大指间，（隐白，脾经穴。）与太阴合，（即足太阴脾经。）上行抵髀，（即阴陵泉、血海、箕门等穴，俱在髀之内廉，属脾经穴。）注心中，（心经。）循手少阴，出腋下臂，（即极泉、青灵等处，皆属手少阴心经。）注小指，（少泽穴，属心经。）合手太阳，（即小指外侧，属小肠经。）上行乘腋，（臑俞等处，小肠经穴。）出䪼，（目下为䪼，颧髎等处，小肠经穴。）内注目内眦，（睛明，足太阳膀胱经穴。）上巅，（曲差、五处、通天、络郄等处，足太阳膀胱经穴。）下项，（天柱、大杼等穴，亦膀胱经穴。）合足太阳，（膀胱经。）循脊，（自背中脊开一寸五分，有大杼至八憇等穴；开三寸，有附分至秩边等穴，皆属足太阳膀胱经。）下尻，下行注足小指之端，（即膀胱经至阴穴。）循足心，（斜趋足心之涌泉穴，属足少阴肾经。）注足少阴，（即肾经。）上行注肾，从肾注心，（即手厥阴心包络经。）外散于胸中，循心主脉，（即心包络经。）出腋，（天池、天水等穴，属心包经。）下臂，（曲泽、郄门、间使、内关等穴，属心包经。）出两筋之间，（大陵穴，属心包经。）入掌中，（劳宫。）出中指之端，（中冲穴，亦属心包经。）还注手小指次指之端，（即四指端关冲穴，属手少阳三焦经。）合手少阳，（此手少阳三焦经，乃手厥阴心包络经之府，与右肾为合者。）上行至膻中，散于三焦，（《经脉篇》云：循臑外上肩，交出足少阳之后，入缺盆，交膻中，散络心包，下膈，循属三焦。此三焦乃前三焦，非上文手少阳之三焦。即《营卫生会篇》所谓宗气出于上焦，营气出于中焦，卫气出于下焦之三焦也。）从此三焦注于胆经，出胁，注足少阳，（京门、带脉、五枢等处。）下行至跗，（丘墟、临泣、地五会等处，皆胆经穴。）复从跗上注大指间，合足厥阴，（大指大敦穴。）上行至肝，从肝上注肺，（复行肺经。）上循喉咙，入颃颡之后，究于畜门。（按：《素问·评热病论》注，启玄子有气冲突于畜门句。其新校正以为疑是贲门即畜门，《难经·四十四难》有胃为贲门。杨玄操释云：贲者，鬲也，胃气之所出。胃出穀气，以传于肺，肺在鬲上，故胃为贲门。未知的否。）其支别者，上额，（督脉经神庭处。）循巅，（上星、囟会、前顶、百会、后顶等处。）下项中，（由强间、脑户，下风府、哑门等处。）循脊入骶，（由大椎至长强。）是督脉也。又络前之阴器，上过毛中，入脐中，任脉经，自会阴至神阙。上循腹里，入缺盆，（自水分至天突。）皆任脉也。下注肺中，复出于手太阴肺经。此营气之所行，或逆数，或顺数，皆合常脉，其运行之次无相失也。

脉度第十七  ***************************
此言脉有度数，故名篇。
黄帝曰：愿闻脉度。岐伯答曰：手之六阳，从手至头长五尺，五六三丈。手之六阴，从手至胸中三尺五寸，三六一丈八尺，五六三尺，合二丈一尺。足之六阳，从足上至头八尺，六八四丈八尺。足之六阴，从足至胸中六尺五寸，六六三丈六尺，五六三尺，合三丈九尺。跷脉从足至目七尺五寸，二七一丈四尺，二五一尺，合一丈五尺。督脉、任脉各四尺五寸，二四八尺，二五一尺，合九尺。凡都合一十六丈二尺，此气之大经隧也。
此言脉有度数也。夫手止有三阳，而今曰六阳者，以左右手各有三阳，故谓之六阳。（下文称手之六阴，及足之六阳、六阴，皆仿此。虽经指为三阴三阳者，以一手言也。）从手至头者，太阳自小指少泽至头之听宫，阳明自手次指商阳至头迎香，少阳自手四指关冲至头和憇也，各长五尺，则五六共有三丈也。手之六阴，太阴自手大指少商至胸中中府，少阴自手小指少冲至胸中极泉，厥阴自手中指中冲至胸中天池，各长三尺五寸，三六计一丈八尺，五六得三尺，共有二丈一尺也。足之六阳，太阳自足小指至阴至头睛明，阳明自足次指厉兑至头头维，少阳自足四指窍阴至头瞳子髎，各长八尺，六八计四丈八尺也。足之六阴，太阴自足大指隐白至胸中大包，少阴自足心涌泉至胸中俞府，厥阴自足大指大敦至胸中期门，各长六尺五寸，六六计三丈六尺，五六得三尺，共有二丈九尺也。跷脉从足至目，长七尺五寸，二七计一丈四尺，二五得一尺，共有一丈五尺也。（按：跷脉有阳跷、阴跷，阳跷自足申脉行于目，阴跷自足照海行于目，然阳跷左右相同，阴跷亦左右相同，则跷脉宜乎有四，今曰二七一丈四尺，二五一尺，则止于二脉者，何也？观本篇末云：跷脉有阴阳，何脉当其数？岐伯答曰：男子数其阳，女子数其阴。则知男子之所数者，左右阳跷，女子之所数者，左右阴跷也。）督脉在后，任脉在前，各长四尺五寸，二四得八尺，二五得一尺，共有九尺也。由上十二经及跷脉、督、任，大都共有一十六丈二尺。此乃脉气之大经隧也。
经脉为里，支而横者为络，络之别者为孙，盛而血者疾诛之，盛而泻之，虚者饮药以补之。（《内经》曰经、曰络、曰孙络，三义本此。）
此承上文而言经、络、孙络之义，及有用针、用药之法也。经脉为里者，如手太阴肺经，自中府至少商，乃直行之经在于里，里者，即上文之所谓经隧也。其支而横者，即如肺经有列缺穴，横行手阳明大肠经者为络也。其络之别者为孙，犹有子而又生孙，较之正络为尤盛电。但曰络曰孙而血脉盛者，急责之，急责云者，正以邪气盛者当泻之也，若正气虚者则止饮药以补之耳。
五脏常内阅于上七窍也，故肺气通于鼻，肺和则鼻能知臭香矣；心气通于舌，心和则舌能知五味矣；肝气通于目，肝和则目能辨五色矣；脾气通于口，脾和则口能知五穀矣；肾气通于耳，肾和则耳能闻五音矣。五脏不和，则七窍不通；六腑不和，则留为痈。故邪在腑则阳脉不和，阳脉不和则气留之，气留之则阳气盛矣。阳气太盛则阴脉不利，阴脉不利则血留之，血留之则阳气盛矣。阴气太盛，则阳气不能营也，故曰关。阳气太盛，则阴气弗能营也，故曰格。阴阳俱盛，不得相营，故曰关格。关格者，不得尽期而死也。
此言五脏上通于七窍，遂即脏腑不和者，以决其脉之至于关格而死上。七窍者，阳窍也。阳窍在于面部。（目二、鼻二、耳二、口舌一。若阴窍二，则前阴后阴，乃在下部者也。总名曰九窍。）五脏虽在内，而上通于七窍，故鼻为肺之窍，必肺和而后鼻能知香臭也；舌为心之窍，必心和而后舌能知五味也；目为肝之窍，必肝和而后目能辨五色也；口为脾之窍，必脾和而后口能知五穀也。（口知五穀，即舌知五味，故分之虽有二，而此共为一窍。）肾气通于耳，必肾和而后能闻五音也。若五脏不和，则五脏主内，不能通此七窍矣。彼六腑不和，则六腑主表，当留结为痈。故邪在六腑则阳经之脉不和，而气留于表者，阳气太盛，阳气太盛则阴经不能相和，而阴脉不利，阴脉不利，则血在于内者，亦已留滞，而阴气太盛。夫此阴经之气太盛，则足手六阴俱病，而气口之脉一盛、二盛、三盛、四盛，其病正在厥阴、少阴、太阴也，致使六阳经之脉气不能运而入于内矣，其名曰关。关者，关六阳在外，而使之不得入于内也。阳经之气太盛，则足手六阳经俱病，而人迎之脉一盛、二盛、三盛、四盛，其病正在少阳、太阳、阳明也，致使六阴经之脉气不能运而出外矣，其名曰格。格者，拒六阴在内，而使之不得出于外也。阴脉阳脉俱盛，不得相营，其名曰关格。关格者，不得尽其寿期而死。（《难经·三十七难》误以六阴脉盛为格，六阳脉盛为关，致后世不曰脉体，而指曰鬲证，尤误之误也。）
黄帝曰：跷脉安起安止？何气营水？岐伯答曰跷脉者，少阴之别，起于然骨之后，上内踝之上，直上循阴股入阴，上循胸里，入缺盆，上出入迎之前，入頄，属目内眦，合于太阳、阳跷而上行，气并相坯则为濡目，气不营则目不合。
此言阴跷之起止也。帝问跷脉起止者，阳跷阴跷。而伯只以阴跷答之，未及于阳跷也。人身气血如水之流，帝遂以跷脉起止、何气营水为问。伯言阴跷脉者，乃足少阴肾经之别脉也，起于然骨之下照海穴，出内踝上，又直上之，循阴股以入于阴，上循胸里，入于缺盆，上出人迎之前，入于目下之頄，属于目内眦睛明穴，合于足太阳膀胱经之阳跷而上行，惟此阴阳二跷之气相井而周旋之，则能润泽于目，否则目气不营，而目不能合矣。
黄帝曰：气独行五脏，不营六腑，何也？岐伯答曰：气之不得无行也，如水之流，如日月之行不休，故阴脉营其脏，阳脉营其腑，如环之无端，莫知其纪，终而复始，其流溢之气，内溉脏腑，外濡腠理。
此言脏腑之气，流行而不息也。阴脉者，即足手六阴经之脉也，所以运之于五脏也。阳脉者，即足手六阳经之脉也，所以运之于六腑也。阴出之阳，如肺经行于大肠也。阳入之阴，如胃行于脾也。如环无端，流行不已，内溉于脏腑，外濡于腠理，岂曰独行于五脏而不营于六腑者哉！
黄帝曰：跷脉有阴阳，何脉当其数？岐伯答曰：男子数其阳，女子数其阴，当数者为经，其不当数者为络也。（其数之数，去声。余上声。）
此承首节而言男子数其阳跷，女子数其阴跷，故谓之跷脉有二也。然男子以阳跷为经，阴跷为络；女子以阴跷为经，阳跷为络。其有经络之分者如此。

营卫生会第十八  ***************************
论营卫所由生会，故名篇。《难经》将篇内与营俱行之营字下多一卫字，故后世不知营在脉中，卫在脉外，又不分前后三焦，及不知清者为营，浊者为卫之义，惜哉！
黄帝问于岐伯曰：人焉受气？阴阳焉会？何气为营？何气为卫？营安从生？卫于焉会？老壮不同气，阴阳异位，愿闻真会。岐伯答曰：人受气于谷，谷入于胃，以传与肺，五脏六腑皆以受气，其清者为营，浊者为卫，营在脉中，卫在脉外，营周不休，五十而复大会，阴阳相贯，如环无端。卫气行于阴二十五度，行于阳二十五度，分为昼夜，故气至阳而起，至阴而止。故曰：日中而阳陇为重阳，夜半而阴陇为重阴。故太阴主内，太阳主外，各行二十五度，分为昼夜。夜半为阴陇，夜半后而为阴衰，平旦阴尽而阳受气矣。日中为阳陇，日西而阳衰，日入阳尽而阴受气矣。夜半而大会，万民皆卧，命曰合阴，平旦阴尽而阳受气。如是无已，与天地同纪。（陇，当作隆。《素问·生气通天论》有日中而阳隆。盖古以隆、陇通用。重，俱平声。）
此详言营卫之生会，与大地之行同其度也。帝问人身之气必有所由受，阴升阳降，必有所由会，曰营曰卫，各以何气成之？又生于何所？而会于何所？且老壮之气不同，男女之位必异，果何自而知其所会？伯言人身之气，受之于穀气者也。始焉谷入于胃，而后能生精微之气，此气出于中焦，以传与肺，而肺传之五脏六腑，则五脏六腑皆得以受此精微之气矣。其大气积于胸中者为上焦，所谓宗气流于海者是也。（上焦即任脉经膻中穴，又名上气海。）脐上四寸曰中脘穴，为中焦；脐下一寸曰阴交穴，为下焦。此三焦者，上焦降于中焦，而中焦降之下焦；下焦升于中焦，而中焦升之上焦。犹天道下济，地道上行之象也。上焦为阳，中焦则上半为阳，下半为阴。下焦则为阴。然中焦之下半为阴者，由上焦之气降于中焦，而中焦之气随上焦之气以降于下焦，而生此营气。营气者，阴气也，故曰清者为营。言由上中二焦之清气，降而生之者也。下焦之为阴者，阴极阳生，升于中焦，随中焦之上半为阳者以升于上焦，而生此卫气。卫气者，阳气也。始时阳气甚微，而至此则阳气甚盛，故曰阳受气于上焦。（见《素问·调经论》。）然此卫气者，乃下焦之浊气升而生之，故曰浊者为卫。宗气积于胸中，出喉咙以司呼吸，而行于十二经隧之中。营则阴性精专，随宗气以行于经隧之中，所以营之行者在于经脉之中也。卫则阳性剽悍滑利，不能入于经脉之隧，故不随宗气而行，而自行于各经皮肤分肉之间，所以卫之行者在于经脉之外也。营气之随宗气而行者，一呼脉行三寸，一吸脉行三寸，呼吸定息则脉行六寸，而一刻之中计一百三十五息，脉行八丈一尺；二刻之中，计二百七十息，脉行十六丈二尺，为一周身。积至一昼一夜为百刻，则一万三千五百息，脉行八百一十丈矣。是行于昼者二十五度，行于夜者二十五度，始于手太阴肺经，而终于足厥阴肝经，至五十度而复大会于肺经也。阴经行尽而阳经继之，阳经行尽而阴经继之，阴阳相贯，真如环之无端也，（如肺经行大肠、胃行脾经之类。）是营气之行者如此。彼卫气于平旦之时，遂出于目之睛明穴，以行于足太阳膀胱经，遂行于手太阳小肠经，又行于足少阳胆经、手少阳三焦经、足阳明胃经、手阳明大肠经，行于阳经者二十五度。至日西而阳尽，则行于足少阴肾经、手少阴心经、手太阴肺经、足厥阴肝经、足太阴脾经，行于阴经者亦二十五度。故卫气自足太阳膀胱经而起，至足太阴脾经而止者如此。故曰平旦者，天之阳也，至日中则为阳之阳，乃阳气之隆盛也，谓之曰重阳。夜者，阴也，至夜半则为阴之阴，乃阴气之隆盛也，谓之曰重阴。故营气随宗气以行于经隧之中，始于手太阴，而复大会于手太阴，此太阴之所以主内也。卫气不随宗气而行，而自行于各经皮肤分肉之间，始于足太阳，而复会于足太阳，此太阳之所主外也。营气卫气，各行于昼二十五度，各行于夜二十五度，分为昼夜，各为五十度也。且所谓夜半而阴隆为重阴者，宁无阳以继之？须知夜半后而为阴衰，则至平旦之时，阴气已尽，而阳复受气矣。所谓日中而阳隆为重阳者，宁无阴以继之？须知日已西而为阳衰，则日入阳尽而阴复受气矣。此乃天地运行之纪，万古不磨者也。故至于夜半之时，阴气已尽，阳气方生，阴阳大会，万民正于此而皆卧，命曰合阴。合阴者，皆静而卧，真阴胜之候也。然至于平旦，则阴气已尽，阳复受气，营卫之行，如是无已，真与天地同其运行之纪也。（按：李东垣《此事难知集》释清者为营二句，非经旨也。）
黄帝曰：老人之不夜瞑者，何气使然？少壮之人不昼瞑者，何气使然？岐伯答曰：壮者之气血盛，其肌肉滑，气道通，营卫之行不失其常，故昼精而夜瞑。老者之气血衰，其肌肉桔，气道涩，五脏之气相搏，其营气衰少而卫气内伐，故昼不精，夜不瞑。（按：上文有万民皆卧一语，故此遂以老壮寤寐问之。）
上节言老壮不同气，故此复以老人之夜不瞑、少壮之昼不瞑者问之。气道通者，脉气之道也。营卫之行不失其常者，如上节之论营卫是也。
黄帝曰：愿闻营卫之所行，皆何道从来？岐伯答曰：营出于中焦，卫出于下焦。
此言营卫之所由生也。（文义见上节注中。）
黄帝曰：愿闻三焦之所出。岐伯答曰：上焦出于胃上口，并咽以上，贯膈而布胸中，走腋，循太阴之分而行，还至阳明，上至舌，下足阳明，常与营俱行于阳二十五度，行于阴亦二十五度，一周也，故五十度而复大会于手太阴矣。
此言上焦乃宗气之所出，与营气同行于经隧之中也。帝问三焦之所出，而伯先以上焦答之。上焦者，即膻中也，（胸中。）宗气积焉。其宗气受水穀精微之气，出于胃之上口，即上脘也。并咽以上，贯膈出喉咙，司呼吸，一呼脉行三寸，一吸脉行三寸，而布于胸中，即肺经之中府、云门也。走腋之侠白、尺泽，下臂之孔最、列缺、经渠、鱼际，又下大指之少商，此正循手太阴经之分而行，还至手阳明大肠经，上至舌，又下足阳明胃经，（又行脾，行心，行小肠，行膀胱，行肾，行心包，行三焦，行胆，行肝。）常与营气俱行于昼二十五度，行于夜二十五度，故五十度而复大会于太阴肺经矣。（《难经》营字下误多一卫字。）
黄帝曰：人有热饮食下胃，其气未定，汗则出，或出于面，或出于背，或出于身半，其不循卫气之道而出何也？岐伯曰：此外伤于风，内开腠理，毛蒸理泄，卫气走之，固不得循其道，此气剽悍滑疾，见开而出，故不得从其道，故命曰漏泄。
此言人用热饮食而汗出者，以感风邪而开腠理也。饮食之热者，下于胃中，气尚未定，汗遂外出，或面、或背、或于半身，并无定所，彼卫气之行于分肉者，自有所行之路，而此汗之出，不循卫气之道者，正以外伤于风，得热饮食，以致内开腠理，毛蒸理泄，卫气已循分肉而走之，此热饮食之气剽悍滑疾，见腠理之开，而遂出为汗，不得从卫气之道也，名之曰漏泄耳。（按：上节间三焦之所出，伯所答者，止以上焦，未及中、下二焦，而帝遂以热饮食之汗者间之，盖承胃上口而问耳。）
黄帝曰：愿闻中焦之所出。岐伯和答曰：中焦亦并胃中，出上焦之后，此所受气者，泌糟粕，蒸津液，化其精微，上注于肺脉，乃化而为血，以奉生身，莫贵于此，故独得行于经隧，命曰营气。（泌，音必。）
此言营气出于中焦，乃化血而行经隧者也。营气者，阴气也，本属下焦，而由中焦之气降以生之，故曰营气出于中焦，是中焦之气亦并胃之中脘，出于上焦之下，此乃营气之所受也。营气泌别糟粕，蒸其津液，化其精微，随宗气以上注于肺，而行于十二经之中，凡心中所生之血，赖此营气而化，以奉养生活之身，乃至贵而无以尚焉者也，但阴性精专，故独得以行于经隧耳。此以卫气之在外者而较之，则营气在内，如将之守营，故名之曰营气者以此。《素问·生气通天论》云：阴在内，阳之守也。正谓此耳。
黄帝曰：夫血之与气，异名同类，何谓也？岐伯答曰：营卫者，精气也；血者，神气也。故血之与气，异名同类焉。故夺血者无汗，夺汗者无血，故人生有两死而无两生。
此言血气本为同类，而人不可以两伤之也。承上文而言，营气化血，则血之与气，其名虽异，而其类则同，故古经有是言，而帝乃援以间之。（此气字，似承上文单指营气言，然古经所言与岐伯下文所答，则气兼营卫言，盖营卫虽分阴阳，皆出于穀气所化之精气也。）伯言营为水穀之精气，卫为水穀之悍气，（此二语出《素问·痹论》。）虽有阴阳之殊，而均之为水穀之精气也。血则由营气所生，乃气之神化者也。有精气然后有神气，故谓之异名同类也。惟其异名同类，则邪在气者，可伤气而不可伤血，邪在血者，可伤血而不可伤气，不可以两伤之也。试观上文言营气泌糟粕，蒸津液，化其精微，上注于肺脉，化而为血，则血以营气而化，以液而成，汗即心之液，是血与汗亦一物而异名也。故夺血而泻之者，无得再发其汗；夺汗而发之者，无得再去其血。若夺血者又夺汗，夺汗者又夺血，则两者受伤，人必有死而无生，故谓之有两死而无两生者此也。（按：此节岐伯不言下焦，而以血气异名同类为言者，盖帝承上节而问，则伯不得不答之也，犹第四节之意，亦重第三节也。）
黄帝曰：愿闻下焦之所出，岐伯答曰：下焦者，别回肠，注于膀胱而渗入焉。故水穀者，常并居于胃中，成糟粕而俱下于大肠，而成下焦，渗而俱下，济泌别汁，循下焦而渗入膀胱焉。
此言下焦之所司，见卫气之所生也。下焦者，在脐下一寸阴交之处，由上焦在膻中、中焦在中脘较之，而此则为下焦也。胃纳水穀，脾乃化之，化已入于小肠，小肠之下口在左，则膀胱相著，但膀胱无上口而有下口；在右则大肠接之。（按：《针灸聚英》言：回肠即大肠，当脐右。本经《肠胃篇》言：回肠当脐左。以义推之，应当脐右，其左字疑误。）此下焦之气，渣滓则别入于回肠，而在后以出之。水液注渗于膀胱，而在前以出之。故知水穀者，常并居于胃中，入小肠，成糟粕、以俱下于大肠。其精微之气，由上中二焦以降于此，而成下焦。若水液则渗而俱下，济（当作泲。）泌（泲之声。）别汁，（别行水液之汁。）循此下焦之气，而渗入膀胱焉。但此下焦之气，阴中有阳者，升于中上二焦，以生阳气，乃谓之卫气也，故命之曰卫气出于下焦耳。
黄帝曰：人饮酒，酒亦入胃，谷未熟而小便独先下何也？岐伯答曰：酒者，熟谷之液也，其气悍以清，故后谷而入，先谷而液出焉。（按：上节有渗入膀胱一语，故此节遂以酒之先下者问之，犹第二五七节，皆承上文之意也。）
此言酒之所以先穀气而出也。承上文有渗入膀胱之语，故遂以酒之先谷而下者问之。正以酒为熟谷之液，其气至悍而清，故虽后谷而入，必先谷而下也。熟者，腐也。
黄帝曰：善。余闻上焦如雾，中焦如沤，下焦如渎，此之谓也。
此帝述素所闻者而证之也。宗气积于上焦，出喉咙以司呼吸，而行于十二经隧之中，弥沦布濩，如天之有雾也。营气并胃中，出上焦之下，泌别糟粕，蒸为精微之气，而心中之血赖之以生，凝聚浮沉，如水中之有沤也。胃纳水穀，脾实化之，糟粕入于大肠，水液渗入膀胱，故三焦为决渎之官，膀胱为州都之官，正以下焦如渎之畜泄乎水也。然下焦之阴中有阳者，从是升中、上二焦而卫气生矣。（嗟呼！此篇清者为营，浊者为卫，营在脉中，卫在脉外一十六字，乃神圣之宗旨，犹尧舜相传道，统不外人心惟危云云。一十六字也，人之病否、生死，从是而决；医之用药升降、表里、阴阳、补泻，从是而分。其祸始于秦越人，《难经·第一难》将此第四节与营俱行之营字下，增一卫字，致使三焦升降、二气所生之义，不明于后世，而用药多谬，安能有起死回生之功也。噫！自张仲景而下，如孙、王、刘、张、李、朱辈，尚未有识此义者，况其他乎？）


卷之三  ——————————————————————————————————————————————————————————————————————————————————————————

四时气第十九  ***************************
篇内首节有四时之气，故名篇。
黄帝问于岐伯曰：夫四时之气舍不同形，百病之起皆有所生，灸刺之道何者为定？（一本作宝。）岐伯答曰：四时之气各有所在，灸刺之道得气穴为定。故春取〔经〕血脉、分肉之间，甚者深取之，间者浅刺之。夏取盛经孙络，取分间，绝皮肤。秋取经输，邪在腑，取之合。冬取井荥，必深以留之。（春取经之经，当作络，义见《素问·水热穴论》。间，去声。）
此言灸刺之道，顺四时之气而已。春取络穴之血脉分肉间，如手太阴肺经列缺为络之类，当视其病之轻重，而为刺之浅深也。（《水热穴论》云：春取络脉分肉。）夏取盛经孙络处分间。盛经者，如手阳明大肠经阳溪为经之类。孙络者，即脉度篇所谓支而横者为络，络之别者为孙也。视其经穴孙络处分之间，止于皮肤，绝而刺之，不至于深入也。（水热论云：夏取盛经分腠。又曰：绝肤而病去者，邪居深也。盖言夏气在表，故病在表。止于皮肤，绝而不深入以刺之，正以邪之所居甚浅也。又曰：所谓盛经者，阳经也。则止取手足六阳经之经穴耳。）秋取各经之输穴，如手太阴肺经太渊为输之类。（《水热穴论》云：取输以泻阴邪。则知是六阴经之输穴也。）若在腑，则取六阳经之合穴，如手阳明大肠经曲池为合之类。（不热穴论云：取合以虚阳邪，则知是六阳经之合穴也。）冬取井荥，冬气入深，必当深刺以久留之。（《水热穴论》云：取井以泻阴逆。则阴经当刺井穴，如手太阴肺经少商为井之类。）取荥以实阳气。（则阳经当刺荥穴，如手阳明大肠经二间为荥之类。）
温疟汗不出，为五十九痏。
此言刺温疟之法也。《素问·疟论》帝曰：先热而后寒者何也？岐伯曰：此先伤于风，而后伤于寒，故先热而后寒也，亦以时作，故曰温疟。（另有先寒而后热为寒疟，但热而不寒为瘅疟。）然温疟汗不出者，当取五十九腧以刺之。（五十九腧，详后热病篇第二十二节。）
风㽷肤胀，为五十七痏，取皮肤之血者尽取之。（㽷，即水。以水为疾，故加以疾之首。）
此言刺风水之法也。（风水，见《素问·奇病论、水热穴论、评热病论》、本经《论疾诊尺篇》。）肤胀者，即本经《水胀论》之所谓肤胀也。（按：肤胀者，寒气客于皮肤之间，[鼓/空][鼓/空]然不坚，腹大，身尽痛，皮厚，按其腹，窅而不起，腹色不变，此其候也。）当取五十七腧以刺之。（五十七腧，详见《素问·水热穴论》中。）
飧泄，补三阴之上，补阴陵泉，皆久留之，热行乃止。
此言飧泄之疾，当补脾经之阴陵泉也。三阴者，足太阴脾经也。阴陵泉，乃脾经之合穴。脾气虚，故飧泄，宜补之。必久留其针，候针下热行乃止针。（一说补三阴之上者，补三阴交，乃足三阴脉气之所交，宜补之。因有二穴，故用二补字，及有一皆字。）
转筋于阳冶其阳，转筋于阴治其阴，皆卒刺之。（卒，猝同。）
此言刺转筋者，当分阴阳而卒刺之也。凡手足之外廉，皆属阳经，若转筋于阳，则治其阳经。凡手足之内廉，皆属阴经，若转筋于阴，则治其阴经。皆当猝然刺之，而不使病人知之，则刺易人，而病易去也。
徒㽷，先取环谷下三寸，以铍针针之，已刺而筒之，而内之，入而复之，以尽其水。必坚，来缓则烦闷，来急则安静，间日一刺之，㽷尽乃止。饮闭药，方刺之时徒饮之。方饮无食，方食无饮，无食他食，百三十五日。（㽷，即水证，故加疾之首。铍，音皮。筒，音桶。内，纳同。）
此言刺水肿之法也。徒，但也。上文言风水者，有风有水也。此曰徒㽷，则有水无风也。（见《素问·阴阳别论、平人气象论、宜明五气论》、本经《水胀论》。）先取环谷下三寸，（按：各经无环谷穴，止足少阳胆经有环跳穴，今曰下三寸，意者风市穴乎？理亦甚的，且《针灸聚英》不载风市治病之验，姑缺之以俟知者。）以铍针针之。（本经《九针论》云：五曰铍针，取法于剑锋，广二分半，长四寸，主大痈脓两热相争者也。）筒，直也。已刺而直其针以纳之，既入而又复之，必欲尽去其水。水方尽时，其肉必坚，且水来缓，则内必烦闷；来急，则内必安静。间日一刺之，候水去尽而止针。但水未尽之时，小便必闭，今水已去尽，必饮通闭之药，以利其水，防其再肿。然服闭药之法，方刺之时即但饮之，方饮之时无用食物，或食物时无饮此药，且又不可食异品他食，如此守之，至一百三十五日之外，其病始不复矣。
著痹不去，久寒不已，卒取其三里。（著，著同。痹，必至反。）
此言刺寒痹之法也。《素问·痹论》云：以湿胜者为著痹。又曰：其多汗而濡者，此其逢湿甚也，盖著有沉著之意，必其重而难去者也。今久冷不已，当猝取三里而刺之，不使病人明知也。（三里，系足阳明胃经穴。按：久寒以冷字释者，盖以寒气盛者为痛痹，今既曰著痹，则非痛痹也，故知此为冷字之义。）
骨为干。（按：前《经脉篇》黄帝云：人始生，先成精，精成而脑髓生，骨为干，血为营，筋为刚，肉为墙，皮肤坚而毛发长等语，今本篇此句，与上下文不相蒙。意者乃《经脉篇》之脱简欤？）
肠中不便，取三里，盛泻之，虚补之。
此言刺大便不通之法也。肠，大肠也。大肠不通，当取三里穴以刺之。其不便者，由于邪气之盛则泻之，由于正气之虚则补之耳。
疠风者，素刺其肿上，已刺，以锐针针其处，按出其恶气，肿尽乃止。常食方食，无食他食。（疠，音癞。）
此言刺疠风之法也。按：《素问·风论》云：疠者，有荣卫热胕，其气不清，故使鼻柱坏而色败，皮肤疡溃，风寒客于脉而不去，名曰疠风。《骨空论》、长刺节论皆谓之大风也。（内有刺法。）当平日刺其肿上，已刺，数以针之锐者，针其患处，仍以手按出其恶毒之气，必肿尽乃止针，不尽不止也。凡食品如常者始食之，若异品他食，宜无食也。
腹中常鸣，气上冲胸，喘不能久立，邪在大肠，刺肓之原、巨虚上廉、三里。
此言刺邪在大肠者之法也。腹中常鸣者，以水与火相激而成声也。气上冲于胸，发而为喘不能久立，乃邪在大肠，故病如是也。当刺盲之原，按：本经《九针十二原篇》云：肓之原出于脖胦者是也。（一名下气海，一名下肓，脐下一寸半，系任脉经穴，针八分，得气即泻，后宜补。）又取巨虚上廉及三里穴以刺之。（按：巨虚上廉，一名上巨虚，在三里下三寸。本经《本输篇》云：胃经膝下三寸，三里为合，复下三里三寸，为巨虚上廉，复下上廉三寸，为巨虚下廉。大肠属上廉，小肠属下廉，故此篇邪在大肠，宜刺巨虚上廉，而下节邪在小肠，宜刺巨虚下廉。）
小腹控睾，引腰脊，上冲心，邪在小肠者，连睾系，属于脊，贯肝肺，络心系。气盛则厥逆，上冲肠胃，熏肝，散于肓，结于脐。故取之肓原以散之，刺太阴以予之，取厥阴以下之，取巨虚下廉以去之。按其所过之经以调之。（睾，音皋。）
此言刺邪在小肠者之法也。人有小腹中控其睾丸，（阴丸属肝经。）引腰脊间，上冲于心者，邪在小肠也。盖小肠连睾系，属于脊，贯肝与肺，络心之系。今邪气盛，则厥逆上冲于肠胃，熏于肝，散于任脉经肓之原，（即下气海穴，见上文。）结于脐中之神阙，（亦系任脉经。）故当刺肓之原以散其结，又刺手太阴肺经穴以与其补，又取足厥阴肝经穴以下其邪，（以小肠之邪连睾，属脊，贯肝肺。）又取足阳明胃经下巨虚以去其邪，又按：小肠经凡脉所过之经以调其气可也。
善呕，呕有苦，长太息，心中憺憺，恐人将捕之，邪在胆，逆在胃，胆液泄则口苦，胃气逆则呕苦，故曰呕胆。取三里，以下胃气逆；则刺少阳血络，以闭胆逆；却调其虚实，以去其邪。（憺，音淡。则刺之则，当作侧，胆之经络在肋之后旁，故曰侧。）
此言刺邪在胆者之法也。病有善呕，而呕出苦味，又长太息，其心中憺憺然之静中，似恐有人将捕之，此邪在胆经也。盖胆邪逆于胃，故胆液泄则口苦而呕，故曰呕胆之证，当取足阳明胃经三里，以下胃气之逆。又侧刺足少阳胆经之血络，以出其血，而止胆之逆。（闭者，止也。《孟子》云：陈善闭邪。朱注云：闭止也。）却又调两经之虚实，虚则补而实则泻，以终去其邪，而不使之复也。
饮食不下，膈塞不通，邪在胃脘。在上脘则刺抑而下之，在下脘则散而去之。（则，侧同。此节当与《上膈篇》参看。）
此言刺邪在胃脘者之法也。凡饮食不下，而膈膜之前齐鸠尾、后齐十一椎者觉塞不通，此乃邪在胃脘也。（胃脘，上下脘之总名。）如在上脘，卧针刺之，当抑而下之，即本经《上膈篇》之所谓气为上膈，故治之者如此。如在下脘，则刺下脘，当散而去之，即《上膈篇》之所谓虫为下膈，故治之者如此。
小腹痛肿，不得小便，邪在三焦约，取之太阳大络，视真络脉与厥阴小络结而血者。肿上及胃脘，取三里。
此言刺邪在三焦者之法也。三焦者，即后三焦合于右肾者也。（本经《本脏篇》云：肾合三焦、膀胱。言右肾合三焦，左肾合膀胱。《素问·灵兰秘典论》云：三焦为决渎之官，膀胱为州都之官。则三焦膀胱皆可小便者也。）小腹痛而腹肿，难以小便，其邪在于三焦，而三焦有邪约之也，当取足太阳大络而刺之，即飞扬穴是也。（本经《本输篇》：三焦者，上踝五寸，光明之别，入贯腨肠，出于委阳，并太阳之正，络膀胱。）又必视其络脉与足厥阴肝经，有结血者尽取之。若少腹肿及于胃脘，则取胃经之三里穴以刺之。
睹其色，察其以，知其散复者，视其目色，以知病之存亡也。一其形，听其动静者，持气口、人迎以视其脉，坚且盛且滑者病日进，脉软者病将下，诸经实者病三日已。气口候阴，人迎候阳也。（此与首篇第十节相似。）
此言凡候病者，当尽望闻问切之法也。以，为也。《论语》云：视其所以。凡人有病，须知睹病人之气色，察病人之所为，知其病气之或散或复，其要在于视其目中之色，以知其病之存亡也。盖目为五脏之精华，故尤以是为主耳。又以一其形之肥瘦，（曰一者，肥瘦各相等否。）听其身之动静，（凡身体病证语默皆是。）其要又在于诊其脉体，以知其病之迸退也。持其右手寸部之气口、左手寸部之人迎以视之，其脉且坚且盛且滑者，在气口为内伤日进，在人迎为外感日进也。其脉不坚不盛不滑而软者，在气口为内伤将退，在人迎为外感将退也。纵或诸经尚实，然气口、人迎已软，其病至三日而可已耳。盖气口为内，所以候足手六阴经之病；人迎为外，所以候足手六阳经之病也。（素问·六节藏象论》、本经《终始》《禁服》等篇皆云：气口一盛，病在足厥阴；一盛而躁，病在手厥阴。气口二盛，病在足少阴；二盛而躁，病在手少阴。气口三盛，病在足太阴；三盛而躁，病在手太阴。故曰气口候阴也。人迎一盛，病在足少阳；一盛而躁，病在手少阳。人迎二盛，病在足太阳；二盛而躁，病在手太阳。人迎三盛，病在足阳明；三盛而躁，病在手阳明。故曰人迎候阳也。

五邪第二十  ***************************
内论五脏之邪，故名篇。
邪在肺，则病皮肤痛，寒热，上气喘，汗出，咳动肩背。取之膺中外腧、背三节五脏（一本作五节。）之傍，以手疾按之、快然，乃刺之，取之缺盆中以越之。
此言肺邪诸病而有刺之之法也。凡邪在于肺，皮为肺之合，故皮肤痛，发为寒热，气上而喘。汗出者，以腠理疏也。咳动肩背者，以肺为五脏华盖，而肩乃肺经脉气所行也。当取膺中外腧云门、中府等穴以刺之。（云门，巨骨下，侠气户旁二寸陷中，去任脉两旁相去各六寸。中府，云门下一寸，乳上三肋间，去中行亦六寸。各灸五壮，针三分。）又取背三节旁之肺俞，及取五椎旁之心俞穴。（俱系足太阳膀胱经穴，去脊中各开一寸五分。针三分，留七呼。但心俞禁针。）然先以手速按其处，自觉快爽，乃刺之耳。又必取缺盆穴，使邪气从此而上越也。（系足阳明胃经穴，肩下横骨陷中。针二分，留七呼，不宜太深，深则使人逆息。）
邪在肝，则两胁中痛，寒中，恶血在内，行善掣节，时脚肿，取之行间以引胁下，补三里以温胃中，取血脉以散恶血，取耳间青脉以去其掣。（掣，音彻。）
此言肝邪诸病而有刺之之法也。凡邪在于肝，则两胁中痛，盖肝之经脉，贯胸中，布胁肋也。胃中必寒，木旺则土衰也。恶血在内，以肝气不疏也，行善牵掣其关节，时或脚肿，以肝之经脉自足大指上行内踝，入阴器，以上季胁及肋也。当取足厥阴肝经行间穴，以引出胁下之邪；（在足大指缝间，动脉应手。针三分，灸三壮。）补足阳明胃经三里，以温其胃中之寒；取肝经血脉外见者，以散其在内之恶血；取耳间青脉，以去其所行之掣节。
邪在脾胃，则病肌肉痛。阳气有馀，阴气不足，则热中善飢；阳气不足，阴气有馀，则寒中肠鸣腹痛；阴阳俱有馀，若俱不足，则有寒有热。皆调于三里。
此言脾胃有邪诸病，而有刺之之法也。凡邪在脾胃，则病肌肉痛，以脾主肌肉也。若胃为阳经，而胃之邪气有馀，则不足者不能胜有馀也，其病为胃胜，当为热中而善飢。盖火与阳为类，而火消穀，则易飢耳。反此，而脾为阴经，胃之正气不足，脾之邪气有馀，其病为脾胜，当为寒中而肠鸣腹痛也。设脾胃俱邪气有馀，或正气不足，则胃当为热，而脾当为寒也。当取足阳明胃经三里穴以调之，有馀则泻，而不足则补耳。
邪在肾，则病骨痛阴痹，阴痹者，按之而不得，腹胀腰痛，大便难，肩背颈项痛，时眩，取之涌泉、崑崙，视有血者尽取之。（此节与后篇次节骨痹，举节不用而痛，汗注烦心，取三阴之经补之，其义大同。）
此言肾邪诸病而有刺之之法也。邪在于肾，则病骨痛，以肾主骨，而阴痹当在阴分也。阴痹者，痛无定所，按之而不可得，即《痹论》之所谓以寒胜者为痛痹也。（后世以为白虎历节风，又曰痛风。）其小腹胀，以肾脉入小腹也。其腰痛，以腰为肾之府也。其大便难，以肾通窍于二便也。其肩背颈项痛，此皆膀胱经脉所行，以肾与膀胱为表里也。且时时眩晕，亦兼膀胱与肾邪也。当取肾经之涌泉穴。（足心陷中，屈足卷指宛宛中，跪取之。针三分，留三呼，灸三壮。）又取膀胱经之崑崙穴。（足外踝后，跟骨上陷中，细脉动应手。针三分，灸三壮。妊妇忌之。）视有血者，则三经尽取之可也。
邪在心，则病心痛，喜悲，时眩仆，视有馀不足而调之其输也。
此言心邪诸病而有刺之之法也。邪在心，故心必痛，且善悲。（《本神篇》云；心气虚则悲，然实则然。）时或眩仆，或邪气有馀，或正气不足，皆病如是也。当视其有馀不足而调之，实则泻而虚则补，皆取其神门之为输穴者以刺之耳。（神门，繫心经穴，在掌后锐骨端陷中。针三分，留七呼，灸七壮。按：本经《邪客篇》云：少阴，心脉也。心者，五脏六腑之大主也，精神之所舍也。其脏坚固，邪弗能容也。容之则心伤，心伤则神去，神去则死矣。故诸邪之在心者，皆在心之包络。包络者，心主之脉也，故独无腧焉。其外经病而内不病，故独取其经于掌后锐骨之端。）

寒热病第二十一  ***************************
篇内所论诸证不止寒热，然首节所论在寒热，故名篇。但此寒热主外感言，与瘰疬之寒热不同。
皮寒热者，不可附席，毛发焦，鼻藁腊。不得汗，取三阳之络，以补手太阳。肌寒热者，肌痛，毛发焦而唇藁腊。不得汗，取三阳于下，以去其血者，补足太阴，以出其汗。骨寒热者，病无所安，汗注不休。齿未搞，取其少阴于阴股之络；齿已藁，死不治。骨厥亦然。（腊，思亦切。）
此言寒热不同，而刺之亦异也。邪之在人，其始寒热在于皮，正以肺主皮毛，开窍于鼻，故皮痛而不可近席，毛发焦燥，鼻孔枯腊。腊者，干也。如不得汗，当取足太阳膀胱经之络穴飞扬以泻之，盖太阳为三阳也。又当取手太阴肺经之络穴列缺以补之，正以太阳主表，故宜泻其邪。而肺主皮毛，必宜补之于既泻之后也。既而寒热在于肌肉，正以脾主肌肉，又主唇，故肌痛及毛发焦而唇藁腊也。如不得汗，当取足太阳于下，以去其血，又补足太阴脾经，以出其汗也。（不言穴者，必俱是络穴。）其终也，寒热在于骨，病既不安，汗亦不休。如齿未藁，当取足少阴肾经之络穴大钟以刺之；倘齿已藁，则死不治矣。外有骨发为厥之证，亦验其齿以治之耳。
骨痹，举节不用而痛，汗注烦心，取三阴之经补之。（此节与前篇邪在肾则病骨痛阴痹相同，但此节取三阴无义。一本作三阳，则治法亦与前篇相同。）
此言病骨痹者而有刺之之法也。骨痹已成，节不能举而痛，汗注于外，心烦于内，正以肾主骨，又其脉之支者，从肺出络心，注胸中，故病如是也。当取足太阳膀胱之经穴崑崙以补之，盖膀胱与肾为表里也。
身有所伤，血出多，及中风寒，若有所堕坠，四肢懈惰不收，名曰体惰。取其小腹脐下三结交。三结交者，阳明、太阴也，脐下三寸关元也。
此言病体惰者，而有刺之之法也。身有所伤，出血己多，而伤处中乎风寒，（此证近于后世之所谓破伤风。）或有所惰坠，不必身伤出血也，四肢懈惰，其名曰体惰。当取小腹脐下三结交之穴以刺之。盖本经为任脉，而足阳明胃、足大阴脾经之脉亦结于此，故谓之三结交也，即脐下三寸之关元穴耳。
厥痹者，厥气上及腹，取阴阳之络，视主病也，泻阳补阴经也。颈侧之动脉人迎，人迎，足阳明也，在婴筋之前。婴筋之后，手阳明也，名曰扶突。次脉，〔足〕少阳也，名曰天牖。次脉，足太阳也，名曰天柱。腋下动脉，臂太阴也，名曰天府。（足少阳，当作手少阳。观前《本输篇》第十三节云：手少阳也，名曰天牖，六次脉。可证。）
此言厥痹者，而有刺之之法也。痹病在内，厥气上逆，以及于腹，当取阴经之络，即下文手太阴肺经之天府是也。刺阳经之络，即下文足阳明胃经之人迎、手阳明大肠经之扶突、手少阳三焦经之天牖、足太阳膀胱经之天柱是也。于阳经则泻之，于阴经则补之。但人迎之穴，乃颈侧之动脉，在婴筋之前。婴筋者，颈之竖筋也。（颈大脉动应手，夹结喉两旁一寸五分，以候五脏气，一云禁针，又云针四分，过则杀人。）扶突之穴在婴筋之后。（气舍后一寸半，在颈当曲颊下一寸，仰而取之。针三分，灸二壮。）天牖之穴，其脉次于扶突之后。（天牖，本手少阳三焦经之穴，而此以为足少阳者，误以手为足。颈大筋外，缺盆上，天容后，天柱前，完骨下，发际上。针五分，得气即泻，泻尽更留三呼，泻三吸，不宜补。）天柱之穴，其脉次于天牖之后。（挟项后发际大筋外廉陷中。针二分，留三呼。灸不及针。）天府之穴，乃腋下之动脉，其脉行于臂，故不称曰手太阴，而曰臂太阴也。（腋下三寸，臂臑内廉动脉陷中，以鼻取之。针四分，留七呼，禁灸。）
阳〔迎〕头痛，胸满不得息，取之人迎。（阳迎，断作阳明，因下有迎字，及明、迎韵似而误书讹传者。）
上节五穴，总治厥痹之证，而此下五节则分言五穴可以治诸证。此节则以人迎所治之病而言之也。阳明胃经邪盛，头痛、胸满不得息，当取上文人迎穴耳。
暴瘖气鞭，取扶突与舌本出血。（鞭，当作梗。）
此节以扶突所治之病言之也。暴时瘖哑，而气梗于喉，当取上文扶突穴及舌本，即风府穴，系督脉经。（项后入发际一寸半宛宛中。针三分，禁灸，令人失音。）
暴聋气蒙，耳目不明，取无牖。
此节以天牖所治之病言之也。（按：《针灸聚英》云：主暴聋气，目不明，耳不聪。）
暴挛痫眩，足不任身，取天柱。
此节以天柱所治之病言之也。暴挛者，拘挛也；暴痫者，癫痫也；暴眩者，眩晕也。合三证而足不任身，皆当取上文天柱穴耳。
暴瘅内逆，肝肺相搏，血溢鼻口，取天府。
此节以天府所治之病言之也。暴时大热，而在内气逆，乃肝肺两经之火邪相为搏击，以致血溢于鼻口，当取上文天府穴耳。
此为大牖五部。（大，当作天。）
此句总结上文五节，其穴为天牖五部也。曰天牖五部者，举一穴以统五穴耳，犹后世立汤药之方，举一品以概众品也。
臂阳明有入頄遍齿者名曰大迎。下齿龋，取之臂。恶寒补之，不恶寒泻之。足太阳有入頄遍齿者，名曰角孙。上齿龋，取之在鼻与頄前。方病之时其脉盛，盛则泻之，虚则补之。一曰取之出鼻外。足太明有挟鼻入于面者，名曰悬颅，属口，对入系目本，视有过者取之，损有条，益不足，反者益。（頄，音仇。龋，丘禹切。）
此言齿龋者，当即上下齿而分经以治之也。臂阳明，即手阳明大肠经也，以其脉行于臂，故不称曰手，而曰臂也。手阳明之脉，其支者从缺盆上颈，循天鼎、扶突，上贯于颊，入下齿缝中，还出挟口，交人中，左之右，右之左，上挟鼻孔，循禾髎、迎香，以交于足阳明。故曰臂阳明有入頄遍齿者，其名曰大迎。正以大迎出足阳明穴，而手阳明之脉则入而交之也。（面颧为頄，名大迎，在曲颔前一寸五分，骨陷中细脉。又以口下当两肩是穴。针三分，留七呼，灸三壮。）齿有痛病谓之龋，故下齿病龋者当取此臂阳明之穴。（商阳、二间、三间，皆治痛齿。）如恶寒饮者，虚也，宜补之；不恶寒饮者，实也，宜泻之。足太阳膀胱经之脉，亦入頄遍齿，其所入之脉乃手少阳三焦经之角孙穴。其上齿龋者，正足阳明胃经脉气之所历，取之在鼻与頄前，乃地仓、巨髎等穴也。如正痛之时，其脉必盛，盛则宜泻之；或虚，则宜补之。一曰当取之出于鼻外，即本经之禾髎、迎香等穴也。足阳明胃经之脉，有挟鼻孔入于面者，其脉会于足少阳胆经之悬颅穴，属口，对入以繫于目本，当视其有病者，所以取之。邪气有馀则损，正气不足则益。益者，补也，正以不足与有馀相反，故益之耳。
其足太阳有通项入于脑者，正属目本，名曰眼系，头目苦痛取之，在项中两筋间入脑，乃别阴跷、阳跷，阴阳相交，阳入阴，阴出阳，交于目锐眦，阳气盛则瞋目，阴气盛则瞑目。（瞑，音准。）
此言头目痛者，当取玉枕，而又言睛明为阴阳二跷之所交，乃寤寐之所以分病也。足太阳膀胱经，有通项入于脑者，名曰玉枕。（开督脉一寸半，脑户枕骨上入发际二寸。针三分，留三呼，灸三壮。）此正属于目之根，两眼中之系，皆繫于此，故名之曰眼系。凡苦头痛，或苦目痛者，皆取之。其脉在项中两筋间入于脑，与阴跷、阳跷相别，实各阴阳诸经交会之所也。又阳跷之脉入于阴，阴跷之脉出于阳，交于目锐眦之睛明穴。阳跷之气盛，则目瞋而不得闭；阴跷之气盛，则目瞑而不得开也。
热厥，取足太阴、少〔阳〕。皆留之；寒厥，取足阳明、少〔阴〕于足，皆留之。（少阳作少阴，少阴作少阳。《素问》有《厥论》，本经《终始篇》亦有刺寒厥、热厥法。）
此言寒热二厥而各有刺之之法也。按：《素问·厥论》曰：阳气衰于下则为寒厥，阴气衰于下则为热厥。盖以热厥为足三阳气胜，则所补在阴，故当取足太阴以补之。其少阳当作少阴。皆留其针也。寒厥为足三阴气胜，则所补在阳，故当取足阳明以补之。其少阴当作少阳。皆留其针也。
舌纵涎下，烦悗，取足少阴。
此言舌纵涎下、烦闷者而有刺之之法也。病有舌纵而不收，其涎自下，内则烦闷者，皆足少阴肾经之衰也。当取肾经之穴以补之。（按：本经《口问篇》，帝曰：人之涎下者，何气使然？岐伯曰：饮食者，皆入于胃，胃中有热则虫动，虫动则胃缓，胃缓则廉泉开，故涎下，补足少阴。）
振寒洒洒，鼓颔，不得汗出，腹胀烦悗，取手太阳。
此言振寒为病者，而有刺之之法也。凡振寒而洒洒然，鼓其颔间，汗不得出，内腹作胀而烦闷，此乃元气不足也，当取手太阴肺经以补之。
刺虚者，刺其去也；刺实者，刺其来也。
此言刺虚实者之法也。凡刺虚者，当乘其气之去而随之。随之者，所以补之也。凡刺实者，当乘其气之来而迎之。迎之者，所以泻之也。《九针十二原篇》云：迎而夺之，恶得无虚，追而济之，恶得无实，迎之随之，以意和之。
春取络脉，夏取分鹰，秋取气口，冬取经输，凡此四时，各以时为齐。络脉治皮肤，分腠治肌肉，气口治筋脉，经输治骨髓。（齐，剂同。）
此言四时各有所刺者，以其各有所治也。春取络脉而刺之者，以络脉治皮肤也，如肝经蠡沟为络之类；夏取分腠而刺之者，以分腠治肌肉也，如夏取心与小肠分肉腠理之类；秋取气口而刺之者，以气口治筋脉也，秋属肺经，故取之；冬取经输而刺之者，以经输治骨髓也，如肾经太溪为输、复溜为经之类。（按：本经《四时气篇》言：春取经、血脉、分肉之间。《素问·水热穴论》亦云：春取络脉分肉间。《四时气篇》言：夏取盛经孙络，取分间，绝皮肤。《水热穴论》：夏取盛经分腠理。《四时气篇》言：秋取经输。《水热穴论》云：秋取经输。《四时气篇》言：冬取井荥。《水热穴论》云：冬取井荥。以前三篇同异如此，当备此以参考之。）
五脏，身有五部：伏兔一；腓二，腓者腨也；背三；五脏之腧四；项五。此五部有痈疽者死。
此言痈疽生于五部者必死也。五脏在内，而关系于身者有五部：其一在伏兔；（系足阳明胃经穴。膝上六寸起肉，正脆坐而取之。一云膝盖上七寸，以左右各三指按捺，上有肉起如兔之状。）其二在腓腹，腓腹者，腨也，其穴名承筋；（一名腨肠，一名直肠，俗云腿肚。禁针，灸三壮。足太阳膀胱经穴。）其三在背，背之中曰督脉，而背旁四行，皆足太阳膀胱经穴；其四在五脏之俞；（肺俞，三椎旁；心俞，五椎旁；肝俞，九椎旁；脾俞，十一椎旁；肾俞，十四椎旁。各开中行一寸半。）其五在项，亦系督脉与足太阳经。此五部有痈疽者必死也。（按：此言痈疽之不可治，而自下节至末，皆言有可治之所，盖出汗正所以去邪也，然当知用药亦犹是耳。）
病始手臂者，先取手阳明、大阴而汗出。
此承上文而言病始手臂者，而有先刺之法也。手臂乃手阳明大肠经、手大阴肺经脉气所行，故病始手臂者，先取此二经刺之以出汗。则其邪可去矣。
病始头首者，先取项太阳而汗出。
此承上文而言病始于头者，而有先刺之法也。项上于头，乃足太阳膀胱经脉气所行，故病始于头者，先取此经刺之以出汗，其邪可去矣。
病始足胫者，先取足阳明而汗出。
此承上文而言病始足胫者，而有先刺之法也。足胫外廉，乃足阳明胃经脉气所行，故病始于足胫者，先取此经刺之以出汗，其邪可去矣。
臂太阴可汗出，足阳明可汗出。故取阴而汗出甚者，止之于阳；取阳而汗出甚者，止之于阴。
此承上文而言肺胃两经皆可以发汗，若汗多者，阴取之阳，阳取之阴也。臂太阴者，即手太阴肺经也。（《素问·刺禁论》亦有臂太阴，以脉行于臂，故云然。）此经与足阳明胃经皆可发汗。若刺肺经而汗出太甚，则泻胃经以止之，盖阳泻则阴胜也。刺胃经而汗出太多，则泻肺经以止之，盖阴泻则阳胜也。
凡刺之害，中而不去则精泄，不中而去则致气。精泄则病甚而框，致气则生为痈疽矣。（中，去声。按：前《本输篇》云：害中而不去则精泄，害中而去则致气。比此少一不字。盖此乃为生痈疽而发，故上以泻实言之也。）
此承上文而言行针者之误有二也。凡刺者泻实，既中其害，则当去其针，而久之不去，则精气反泄，所以病益甚而恇羸也；既不中其害，则当留针以再泻，而遂乃去之，则邪气仍致，所以生为痈疽也。盖皆指泻实而言耳。

癫狂第二十二  ***************************
内论癫狂诸证，故名篇。但首无起语，疑是岐伯所言也。
目眦外决于面者为锐眦；在内近鼻者为内眦。上为外眦，下为内眦。
此言目眦分为内外，而又各统其上下也。眦，眼角也。目眦外决于面者为锐眦，（俗云外眼角。）在内近鼻者为内眦。（俗云内眼角。）眼之上泡属于外眦，眼之下泡属于内眦也。（按：本篇俱论癫狂厥逆，而此首节独以内外眦为言者，须知人身脏腑之神，以目为主，故先以目眦言之，示人以观神之法也。）
癫疾始生，先不乐，头重痛，视举目赤，甚作极已而烦心，候之于颜，取手太阳、阳明、太阴，血变而止。
此以下八节，皆论癫疾诸证，而此下三节则即其始作之证而有刺之之法也。凡癫疾始生，其意先不乐，其头先重而痛，其所视举目先赤，三者已甚，遂癫疾乃作。至于作极，则其心大烦，当候之于颜以知之。（本经《五色篇》：庭者，颜也。又曰：庭者，首面也。）乃取手太阳小肠经、手阳明大肠经、手太阴肺经以刺之，候至血变而止针。（按：小肠经：支正、小海；大肠经：偏历、温溜；肺：太渊、列缺。）
癫疾始作而引口啼呼喘悸者，候之手阳明、太阳，左强者攻其右，右强者攻其左，血变而上。（穴考同前。）
此又即癫疾始作之证，而有刺之之法也。其口牵引，或啼或呼，喘急惊悸者，候之手阳明大肠经、手太阳小肠经。左强右强，凡证候脉体俱不病也。其不强者为病，故左强攻右，右强攻左，至血出色变而止针。
癫疾始作，先反僵，因而脊痛，候之足太阳、阳明、太阴、手太阳，血变而止。（按：膀胱经：委阳、飞扬、仆参、金门；小肠见前；胃经：三里、解溪；脾经：隐白、公孙。）
此又即癫疾先作之证，而有刺之之法也。癫疾始作，先反僵仆，随即脊痛，当取足太阳膀胱经、足阳明胃经、足太阴脾经、手太阳小肠经以刺之，候至血变而止针。
治癫疾者，常与之居，察其所当取之处。病至，视其有过者泻之，置其血于瓠壶之中，至其发时，血独动矣。不动，灸穷骨二十壮。穷骨者，骶骨也。
此言治癫疾之法也。凡欲治癫疾者，常与之居，察其病在何经？当取何穴？及病己发时，视其有病之经泻之，即以所刺之血置之瓠壶之中，至于此病又发，其血当独动。如血不动，宜灸脊尽之骶骨二十壮。（穴名长强，伏地取之。针二分，留七呼，灸五壮。）
骨癫疾者，顑齿诸腧分肉皆满，而骨居，汗出烦悗。呕多沃沫，气下泄不治。（顑，苦感切。旧释以为飢黄起行，今此篇与本经《杂病篇》有曰：顑痛，当有定所。想颔与顑可通用，屈原赋《离骚》云：长顑颔亦何伤？又可总称。）
此言癫疾之证，而决其不可治也。癫疾成于骨病，故曰骨癫疾。其颔齿中诸穴分肉，邪气闭满，尪羸太甚，唯骨独居，汗出于外，烦悗于内，此或有可治者。若至于在上作呕，沃沫出多，在下气泄，则上下交病，此不可治之证也。
筋癫疾者，身倦挛，急大，刺项大经之大抒脉。呕多沃沫，气下泄，不治。
此言筋癫疾者，有可治之穴，有不可治之证也。筋癫疾者，癫病成于筋也。其身倦怠拘挛，其脉急大，当刺足太阳膀胱经之大抒穴。若在上多呕沃沫，在下泄气，此不可治之证也。（大抒，项后第一椎下两旁，去脊中各一寸半。针五分，灸七壮。）
脉癫疾者，暴仆，四肢之脉皆胀而纵。脉满，尽刺之出血；不满，灸之挟项太阳，灸带脉于腰相去三寸，诸分肉本输。呕多沃沫，气下泄不治。
此言脉癫疾者，有可治之穴，有不可治之证也。脉癫疾者。癫疾成于脉也。猝时僵仆，四肢之脉皆胀满而弛纵。如其脉果满，则尽刺之以出其血；如其脉不满，则灸足太阳膀胱经挟项之天柱穴。（挟项后发际、大筋外廉陷中。针二分，留六呼，灸三壮。）又灸足少阳胆经之带脉穴，此穴相去于腰计三寸许。（带脉，季胁下一寸八分陷中。针六分，灸三壮。）及诸经分肉之本穴，盖指四肢之脉，皆胀而纵之所也。设在上呕多沃沫，在下泄气，则不可治矣。
癫疾者，疾发如狂者死不治。
此言癫疾太甚如狂者，其证不可治也。
狂始生，先自悲也，喜忘，苦怒，善恐者，得之忧飢，治之取手太阴、阳明，血变而止，及取足太阴、阳明。（肺、大肠、胃、脾穴见前。）
此以下六节皆论狂疾诸证，而此一节则即其始生之证，有得之于忧飢者，而有刺之之法也。凡狂始生时，悲者肺之志，忘者心之病，怒者肝之志，恐者肾之志，今诸证皆见，皆得之于忧飢也。当取手太阴肺经、手阳明大肠经、足太阴脾经、足阳明胃经以刺之，候其血出色变而止针。
狂始发，少卧不飢，自高贤也，自辨智也，自尊贵也，善骂詈，日夜不休，治之取手阳明、太阳、太阴、舌下、少阴，视之盛者皆取之，不盛释之也。（大肠、小肠、肺穴见前。心：神门、少冲穴。）
此言狂有始发之证，而有刺之之法也。上节言始生，而此曰始发，则病已成而发也。凡狂始发时，不欲卧，不言飢，自以为高贤、辨智而尊贵，其骂詈无有止时。当取手阳明大肠经、手太阳小肠经、手太阴脾经，及舌下之廉泉穴与手少阴心经等处，又必视其血脉盛者皆取之，如不盛，则释之而不取也。
狂言，惊，善笑，好歌乐，妄行不休者，得之大恐。治之取手阳明、太阳、太阴。（好，去声。乐，入声。）
此言狂有得之大恐者，而有刺之之法也。其证狂言，又惊，又善笑，又好歌乐，又妄行不休，此皆得之于大恐也。当取手阳明大肠经、手太阳小肠经、手太阴肺经以刺之。（大肠、小肠、肺穴见前。）
狂，目妄见，耳妄闻，善呼者，少气之所主也。治之取手太阳、太阴、阳明、足太阴、头两顑。
此言狂有生于少气者，而有刺之之法也。妄有见闻而口则善呼，乃正气衰所致也。当取手太阳小肠经、手太阴肺经、足太阴脾经及头与两顑之穴以治之。（穴俱见前。）
狂者多食，善见鬼神，善笑而不发于外者，得之有所大喜。治之取足太阴、太阳、阳明，后取手太阴、太阳、阳明。
此言狂有得之大喜者，而有刺之之法也。（狂有多食，善见鬼神）善笑而不发外者，此乃得之有所大喜也。当取足太阴脾经、足太阳膀胱经、足阳明胃经，后又取手太阴肺经、手太阳小肠经、手阳明大肠经以治之。（穴俱见前。）
狂而新发，未应如此者，先取曲泉左右动脉，及盛者见血，有顷已。不已，以法取之，灸骨骶二十壮。（应，平声。）
此言狂有新发而不宜太甚者，当有刺灸之法也。上节狂证俱为太甚，然狂新发未应如此，当先取足厥阴肝经左右曲泉穴以刺之，及脉之盛者皆出其血，有顷病当自已。如不已，则灸骨骶二十壮。夫曰以法取之，则如前置血于瓠之中而验之也。
风逆，暴四肢肿，身漯漯，唏然时寒，飢则烦，饱则善变，取手太阴表里，足少阴、阳明之经，肉清取荥，骨清取井经也。
此言有风逆者，当验其证取其穴也。风由外感，厥气内逆，暴时四肢作肿，其身漯漯然而无所拘束。唏然，冷笑貌。此虽非笑，而身则唏然觉寒，未食而飢则甚烦，既食而饱则多变不宁。当取手太阴肺经、手阳明大肠经之为表里者而刺之，又取足少阴肾经、足阳明胃经以刺之。其肉冷则取各经之荥穴，若骨冷则取各经之井穴、经穴以刺之，盖亦指上四经而言耳。（肾穴：筑宾。余穴见前。）
厥逆为病也，足暴冷，胸将若裂，肠若将以刀切之，烦而不能食，脉大小皆涩。暖取足少阴，清取足阳明。清则补之，温则泻之。
此又言厥逆诸证，而有刺之之法也。有厥逆为病者，其足暴冷，上胸下肠痛如裂切之状，烦闷不能进食，脉来或大或小，俱带涩滞。如身体温暖，则取足少阴肾经以泻之；如身体清冷，则取足阳朋胃经以补之。（穴见前。）
厥逆腹胀满，肠鸣，胸满不得息，取之下胸二胁；咳而动手者，与背腧以手按之立快者是也。
此又言厥逆诸证，而有刺之之法也。有厥逆者，其腹胀满，其肠则鸣，胸中满而不得息，当取其胸之下、左右二胁之间，盖取足厥阴肝经之穴也。如病人咳嗽而穴应医人手者，当取背腧穴以刺之。所谓咳而动手者，若以手按之，其必立快也。（肝穴：期门、章门。）
内闭不得溲，刺足少阴、太阳与骶上，以长针。（穴见前。）
此言不得溲者，而有刺之之法也。内闭不得小便，当刺足少阴肾经、足太阳膀胱经及督脉之骶骨上。其骶骨上，宜用长针以刺之。（《九针论》云：八曰长针，取法于綦针，长七寸，主取深邪远痹者也。）
气逆，则取其太阴、阳明、厥阴，甚取少阴、阳明动者之经也。
此言气逆者，而有刺之之法也。有气逆者，当取足太阴脾经、足阳明胃经、足厥阴肝经。如病甚，则取足少阴肾经之经穴复溜、足阳明胃经之经穴解溪也。（穴见前。）
少气，身漯漯也，言吸吸也，骨痠体重，懈惰不能动，补足少阴。
此又言少气诸证，而有刺之之法也。有少气者，身漯漯然而无所拘束，言吸吸然而无所接续，骨痠体重，懈惰不能动，当取足少阴肾经以补之。（穴见前。）
短气，息短不属，动作气索，补足少阴，去血络也。
此言短气诸证，而有刺之之法也。有短气者，息短而不连属，动作而气索然，当补足少阴肾经，其有血络则去之也。（以上六节，仍指癫狂而言，即第十八节骶上穴可推。）

热病第二十三  ***************************
篇内所言诸病不一，然论热病更多，故名篇。
偏枯，身偏不举而痛，言不变，志不乱，病在分腠之间，巨针取之，益其不足，损其有馀，乃可复也。（偏枯，见《素问·生气通天论、阴阳别论》等篇。）
此言偏枯之证而有刺之之法也。有患偏枯者，半体不能举用而疼痛，言固如常，志亦不乱，其病当不在内，而在于分肉腠理之间，宜用巨针取之，虚则补之，实则泻之，斯可复于无病也。
痱之为病也，身无痛者，四肢不收，智乱不甚，其言微知，可治；甚则不能言，不可治也。病先起于阳，后入于阴者，先取其阳，后取其阴，浮而取之。（痱，音肥。）
此言痱病之证而有刺之之法也。痱者，风痱也。其病身体无痛，但四肢不收耳。上节偏枯曰痛，而此痱病曰不痛；上节身偏不举，而此曰四肢俱不收。此其所以为偏枯与痱病之辨也。如神智虽乱而不至于甚，人言虽不尽晓而亦微有所知，此病尚有可治。若智乱太甚，自已全不能言，则不可治也。如病先起于阳经，而后入于阴经者，必先取其阳而后取其阴，当浮其针以取之。盖阳在表，病先起于表，故宜浮而取之。但经文不言病先起于阴，后出于阳者，先取其阴后取其阳，沉而取之之意，须知病先起于阴者，其病终不可治，故不言之，仰亦即病先起于阳者以反推之耶？以理详之，终为不治之证，否则经文言之悉矣，观前后篇可知也。
热病三日，而气口静，人迎躁者，取之诸阳五十九刺，以泻其热而出其汗，实其阴以补其不足者。身热甚，阴阳皆静者，勿刺也。其可刺者，急取之，不汗出则泄。所谓勿刺者，有死征也。
此以下二十节，皆言热病。而此一节则言热病证脉相应者，当刺之以出汗而泄邪；证脉不相应者，不必刺也。热病已三日，而气口脉静，其人迎脉躁者，乃病在六阳经也。此正证脉相应，当取之诸阳经以泻之，如前《终始篇》所谓：人迎一盛，病在足少阳，一盛而躁，病在手少阳；人迎二盛，病在足太阳，二盛而躁，病在手太阳；人迎三盛，病在足阳明，三盛而躁，病在手阳明；人迎四盛，且大且数者，名曰溢阳，溢阳为外格。此可见人迎脉躁者，为病在诸阳也，当取之诸阳经以泻之，如上文《终始篇》所谓泻足少阳等语是也。又行五十九刺之法，始本篇下文，所谓五十九刺者是也，皆所以泻其实而出其汗耳。又从而实其阴经，以补其不足者，即《终始篇》所谓：人迎一盛，泻足少阳而补足厥阴；一盛而躁，泻手少阳而补手厥阴。人迎二盛，泻足太阳而补足少阴；二盛而躁，泻手太阳而补手少阴。人迎三盛，泻足阳明而补足太阴；三盛而躁，泻手阳明而补手太阴者是也。若身本热，而脉口固静，人迎不躁，乃阴经、阳经皆静也，是谓证脉不相应，刺之无益，勿刺之可也。但如上文所谓气口静、人迎躁者，宜急取诸阳经以泻之，急取诸阴经以补之。其急取诸阳者，纵不汗出，其邪亦从此而泄矣。吾所谓身热甚而阴阳皆静，为不必刺者，以其有死征也。盖邪盛脉宜躁，今邪盛而热甚，正以正气衰，而脉不能躁，不谓之死征而何？
热病七日八日，脉口动，喘而短（一本作弦。）者，急刺之，汗且自出，浅刺手大指间。
此言热病而脉口之脉证俱见者，当刺手太阴肺经也。《终始篇》谓：脉口三盛，病在手太阴者，热病已七八日，其脉口之脉甚动，证则喘而短气，当急取手太阴肺经之少商，则汗当自出。但刺之者，宜浅刺手之大指间，即少商穴也。
热病七日八日，脉微小，病者溲血，口中乾，一日半而死；脉代者，一日死。
此又言热病脉证不相应者，为必死也。热病已七八日，其脉虽微小，其证则甚热，下为溲血，而上为口乾，此邪盛而正虚也，当至一日半而死；若脉之微小中而兼代脉来见者，止在一日间耳，其死便促也。
热病已得汗出，而脉尚躁，喘且复热，勿刺肤，喘甚者死。
此又言热病脉证不相应者，为必死也。热病已得汗出，则邪宜退矣。其脉不宜躁，而今尚躁；其证不宜喘，不宜热，而今反喘且复热。夫躁与热，则邪气盛，喘则正气虚，勿刺其肤，刺之无益也。若至于喘甚，则必死矣。
热病七日八日，脉不躁，躁不散数，后三日中有汗；三日不汗，四日死。未曾汗者，勿腠刺之。（数，音朔。）
此又言热病脉证不相应者，为必死也。热病已七八日，脉虽不躁，然亦不散，且带数，是邪尚未退，当再过三日之中，宜有汗出而愈。若不汗出，乃正气衰，而不能为汗，至于四日当死也。且未曾汗出，勿刺其肤腠，刺之无益也。
热病先肤痛，窒鼻，充面，取之皮，以第一针五十九。苛轸鼻，索皮于肺；不得，索之火。火者，心也。（轸，当作疹駽，《海篇》有此字。）
此言热病之邪在皮者，当取之皮，如病不已，必补心以胜肺也。肺属金，其合在皮。今热病之始，肤痛，鼻塞，面亦充然而浮，乃病在于皮也，当取之皮以泻之，所谓刺皮无伤肉之义也。用第一针名镵针者，以刺五十九穴之皮。（《九针论》云：一曰镵针者，取法于巾针，去末半寸卒锐之，长一寸六分，主热在头身。）且身体苛重，鼻上生疹，皆皮病也。此其求之于皮，即所以求之于肺也。如刺之而病不得退，则当求之于火。所谓火者，心也。补其心经，以致火王则金衰，肺热自可退耳。
热病先身涩，倚而热，烦悗，干唇口嗌，取之脉，以第一针五十九。肤胀口乾，寒汗出，索脉于心；不得，索之水。水者，肾也。
此言热病之邪在脉者，当取之脉，如病不已，必补肾以胜心也。心属火，其合在脉。今热病之始，其身涩滞，倚著而热，心则烦闷，唇口与嗌皆干，乃病在于脉也，当取之脉以泻之，所谓刺脉无伤皮也。用第一针名曰镵针者，以刺五十九穴之脉。正以肤胀口乾，冷汗出，皆脉病也，此其求之于脉，即所以求之于心也。如刺之而病不得退，则当求之于水。所谓水者，肾也。补其肾经，致水王则火衰，心热自可退耳。
热病嗌乾，多饮善惊，卧不能起，取之肤肉，以第六针五十九。目眦青，索肉于脾；不得，索之木。木者，肝也。
此言热病之邪在肉者，当取之肉，如病不已，必补肝以胜脾也。脾属土，其合在肉。今热病而嗌乾，故多饮，且善惊悸，四肢懈倦，卧不能起，乃病在于肉也，当取之肤肉以泻之，所谓刺肉无伤筋也。用第六针名曰员利针者，以刺五十九穴之肉。（《九针论》：六曰员利针，取法于犛针，微大其末，反小其身，令可深纳，长一寸六分，主取痈痹者也。）正以目眦色青，乃木来剋土，主肉病也。此其求之于肉，即所以求之于脾也。如刺之而病不得退，则当求之于木，所谓木者，肝也。补其肝木，以致木王则土衰，脾热自可退耳。
热病面青脑痛，手足躁，取之筋间，以第四针于四逆。筋躄目浸，索筋于肝；不得，索之金。金者，肺也。
此言热病之邪在筋者，当取之筋，如病不已，必补肺以胜肝也。肝属目，其合在筋。今热病而面青，肝色见也；脑痛，肝邪随督脉会于巅也；手足躁者，以脾主四肢，而肝热有馀，四肢热也，且木病在于四末也。乃病在于筋，当取之筋以泻之，所谓刺筋无伤骨也。用第四针名曰锋针者，以刺四肢之厥逆。（《九针论》：四曰锋针，取法于絮针，筒其身，锋其末，长一寸六分，主痈热出血。）正以肝主筋，今筋痹，足不能行也；肝主目，今目浸，泪出不收也，皆筋病也。此其求之于筋，即所以求之于肝也。如刺之而病不已，则当求之于金。所谓金者，肺也。补其肺金，以致金王则木衰，肝邪自可退耳。
热病数惊，瘛瘲而狂，取之脉，以第四针急泻有馀者。癫疾毛发去，索血于心；不得，索之水。水者，肾也。
此言热病之邪在血脉，当取之血脉，如病不已，必补水以胜心也。心属火，其合在血脉，故上文已言热病在脉，而此又言热病在血者，又当取之血也。热病数惊，心邪有馀也；瘛瘲者，热极生风也；狂则邪尤甚矣。其病在脉，当用第四针曰锋针者，以急泻心脉有馀之邪。正以脉病则血病，故发为狂疾，血之热也；毛发亦去，发为血馀也。此其求之于血，正所以求之于心也。如刺之而病不退，则当求之于水。所谓水者，肾也。补其肾水，以致水王则火衰，心邪自可退耳。
热病身重骨痛，耳聋而好瞑，取之骨，以第四针五十九刺。骨病不食，啮齿耳青，索骨于肾；不得，索之土。土者，脾也。
此言热病之邪在骨者，当取之骨，如病不已，必补脾以胜肾也。肾主水，其合在骨。今热病而身体重，其骨痛，其耳聋，（肾开窍于耳。）又好瞑目，（阴病则目瞑。）乃病在于骨也。当取之骨，用第四针曰锋针者，以刺五十九穴之骨。且其热病而不能食，又啮其齿，齿为骨余也，耳又青，（肾窍在耳，肾衰故耳青。）此其求之于骨，正所以求之于肾也。如刺之而病不已，则当求之于土。所谓土者，脾也。补其脾经，以致土王则水衰，肾邪自可退耳。
热病不知所痛，耳聋，不能自收，口乾，阳热甚，阴颇有寒者，热在髓，死不可治。
此言热病在髓者不可治也。热病而痛无定所，耳中聋，不能有闻，四肢懈惰不能收持，口中乾枯，此其阳经热甚，而阴经颇有寒意，若迁延日久，阴经亦已热甚，遂至热在于髓，则死不可治矣。
热病头痛，颞颥目[兼瓜]，脉痛，善衄，厥热病也，取之以第三针，视有馀不足，寒热痔。
此言热病名厥热者，有诸证，有治法也。热病头痛，其颞颥（一名脑空，属足少阳胆经穴，在脑后玉枕骨下陷中。）与目善[兼瓜]，而筋脉动，脉亦作痛，鼻中善衄，此乃厥气上逆而成热病也。取之以第三针曰鍉针者以刺之。（《九针论》：三曰鍉针，取法于黍粟之锐，长三寸半，主按脉取气，令邪出。）视其有馀则泻，不足则补。且厥热之病又必发之而为寒热，结之而为痔疾也。
热病体重，肠中热，取之以第四针于其输及下诸指间，素气于胃胳，得气也。（胳，音各。《释文》云：腋下也。胃之经脉与腋下无著，疑当作络。）
此言热病在胃者，当取之胃，所以去其邪气也。热病而身体重，以胃土主肉，故体重也，及肠中必热，当取之以第四针曰锋针者，以刺胃经之输穴陷谷，（足大指次指外间，本节后陷中，去内庭二寸。针五分，留七呼，灸三壮。）及下诸指间，即厉兑、内庭等穴也。此其索气于胃之经络，则邪气必因之而泄矣。
热病挟脐急痛，胸胁满，取之涌泉与阴陵泉，取以第四针，针嗌里。（嗌，音益。）
此言热病在肾脾者，有诸证，有治法也。热病挟脐急痛，其胸胁皆满，乃脾肾二经之邪也。当取肾经之涌泉、脾经之阴陵泉以泻之。其所用者，乃第四针曰锋针者耳，又须针其嗌咽之里可也。
热病而汗且出，及脉顺可汗者，取之鱼际、太渊、大部、太白，泻之则热去，补之则汗出。汗出太甚，取内踝上横脉以上之。
此言热病之汗，可出则出之，可止则止之也。热病而汗且出，但未甚出也，其脉亦顺，非不可治之脉也。故法有可汗者，当取手太阴肺经之鱼际、太渊，脾经之大都、太白，泻此四穴则热自去，补此四穴则汗自出。若汗出太甚，则又取内踝上横脉曰三阴交者以泻之，则汗自止矣。
热病已得汗，而脉尚躁盛，此阴脉之极也，死；其得汗而脉静者，生。
此言热病汗后脉躁者死，反是则生也。热病已得汗，脉宜静，今反躁盛者，此乃阴经之脉衰弱已极，故有阳脉而无阴脉也，其人主于死。若得汗之后，而脉遂能静，则有阴以配阳，必能以有生矣。此节所重者，脉之顺也。
热病者，脉尚躁而不得汗者，此阳脉之极也，死；脉盛躁，得汗静者，生。
此言热病脉盛而不得汗者死，反是则生也。热病脉躁盛，宜得汗，今反不得汗者，此乃阳经之脉衰弱已极，故表虚而不能发汗也，其人主于死。若脉躁盛而汗出脉静者，必能以有生矣。此节所重者，证之顺也。
热病不可刺者有九：一曰汗不出，大颧发赤，哕者死；二曰泄而腹满甚者死；三曰目不明，热不己者死；四曰老人晏儿热而腹满者死；五曰汗不出，呕，下血者死；六曰舌本烂，热不己者死；七曰咳而衄，汗不出，出不至足者死；八曰髓热者死；九曰热而痉者死。腰折，瘛瘲，齿噤齘也。凡此九者，不可刺也。（痉，音敬。义见后。齘，音解，齿怒也。）
此言热病不可刺者九，以其必至于死也。其一曰：热病汗不得出，大颧骨之上发而为赤，胃邪盛也；穀气与胃邪相争，发而为哕，胃气虚也，此其所以死也。其二曰：热病下则为泄，而腹尤甚满，不以泄减，脾气衰也，此其所以死也。其三曰：目以热而不明，热又甚而不已，肝气衰也，此其所以死也。其四曰：凡老人、婴儿，热病而腹满者，脾邪盛也，此其所以死也。其五曰：热病而汗既不出，心气衰也；血或呕或下，则邪尤盛也，此其所以死也。其六曰：舌本已烂，热犹不已，心邪盛也，此其所以死也。其七曰：热病咳而且衄，肺邪盛也；其热已极，汗犹不出，心气衰也；纵汗出，而不至足，此即上节阳脉之衰，此其所以至于死也。其八曰：热病而髓甚热，热则髓枯，肾气衰也，此其所以至于死也。其九曰：热病发而为痉，盖热极生风而为强病也，此其所以至于死也。凡此九者，其腰必折，其病发为瘛瘲，其齿必噤且齘，皆死征已见，刺之无益也。
所谓五十九刺者，两手外内侧各三，凡十二痏；五指间各一，凡八痏；足亦如是；头入发一寸旁三分各三，凡六痏；更入发三寸边五，凡十痏；耳前后、口下者各一，项中一，凡六痏；巅上一，囟会一，发际一，廉泉一，风池二，天柱二。
此明上文之五十九穴也。鱼际在大指内侧，商阳在次指内侧，中冲在中指内廉，关冲在四指外廉，少冲在小指内廉，少泽在小指外侧。或外内廉，或侧，各三，则手有六经，计六井穴，左右手共十二痏也。曰痏者，盖刺疮曰痏，故即痏为数也。五指间各一，则每指第三节尽处缝间，计有四处，左右共八痏也。其足所刺八处，亦如是也。头入发一寸旁三分，（此：分字，作去声，犹言三处也。若平声，则三分旁无穴。）盖督脉之上星在头，直入发一寸；今足太阳膀胱经之五处穴，在上星旁一寸半；其曰承光，（五处后一寸半。）曰通天，（承光后一寸半。）则又在五处之上也。两旁各三，计有六穴，故刺之者，凡六痏也。更入发三寸边五，谓临泣、目窗、正营、承灵、脑空，此皆足少阳胆经之穴，去督脉中行各三寸，左右共十穴，故刺之者，凡十痏也。耳前听会穴，左右共二；耳后完骨穴，左右共二，俱系足少阳胆经；口下承浆穴，系任脉经；项中风府穴，系督脉经。凡所以刺之者，六痏也。巅上一，谓百会穴。（前顶后一寸半。）囟会一，（上星后一寸。）发际一，前发际谓神庭，（入发际五分。）后发际谓风府，系督脉经穴。（项后入发际一寸。）廉泉一，系任脉经穴。（颔下，结喉上四寸，仰而取之。）风池二，系足少阳胆经穴。（耳后，颞颥后，脑空下，发际陷中。）天柱二，系足太阳膀胱经穴。（挟项后发际大筋外陷中。）由前计之，共有五十九穴也。（按：此与《素问·水热穴论》中五十九穴不同，要知彼之五十九穴所以刺水病，而此则刺热病，病有不同，故穴因以异，成无己注《伤寒论》乃两入之，盖不考诸穴所在耳，既曰治伤寒，则当从《灵枢》，而不宜以治水之穴入矣。）
气满胸中，喘息，取足太阴大指之端，去爪甲如韭叶。寒则留之，热则疾之，气下乃止。
此以下七节，另言杂证，与上热病无涉。而此一节则言气证者之有刺法也。凡气满于胸中而其息喘促者，（呼吸为息。）则病在上者取之下，当刺足太阴脾经之隐白穴，在足大指之端，去爪甲如韭叶。如寒而有此证，则久留其针以补之，使至于温；如热而有此证，则疾去其针，使至于寒。候其气下不喘乃止针也。
心疝暴痛，取足太阴、厥阴，尽刺去真血络。
此言心疝者之有刺法也。有患心疝而暴时作痛者，当取足太阴脾经、足厥阴肝经，凡有血络者，尽刺去其血可也。
喉痹舌卷，口中乾，烦心心痛，臂内廉痛，不可及头，取手小指次指爪甲下，去端如韭叶。
此言喉痹者之有刺法也。《素问·阴阳别论》云：一阴一阳结，谓之喉痹。则喉痹明系手厥阴心包络、手少阳三焦经也。其病舌卷而短，口中作干，心烦且痛，臂之内廉亦痛，不能举之以上及头，当取手小指之次指，即第四指也。系手少阳三焦经，其穴在次指之端，名关冲，去爪甲如韭叶者是也。（三焦井穴，针一分，留三呼，灸一壮。）
目中赤痛，从内眦始，取之阴跷。
此盲目中赤痛者之有刺法也。目中赤痛从内眦始者，乃足太阳膀胱经之睛明穴也。膀胱与肾为表里，当取肾经之照海穴以补之，所谓病在上者取之下，而补阴则阳退也。此穴乃阴跷脉气所发，故曰取之阴跷也。（按：前《癫狂篇》以目外眦为锐眦，而眼之上属于外眦，以内近鼻者为内眦，而眼之下属于内眦。此篇以目之赤痛从内眦始者，刺肾经，正以睛明属膀胱者，与肾为表里也。又本经《论疾诊尺篇》有云：脉从上下者太阳病。则眼之上似乎属之膀胱经，推之与眼之下属之内眦者相同矣。殊不知太阳之脉气尽行于头，故其病自上而下者如此，非有彼此不同也。至于下文所谓从下上者阳明病，从外走内者少阳病，义亦如此。须知从内走外者，亦太阳病也，特未之明言耳。）
风痉身反折，先取足太阳及膕中，及血络出血；中有寒，取三里。（按：《海篇》：痉，音敬。释云：风强病也。另痓，音炽。释云：恶也。二病不同，后世不考，互书者非。）
此言风痉者之有刺法也。感风而体强者曰风痉，其身反折而不能伸，此乃足太阳膀胱经证也。当先取足太阳膀胱之委吕穴，其有血络者出之。如有寒而不止于风，则取足阳明胃经之三里以刺之。
癃，取之阴跷及三毛上，及血络出血。
此言癃者之有刺法也。膀胱不利为癃，谓小便不通也。膀胱与肾为表里，当取肾经之照海穴以刺之，用阴跷脉气所发也，及肝经之大敦穴，在足大指外侧之三毛上，及二经之有血络者，皆取之出血。李东垣曰：肾主闭藏，肝主疏泄。则取之两经也宜矣。
男子如蛊，女子如怚，身体腰脊如解，不欲饮食，先取涌泉见血，视跗上盛者，尽见血也。（怚，秦吕切，又子御切，《玉篇》云：骄也。但义不甚通，疑当作疽。）
此言男女成胀郁证者，当有刺之之法也。男子有胀病，如犯蛊毒相似；女子有郁病，如成疽疾相似。其身体腰脊俱如解分，不相连属，又不欲饮食。此病在上者，当取之下，宜先取肾经涌泉穴以见血，又视足面之为跗上者，其血络盛处，尽取之以见血。盖指足阳明胃经也。

厥病第二十四  ***************************
篇内所论，不止厥病，然首节有厥头痛、厥心痛等病，故名篇。然此厥之义乃气逆，而以此连彼之谓，实与《素问》之《厥论》不同。
厥头痛，面若肿起而烦心，取之足阳明、太阴。厥头痛，头脉痛，心悲善泣，视头动脉反盛者，刺尽去血，后调足厥阴。厥头痛，贞贞头重而痛，泻头上五行、行五。先取手少阴，后取足少阴。厥头痛，意善忘，按之不得，取头面左右动脉，后取足太阴。厥头痛，项先痛，腰脊为应，先取天柱，后取足太阳。厥头痛，头痛甚，耳前后脉涌有热，（一本云有动脉。）泻出其血，后取足少阳。真头痛，头痛甚，脑尽痛，手足寒至节，死不治。头痛不可取于腧者，有所击堕，恶血在于内，若肉伤，痛未已，可则（侧同。）刺，不可远取也。头痛不可刺者，大痹为恶，日作者，可令少愈，不可已。头半寒痛，先取手少阳、阳明，后取足少阳、阳明。（行，音杭。令，平声。凡各经之穴，宜按《针灸聚英》以取之。）
此言头痛有厥痛，有真痛，其诸证皆有刺之之法也。厥头痛者，邪气逆于他经，上干于头而痛也。其气不循经隧，而有逆行之意，故亦名之曰厥。真头痛者，邪气专入头脑而痛，非由他经之所干也。有厥头痛者，面肿于外，心烦于内，当取足阳明胃经、足太阴脾经以刺之。有厥头痛者，心悲而善泣，当视其头之动脉反盛者刺之，以尽去其血，后调足厥阴肝经以刺之。有厥头痛者，贞贞然而不移，其头甚重而痛，当泻头上之五行，每行有五，共二十五穴。其中行督脉经之上星、囟会、前顶、百会、后顶穴是也；次两旁，即足太阳膀胱经之五处、承光、通天、络郄、玉枕穴是也；又次两旁，即足少阳胆经之临泣、目窗、正营、承灵、脑空穴是也。又先取手少阴心经，后取足少阴肾经之穴以刺之。有厥头痛者，其意善忘，按其痛处又无定所，当取头面左右之动脉，后取足太阴脾经之穴以刺之。有厥头痛者，其项先痛，而腰脊随痛以应之，当取足太阳膀胱经之天柱穴，复取本经之他穴以刺之。有厥头痛者，头痛已甚，其耳前后之脉涌起而热，当泻其热脉之血，后取足少阳胆经之穴以泻之。有真头痛者，头痛最甚，其脑尽痛，如手足尽冷皆至于节，当为死不治也。有头痛不可取腧穴以刺之者，以其有所击堕，恶血在于内，亦能令人头痛，所以不可取干腧穴也。若击堕之处肉有所伤，而头痛未已，可取针以侧刺其头痛之处，不必远取诸穴以刺之也。有头痛不可刺者，以其素成大痹而为恶患，亦能令人头痛，若此痛日发者，目可令其略愈，不能使之终已也。有头之半冷痛者，先取手少阳三焦经、手阳明大肠经，后取足少阳胆经、足阳明胃经以刺之。
厥心痛，与背相控，善瘛，如从后触其心，伛偻者，肾心痛也，先取京骨、崑崙，发针不已，取然谷。厥心痛，腹胀胸满，心尤痛甚，胃心痛也，取之大都、太白。厥心痛，痛如以锥针刺其心，心痛甚者，脾心痛也，取之然谷、太溪。厥心痛，色苍苍如死状，终日不得太息，肝心痛也，取之行间、太冲。厥心痛，卧若徒居，心痛，间动作痛益甚，色不变，肺心痛也，取之鱼际、太渊。莫心痛，手足青至节，心痛甚，旦发夕死，夕发旦死。心痛不可刺者，中有盛聚，不可取于腧。肠中有虫瘕及蛟蛕，皆不可取以小针。心肠痛，憹作痛，肿聚，往来上下行，痛有休止，腹热，喜渴涎出者，是蛟蛕也。以手聚按而坚持之，无令得移，以大针刺之，久持之，虫不动，乃出针也。恲腹憹痛，形中上者。（瘕，音贾。蛕，音贿。令，平声。恲音烹。末中上之中，去声。此节当与后《杂病篇》心痛诸证参看。）
此言心痛者，有厥痛，有真痛，其诸证皆有刺之之法也。厥心痛者，邪气入于五脏，五脏气来干心而痛，如下文肾心痛之类是也。真心痛者，邪气自入于心而痛，非由他经之所干也。有厥心痛者，心与背相控引而痛，且善瘛，如惊风之状，如从后背向前来触其心，而形似伛偻者，正以肾经有邪，而心因以痛，谓之肾心痛也。肾与膀胱为表里，当先取膀胱经之京骨、崑崙二穴。如发针而痛未已，又取肾经之然谷穴以刺之。有厥心痛者，腹胀胸满，心尤痛甚，乃胃经有邪，而心因以涌，谓之胃心痛也。胃与脾为表里，当取脾经之大都、太白以刺之。有厥心痛者，其痛如以锥针刺其心，心遂痛甚，乃脾经有邪，而心因以痛，谓之脾心痛也。当取肾经之然谷、太溪二穴以刺之。有厥心痛者，其色苍苍然如死状，终日欲一太息而不可得，乃肝经有邪，而心因以痛，谓之肝心痛也。当取肝经之行间、太冲二穴以刺之。有厥心痛者，卧若独居，其心觉痛，间或动作，其痛益甚，是动静皆痛也，面色不变，乃肺经有邪，而心因以痛，谓之肺心痛也。当取肺经之鱼际、太渊穴以刺之。有真心痛者，手足之色青至指节，心痛更甚，此乃邪入于心，其死在旦夕间也。有心痛不可取于腧穴者，以其中有盛聚，而心因以痛，与外之腧穴无涉，故不可取干腧穴也。有肠中有虫瘕及蚊蛕而痛者，皆当取以大针，而不可取以小针也。然何以验之？其心与肠痛，懊憹不能自宁，或时肿聚，或时往来上下而行，但痛有休止耳。又腹中热，口中渴，且出涎，是乃蚊蛕为祟也。刺之之法，当以手撮聚按捺而坚持之，无令得以移动，遂以第九大针刺之，且其手宜久持之，虫不能动，遂乃出针。然欲知有虫，不但如前病证而已，恲至于腹而懊憹作痛，其虫形中上而升者，即可以虫治也。（大针，见《九针论》。）
耳聋无闻，取耳中；耳鸣，取耳前动脉；耳痛不可刺者，耳中有脓，若有干耵聍，耳无闻也。耳聋取手小指次指爪甲上与肉交者，先取手，后取足；耳鸣，取手中捐爪甲上，左取右，右取左，先取手，后取足。（耵，都领切；聍，乃顶切。耳中垢。）
此言耳病诸证皆有刺之之法也。有耳聋无闻者，当取耳中听宫穴以刺之，系手太阳小肠经。（听宫，名多所闻，耳中珠子，大如赤小豆。针三分，灸三壮。）有耳鸣者，取耳中动脉，即耳门穴，系手少阳三焦经。（耳前起肉，针三分，留三呼，灸三壮。）有耳痛不可刺者，以耳中有脓故也，若脓积而为干耵聍，则耳必无闻，须出此干耵聍，而痛可止矣。有耳至聋者，当取手小指之次指爪甲上与肉交者，即手少阳三焦经关冲穴也。先取此，后又取足少阳胆经之窍阴以刺之。（关冲，针一分，留三呼，灸一壮。窍阴，在足四指端，针一分，留一呼，灸三壮。）有耳止鸣者，当取手之中指爪甲上，即手厥阴心包络经中冲穴，左鸣取右，右鸣取左，先取手经，后取足厥阴肝经大敦穴以刺之。
足髀不可举，侧而取之，在枢阁中，以员利针，大针不可刺。
此言足髀不能举者，有当取之穴，当用之针也。足在下，髀在股外，皆不能举者，当侧卧而取之，在髀枢中，即足少阳胆经之环跳穴也。（侧卧，伸下足，屈上足，以右手摸穴，以左手摇撼取之。针一分，留二呼，灸三壮。）用第六员利针以刺之，其第九大针不可刺也。（员利针、大针，见本经《九针论》。）
病注下血，取曲泉。
此言下血者，有当刺之穴也。凡病注下血者，以肝不能纳血也，当取肝经之曲泉以刺之。
风痹淫泺，病不可已者，足如履冰，时如入汤中，股胫淫泺，烦心头痛，时呕时闷，眩已汗出，久则目眩，悲以喜恐，短气不乐，不出三年死也。（以，已同。乐，入声）
此言风痹之有诸证者，不出三年死也。有病名风痹者，其邪气淫泆消泺，病难得愈。足如履冰之寒，又如入汤之热，寒热无常，下而股胫则淫泺不宁；中而心则烦而不静；上而头则痛不能安。时呕时悗，眩晕既已则汗出，久则又眩；悲哀既已，则或喜、或恐、或短气、或不乐，此其阴阳不和，脏俯不营，营卫不交，血气偏胜，其死当在三年之内耳。小不利，则不分标本而必先治之。本经以本篇论标本，后论病传，分为二篇，《素问》合《标本病传论》共为一篇。

病本第二十五  ***************************
先病而后逆者，治其本；先逆而后病者，治其本；先寒而后生病者，治其本；先疠而后生寒者，治其本；先热而后生病者，治其本；先泄而后主他病者，治其本，必且调之，乃治其他病；先病而后中满者，治其标；先病而后泄者，治其本；先中满而后烦心者，治其本。有客气，有同气。大小便不利，治其标；大小便利，治其木。病发而有馀，本而标之，先治其本，后治其标；病发而不足，标而本之，先治其标，后治其本；谨详察间甚，以意调之，间者并行，甚为独行。先小大使不利而后生他病者，治其本也。（间，去声。）
此言凡病皆当先治其本，唯中满及大小便不利者，则不分为本为标而先治之也。夫先病曰本，后病曰标，故凡先生初病而后病势逆者，必先治其初病之为本；若先病势逆而后生他病者，则必以病势逆之为本而先治之也。凡先生寒病而后生他病者，必先治寒病之为本；若先生他病而后生寒病者，则又以他病之为本而先治之也。凡先生热病而后生他病者，必先治热病之为本；若先生泄病而后生他病者，则亦以泄病之为本而先治之也。盖病有不同，必且先调其本，乃治其他病耳。唯有先生他病而后中满者，则不治其本，而必先治中满之为标。至于先生他病而后生泄病者，则亦治其他病之为本，而不治其泄病之为标也。然不唯中满为标者之当治，虽先生中满而后生烦心之病，则中满为本，亦必先治中满矣。夫不分为本，为标而必先治中满者何也？正以人之病气有二，病本不相同，而乃彼此相传者，谓之客气也；有二病之气本相同类，而乃彼此相传者，谓之同气也。即如先中满而后小大便不利者，乃病之同气也。正以有中满之病者，必至于大小便之不利耳。此则必先治大小便不利者之为标，而不治中满之为本也。若大小便利者，则先治中满之为本，而不必治大小便之利者矣。且百病之标本当分，而虚实之大势宜审。即如病发而有馀，则邪气胜也，当先治其本以泻其邪，而后治其标，则诸病可渐平矣，所谓本而标之也，此凡病先治其本之谓也。病发而不足，则正气虚也，当先治其标以去他病，而后治其本，则本体自可补矣。所谓标而本之也，此中满大小不利，先治其标之谓也。且百病之生也，有五脏相剋而病势日甚者，谓之甚，如肝克脾、脾克肾之类是也；有五脏间传而病势未甚者，谓之间，如肝传心、心传脾之类是也。谨当察其间甚，以意调之。间者，病证并行而势轻；甚者，病证独行而势重。所谓中满与小大便不利者，即并行之病也，故先大小便不利而后生他病者，亦治大小便不利之为本，而后治他病之为标也。盖以中满对别病而言，固必先治中满；若以中满对小大便不利而言，则又先治大小便之不利也。此与《素问·标本病传论》相同，乃治病者之枢要欤。

杂病第二十六  ***************************
内论杂病不一，故名篇。
厥，挟脊而痛至顶，头沉沉然，目䀮䀮然，腰脊强，取足太阳膕中血络。厥，胸满面肿，唇漯漯然，暴言难，甚则不能言，取足阳明。厥，气走喉而不能言，手足清，大便不利，取足少阴。厥而腹向向然，多寒气，腹中穀穀，便溲难，取足太阴。（䀮，音荒。目不明。又，狼䀮，南夷国名，人能夜市金。穀，音谷。）
此言厥病诸证而各有刺之之法也。厥之为义，见《素问·厥论篇》。今厥逆为病，挟脊而痛至于其顶，头则昏沉而不能举，目则䀮䀮然而不明，腰脊皆强而不能屈伸，此乃足太阳膀胱有邪也，当取其膕中之穴曰委中者，以去其血络也。厥逆为病，胸满面肿，其唇则漯漯然而有涎出唾下之意，猝暴难言，甚则全不能言，此乃足阳明胃经有邪也，当取胃经之穴以刺之。厥逆为病，言气上走于喉而不能言，手足皆冷，大便不利，当取足少阴肾经之穴以刺之。厥逆为病，腹中向向然而气善走布，且多有寒气，又穀穀然而有声，大便甚难，当取足太阴脾经之穴以刺之。
嗌乾，口中热如胶，取足少阴。
此言嗌乾口热者，当有刺之之法也。嗌咽乾燥，口中甚热，其津液如胶之稠，当取足少阴肾经之穴以补之，水王则火衰也。
膝中痛，取犊鼻，以员利针，发而间之。针大如犛，刺膝无疑。
此言膝痛者有当刺之穴，当用之针也。膝中痛，当取足阳明胃经之犊鼻穴以刺之。（膝膑下，䯒骨上，侠解溪大筋陷中，形如牛鼻，故名。针三分，灸三壮。）其所用之针，则第六曰员利针者，必发其针而又间刺之，非只一次而已也。此针取法于犛针，微大其末，反小其身，令可深纳，长一寸六分，刺膝用之无疑也。
喉痹，不能言，取足阳明；能言，取手阳明。
此言喉痹者当审其能言不能言，而分经以刺之也。（按：此与下共三节，皆取之手、足阳明二经。）
疟，不渴，间日而作，取足阳明；渴而日作，取手阳明。
此言疟证者，当审其渴不渴，间作日作，而分经以刺之也。
齿痛，不恶清饮，取足阳明；恶清饮，取手阳明。（恶，去声。）
此言齿痛者，当审其恶冷饮不恶冷饮，而分经以刺之也。胃经恶热不恶寒，大肠恶寒不恶热，故刺之者如此。
聋而不痛者，取足少阳；聋而痛者，取手阳明。
此言耳聋者，当审其痛与不痛，而分经以刺之也。
衄而不止，衃血流，取足太阳；衃血，取手太阳。不已，刺宛骨下；不已，刺膕中出血。（宛，腕同。）
此言衄血者，当审其血之多寡，病之难易，而分经以刺之也。鼻中出血曰衄；血至败恶凝聚，其色赤黑者曰衃。衃血成流，则血去多而不止于衃血也，当取足太阳膀胱经以刺之，其膕中出血，仍是膀胱经之委中穴也。若止曰衃血，则不成流，而去之似少也，当取手太阳小肠经穴以刺之。其腕骨下，即手少阴心经之通里穴，正以心与小肠为表里也。
腰痛，痛上寒，取足太阳、阳明；痛上热，取足厥阴；不可以俯仰，取足少阳。
此言腰痛者，当审其痛处之冷热及不可以俯仰，而分经以刺之也。
中热而喘，取足少阴、膕中血络。
此言热喘者，而有刺之之法也。足少阴，肾经也；膕中血络，足太阳膀胱经委中穴也。
喜怒而不欲食，言益小，取足太阴；怒而多言，刺足少阳。
此言善怒者，当审其欲食不食、难言多言，而分经以刺之也。
顑痛，刺手阳明与顑之盛脉出血。（顑，苦感切。旧释以为飢黄起行。今曰顑痛，必有其处，想顑与颔同。）
此言顑痛者，而有刺之之法也。（手阳明，当是商阳穴；顑之盛脉，是胃经颊车穴。）
项痛，不可俯仰，刺足太阳；不可以顾，刺手太阳也。
此言项痛者，当审其不可俯仰、不可顾，而分经以刺之也。（按：俯仰属背与腰，故曰足太阳；而顾则属肩与项，故曰手太阳也。）
小腹满大，上走胃至心，淅淅身时寒热，小便不利，取足厥阴。腹满，大便不利，腹大，亦上走胸嗌，喘息喝喝然，取足少阴。腹满，食不化，腹响晌然，不能大便，取足太阴。
此言小大腹满者，当审其诸证，而分经以刺之也。小腹满者，小腹也；腹满者，大腹也。小腹满者，小便不利；大腹满者，大便不利。小腹满者，其满大上走胃至心，不及胸咽也，身若淅淅然，时发寒热，当取足厥阴肝经以刺之。大腹满者，其满大亦上走胸咽，不止胃与心也，故喘息喝喝然，此则当取足少阴肾经以刺之。又有大腹满者，其所食不化，腹中响响然而布气，此则当取足太阴脾经以刺之。然凡大腹满者，其大便不利则一也。
心痛引腰脊，欲呕，取足少阴。心痛腹胀，啬啬然，大便不利，取足太阴。心痛引背，不得息，刺足少阴；不己，取手少阳。心痛引小腹满，上下无定处，便溲难，刺足厥阴。心痛，但矩气不足以息，刺手太阴。心痛，当九节刺之，按已刺，按之立已；不已，上下求之，得之立已。（此节当与前厥病论心痛诸证参看。）
此言心痛者，取审其诸证，而分经以刺之也。有心痛者，其痛后则引之于腰脊，前则欲呕，当取足少阴肾经以刺之。有心痛者，其腹中胀满，啬啬然大便为之不利，（啬，吝啬，便难犹是也。）当取足太阴脾经以刺之。有心痛者，其痛后引至背，前则不得喘息，当取足少阴肾经以刺之；如不已，又取手少阳三焦经以刺之。有心痛者，其痛引至小腹而满，或上或下，痛无定处，大小便皆难，当取足厥阴肝经以刺之，有心痛者，短气不足以息，当取手太阴肺经以刺之。有心痛者，其痛当背第九节以刺之，乃督脉经筋缩穴之处也。宜先按之，按已而刺，刺后按之，其痛当立已；如不已，则上而八椎，（无穴。）下而十椎，（无穴。）又复求之，其痛必立已矣。
颔痛，刺足阳明曲周动脉，见血立已；不已，按人迎于经立已。
此言颔痛者，而有刺之之法也。颔痛者，当取足阳明胃经颊车穴以刺之，此穴在耳下曲颊端，动脉环绕一周，故曰曲周也。如见血，其病立已；如不已，当按人迎穴于本经以刺之，其病必已也。（穴在颈脉陷中，非左右手寸口人迎脉也，故曰按人迎于经。）
气逆，上刺膺中陷者，与下胸动脉。
此言气逆者，而有刺之之法也。凡气逆者，上刺膺中陷者中，即足阳明胃经膺窗穴也；及下胸前之动脉，当是任脉经之膻中穴也。盖在中谓之胸，胸之旁为膺耳。（膺窗，在巨骨下五寸八分陷中，左右去中行各四寸。针四分，灸五壮。膻中，两乳间陷中，气病治此。禁针，灸七壮。又曰针三分。）
腹痛，刺脐左右动脉，已刺，按之立已；不已，刺气街，已刺，按之立已。
此言腹痛者，当刺足阳明胃经之天枢穴，如不已，又刺本经之气冲也。（天枢，脐中两旁，左右各开二寸。《千金》云：魂魄之舍，不可针。一云：针三分，留七呼，灸五壮。气街，即气冲，夹脐相去四寸，鼠鼷上一寸，动脉应手宛宛中，冲脉所起。灸七壮，禁针。一云：针三分，留七呼。）
痿厥，为四末束悗，乃疾解之，日二。不仁者，十日而知，无休，病已止。岁以草刺鼻，嚏而已，无息，而疾迎引之，立已；大惊之，亦可已。（岁，疑作藏。）
此言痿厥病在四末才，当有刺之之法也。四末，四肢也。凡痿病、厥病（《素问》有《痿论》《厥论》。）而手足四肢挛束悗乱，当刺四肢之穴以速解之，每日解之者，必二次。甚有不仁而无知者，切其肉不痛者是也，解之至于十日，则二十次矣，其肉亦当有知，此法行之无休，候病既已而止针。每藏以草刺鼻必嚏，如嚏既已，当自屏其气，无得呼吸以成息，而急以原草迎其气以引出之，其病可立已。设以大惊之事惊之，其病亦可已也。

周痹第二十七  ***************************
痹病之痛，随脉以上下，则周身而为痹，故名篇。此篇当与《素问·痹论》参看。
黄帝问于岐伯曰：周痹之在身也，上下移徙随脉，其上下左右相应，间不容空，愿问此痛在血脉之中邪？将在分肉之间乎？何以致是？其痛之移也，间不及下针，其慉痛之时，不及定治而痛已止矣，何道使然？愿闻其故。岐伯答曰：此众痹也，非周痹也。黄帝曰：愿闻众痹。岐伯对曰：此各在其处，更发更止，更居更起，以右应左，以左应右，非能周也，亘发更休也。黄帝曰：善。刺之奈何？岐伯对曰：刺此者，痛虽己止，必刺其处，勿令复起。
此因帝问周痹，而伯指之为众痹也。周痹者，周身上下为痹也；众痹者，痹在各所为痛也。帝问：周痹上下移徙随脉，其上下左右相应，但不知痛在血脉之中，抑在分肉之间？及其痛之移而去也。不及下针，针其畜聚痛处之时，不及定治而痛已止，其痛也何由？而其去也何路？伯言：此众痹也，非周痹也。盖众痹者，病在一处，则痛亦在一处，随发随止，随止随起，特以左右之脉相同，故左可应右，右可应左耳，非能周身而痛也。刺之者，痛虽已止，亦当刺其原痛之处，勿令复起可也。
帝曰：善。愿闻周痹何如？岐伯曰：周痹者，在于血脉之中，随脉以上，随脉以下，不能左右，各当其所。黄帝曰：刺之奈何？岐伯对曰：痛从上下者，先刺其下以过之，（一作遏，下同。）后刺其上以脱之：痛从下上者，先刺其上以过之，后刺其下以脱之。
此言刺周痹之有法也。周痹者，在于血脉之中，随脉以上或随脉以下，非比众痹之在于左右，各当一处者之有定所也。故刺之者，其脉从上而下，当先刺其下之痛处以遏绝之，后乃刺其上之痛处以脱痛根，而不使之复下；其痛从下而上，当先刺其上之痛处以遏绝之，后乃刺其下之痛处以脱病根，而不使之复上。此则求之上下，而不求之左右，乃治周痹之法也。
黄帝曰：善，此痛安生？何因而有名？岐伯对曰：风寒湿气，客于处分肉之间，追切而为沫，沫得寒则聚，聚则排分肉而分裂也，分裂则痛，痛则神归之，神归之则热，热则痛解，痛解则厥，厥则他痹发，发则如是。
此言邪气聚于分肉之间，故周痹发于血脉之中也。帝问：周痹之病，从何而生？又何因而有周痹之名？伯言：风寒湿三气杂至，合而为痹者是也。盖以三气始客于外分肉之间，迫于分肉而为沫，沫得寒则聚，聚则排分肉而各分裂之。惟分裂则痛，痛则心专在痛处而神亦归之，神归即气归也，所以痛处作热，热则痛散而暂解，虽时暂解，其气尚逆而为厥，厥则三气随血脉以上下者，或痛从上而下，或痛从下而上，则彼之为痹，发于血脉之中。（指周痹之人言。）非众痹之发于一处者可同也。故不发则已，发则大略如是而已。此非痛之所由生，而周痹之所以有名乎？然周痹所以有名之义，下文乃详言之。
帝曰：善。余已得其意矣。（缺岐伯曰。）此内不在脏，而外未发于皮，独居分肉之间，真气不能周，故命曰周痹。故刺痹者必先切循其下之六经，视其虚实，及大络之血结而不通，及虚而脉陷空者而调之，熨而通之。其瘛坚，转引而行之。黄帝曰：善。余已得其意矣，亦得其事也。九著，经巽之理，十二经脉阴阳之病也。
此承上文，而又详周痹所以有名之义，遂及刺之之法也。伯言：此周痹者，内不在于五脏，而外不发于皮肤，独居于分肉之间，所谓迫切为沫，沫聚为痛，神归为热，痛解为厥，厥逆而痹发也。盖由真气不能周于身，而邪气随脉以上下，故命曰周痹。刺此者，必先切循其足之三阴三阳，视其虚实，及大络之血结而不通，及虚而脉陷空中者，或补或泻而调之，又且熨而通之。其有瘛且坚者，乃转引而行之，此乃治周痹之法也。帝则通其意而又通其事。知九针为用最大，故叹九者乃至恆至顺之理，凡十二经之病不可不用者也。


卷之四  ——————————————————————————————————————————————————————————————————————————————————————————

口问第二十八  ***************************
黄帝閒居，辟左右而问于岐伯曰：余已闻九针之经，论阴阳逆顺，六经已毕，愿得口问。岐伯避席再拜曰：善于哉问也！此先师之所口传也。黄帝曰：愿闻口传。岐伯答曰：夫百病之始生也，皆生于风雨寒暑，阴阳喜怒，饮食居处，大惊卒恐。则血气分离，阴阳破散，经络厥绝，脉道不通，阴阳相逆，卫生稽留，经脉虚空，血气不次，乃失其常。论不在经者，请道其方。（辟，辟同。《孟子》云：辟土地。卒，音猝。）
此言有所当口传者，以其论之不著于经中也。
黄帝曰：人之欠者，何气使然？岐伯答曰：卫气昼日行于阳，夜半则行于阴。阴者主夜，夜者卧；阳者主上，阴者主下。故阴气积于下，阳气未尽，阳引而上，阴引而下，阴阳相引，故数欠。阳气尽，阴气盛，则目瞑；阴气尽，而阳气盛，则寤矣。泻足少阴，补足少阳。（欠，音牵，去声。江左谓之呵欠。数，音束。）
此言人之所以欠，及所以寐与寤，而有刺之之法也。欠，气相引也。（《素问·宣明五气论》、本经《九针论》，皆曰肾主欠。）人之所以欠者，正以卫气昼日行于阳经，（足手六阳经。）夜半则行于阴经。（足手六阴经。）阴经专主于夜而行之，夜之时，则必卧。惟卫气之为阳者，主于上行；营气之为阴者，主于下行。（此阴阳二字，主营卫言。）兹以阴气积于下，阳气以夜半之时亦在于下，而未得尽上，故阳气乘夜半之后乃相引而上，阴气则相引而下，阴阳相引，故数数为欠也。至人之所以寐寤者，以夜半之时，万民皆卧，命曰合阴，斯时卫气已尽，营气方盛，故目瞑而寐；至夜半之后，则阴气已尽，阳气方盛，当从此而寤矣。彼不寐而多为欠者，以足少阴肾经有邪，故不能寐，宜泻其照海穴。阳跷虚，故多欠，宜补足太阳膀胱经之申脉穴也。
黄帝曰：人之哕者，何气使然？岐伯曰：谷入于胃，胃气上注于肺。今有故寒气与新穀气，俱还入于胃，新故相乱，真邪相攻，气并相逆，复出于胃，故为哕。补手太阴，泻足少阴。（哕，于月切。）
此言人之所以哕，而有刺之之法也。人之穀气入于胃，胃得穀气而化之，遂成精微之气，以上注于肺，而行之五脏六腑。（如《经脉篇》之次。）今有寒气之故者在于胃中，而又有穀气之新者以入于胃，则新故相乱，真气与邪气相攻，（真气，即胃气；邪气，即寒气。）彼此之气，井而相逆，所以复出于胃而为哕也。当补手太阴肺经，及泻足少阴肾经可也。
黄帝曰：人之味者，何气使然？岐伯曰：此阴气盛而阳气虚，阴气疾而阳气徐，阴气盛而阳气绝，故为唏。补足太阳，泻足少阴。（唏，许几切。）
此言人之所以唏，而有刺之之法也。《释文》言：哀痛不泣曰唏。人之所以唏者，以阴气反盛且疾，阳气反虚且徐且绝，故为唏耳。治之者，宜补阳而泻阴，当于足太阳膀胱经、阳跷脉气所出者补之，足少阴肾经、阴跷脉气所出者泻之。
黄帝曰：人之振寒者，何气使然？岐伯曰：寒气客于皮肤，阴气盛，阳气虚，故为振寒寒慄，补诸阳。
此言人之所以振寒，而有刺之之法也。振寒者，身寒而振动也。盖以寒气客于皮肤，其阴气盛，阳气虚，故阴盛则为寒，且寒而战慄，当补诸阳经以温之，则阳胜而阴衰矣。
黄帝曰：人之噫者，何气使然？岐伯曰：寒气客于胃，厥逆从下上，散复出于胃，故为噫。补足太阴、阳明。一曰补眉本也。
此言人之所以噫，而有刺之之法也。噫，不平声也。盖以寒气客于胃中，厥逆之气从下而上，其气之散也，复出于胃，故为噫。当补足太阴脾经、足阳明胃经以温之。一曰取足太阳膀胱经之在眉本名攒竹者以刺之。
黄帝曰：人之嚏者，何气使然？岐伯曰：阳气和利，满于心，出于鼻，故为嚏。补足太阳荥、眉本。一曰眉上也。
此言人之所以嚏，而有刺之之法也。嚏，喷嚏也。盖以人之阳气平和顺利，满溢于心，故上升于鼻而为嚏。当补足太阳膀胱经曰攒竹者以刺之。一曰在眉近于上者是也。（两眉头少陷宛宛中。针三分，留六呼，灸三壮。《针灸聚英》云：主风眩嚏。）
黄帝曰：人之嚲者，何气使然？岐伯曰：胃不实则诸脉虚，诸脉虚则筋脉懈惰，筋脉懈惰则行阴用力，气不能复，故为嚲。因其所在，补分肉间。（嚲，音妥。释云：下垂貌。则是首身下垂而不能举也。观本经下文有：因其所在，补分肉间。则嚲必有定所，且有分部，彼以避为释者，是乃以读之为躲，而遂释之为避也，义甚不通。）
此言人之所以嚲，而有刺之之法也。盖以胃者，五脏六腑之海也，胃虚则诸脉虚，而筋脉懈惰，复乃强力入房，所以气不能复而为嚲也。当因其所在，以补其分肉间耳。
黄帝曰：人之哀而泣涕出者，何气使然？岐伯曰：心者，五脏六腑之主也；目者，宗脉之所聚也，上液之道也；口鼻者，气之门户也。故悲哀愁忧则心动，心动则五脏六腑皆摇，摇则宗脉感，宗脉感则液道开，液道开故泣涕出焉。液者，所以灌精濡空窍者也。故上液之道开则泣，泣不止则液竭，液竭则精不灌，精不灌则目无所见矣，故命曰夺精。补天柱经挟颈。（此节可与《素问·解精微论》参看。）
此言人之所以泣涕，而有刺之之法也。盖人泣涕，出于目，本于心，形于口鼻。正以心为五脏六腑之主，目为宗脉之所聚，又为液气上升之道路，口鼻为气之门户，故凡悲哀愁忧者，则心主动，而五脏六腑随之以摇，摇则宗脉动而液道开，泣涕之所以出也。且此液者，所以灌精濡空窍者也。故上液之道一开，则泣不止而液竭，精不灌而目盲，其名曰夺精。当补足太阳膀胱经之天柱穴，此经乃挟于后之项颈者是也。（挟项后发际，大筋外廉陷中。针二分，留六呼，灸七壮。）
黄帝曰：人之太息者，何气使然？岐伯曰：忧思则心系急，心系急则气道约，约则不利，故太息以伸出之。补手少阴、心主、足少阳，留之也。
此言人之所以太息，而有刺之之法也。人之心皆有系，唯忧思则心系紧急而气道敛约，约则出气不利，故太息以伸出之。当补手少阴心经、手厥阴心包络经及足少阳胆经，皆留其针以补之也。
黄帝曰：人之涎下者，何气使然？岐伯曰：饮食者，皆入于胃，胃中有热则虫动，虫动则胃缓，胃缓则廉泉开，故涎下，补足少阴。
此言人之所以涎下，而有刺之之法也。人之涎何自而下？正以饮食入胃，则胃暖而虫动，胃气之在上脘者，势缓而不下降，所以在上之廉泉开而涎下也。当取足少阴肾经以补之。盖补阴则任脉下盛，而上之廉泉通，廉泉通而涎下于内，不下于外矣。
黄帝曰：入之耳中鸣者，何气使然？岐伯曰：耳者，宗脉所聚也，故胃中空则宗脉虚，虚则下溜，脉有所竭者，故耳鸣。补客主人、手大指爪甲上与肉交者也。
此言人之所以耳鸣，而有刺之之法也。耳为宗脉之所聚，胃为宗脉之所生，唯胃中空则宗脉虚而下流，其在上之脉气遂竭，耳遂为之鸣也。当补足少阳胆经之客主人穴耳，（一名上关，耳前起骨上廉，开口有空，张口取之乃得。禁深针，针一分，留七呼，灸三壮。）及手大指爪甲上曰少商者，乃手太阴肺经穴也。（大指端内侧，去爪甲如韭叶，白肉际宛宛陷中。针一分，留三呼，不宜灸。）
黄帝曰：人之自啮舌者，何气使然？（缺岐伯曰。）此厥逆走上，脉气辈至也。少阴气至则啮舌，少阳气至则啮颊，阳明气至则啮唇矣。视主病者则补之。
此言人之所以啮舌，而遂及啮颊、啮唇者，各有刺之之法也。凡人之啮舌者，皆气逆走上所致也。且各经脉气以辈而至，故手少阴心经之气至则啮舌，以舌为心经之窍也；手少阳三焦之气至则啮颊，以颊为三焦经之脉络也；手阳明大肠经之气至则啮唇，以唇为大肠经之脉路也。各视主病之经以补之耳。
凡此十二邪者，皆奇邪之走空窍者也。故邪之所在，皆为不足。故上气不足，脑为之不满，耳为之苦鸣，头为之苦倾，目为之眩；中气不足，溲便为之变，肠为之苦鸣；下气不足，则乃为痿厥、心悗。补足外踝下留之。
此承上文而言十二邪之走空窍者，以正气不足而然也。由上文十二项观之，皆不正之邪走于空窍者也。故邪之所在，皆由正气不足，而邪得以乘之。惟上气不足，则脑空耳鸣，头倾目眩矣；中气不足，则便变肠鸣矣；下气不足，则为痿为厥，而心为之悗矣。皆当补足外踝下留之，即足太阳膀胱经崑崙穴是也。
黄帝曰：治之奈何？岐伯曰：肾主为欠，取足少阴；肺主为哕，取手太阴、足少阴；唏者，阴与阳绝，故补足太阳，泻足少阴；振寒者，补诸阳；噫者，补足太阴、阳明；嚏者，补足太阳眉本；嚲，因其所在，补分肉间；泣出，补天柱经侠颈，侠颈者，头中分也；（头之中部分之而下觅。）太息，补手少阴心主、足少阳留之；涎下，补足少阴；耳鸣，补客主人、手大指爪甲上与肉交者；自啮舌，视主病者则补之；目眩头倾，补足外踝下留之；痿厥心悗，刺足大捐间上二寸留之，（肝之太冲，脾之大白。）（一曰足外踝下留之。）
上文各项所治之经既条答矣，而此复因帝问治法，遂重言以申之也。

师传第二十九  ***************************
黄帝曰：余闻先师有所心藏，弗著于方。余愿闻而藏之，则而行之，上以治民，下以治身，使百姓无病，上下和亲，德泽下流，子孙无忧，传于后世，无有终时，可得闻乎？岐伯曰：远于哉问也！夫治民与自治，治彼与治此，治大与治小，治国与治家，未有逆而能治之也，夫惟顺而已矣。顺者，非独阴阳脉论气之逆顺也，百姓人民，皆欲顺其志也。黄帝曰：顺之奈何？岐伯曰：入国问俗，入家问讳，上堂问礼，临病人问所便。黄帝曰：便病人奈何？岐伯曰：夫中热消瘅则便寒；寒中之属则便热。胃中热则消穀，令人悬心善飢，脐以上皮热；肠中热则出黄如糜，脐以下皮寒。胃中寒则腹胀；肠中寒则肠鸣飧泄。胃中寒、肠中热则胀而且泄；胃中热、肠中寒则疾飢，小腹痛胀。黄帝曰；胃欲寒饮，肠欲热饮，两者相逆，便之奈何？且夫王公大人，血食之君，骄恣纵欲，轻人而无能禁之，禁之则逆其志，顺之则加其病，便之奈何？治之何先？岐伯曰：人之情莫不恶（去声。）死而乐（去声。）生，告之以其败，语之以其善，导之以其所便，开之以其所苦，虽有无道之人，恶（平声。）有不听者乎？黄帝曰：治之夺何？岐伯曰：春夏先冶其标，后治其本；秋冬先治其本，后治其标。黄帝曰：便其相逆者奈何？岐伯曰：便此者，饮食衣服亦欲适寒温，寒无悽怆，暑无出汗。食饮者，热无灼灼，寒无沧沧，寒温中（去声。）适，故气将持，乃不致邪僻也。
此详言便病人之法也。病有中热消瘅，则以寒为便；中寒之属，则以热为便。如胃中热，则消穀，令人悬心而善飢，其脐以上之皮当热；若肠中有热，则后出黄色如糜，而脐以下之皮则冷也。如胃中寒，则腹当为胀；若肠中寒，则肠中鸣而为飧泄也。如胃中寒而肠中热，则胃中寒者当胀，而肠中热者必泄也；如胃中热而肠中寒，则胃中热者当速飢，而肠中寒者小腹必痛且胀也。此肠胃之寒热不同，似为难便，帝之所以有胃欲寒饮，肠欲热饮为问。则胃有寒时，当饮之以热，而热奈非其性；肠有热时，当饮之以寒，而寒奈非其性。两者相逆，便之甚难。况王公大人，血食之君，禁其欲则其志逆，顺其欲则其病加，固难于便，而治法难于先也。殊不知人情恶死而乐生，凡致死之事，告之以其败，开之以其所苦；凡致生之事，语之以其善，导之以其所便。则逆之者，未有不乐从者也。且治有所先，法不容贬，春夏阳气在外，病亦在外，故先治其后病之标，而后治其先病之本；秋冬阳气在内，病亦在内，故先治其先病之本，而后治其后病之标。此治之者必有所先，不得以顺其志而可舍法以徇之也。至于饮食衣服之类，则彼固有所便，而吾亦可以曲全之耳。故饮食衣服，必欲其适乎寒温。彼之衣服欲寒而法不可寒，但使之寒而不至于悽怆；欲热而法不可热，但使之热不至于出汗可也。又彼食饮欲热而法不可热，但使之热无灼灼；欲寒而法不可寒，但使之寒无沧沧可也。寒温中适，则正气自持，乃不致有邪僻矣。凡此者，皆所以便病人也。否则，治民与自治，治彼与治此，治小与治大，治国与治家，入国则问俗，入家则问讳，上堂则问礼，未有可以逆而治之者。而独于临病人之际，可不问其所便也哉？
黄帝曰：本脏以身形支节膕肉，候五脏六腑之小大焉。今夫王公大人，临朝即位之君而问焉，谁可扪循之而后答乎？岐伯曰：身形支节者，脏腑之盖也，非面部之阅也。黄帝曰：五脏之气阅于面者，余已知之矣，以支节知而阅之奈何？岐伯曰：五脏六腑者，肺为之盖，巨肩陷咽，候见其外。黄帝曰：善。岐伯曰：五脏六腑，心为之主，缺盆为之道，䯏骨有馀，以候[骨曷]。黄帝曰：善。岐伯曰：肝者主为将，使之候外，欲知坚固，视目小大。黄帝曰：善。岐伯曰：脾者主为卫，使之迎粮，视唇舌好恶，以知吉凶。黄帝曰：善。岐伯曰：肾者主为外，使之远听，视耳好恶，以知其性。（䯏，音括。�，音结。骬，音于。）
此言身形支节可以候五脏也。本脏，本经篇名。帝问本脏以身形支节膕肉，候五脏六腑之小大，则王公大人，临朝即位之君，分至尊也，从而问之，谁敢扪循其支节膕肉而后答之。扪之固难，答之无据。伯言支节为脏腑之盖，非比面部易阅，故五脏之气阅于面，帝虽知之，然支节亦有可阅而知，不必于扪循之也。肺为脏腑之盖，凡巨肩陷咽者，肺之小大、高下、坚脆、偏正可候矣。（大义见《本脏篇》，余仿此。）心为脏腑之主，而气之升降，其道在于缺盆，即其[骨曷]之骨端曰䯏骨者，有馀以形于外，则可以验[骨曷]而知其心之坚脆、小大、高下、偏正矣。肝为将军之官，使之候视乎外，故欲知肝之小大、高下、坚脆、偏正，当视其目之小大耳。脾主为卫，使之在外以迎粮，故视唇舌好恶，而知脾之小大、高下、坚脆、偏正矣。肾主为外，使之远听，故视耳之好恶，而知肾之小大、高下、坚脆、偏正矣。
黄帝曰：善。愿闻六腑之候。岐伯曰：六腑者，胃为之海，广骸大颈张胸，五穀乃容。鼻隧以长，以候大肠。唇厚人中长，以候小肠。目下果大，其胆乃横。鼻孔在外，膀胱漏泄。鼻柱中央起，三焦乃约。此所以候六腑者也。上下三等，脏安且良矣。（骸，音谐。《左传》曰：析骸而□。）
此言身形可以候六腑也。三焦乃约，三焦为决渎之官者，约而不漏也。身形上中下三停相等，则脏腑在内者安且善矣。

决气第三十  ***************************
决论一气六名之义，故名篇。
黄帝曰：余闻人有精、气、津、液、血、脉，余意以为一气耳，今乃辨为六名，余不知其所以然。岐伯曰：两神相搏，合而成形，常先身生，是谓精。何谓气？岐伯曰：上焦开发，宣五穀味，熏肤充身泽毛，若雾露之溉，是谓气。何谓津。岐伯曰：腠理发泄，汗出溱溱，是谓津。何谓液？岐伯曰；谷入气满，淖泽注于骨，骨属屈伸，泄泽，补益脑髓，皮肤润泽，是渭液。何谓血？岐伯曰：中焦受气取汁，变化而赤，是渭血。何谓脉？岐伯曰：壅遏营气，令无所避，是谓脉。
此详言曰气之义也。精、气、津、液、血、脉，分而言之则有六，总而言之则曰气，故此谓之曰一气，而下则曰六气。《易》曰：男女构精，万物化生。盖当男女相媾之时，两神相合，而成所生男女之形。此精常先其身而生，有其精斯有其形，夫是之谓精也。宗气即大气，积于上焦，上焦开发于脏腑，而宣布五穀精微之气味，此气熏于皮肤，充其身形，泽其毫毛，诚若雾露之灌溉万物也，（《营卫生会篇》云：上焦如雾。）夫是之谓气也。津生于内，而腠理发泄于外，其汗出似溱溱然，夫是之谓津也。穀气入于胃，化为精微之气，充满淖泽，分注于骨，骨属屈伸，泄泽其骨，上通于脑，脑为髓海，从兹补益，外而皮肤，从此润泽，夫是之谓液也。《营卫生会篇》曰：中焦亦并胃中，出上焦之后，此所受气者，泌糟粕，蒸津液，化其精微，上注于肺脉，乃化而为血，以奉生身。故中焦受气取汁，变化而赤，夫是之谓血也。宗气行于经脉之中，其脉流布诸经，而营气从之以行，无所避匿，夫是之谓脉也。
黄帝曰：六气者有馀不足，气之多少，脑髓之虚实，血脉之清浊，何以知之？岐伯曰：精脱者，耳聋；气脱者，目不明；津脱者，腠理开，汗大泄；液脱者，骨属屈伸不利，色夭，脑髓消，胫痠，耳数鸣；血脱者，色白，夭然不泽，其脉空虚，此其候也。
此言六气之脱者各有其候也。
黄帝曰：贵贱何如？岐伯曰：六气者各有部主也。其贵贱善恶可为常主，然五穀与胃为大海也。
此言各部为六气之主，而胃又为之大海也。帝问六气者可较其贵贱否？伯言各部皆有主气，故六气各有部主。如阳明多气多血，太阳多血少气，五精、五液、五津、五脉之类，各部皆有之也。然本部所重者，为贵为善；别部所有者，为贱为恶，其本部各为常主也。但此六气者，成于五穀精微之气，而胃则纳五穀而成之，故胃又为六气之大海耳。

肠胃第三十一  ***************************
内言肠胃之数，故名篇。
黄帝问于伯高曰：余愿闻六腑传谷者，肠胃之小大长矩，受谷之多少奈何？伯高曰：请尽言之。谷所从出入、浅深、远近、长短之度，唇至齿长九分，口广二寸半；齿以后至会厌深三寸半，大容五合；舌重十两，长七寸，广二寸半；咽门重十两，广二寸半，至胃长一尺六寸；胃纤曲屈，伸之长二尺六寸，大一尺五寸，径五寸，大客三斗五升；小肠后附脊，左环回周叠积，其注于回肠者，外附于脐上，回运环十六曲，大二寸半，径八分分之少半，长三丈三尺；回肠当脐，左环回周叶积而下，回运环反十六曲，大四寸，径一寸寸之少半，长二丈一尺；广肠傅脊，以受回肠，左环叶脊上下辟，大八寸，径二寸寸之大半，长二尺八寸，肠胃所入至所出，长六丈四对四分，回曲环反三十二曲也。
此言肠胃自所入至所出之度数也。小肠上口，胃之下口。小肠后附于脊，从左环回周叠积，其所注之物以入于回肠者，外附于脐上，回运计环十六曲，大四寸，径口八分分之少半，即半分也，其长三丈三尺。回肠者，大肠也。大肠上口即小肠下口也，大肠当脐左环回周叶积而下回，其运环反十六曲，大四寸，径口一寸寸之少半，即五分也，长二丈一尺。广肠者，直肠也。广肠附脊，以受回肠之物，左环叶在脊之上下盘辟，大八寸，径二寸寸之大半，则是二寸七八分也，其长计二尺八寸。

平人绝谷第三十二  ***************************
内论平人绝谷七日则死，故名篇。
黄帝曰：愿闻入之不食，七日而死何也？伯高曰：臣请言其故。胃大一尺五寸，径五寸，长二尺六寸，横屈受水穀三斗五升，其中之谷常留二斗，水一斗五升而满。上焦泄气，出其精微，剽悍滑疾，下焦下溉诸肠。小肠大二寸半，径八分分之少半，长三丈二尺，受谷二斗四升，水六升三合合之大半。回肠大四寸，径一寸寸之少半，长二丈一尺，受谷一斗，水七升半。广肠大八寸，径二寸寸之大半，长二尺八寸，受谷九升三合八分合之一。肠胃之长，凡五丈八尺四寸，受水穀九斗二升一合合之大半，此肠胃所受水穀之数也。平人则不然，胃满则肠虚，肠满则胃虚，更虚更满，故气得上下，五脏安定，血脉和利，精神乃居。故神者，水穀之精气也。故肠胃之中，常留谷二斗，水一斗五升，故平人日再后，后二升半，一日中五升，七日五七三斗五升，而留水穀尽矣。故平人不食饮，七日而死者，水穀精气津液皆尽故也。
此详言平人皆不食而死之故也。平人者，无病之人也。

海论第三十三  ***************************
内论人有四海，故名篇。
黄帝问于岐伯曰：余闻刺法于夫子，夫子之所言，不离于营卫血气。夫十二经脉者，内属于脏腑，外络于肢节，夫子乃合之于四海乎？岐伯答曰：人亦有四海、十二经水。经水者，皆注于海。海有东西南北，命曰四海。黄帝曰：以人应之奈何？岐伯曰：人有髓海，有血海，有气海，有水穀之海。凡此四者，以应四海也。黄帝曰：远乎哉！夫子之合人天地四海也，愿闻应之奈何？岐伯答曰：必先明知阴阳表里荥输所在，四海定矣。黄帝曰：定之奈何？岐伯曰：胃者，水穀之海，其输上在气街，下至三里；冲脉者，为十二经之海，其输上在于大杼，下出于巨虚之上下廉；膻中者，为气之海，其输上在柱骨之上下，前在于人迎；脑为髓之海，其输上在于其盖，下在风府。
此言人之有四海也。人有四海者，即下髓海、血海、气海、水穀之海也。十二经水者，即清水、渭水、海水、湖水、汝水、渑水、淮水、漯水、江水、河水、济水、漳水也。夫天下经常之水固有十二，而此水皆注于海。海有东西南北之四方，故不曰十二，而曰四海也。惟胃为水穀之海，其输穴上在气街，（即气街，天枢下八寸，腹下夹脐相去四寸，在鼠鼷上一寸动脉应手宛宛中，乃冲脉所起也。针三分，留七呼，气至即泻。灸三壮。）下至三里。（膝下三寸，䯒骨外廉大筋内宛宛中，两筋肉分间。针八分，留十呼，泻七吸，灸可至百壮。）惟冲脉为十二经之血海，其输穴上在于足太阳膀胱经之大抒，（项后第一椎下，相去脊中各一寸半陷中。针三分，留七呼，禁灸。）下出于足阳明胃经之巨虚上廉与巨虚下廉。（上巨虚，三里下三寸，举足取之。针三分，灸七壮。下巨虚，上廉下三寸，蹲地举足取之。针三分，灸可至七七壮。）惟膻中为气之海，其输穴在于督脉经天柱骨之上下，（挟项后发际，大筋外廉陷中。针三分，留六呼，灸七壮。）前在于足阳明胃经之人迎。（颈大脉应手，结喉两旁一寸半。禁针灸。）惟脑为髓之海，其输穴在于其盖，即督脉经之百会，（前顶后一寸半中夹。针二分，灸七壮。）下在于督脉经之风府。（一名舌本，项后入发际一寸，大筋内宛宛中。疾言其肉立起，言休立已。禁灸，令人失音，针三分。）
黄帝曰：凡此四海者，何利何害？何生何败？岐伯曰：得顺者生，得逆者败，知调者利，不知调者害。
此言四海之得生且利者，以其顺而善调之，否则败与害至矣。
黄帝曰：四海之逆顺奈何？岐伯曰：气海有馀者，气满胸中，悗息面赤；气海不足，则气少不足以言。
此言四海之逆顺，先举气海之偏胜者以言之。见其所以为逆，反此则为顺也。有馀者，邪气有馀而实也；不足者，正气不足而虚也。下文仿此。
血海有条，则常想其身大，怫然不知其所病；血海不足，亦常想其身小，狭然不知其所病。
此言血海之偏胜而病者，见其所以为逆，反此则为顺也。盖承上文冲脉为十二经之海者而言耳。
水穀之海有馀，则腹满；水穀之海不足，则飢不受穀食。
此言水穀之海偏胜则病，见其所以为逆，反此则为顺也。
髓海有馀，则轻劲多力，自过其度；髓海不足，则脑转耳鸣，胫痠眩冒，目无所见，懈怠安卧。
此言髓海之偏胜而病者，见其所以为逆，反此则为顺也。
黄帝曰：余已闻逆顺，调之奈何？岐伯曰：审守其输，而调真虚实，无犯其害，顺者得复，逆者必败。黄帝曰：善。
此言善守四海之输穴以善调之，则有利无害，得顺而不得逆也。审四海之穴而善守之，以行补泻之法，虚则补之，实则泻之，则有利无害，其顺者可复，否则逆而为败矣。

五乱第三十四  ***************************
内言气有五乱，故名篇。
黄帝曰：经脉十二者别为五行，分为四时，何失而乱？何得而治？岐伯曰：五行有序，四时有分，相顺则治，相逆则乱。黄帝曰：何谓相顺？岐伯曰：经脉十二者，以应十二月。十二月者分为四时。四时者，春秋冬夏，其气各异，营卫相随，阴阳已和，清浊不相干，如是则顺之而治。黄帝曰：何谓逆而乱？岐伯曰：清气在阴，浊气在阳，营气顺脉，卫气逆行，清浊相干，乱于胸中，是谓大悗。故气乱于心则烦心密嘿，俯首静伏；乱于肺，则俯仰喘喝，接手以呼；乱于肠胃，则为霍乱；乱于臂胫，则为四厥；乱于头，则为厥递，头重眩仆。（悗，音闷。）
此言人有五乱，而诸证各有所见也。夫脉与四时而相合，夫是之为顺也。惟清气宜升，当在于阳，反在于阴；浊气宜降，当在于阴，而反在于阳。营气阴性精专，固顺宗气以行于经隧之中；卫生阳性剽悍滑利，宜行于分肉之间。今昼未必行于阳经，夜未必行于阴经，其气逆行，乃清浊相干，乱在胸中，是之谓大闷也。故气乱于心，或乱于肺，或乱于肠胃，或乱于臂胫，或乱于头，各有其证候者如此。
黄帝曰：五乱者，刺之有道乎？岐伯曰：有道以来，有道以去，审知其道，是谓身宝。黄帝曰：善。愿闻其道。岐伯曰：气在于心者，取之手少阴、心主之输；气在于肺者，取之手太阴荥、足少阴输；气在于肠胃者，取之足太阴、阳明，不下者，取之三里；气在于头者，取之无柱、大杼，不知，取足太阳荥输；气在于臂足，取之先去血脉，后取其阳明、少阳之荥输。
此言治五乱者而各有刺之之穴也。道者，脉路也。邪之来也必有其道，则邪之去也亦必有其道。审知其道而善去之，斯谓养身之宝。（此四语虽为刺病而发，凡医工能熟玩之，则治病必觅标本，用药必觅经络，真邪必审，补泻不妄，乃为医家切要之法也。）故气乱于心者，当取之手少阴心经之输穴神门，（掌后锐骨端陷中。针三分，留七呼，灸七壮。）手心主，即厥阴心包络经之输穴大陵。（掌后骨下，两筋间陷中。针五分，留七呼，灸三壮。）气乱于肺者，取手太阴肺经荥穴鱼际，（大指本节后，内侧陷中。针一分，留三呼，灸三壮。）足少阴肾经之输穴太溪。（足内踝后，跟骨上，动脉陷中。人有脉则生。针三分，留七呼，灸三壮。）气在于肠胃者，取之足太阴脾经之输穴太白，（足大指内侧，内踝前，核骨下。针一分，留三呼，灸三壮。）足阳明胃经之输穴陷谷；（足次指外间，本节后陷中，去内庭二寸。针五分，留七呼，灸三壮。）如刺之而邪气不下，当取足阳明胃经之三里。气在于头者，取之足太阳膀胱经之天柱，（挟项后发际，大筋外廉陷中。针二分，留三呼，泻五吸。灸不及针，日七壮，至百壮。）又取于本经之大杼。如取之而病尚不知，又当取本经之荥穴通谷、输穴束骨。（通谷，足小指外侧，本节前陷中。针二分，留五呼，灸三壮。束骨，足小指外侧，本节后，赤白肉际陷中。针三分，留三呼，灸三壮。）气在于臂足者，当先去其臂足之血脉；然后，在臂则取手阳明大肠经之荥穴二间、（食指本节前内侧陷中。针三分，留六呼，灸三壮。）输穴三间、（食指本节后内侧。针三分，留三呼，灸三壮。）手少阳三焦经之荥穴液门、（手四指间陷中，握拳取之。针二分，留三呼，灸三壮。）输穴中渚。（手四指本节后陷中，即液门下一寸。针二分，留三呼，灸三壮。）在足则取足阳明荥穴内庭、（足次指外间内侧陷中。灸三壮，针三分。）输穴陷谷、（足次指本节后陷中，去内庭二寸。针一分，留七呼，灸三壮。）足少阳胆经之荥穴侠溪、（足四指岐骨间，本节前陷中。针三分，留三呼，灸三壮。）输穴临泣。（足四指本节后间陷中，去侠溪一寸半。针二分，留五呼，灸三壮。）
黄帝曰：补泻奈何？岐伯曰：徐入徐出，谓之导气。补泻无形，谓之同精。是非有馀不足也，乱气之相逆也。黄帝曰：允乎哉道，明乎哉论，请著之玉版，命曰治乱也。
此言治五乱者惟以导气，不与补泻有馀不足者同法也。凡有馀者则行泻法，不足者则行补法。今治五乱者，则其针徐入徐出，导气复故而已，不必泥定补泻之形，以其精气相同，非真有馀不与不足也，不过乱气之相逆耳，何必以补泻为哉！

胀论第三十五  ***************************
内详论脏腑胀由、胀形、治法，故名篇。
黄帝曰：脉之应于寸口，如何而胀？岐伯曰：其脉大坚以涩者，胀也。黄帝曰：何以知脏腑之胀也。岐伯曰：阴为脏，阳为腑。
此言据脉可以知胀，阴脉属脏而阳脉属腑也。脉见寸口，其脉大者，以邪气有馀也；其脉坚者，以邪气不散也；其脉涩者，以气血涩滞也，故为胀。然脉大而坚者为阳脉，其胀在六腑；脉涩而坚者为阴脉，其胀在五脏也。
黄帝曰：夫气之令人胀也，在于血脉之中耶？脏俯之内乎？岐伯曰：三者（一云二者。）皆存焉，然非胀之舍也。黄帝曰：愿闻胀之舍。岐伯曰：夫胀者，皆在于脏俯之外，排脏俯而郭胸胁，胀皮肤，故命曰胀。黄帝曰：脏腑之在胸胁腹里之内也，若匣匮之藏禁器也，各有次舍，异名而同处，一域之中，其气各异，愿闻其故。（此处必缺，乃岐伯言。）黄帝曰：未解其意。再问。岐伯曰：夫胸腹，脏腑之郭也；膻中者，心主之宫城也；胃者，太仓也；咽喉小肠者，传送也；胃之五窍者闾里门户也；廉泉玉英者，津液之道也。故五脏六腑者各有畔界，其病各有形状。营气循脉，卫气逆为脉胀，卫气并脉循分为肤胀。三里而泻，近者一下，远者三下，无问虚实，工在疾泻。（按：黄帝时《本记》，记其民不习伪，官不怀私，市不预价，城廓不闭，则此时有宫城矣。）
此明言胀之所舍，而胀则成于卫气之逆，其法在于急泻三里也。无胀不在于血脉之中，亦不在于脏腑之内，乃在于脏腑之外，胸胁之内，腓其脏俯，而以胸胁为郭，其皮肤亦为之胀，此则胀之所舍也。且脏俯在胸胁腹里之内，虽同处于一域，然其病各有所异者，以其各有畔界也。故胸胁为脏俯之郭，膻中为心主之官城，胃为太仓，咽喉、小肠为传送水穀之道，胃有五窍，为闾里门户。廉泉玉英（即玉堂，俱任脉经穴。）为津液之道。所以脏腑各有畔界，而病亦各有形状也。然其所以胀者，不在于营气，而在于卫气。盖营气阴性精专，随宗气行，不能为胀。唯卫气逆行，则井脉循分肉者始为脉胀，而成为肤胀耳。是以胃为脏腑之海，而三里为胃经之合，当泻其三里。病近者，一次泻之；病久者，三次泻之。不必拘其虚实，而工在于急泻之也。
黄帝曰：愿闻胀形。岐伯曰：夫心胀者，烦心短气，卧不安。肺胀者，虚满而喘咳。肝胀者，胁下满而痛引小腹。脾胀者，善哕，四肢烦悗，体重不能胜衣，卧不安。肾胀者，腹满引背央央然，腰髀痛。
此下二节明上节之病各有形状，而此节以五脏之胀形言之也。
六腑胀：胃胀者，腹满，胃脘痛，鼻闻焦臭，妨于食，大便难。大肠胀者，肠鸣而痛濯濯，冬日重感于寒，则飧泄不化。小肠胀者，少腹缜胀，引腰而痛。膀胱胀者，少腹满而气癃。三焦胀者，气满于皮肤中，轻轻然而不坚。胆胀者，胁下痛胀，口中苦，善太息。
此以六俯之胀形言之也。（按：《邪气脏腑病形篇》有大肠者诸证，与此同。）
凡此诸胀者，其道在一。明知逆顺，针数不失；泻虚补实，神去其室；致邪失正，真不可定；粗之所败，谓之天命。补虚泻实，神归其室；久塞其空，谓之良工。（久塞其空，虚则补之，其穴空皆正气充塞。）
此言治胀之法，补泻有得有失，而医工分高下也。
黄帝曰：胀者焉生？何因而有？岐伯曰：卫气之在身也，常然并脉，循分肉，行有逆顺，阴阳相随，乃得天和，五脏更始，四时有序，五穀乃化。然后厥气在下，营卫留止，寒气逆上，真邪相攻，两气相搏，乃合为胀也。
此言胀之所由生也。卫气之行于人身，昼行于阳经，夜行于阴经，井脉循分肉而行，出入之间，自有逆顺，阴阳相随，乃得天和。故五脏随时以更始，五穀自化。惟厥气从下而逆，则营卫遂失其常而留止不行，寒邪随厥气以上行，真邪相攻，两气相搏，乃合而为胀耳。上文言卫气逆为脉胀，又并脉循分肉为肤胀者，此可见矣。
黄帝曰：善。何以解惑？岐伯曰：合之于真，三合而得。帝曰：善。黄帝问于岐伯曰：胀论言无问虚实，工在疾泻，近者一下，远者三下。今有其三而不下者，其过焉在？岐伯对曰：此言陷于肉肓而中气穴者也。不中气穴，则气内闭；针不陷肓，则气不行；上越中肉，则卫气相乱，阴阳相逐。其于胀也，当泻不泻，气故不下。三而不下，必更其道，气下乃止，不下复始，可以万全，乌有殆者乎？其于胀也，必审其胗，当泻则泻，当补则补，如鼓应桴，恶有不下者乎？
此言胀之愈与不愈，在于针之有得失也。上文言胀，贵于急泻，近者一下，远者三下。今下之者三，而病有不下者，正以邪之陷于肉肓而中于气穴。故针之者必当中于气穴、肉盲可也。盖不中气穴、则邪气必闭于内；针不陷肉肓，则邪气不行于外，致使此邪上越，所刺之肌肉间则卫气相乱，阴阳诸经相乘而逐，其胀当泻不泻，邪故不下，三而不下，必更其道，务使气下而止针。设若不下，又复始针，庶可以万全也。且验胀之退否，胗胀则胀，胀则泻之；胗退则退，退则补之。其法有如此者。

五癃津液别第三十六  ***************************
别，彼劣切。内论五液而病为水胀，则必为癃，故名篇。
黄帝问于岐伯曰：水穀入于口，输于肠胃，其液别为五。天寒衣薄则为溺与气；夭热衣厚则为汗；悲哀气并则为泣；中热胃缓则为唾；邪气内递则气为之闭塞而不行，不行则为水胀。余知其然也，不知其所由生，愿闻其道。岐伯曰：水穀皆入于口，其味有五，各注其海，津液各走其道。故三焦出气，以温肌肉，充皮肤，为其津；其流而不行者为液。天暑衣厚则腠理开，故汗出；寒留于分肉间，聚沫则为痛。天寒则腠理闭，气湿不行，水下流于膀胱，则为溺与气。五脏六腑，心为之主，耳为之听，目为之候，肺为之相，肝为之将，脾为之卫，肾为之主外。故五脏六腑之津液尽上渗于目，心悲气并则心系急，心系急则肺举，肺举则液上溢。夫心系与肺不能尽举，乍上乍下，故咳而泣出矣。中热则胃中消穀，消穀则虫上下作，肠胃充郭，故胃缓，胃缓则气逆，故唾出。
此言五液之所由生也。伯言人之所以有津与液者，正以水穀皆入于口，其味有五，各上注其气于气海之中，积为宗气，津液各走其道。故三焦者，上焦为宗气之所出，中焦为营气之所出，下焦为卫气之所出，共出其气，以温外之肌肉，充外之皮肤者为津。其在内之流而不行者为液。人之所以有汗者，正以天暑衣厚则人之腠理开，故汗出。若有寒气留于分肉之间，则沫聚而为痛也。人之所以有溺与气者，正以天寒则腠理闭，内之气与湿俱不行，其水下留于膀胱，则为前溺与后气耳。人之所以有泣者，正以五脏六腑心为之大主，而耳目肺肝脾肾皆所以辅相此心者也。（大义见《素问·灵兰秘典论》十二官相使中。）故五脏六腑之津液尽上于目，如心悲气并，故心系急，肺叶举，液随之而上溢，此泣之所由出也。盖心系与肺不能尽举，本乍上而乍下者，今心系急而肺叶举，所以咳而泣出也。人之所以有唾者，正以胃中热则消穀，消穀之时，虫必上下交作，谷既消尽，肠胃亦已充郭，故胃亦宽缓，胃宽则气得上逆而升，唾斯随气而上出也。
五穀之精液，和合而为高者，内渗入于骨室，补益脑髓，而下流于阴股。阴阳不和，则使液溢而下流于阴，髓液皆减而下，下过度则虚，虚故腰背痛而胫礧。阴阳气道不通，四海闭塞，三焦不泻，津液不化，水穀并于肠胃之中，别于回肠，留于下焦，不得渗膀胱，则下焦胀，水溢则为水胀。此津液五别之逆顺也。（高，当作膏。上别，如字。下别，彼劣切。水胀，又见本经《水胀论》，又当与前篇参看。）
此原水胀之所由成也。五穀精液合而成膏者，渗入于骨空之中，及补益脑髓，以下流于阴股。惟阴阳各经之气不和，则液溢而下流于阴器矣。其髓液皆减而下行，下行过多则必虚，致腰背痛而胫痠。斯时也，阴阳之气道不通，四海闭塞，（即海论之四海。）三焦不能输泻，其精液无自而化，其水穀并居于肠胃之中，别于回肠大肠。而不入，留于下焦而不行，不得渗入膀胱，故下焦胀而水溢，遂使水胀之病所由成也。此乃津液五别之逆顺如此。


卷之五  ——————————————————————————————————————————————————————————————————————————————————————————

五阅五使第三十七  ***************************
内有五阅以观五气，及五气为五脏之使，故名篇。
黄帝问于岐伯曰：余闻刺有五官五阅，以观五气。五气者，五脏之使也，五时之副也。愿闻其五使当安出？岐伯曰：五官者，五脏之阅也。黄帝曰：愿闻其所出，令可为常。岐伯曰：脉出于气口，色见于明堂，五色更出，以应五时，各如其常，经气入脏，必当治里。（按：《本纪》云：帝命俞跗、岐伯、雷公察明堂，究息脉。）
此言五官为五脏之外阅，而五色尤验于明堂也。夫刺法有五官，如下文鼻为肺之官，目为肝之官，口唇为脾之官，舌为心之官，耳为肾之官者是也。此五官者，可五阅以观青、黄、赤、白、黑之五气。正以五气者，乃五脏之所使，如肝青、心赤、脾黄、肺白、肾黑是也。又五时之所别，如春肝、夏心、至阴脾、秋肺、冬肾是也。但五气所出，可以常验五脏者，正以脉虽出于气口，而五色必见于明堂，其五色迭出，以应五时，各如其常，惟外经邪气入脏，必当从里以治之。盖由外固可以知内，而病在于里，不得以治外也。
帝曰：善。五色独决于明堂乎？岐伯曰：五官已辨，阙庭必张，乃立明堂。明堂广大，蕃蔽见外，方壁高基，引垂居外，五色乃治，平博广大，寿中百岁。见此者，刺之必已。如是之人者，血气有馀，肌肉坚至，故可苦以针。
此言五色虽决于明堂，而凡诸部博大者，寿必高而病易已也。（按：本经《五色篇》，雷公曰：五色独决于明堂乎？黄帝曰：明堂者鼻也；阙者，眉间也；庭者，颜也，即首面也；蕃者，颊侧也；蔽者，耳门也。其问欲方大，去之十步，皆见于外，如是者，寿必中百岁。雷公曰：五官之辨奈何？黄帝曰：明堂骨高以起，平以直，五脏次于中央，六腑夹其两侧，首面上于阙庭，王宫在于下极，五脏安于胸中，真色以致，病色不见，明堂润泽以清，五官安得无辨乎？）帝以五色独决于明堂为疑，伯言五官在外晓然可辨。其阙上者，咽喉也；阙中者，肺也，即两眉之间也；庭者，额中也，即首面也，颜也。必开而张，乃立明堂以阅之。明堂者，鼻也。其明堂广大而为蕃为蔽者，又见于外。盖颊侧谓之蕃，耳门谓之蔽耳。四周之壁既方，地角之基又高，引垂向外，五色又顺，平博广大，寿当中百岁也。设有病时，见此五色则刺之、而病必已。盖如是之人，血气有馀，肌肉坚致，故可苦之以针而刺之也。
黄帝曰：愿闻五官。岐伯曰：鼻者，肺之官也；目者，肝之官也；口唇者脾之官也；舌者，心之官也；耳者，肾之官也。
此言五官之所在也。肺在内，而鼻为之窍，所以司呼吸也，故为肺之官。肝在内，而目为之窍，所以别五色也，故为肝之官。脾在内，而口唇为之窍，所以纳五穀也，故为脾之官。心在内，而舌为之窍，所以辨五味也，故为心之官。肾在内，而耳为之窍，所以听五声也，故为肾之官。
黄帝曰：以官何候？岐伯曰：以候五脏。故肺病者，喘息鼻张；肝病者，眦青；脾病者，唇黄；心病者，舌卷短，颧赤；肾病者，颧与颜黑。（卷，上声。）
此言五官可以候五脏之病也。鼻为肺之官，故肺病者，当病喘息，其鼻乃张。目为肝之官，故肝病者，其目眦必青。唇为脾之官，故脾病者，其唇必黄。舌为心之官，故心病者，其舌必卷而短，颧亦必赤。耳为肾之官，故肾病者，颧与颜皆黑也。
黄帝曰：五脉安出？五色安见？其常色殆者如何？岐伯曰：五官不辨，阙庭不张，小其明堂，蕃蔽不见，又埤其墙，墙下无基，垂角去外，如是者，虽平常殆，况加疾哉！（坤，音神，卑也。）
此言诸部狭小者必殆也。五脏之脉安所从出？五脏之色安所从见？其常色见者，而又至于危，皆帝之所疑也。伯言：人之五官不可明辨，阙庭又不张，明堂狭小，蕃蔽不可见，其墙又卑，墙下无基，垂角在外，如是者，虽无病而平常尚有殆者，况加之以有病哉！
黄帝曰：五色之见于明堂，以观五脏之气，左右高下，各有形乎？岐伯曰：脏俯之在中也，各以次舍，左右上下，各如其度也。
此言面部之左右上下，各如腑脏在中之次舍，所以可观五色于明堂也。帝问：五色见于明堂者，可以观五脏之气，然左右上下各有形可验，而一如其在中之度乎？伯言：腑脏之在中也，各有次舍，而面部之左右上下，悉如其在中之度耳，故可以观而知也。（按：本经（五色篇》曰：庭者，首面也；阙上者，咽喉也；阙中者，肺也。下极者，心也；直下者，肝也；肝左者，胆也；下者，脾也；方上者，胃也；中央者，大肠也；挟大肠者，肾也；当肾者，脐也；面王以上者，小肠也；面王以下者，膀胱子处也；颧者，肩也；颧后者，臂也；臂下者，手也；目内眦上者，膺乳也；挟绳而上者，背也；循牙车以下者，股也；中央者，膝也；膝以下者，胫也；当胫以下者，足也；巨分者，股里也；巨屈者，膝膑也。此五脏六腑之部分也。此节当与《五色篇》图形参看。）

逆顺肥瘦第三十八  ***************************
首节有行之逆顺，后分肥、瘦、壮、幼等刺法，故名篇。
黄帝问于岐伯曰：余闻针道于夫子，众多毕悉矣。夫子之道应若失，而据未有坚然者也。夫子之问学熟乎？将审察于物而心生之乎？岐伯曰：圣人之为道者，上合于天，下合于地，中合于人事，必有明法，以起度数，法式检押，乃后可传焉。故匠人不能释尺寸而意长短，废绳墨而起平水也，工人不能置规而为圆，去矩而为方。知用此者，固自然之物，易用之教，逆顺之常也。黄帝曰：愿闻自然奈何？岐伯曰：临深决水，不用功力，而水可竭也；循掘决冲，而经可通也。此言气之滑涩，血之清浊，行之逆顺也。
此言针道一本于自然之妙也。帝问：针道毕陈，若有所失，而据守难坚，未知由学问而熟，抑亦由心而生？伯言：圣人之为针道者，合于三才，必有明法以起度数，其法式检押，乃可传之后世也。譬之工匠，必用尺寸绳墨规矩，以为长短平水（万物之平，莫过于水，故曰平水。）方圆。此乃自然之道，其为教易行，其行之逆顺有常，能循其法，譬之临深决水、循掘决冲，而水易竭、经可通也。何也？正以人之气有滑涩，血有清浊，行有逆顺，皆有自然之妙故耳。
黄帝曰：愿闻人之白黑、肥瘦、小长，各有数乎？岐伯曰：年质壮大，血气充盈，肤革坚固，因加以邪，刺此者，深而留之，此肥人也。广肩腋，项肉薄，厚皮而黑色，唇临临然，其血黑以浊，其气涩以迟，其为人也，贪于取与。刺此者，深而留之，多益其数也。
此言刺肥人之有法也。各有数者，各有刺针之数也。深而留之者，深入其针而久留之也。此乃刺肥人之数。而下所言贪夫体色气血，其法宜同，故并及之，且其数又加益也。
黄帝曰：刺瘦人奈何？岐伯曰：皮薄色少，肉廉廉然，薄唇轻言，其血清气滑，易脱于血，易损于血。刺此者，浅而疾之。（少，去声。）
此言刺瘦人之有法也。廉，薄也。疾，速也。言此等瘦人若深而留之，则气易脱，而血易损，故必浅入其针，而速去之也。
黄帝曰：刺常人奈何？岐伯曰：视其自黑，各为调之。其端正敦厚者，其血气和调。刺此者，无失常数也。
此言刺常人之有法也。常人者，不肥不瘦之人也。视其人之白者，当调以瘦人之数；黑者，则用肥人之数。有等端正敦厚，与上贪于取与者异，其血气必和调也。刺之者，固不如肥人之久以留之，亦不如瘦人之浅以疾之，但无失其常数而已。
黄帝曰：刺壮士真骨者奈何？岐伯曰：刺壮士真骨，坚肉缓节，坚坚然。此人重则气涩血浊，刺此者，深而留之，多益其数；劲则气滑血清，刺此者，浅而疾之。
此言刺壮士真骨之有法也。有等壮士肉少而骨粗者，其肉坚，其节缓，坚坚然其势难动。此人者，其体若重，则气必涩，而血必浊，刺此者，当深其针而久留之，如肥人之数；其体若轻而劲，则气必滑，而血必清，刺此者，当浅其针而疾去之，如瘦人之数也。
黄帝曰：刺婴儿奈何？岐伯曰：婴儿者，其肉脆，血少气弱，刺此者，以毫针，浅刺而疾发针，日再可也。
此言刺婴儿之有法也。毫针者，《九针论》：七曰毫针，取法于毫毛。其针宜浅，其发针宜速。日再者，宁一日之内复再刺之，不可久留其针也。
黄帝曰；临深决水奈何？岐伯曰：血清气浊，疾泻之，则气竭焉。黄帝曰：循掘决冲奈何？岐伯曰：血浊气涩，疾泻之，则经可通也。（气浊之浊，当作滑。）
此承首节而言临深决水，循掘决冲之意也。所谓临深决水者，正以此人之血清气滑者，疾泻之，而邪气遂竭，犹之临深渊以决放其水，不用功力而水可竭也。所谓循掘决冲者，正以此人之血浊气涩者，疾泻之，而经脉可通，犹之循其所掘之处，仍用力以并掘之，而水可通也。皆指泻法而言，而自然之妙，寓其中矣。
黄帝曰：脉行之逆顺奈何？岐伯曰：手之三阴，从脏走手；手之三阳，从手走头；足之三阳，从头走足；足之三阴，从足走腹。
此承首节而言脉之逆顺，以各经之所行者，有自上而下，或自下而上也。手之三阴，从脏走手者，太阴肺经，从中府而走大指之少商；少阴心经，从极泉而走小指之少冲；厥阴心包络经，从天池而走中指之中冲也。手之三阳从手走头者，阳明大肠经，从次指商阳而走头之迎香；太阳小肠经从小指少泽而走头之听宫；少阳三焦经，从四指之关冲而走头之丝竹空也。足之三阳，从头走足者太阳膀胱经，从头睛明而走足小指之至阴；阳明胃经，从头头维而走足次指之厉兑；少阳胆经，从头上关而走足四指之窍阴也。足之三阴，从足走腹者，太阴脾经，从足大指内侧隐白而走腹之大包；少阴肾经，从足心涌泉而走腹之俞府；厥阴肝经，从足大指外侧大敦而走腹之期门也。夫手之阴经，自脏而走手为顺，则自手而走脏为逆；手之阳经，自手而走头为顺，则自头而走手为逆；足之阴经，自足而走腹为顺，则自腹而走足为逆；足之阳经，自头而走足为顺，则自足而走头为逆。所谓脉有逆顺者如此。
黄帝曰：少阴之脉独下行何也？岐伯曰：不然。夫冲脉者，五脏六腑之海也，五脏六腑皆禀焉。其上者，出于颃颡，渗诸阳，灌诸精，其下者，注少阴之大络，出于气街，循阴股内廉入膕中，伏行䯒骨内，下至内踝之后，属而别其下者，并于少阴之经，渗三阴；其前者，伏行出跗，属下，循跗入大指间，渗诸络而温肌肉。故别络结则跗上不动，不动则厥，厥则寒矣。黄帝曰：何以明之？岐伯曰：以言导之，切而验之，其非必动，然后乃可明逆顺之行也。黄帝曰：窘乎哉！圣人之为道也。明于日月，微于毫釐，其非夫子，孰能道之也。
此言肾脉之下行者，以冲脉入肾之络而与之并行也。夫足之三阴，从足走腹，而独有足少阴肾经之脉，绕而下行，与什脾直行者别，何也？正以冲脉与之并行故耳。盖冲脉者，起于足阳明胃经之气冲穴，为五脏六腑之海，而脏腑之气皆禀焉。其上则出于颃颡，渗诸阳经，以灌诸经之精。下注于少阴肾经之大络曰大钟者，以出于气冲，又循阴踝之内廉，以入于膕中，伏行䯒骨之内，下至内踝之后，凡所属之别于下者，并由少阴之经，渗其脾、肾、肝之三经，此则在后廉者然也。其在前者，伏行出于足面之跗上，属于下之涌泉，入循跗以入大指间，渗诸络而温肌肉。故别络有邪相结，则跗上之脉不动，不动则气厥逆，而中冷矣。然何以知之？导病者以言，切病者以脉，其跗上果非必动，乃可以明不动之为逆，动之为顺，而其有邪与否明矣。

血络论第三十九  ***************************
内论邪在血络及刺法异应，故名篇。
黄帝曰：愿闻其奇邪而不在经者。岐伯曰：血络是也。黄帝曰：刺血络而仆者，何也？血出而射者，何也？血少黑而浊者，何也？血出清而半为汁者，何也？发针而肿者，何也？血出若多若少而面色苍苍者，何也？发针而面色不变而烦悗者，何也？多出血而不动摇者，何也？愿闻其故。岐伯曰：脉气盛而血虚者，刺之则脱气，脱气则仆。血气俱盛而阴气多者，其血滑，刺之则射。阳气畜积，久留而不泻者，其血黑以浊，故不能射。新饮而液渗于络，而未合和于血也，故血出而汁别焉；其不新饮者，身中有水，久则为肿。阴气积于阳，其气因于络，故刺之血未出而气先行，故肿。阴阳之气，其新相得而未和合，因而泻之，则阴阳俱脱，表里相离，故脱色而苍苍然。刺之血出多，色不变而烦悗者，刺络而虚经，虚经之属于阴者，阴脱，故烦闷。阴阳相得而合为痹者，此为内溢于经，外注于络，如是者，阴阳俱有馀，虽多出血而弗能虚也。
此详言刺血络而其应异者之义也。奇邪，不正之邪也。（奇邪在各篇不一，本经《口问篇》亦有奇邪二字。但口问言奇邪走于空窍，而此则奇邪走于血络也。）奇邪不在于经，故在于血络也。然有刺血络而仆者，何也？正以脉有所盛而血虚者，必泻其气，以补其血，故刺之则脱气，脱气则仆也。有刺血络而血出漂射者，何也？正以血气俱盛，而内焉阴气多者，其血必滑，故刺之则射也。有刺血络而血出甚少，且黑色而浊者，何也？正以阳气畜积，久留不泻，其血黑以浊，故不能射也。有刺血络而血出最清，内有半清汁者，何也？正以新饮之际，而液渗血络，未得合和于血，故血出而半为汁也。有刺血络而发针乃肿者，何也？正以不新饮者，身中有水，久则为肿。阴气积于阳分，其气聚于血络之中，故刺之时，血尚未出而气乃先行，所以发针而肿也。有血出若多若少，而面色苍苍然，似有脱色者，何也？正以营卫二气暂时相得，尚未和合，因而泻之，则阴阳俱脱，表里相离，故其色脱而苍苍然也。有刺血络而血出多，色不变，然内焉烦闷者，何也？正以刺络而经虚，其经之属于阴者，阴脱，故烦悗也。有刺血络出血已多，而其身不动摇者，何也？正以营卫相得，合成痹病者，此其邪气内溢于经，外注于络，则阴阳俱以邪气而有馀，虽血多出而弗能虚，所以不至动摇也。
黄帝曰：相之奈何？岐伯曰：血脉者，盛坚横以赤，上下无常处，小者如针，大者如筋，则而泻之万全也。故无失数矣。失数而反，各如其度。（则，侧同。）
此言视血络之法也。相，视也。血络者，必盛且坚，及横以赤，其上下无有常处，小如针而大如筋，必侧其针以迎而泻之，可以万全。故无失上文刺血络之术数也。若夫其术数而与法相反，则凡或仆或射等证，各如其度以相应矣。
黄帝曰：针入而肉著，何也？岐伯曰：热气因于针，则针热，热则肉著于针，故坚焉。（著，著同。）
此言针入而肉之所以著也。盖以针入于内，肉中热气温之于针，则针热，针热则肉著于针，故不惟热，而又坚不可拔也。

阴阳清浊第四十  ***************************
阴阳者，阴经阳经也。阴经受清气，阳经受浊气，故名篇。
黄帝曰：余闻十二经脉，以应十二经水著，其五色各异，清浊不同，人之血气若一，应之奈何？岐伯曰：人之血气苟能若一，则天下为一矣，恶有乱者乎？黄帝曰：余问一人，非问天下之众。岐伯曰：夫一人者亦有乱气，天下之众，亦有乱人，其合为一耳。（恶，去声。夫，音扶。）
此言人之血气不能为一，所以有乱气也。经水篇曰：人手足各有三阴三阳，合为十二经脉，以应十二经水，如足太阳外合于清水，而内属于膀胱；足少阳外合于渭水，而内属于胆之类是也。所以十二经合于五行，五行别为五色，今与十二经水而相应，则五色各异，清浊必不相同矣。倘其间有人之气血如一，无清无浊，则欲分而应彼十二经水也奈何？伯曰：人身之气血，必不能合之而为一也。苟人之气血可以为一，则推之天下皆可以为一矣，恶有气血之乱者乎？帝遂言：余之所问，止就一人之身耳，非问天下之众也。伯言：自一人之身而言，必有乱气，犹天下之众，必有乱人也，其理可合之为一耳。故知天下必有乱人，则一人之身必有乱气也，焉得谓气血为一哉？所以必与经水之清浊不同者而相应也。
黄帝曰：愿闻人气之清浊。岐伯曰：受谷者浊，受气者清。清者注阴，浊者注阳。浊而清者，上出于咽；清而浊者，则下行。清浊相干，命曰乱气。
此承上文而言乱气之义，自其清浊相干者成之也。大凡人身之气，始时受穀气者，六腑也，六腑为浊。继而穀气化为精微之气，从上而出，则受此精微之气者，五脏也，其脏为清。惟清者注之于阴经，正所谓精微之气也。惟浊者注之于阳经，正所谓渣秽之物也。然清浊本非二物，而阴阳互相为用。其阳经之浊中有清者，上出于咽喉。本经忧恚无言篇言：咽喉者，水穀之道路也。（人之后喉通于六腑，俗谓之食喉。）其阴经之清中有浊者，则其气下。忧恚无言篇言：喉咙者，气之所以上下者也。（人之前喉通于五脏，俗谓之气喉。）此喉咙所以出清气，而浊者则下降也。由下节观之，则喉咙为上，而十二经皆为下耳。惟阴与阳不升降，则清与浊始相犯，而气之所以有乱者也。
黄帝曰：夫阴清而阳浊，浊者有清，清者有浊，清浊别之奈何？岐伯曰：气之大别，清者上注于肺，浊者下走于胃。胃之清气，上出于口；肺之浊气，下注于经，内积于海。（首别字，音鳖。次别字，如字。）
此承上文而明阴经清而阳经浊，浊中有清而清中有浊之义也。盖气之大别而分者，受气者清，故清者上注于肺，肺为阴，所以曰受气者清，而清者注阴也；受谷者浊，故浊者下走于胃，所以曰受谷者浊，而浊者注阳也。且胃之清气上出于口，即咽喉为水穀之道路，所以曰浊而清者，上出于咽也。肺之浊气下注于十二经，而内积于膻中之气海，即喉咙为气之上下，所以曰清而浊者，则下行也。焉得谓清浊为无别耶？
黄帝曰：诸阳皆浊，何阳独甚乎？岐伯曰：手太阳独受阳之浊，手太阴独受阴之清。其清者上走空窍，其浊者下行诸经。诸阴皆清，足太阴独受其浊。
此言阳经受浊，而小肠为尤浊；阴经受清，而肺经为尤清。然阴经虽皆受清，而脾则独受其浊也。帝问：诸阳经皆受浊气，何阳经独受浊气之甚？伯言：手太阳小肠经者，则上承胃之所受，脾之所化，其水穀尚未及分，而秽污俱存，此所以独受阳经之最浊者也，其为浊之浊乎。且诸阴经皆受清气，何阴经独受清气之甚？唯手太阴肺经则为五脏之华盖，独受阴经之最清者也。故肺金之清气，上走于空窍之中，而其浊气下行于十二经，及内积于膻中之气海，则肺最居上，所以独受阴经之清也，其为清之清乎？然诸阴皆受清气，唯足太阴脾经则胃中浊气赖以运化，所谓独受其浊也，其为清中之浊乎。
黄帝曰：治之奈何？岐伯曰：清者其气滑，浊者其气涩，此气之常也。故刺阴者深而留之；刺阳者浅而疾之；清浊相干者，以数调之也。
此言刺清浊者，必分阴阳诸经，而刺清浊相干，则以术数而调之也。清气属阴，故阴经必清，其气必滑；浊气属阳，故阳经必浊，其气必涩。此乃气之常也。然阴者主里，既曰清而浊者则下行，又曰肺之浊气下行诸经，故凡刺阴经者，必深其针而久留之。阳者主表，既曰浊而清者上出于咽，又曰胃之清气上出于口，故凡刺阳经者，必浅其针而疾去之。其或清者不升，而浊者不降，乃清浊相干也，当以术数而调之。阴经或浅而疾之，阳经或深而留之，不可以为常也，乃一时权变之宜耳。

阴阳系日月第四十一  ***************************
日者，即历书之十日也；月者，即历书之一月也。天与人之阴阳相合，而足经应月，手经应日，故名篇。
黄帝曰：余闻天为阳，地为阴，日为阳，月为阴，其合之于人奈何？岐伯曰：腰以上为天，腰以下为地，故天为阳，地为阴。故足之十二经脉以应十二月，月主于水，故在下者为阴。手之十指以应十日，日主火，故在上者为阳。
此言人身之阴阳，合于大之阴阳也。积阳为天，故天为阳；积阴为地，故地为阴。日为阳之精，而历家纪日者以之；月为阴之精，而历家纪月者以之。其以人之身，而合之日月者奈何？伯言：人身腰以上为天，腰以下为地。（《素问·六微旨大论》云：天枢之上，天气主之；天枢之下，地气主之；气交之分，人气从之。王注云：天枢穴，在脐之两旁。天枢正当身之中，上分应大，下分应地，中分应气交。天地之气交合之际，谓之气交。）唯腰以上为天，而体在腰之上者为天，属阳也；唯腰以下为地，则体在腰之下者为地，属阴也。故足者，腰之下也，足有三阳三阴，左右共十二经，则与＋月而相应，正以十二月者，十二支为阴也。盖月生于水，水与月皆为阴，宜足之在下为阴者应之也。手者，腰之上也，手有十指，则与十日而相应，每月之内有三旬，每旬计十日，正以每旬者乃十干为阳也。盖日主于火，火与日皆为阳，宜手之在上为阳者应之也。
黄帝曰：合之于脉奈何？岐伯曰：寅者，正月之生阳也，主左足之少阳：未者，六月，主右足之少阳；卵者，二月，主左足之太阳，午者，五月，主右足之太阳；辰者，三月，主左足之阳明；巳者，四月，主右足之阳明，此两阳合于前，故曰阳明；申者，七月之生阴也，主右足之少阴；丑者，十二月，主左足之少阴；酉者，八月，主右足之太阴；子者，十一月，主左足之太阴；戌者，九月，主右足之厥阴；亥者，十月，主左足之厥阴，此两阴交尽，故曰厥阴。
此言足之十二经，合十二月之十二支者，以其皆为阴也。夫十二月，固以其属十二支而为阴矣。然自正月以至六月，为阴中之阳；自七月以至十二月，为阴中之阴。但前六月之正、二三月，又为阴中之少阳，故属左足之三阳；四五六月为阴中之太阳，故属右足之三阳。是以正月建寅，为阳之生，主左足之少阳，乃胆经脉气所属也。六月建未，则为右足之少阳。（两足第四指以上脉气所行。）二月建卯，主左足之太阳，盖自少而之太，乃膀胱经脉气所属也。五月建午，则为右足之太阳。（两足小指外侧脉气所行。）三月建辰，主左足之阳明，乃胃经脉气所属也。四月建已，则为右足之阳明。（两足次指脉气所行。）且阳明之义渭何？正以正、二月、五月、六月为少阳、太阳，而三月、四月居于其中，则被两阳合明于其前，故曰阳明也。其后七月、八月、九月，为阴中之阴，故属右足之三阴。十月、十一月、十二月，为阴尽阳生，故属左足之三阴。是以七月建申，为阴之生，主右足之少阴，乃肾经脉气所行也。十二月建丑，则为左足之少阴。（两足心出内踝以上脉气所行。）八月建酉，主右足之太阴，乃脾经脉气所行也。十一月建子，则为左足之太阴。（两足大指内侧以上脉气所行。）九月建戍，主右足之厥阴，乃肝经脉气所行也。十月建亥，则为左足之厥阴。（两足大指外侧以上脉气所行。）且厥阴之义谓何？正以七月、八月为阴之初生，而十一月、十二月为阳之初生，惟九月、十月则为阴之尽，故曰厥阴也。厥者，尽也。
甲主左手之少阳，己主右手之少阳；乙主左手之太阳，戊主右手之太阳；丙主左手之阳明，丁主右手之阳明，此两火併合，故为阳明。庚主右手之少阴，癸主左手之少阴；辛主右手之太阴，壬主左手之太阴。
此言手之十指合十日之十干者，以其皆为阳也。夫十日，固以其属十干而为阳矣。然自甲至己为阳中之阳，而自庚至癸为阳中之阴。是以甲日，主左手之少阳，乃三焦经脉气所行也，而已日，则属右手之少阳。（两手第四指外侧以上脉气所行。）乙日主左手之太阳，以自少之太，乃小肠经脉气所行也，而戊日，则属右手之太阳。（两手小指外侧以上脉气所行。）丙日主左手之阳明，乃大肠经脉气所行也，而丁日则属右手之阳明。（两手次指以上脉气所行。）所谓阳明者，以少、太二阳之火併合也。庚日主右手之少阴，乃心经脉气所行也，而癸日则属左手之少阴。（两手小指内廉以上脉气所行。）辛日主右手之太阴，乃肺经脉气所行也，而壬日则属左手之太阴。（两手大指内侧以上脉气所行。）自壬至丙皆属左手，自丁至辛皆属右手，手之十指所属者如此。
故足之阳者，阴中之少阳也；足之阴者，阴中之太阴也；手之阳者，阳中之太阳也；手之阴者，阳中之少阴也。腰以上者为阳，腰以下者为阴。其于五脏也，心为阳中之太阳，肺为阳中之少阴，肝为阴中之少阳，脾为阴中之至阴，肾为阴中之太阴。
此结上文手足所属之干支，左右各有阴阳少大之义，而至于五脏在人，亦有阴阳少太之义也。夫由足之十二经脉应十二月之十二支音观之，则正月左足少阳，二月左足太阳，三月左足阳明，四月右足阳明，五月右足太阳，六月右足少阳，则是足之属阳经者，正以足本为阴，而阳经属焉，乃阴中之少阳也。七月右足少阴，八月右足太阴，九月右足厥阴，十月左足厥阴，十一月左足太阴，十二月左足少阴，则是足之属阴经者，正以足本为阴，而阴经属焉，乃阴中之太阴也。由上文手之十指应十日之十干者观之，则甲主左手之少阳，己主右手之少阳，乙主左手之太阳，戊主右手之太阳，丙主左手之阳明，丁主右手之阳明，则是手之属阳经者，正以手本为阳，而阳经属焉，乃阳中之太阳也。庚主右手之少阴，癸主左手之少阴，辛主右手之太阴，壬主左手之太阴，则是手之属阴经者，正以手本为阳，而阴经属焉，乃阳中之少阴也。夫曰手者，虽腰以上，而凡腰以上者不止于手，皆为阳也。夫曰足者，虽腰以下，而凡腰以下者，不止于足，皆为阴也。其在内之五脏亦然，心肺居膈之上，本为阳也，然心为牡脏，为阳中之太阳；肺为牝脏，为阳中之少阴。脾肝肾居膈之下，本为阴也，然肝为牝脏，为阴中之少阳；脾为牝脏，为阴中之至阴；肾为牝脏，为阴中之太阴。盖以阴阳之大义，阴中有阳，阳中有阴，阴中有太有少，阳中有太有少，故分之为阴阳者，其妙有如是夫！
黄帝曰：以治奈何？岐伯曰：正月、二月、三月，人气在左，无刺左足之阳；四月、五月、六月，人气在右，无刺右足之阳；七月、八月、九月，人气在右，无刺右足之阴；十月、十一月、十二月，人气在左，无刺左足之阴。
此言足之十二经应十二月，其左右足各有阴阳所属，刺之者，当知所慎也。正月、二月、三月，人气在左足之少阳、太阳、阳明，故用针者，无刺左足之三阳经也；四月、五月、六月，人气在右足之阳明、太阳、少阳，故用针者，无刺右足之三阳经也；七月、八月、九月，人气在右足之少阴、太阴、厥阴，故用针者，无刺右足之三阴经也；十月、十一月、十二月，人气在左足之厥阴、太阴、少阴，故用针者，无刺左足之三阴经也。夫足之十二经，当知慎刺于十二月者如此。则甲、乙、丙日，不可以刺左手之少阳、太阳、阳明；丁、戊、己日，不可以刺右手之阳明、太阳、少阳；庚、辛日，不可以刺右手之少阴、太阴；壬、癸日，不可以刺左手之太阴、少阴者，可类推矣。
黄帝曰：五行以东方为甲乙木，主春。春者，苍色，主肝。肝者，足厥阴也。今乃以甲为在手之少阳，不合于数，何也？岐伯曰：此天地之阴阳也，非四时五行之以次行也。且夫阴阳者，有名而无形，故数之可十，推之可百，散之可千，推之可万，此之谓也。（按：「数之可十」四句，又见《素问·阴阳离合论、五运行大论》。）
此承上文而言手经之属十干者，乃天地之阴阳，而非四时所次之阴阳。正以阴阳之义至喷而不可穷也。帝问：五行以东方甲乙木，属主于时则为春，其色为苍，其脏主肝，肝者，属足厥阴也。今乃以甲日属左手之少阳，乃三焦经，而不以属之肝经，则是数有不合也。伯言：臣之所列阴阳者，乃大地之阴阳也，非四时五行之次相列之阴阳也。由此观之，则阴阳者，在四时五行，固甲乙属肝，而在天地之阴阳，则又可以三焦属甲，甲与三焦皆少阳，故阴阳各有名色所属，而无形体可泥。数之可十者，此阴阳也，推之而倍十为百，亦不外是。散之而可千者，此阴阳也，推之而倍千为万，亦不外是。变化无穷，真妙矣哉！

病传第四十二  ***************************
篇内大气入脏，先发于何脏，何日传何脏，即《素问·病传论》之所谓病传也，故以《病传》名篇。然《素问》以论标本病传为一篇，本经以病本论标本，以病传论病之所传，分为二篇。
黄帝曰：余受九针于夫子，而私览于诸方，或有导引行气，乔、摩、灸、熨、刺、焫、饮药之一者，可独守耶？将尽行之乎？岐伯曰：诸方者，众人之方也，非一人之所尽行也。黄帝曰：此乃所谓守一勿失，万物毕者也。（乔，蹻同。《素问·移精变气论》治之极于一，得神者昌。此同旨。）
此言诸方可行于众病，非行于一人，然守一可以御万也。诸方者，或导引行气，或蹻足，或按摩，或用灸，或用熨，或用刺，或用焫，或饮药。为医工者，可独守一法而行之，抑亦尽识而行之？伯言：诸方者，所以治众人之病，病有不同，故治之亦异也，岂必于一人之病而尽用之哉！故帝悟诸方虽行于众病，而医工当知乎守一。守一者，合诸方而尽明之，各守其一而勿失也。庶乎万物之病，可以毕治而无误矣。然守一之理，帝能言之，而其要在于生神，妙哉！神之为一也，下文伯始及之。
今余闻阴阳之要，虚实之理，倾移之过，可治之属，愿闻病之变化淫传，绝败而不可治者，可得闻乎？岐伯曰：要乎哉问！道，昭乎其如日醒，窘乎其如夜瞑，能被而服之，神与俱成，毕将服之，神自得之，生神之理，可著于竹帛，不可传于子孙。黄帝曰：何谓日醒？岐伯曰：明于阴阳，如感之解，如醉之醒。黄帝曰：何谓夜瞑？岐伯曰：瘖乎其无声，漠乎其无形，折毛发理，正气横倾，淫邪泮衍，血脉传溜，大气入脏，腹痛下淫，可以致死，不可以致生。
此言守一之旨，在于守道以生神。故明暗异状，而夭病当知也。（按：神之为义，有指人身之血气言者，如《素问·八正神明论》所谓血气者，人之神，不可不谨养也。有指人身自有神气而言者，如《上古天真论》所谓形与神俱、积精全神。《调经论》所谓：神有馀有不足，本经《九针十二原》所谓所言节者，神气之所游行出入也，《本神篇》所谓两神相搏谓之神，憷惕思虑则伤神也；有指医工之针法言者，如《八正神明论》所谓请言神，神乎神则指上工之心法有如是也；有自医工本身神气言者，如《终始篇》所谓专意一神，《宝命全形篇》所谓一曰治神，皆指未针之时而言，又如《九针十二原》所谓神在秋毫、神属勿去，《宝命全形篇》《针解篇》所谓神无营于众物皆指用针之时而言也；有自病人神气言者，如《九针十二原》所谓上守神，《终始篇》所谓以移其神，《八正神明论》所谓善养神者，必知形之肥瘦，营卫血气之盛衰，《针解篇》所谓正其神、制其神也；有自赞扬医工言者，如《邪气脏腑病形篇》所谓知其病，命曰神也；又自道之神妙而言，如天元纪大论所谓阴阳不测谓之神；然亦可以指讚扬神圣而言也，若此篇所谓神与俱成、神自得之、生神之理，乃就医工之精神、心法、针法而统言之也。必神之生，然后可以行诸方，故谓之曰守一。）帝问病有阴阳虚实，及倾移之过，（大抵《内经》谓病为有过。）可治之属，（凡病有可治之类。）余皆闻之。然有变化不测，浸淫相传，以至于绝败而不可治者，乃余之未闻也。是帝本以大病难知为疑，而伯乃以上文守一之旨为答，遂叹道之有要，明者为醒，而暗者为瞑。果能佩而服之，则神自生，而与道俱成；又能终身服之，则神自生，而与法俱得。然此生神之理，可著于竹帛，以传之天下后世。盖上达必由心悟，可以待其人而后行也。虽子孙亦不可传之，犹梓匠轮舆，能使人规矩，不能使人巧，故父不得以私诸子也。凡明此道者，如惑之解，如醉之醒，是谓昭乎如日醒也。（惟惑与醉二端，可著得醒字，故借言之。）昧此道者，如病之瘖，无声难闻，如云之漠，无形可据，是谓窘乎其如夜瞑也。何也？凡病之变化淫传，绝败而不可治者，其毫毛折，腠理开，正气横倾，邪气泮衍，大邪入脏，而腹痛下传，诚有易死难生者，非有守一之神，乌能治若病哉！
黄帝曰：大气入脏奈何？岐伯曰：病先发于心，一日而之肺，三日而之肝，五日而之脾，三日不已死。冬夜半，夏日中。（按：《素问·标本病传论》云：夫病传者，心病先心痛，一日而咳；三日胁支痛；五日闭塞不通，身体重；三日不已死。冬夜半，夏日中。）
此承上文而言大气入脏者，即五脏之相剋为传，遂以心之病传者而先言之也。大气入脏者，即《素问·标本病传论》之所谓病传也。夫病传者，病若先发于心，其证先心痛，以脏真通于心也。故火来乘金，一日即传之于肺，其证当为咳，以肺之变动为咳也。又三日，则四日矣，金来乘木，传之于肝，其证当胁支痛，以肝脉循胁肋也。又五日，则九日矣，本来乘土，传之于脾，其证当闭塞不通，身痛体重，以脾主肉而肉重也。又三日，则十二日矣，其病不已则死。但冬属水，而冬之夜半，其水尤胜，惟水剋火，故冬夜死于夜半。夏属火，而夏之日中，其火尤胜，今心火已绝，火不能持，故夏死于日中也。（按：《素问》言病，《灵枢》言脏，其实病即脏之病也，盖《素问》承上文甚者独行而言耳。）
病先发于肺，三日而之肝，一日而之脾，五日而之胃，十日不已死。冬日入，夏日出。（《标本病传论》云：肺病喘咳，三日而胁支满痛；一日身重体痛；五日而胀；十日不已死。冬日入，夏日出。）
此言邪气入肺，而有相传之死期也。病先发于肺，其证当为喘为咳。过三日，则金来乘木，传之于肝，其证当胁支满痛。又一日，则四日矣，木来乘土，传之于脾，其证当身重体痛。又五日，则九日矣，脾邪乘胃，其证当为胀。又十日，则十九日矣，其病不已则死。但冬之日入在申，时虽属金，金衰不能扶也，故冬死于日入。夏之日出在寅，木旺火生，肺气己绝，非火盛而死，故夏死于日出也。
病先发于肝，三日而之脾，五日而之胃，三日而之肾，三日不已死。冬日入，夏蚤食。（《标本病传论》云：肝病头目眩，胁支满，三日体重身痛；五日而胀；三日腰脊、小腹痛，胫痠；三日不已死。冬日入，夏蚤食。蚤，当从早。）
此言邪气入肝，而有相传之死期也。病先发于肝，其证当头目眩，而胁支满。过三日，则木来乘土，传之于脾，其证当体重、身痛。又五日，则八日矣，脾传于胃腑，其证当为胀。又三日，则十一日矣，则土来乘水，传之于肾，其证当腰脊、小腹俱痛，胫中觉痠，正以肾脉起于足，循腨内，出膕内廉，贯脊属肾，络膀胱；又腰为肾之府，故病如是也。又三日，则十四日矣，其病不已则死。但冬之日入在申，以金旺木衰，故冬死于日人。夏之早食在卯，以木旺亦不能扶，故夏死于早食也。
病先发于脾，一日而之胃，二日而之肾，三日而之膂、膀胱，十日不已死。冬人定，夏晏食。（《标本病传论》云：脾病身痛、体重，一日而胀；二日少腹、腰脊痛，胫痠；三日背[月吕]筋痛，小便闭；十日不已死。冬人定，夏晏食。）
此言邪气入脾，而有相传之死期也。病先发于脾，其证当身痛、体重。一日而自传于胃腑，其证当为胀。又二日，则三日矣，土来乘水，乃传于肾，其证当少腹、腰脊痛，而胫痠也。又三日，则六日矣，肾自传于伏膂之脉、膀胱之腑，其证当背[月吕]筋痛，而小便亦闭也。又十日，则十六日矣，其病不已死。但冬之人定在亥，以土不胜水，故冬死于人定。夏之晏食在寅，以木来剋土，故夏死于晏食也。
病先发于胃，五日而之肾，三日而之膂、膀胱，五日而上之心。二日不已死。冬夜半，夏日昳。（《标本病传论》云：胃病胀满，五日少腹、腰脊痛，䯒痠；三日背[月吕]筋痛，小便闭；五日身体重；六日不已，死。冬夜半，夏日昳。昳，徒结切。）
此言邪气入胃，而有相传之死期也。胃病者，其证当胀满。五日则胃传于肾，其证当少腹、腰脊痛，而䯒痠也。又三日，则八日矣，肾病自传于腑，其证当背[月吕]筋痛，而小便自闭也。又五日，则十三日矣，又上而传之于心，其证当心痛也。又二日，则十五日矣，其病不已则死。但冬之半夜属子，土不胜水，故冬死于夜半。夏之日昃在未，土气正衰，故夏死于日昳也。（按：《标本病传论》云：五日身体重，与此五日而上之心者不同。又六日不已死，与此二日不已死亦不同。下节大抵皆然。）
病先发于肾，三日而之膂、膀胱，三日而上之心，三日而之小肠，三日不已，死。冬大晨，夏晏晡。（《标本病传论》云：肾病者，少腹、腰脊痛，䯒痠；三日背[月吕]筋痛，小便闭；三日腹胀；三日两胁支痛；二日不已，死。冬大晨，夏晏晡。）
此言邪气入肾，而有相传之死期也。肾病者，其证当少腹、腰脊痛，䯒痠。三日则自传于膀胱之腑，其证当背[月吕]筋痛，而小便亦闭也。又三日，则六日矣，水来乘火，膀胱上而之心，其证当心痛也。又三日，则九日矣，心自传小肠之腑，其证当小腹胀也。又二日，则十一日矣，其病不已则死。但冬之大明在寅末，夏之晏晡以向昏，土能剋水，故冬死于大晨，而夏死于晏晡也。
病先发于膀胱，五日而之肾，一日而之小肠，一日而之心，二日不已死。冬鸡鸣，夏下晡。（《标本病传论》云：膀胱病，小便闭，五日少腹胀，腰脊痛，䯒痠；一日腹胀；一日身体痛；二日不已死。冬鸡鸣，夏下晡。）
此言邪入膀胱，而有相传之死期也。膀胱病者，其证当小便闭。五日则自传于肾，其证当少腹胀，腰脊痛，而䯒痠也。又一日，则六日矣，水来乘火，肾传之小肠，其证当小腹胀也。又一日，则七日矣，又传之于心，其证当心痛也。又二日，则九日矣，其病不已死。但冬之鸡鸣在丑，土剋水，故冬死于鸡鸣。夏之下晡在申，金衰不能生水，故夏死于下晡也。
诸病以次相传，如是者，皆有死期，不可刺也。间一脏及二三四脏者，乃可刺也。（按：《难经·五十三难》：七传者死，间脏者生。与此篇大义同。）
此结言相传而为甚者死，不可刺；间脏而为生者，可刺之也。诸经之病，皆有相剋之次，是相传为病之甚，甚者独行，故有死期，不可刺。若间传而为相生，则间一脏为始，及三四脏，是乃相生之次，所谓间者并行，乃可刺以治之也。

淫邪发梦第四十三  ***************************
内有淫邪泮衍，使人卧不得安而发梦，故名篇。
黄帝曰：愿闻淫邪泮衍奈何？岐伯曰：正邪从外袭内，而未有定舍，反淫于脏，不得定处，与营卫俱行，而与魂魄飞扬，使人卧不得安而喜梦。气淫于腑，则有馀于外，不足于内；气淫于脏，则有馀于内，不足于外。黄帝曰：有馀不足有形乎？岐伯曰：阴气盛，则梦涉大水而恐惧；阳气盛，则梦大火而燔焫；阴阳俱盛，则梦相杀。上盛则梦飞，下甚（当作盛。）则梦堕；盛（当作甚。）飢则梦取，甚饱则梦予；（与同。）肝气盛，则梦怒；肺气盛，则梦恐惧、哭泣、飞扬；心气盛，则梦善笑、恐畏；脾气盛，则梦歌乐，身体重不举；肾气盛，则梦腰脊两解不属。凡此十二盛者，至而泻之，立己。（按：阴气盛至肺气盛，又见《素问·脉要精微论》外，方盛衰论亦有诸梦。）
此承前篇而明淫邪泮衍之义，先以脏腑十二盛之发梦者言之也。淫邪者，非另有其邪，即后篇燥、湿、寒、暑、风、雨之正邪，从外袭内，而未有定舍，及淫于脏腑，即前篇之大气入脏也，与营为阴气，卫为阳气者俱行，而与魂魄飞扬，使人卧不得安，而多发为梦。此邪淫之于腑，则腑主外，其外为有馀，而内则不足；此邪淫之于脏，则脏主内，其内当有馀，而外则不足。试以有馀者观之，阴气者，营气也。营气盛，则梦涉大水，而有恐惧之状，盖大水属阴故也。阳气者，卫气也。卫气盛则梦见大火，而有燔焫之势，盖大火属阳故也。若阴阳俱盛，则营卫二气皆盛也，内外有馀，阴阳相争，其梦主于相杀。有手部属阳，故上部邪盛，则梦飞扬；足部属阴，故下部邪盛则梦堕坠。如飢至太甚，则梦有所取；如饱至太甚，梦有所与。肝之邪盛，则梦多怒，以肝之志为怒也。肺之邪盛，则梦恐惧、哭泣而飞扬，以肺之声为哭也。心之邪盛，则梦善笑而恐畏，以心之声为笑，而其志主于优也。脾之邪盛，则梦歌乐及体重不能举，以脾之声为歌，而其体主肉也。肾之邪盛，则梦腰脊两解，不相连属，以腰为肾之府也。凡此十二盛者，在腑则有馀于外，在脏则有馀于内。凡有梦至时，即知其邪之在何脏腑，遂用针以泻之，其邪可立已矣。盖腑梦泻腑，脏梦泻脏也。
厥气客于心，则梦见丘山烟火；客于肺，则梦飞扬，见金铁之奇物；客于肝，则梦山林树木；客于脾，则梦见丘陵大泽，坏屋风雨；客于肾，则梦临渊，没居水中；客于膀胱，则梦游行；客于胃，则梦饮食；客于大肠，则梦田野；客于小肠，则梦聚邑冲衢；客于胆，则梦斗讼自刳；客于阴器，则梦接内；客于项，则梦斩首；客于胫，则梦行走而不能前，及居深地窌苑中；客于股肱，则梦礼节拜起；客于胞膻，则梦泄便。凡此十五不足者，至而补之，立已也。（窌，力交切。）
此举脏腑之十五不足，而发之为梦者言之也。厥气者，即下篇之阴阳喜怒、饮食居处。凡脏腑内伤之邪也，其邪气客于心，则梦见山林烟火，以心属火也。邪气客于肺，则梦飞扬，及金铁之奇物，以肺属金也。邪气客于肝，则梦见山林树木，以肝属木也。邪气客于脾，则梦见丘陵大泽，坏屋风雨，以脾属土也。邪气客于肾，则梦临于深渊，或没居于水中，以肾属水也。邪气客于膀胱，则梦出游行，以膀胱经遍行头项、背腰、䯒足也。邪气客于胃，则梦饮食，以胃主纳食也。邪气客于大肠，则梦田野，以大肠为传道之官，其曲折广大，似田野也。邪气客于小肠，则梦会聚之邑居，或冲要之道衢，以小肠为受盛之官，其物之所聚，似邑衢也。邪气客于胆，则梦斗讼自刳，以胆属木，脾主土与肉，木能剋土，而肉伤也。邪气客于阴器，则梦接内，以阴器为作强之官也。邪气客于项，则梦斩首，以项为邪所伤也。邪气客于足胫，则梦行走不能前，及居深地恹苑中，以胫为邪所伤，行走不能也。邪气客于股肱，则梦礼节拜起，以拜起主于股肱也。邪气客于胞䐈，以膀胱为胞䐈之室，而胞䐈在膀胱之内，故邪客之则泄便也。凡此十五不足者，在腑则不足于内，在脏则不足于外。凡有梦至时，即知其邪之在何脏俯，遂用针以补之，其邪可立已矣。盖腑梦补脏，脏梦补腑也。

顺气一日分为四时第四十四  ***************************
内有一日分为四时，故名篇。
黄帝曰：夫百病之所始生者，必起于燥湿寒暑风雨，阴阳喜怒，饮食居处，气合而有形，得脏而有名，余知其然也。夫百病者，多以旦慧、昼安、夕加、夜甚，何也？岐伯曰：四时之气使然。黄帝曰：愿闻四时之气。岐伯曰：春生、夏长、秋收、冬藏，是气之常也，人以应之。以一日分为四时，朝则为春，日中为夏，日入为秋，夜半为冬。朝则人气始生，病气衰，故旦慧；日中人气长，长则胜邪，故安；夕则入气始衰，邪气始生，故加；夜半人气入脏，邪气独居于身，故甚也。（长，上声。）
此言百病皆旦慧、昼安、夕加、夜甚之由也。夫百病必始于外感、内伤。故燥湿寒暑风雨者，外感也；阴阳喜怒，饮食居处者，内伤也。邪气相合于脏而病形成，得其分脏而病名别，然病虽不同，大抵旦慧、昼安、夕加、夜甚，帝之所以疑也。伯言一日之间，合于四时之气，朝则为春，日中为夏，日入为秋，半夜为冬。故人气者，卫气也，卫气为阳气，朝则出于目，自足太阳经之睛明穴，以行于足手阳经，其气始生于朝；故病气者，邪气也，邪气不能敌人卫气，而旦时乃爽慧焉。日中则卫气渐长而犹能胜邪，故能安。夕则卫气行于阳经者，周而将入于阴经，其气始衰，彼邪气胜卫气而始生，故病加。夜半则卫气行于阴经，全入于脏，彼邪气独居于身，故身不能支，而病甚也。（人气为卫气之义，见《素问·生气通天论》及本经《卫气行篇》。）
黄帝曰：其时有反者，何也？岐伯曰：是不应四时之气，脏独主其病者，是必以脏气之所不胜时者甚，以其所胜时者起也。黄帝曰：治之奈何？岐伯曰：顺天之时，而病可与期，顺者为工，逆者为粗。
此言病有不应旦慧、昼安、夕加、夜甚之由，而惟上工则能顺其时也。帝疑病有旦昼或加或甚，而夕夜或慧或安者，故伯言此乃脏气独主其病，而不应一日分为四时之气也。如脾病不能胜旦之木，肺病不能胜昼之火，肝病不能胜夕之金，心病不能胜夜之水，故为加，为甚也。若人之脏气能胜时之气，如肺气能胜旦之木，肾气能胜昼之火，心气能胜夕之金，脾气能胜夜之水，故至于慧且安也。治之者能顺其时，如脾病不能胜旦之木，则补脾而泻肝；肺病不能胜昼之火，则补肺而泻心；肝病不能胜夕之金，则补肝而泻肺；心病不能胜夜之水，则补心而泻肾，斯病可与期也。彼粗工者，则逆之而已，恶足以知此。
黄帝曰：善。余闻刺有五变，以主五输，愿闻其数。岐伯曰：人有五脏，五脏有五变，五变有五输，故五五二十五输，以应五时。黄帝曰：愿闻五变。岐伯曰：肝为牡脏，其色青，其时春，其音角，其味酸，其日甲乙；心为牡脏，其色赤，其时夏，其日丙丁，其音征，其味苦；脾为牝脏，其色黄，其时长夏，其日戊己，其音宫，其味甘；肺为牝脏，其色白，其音商，其时秋，其日庚辛，其味辛；肾为牝脏，其色黑，其时冬，其日壬癸，其音羽，其味咸，是谓五变。黄帝曰：以主五输奈何？（缺岐伯曰。）脏主冬，冬刺井；色主春，春刺荥；时主夏，夏刺输；音主长夏，长夏刺经；味主秋，秋刺合。是谓五变以主五输。
此详言刺五脏者有五变，五变主于五输也。法有不同之谓变。五输者，即井、荥、输、经、合也。刺五脏而有五变者，以五脏有不同也。肝为阴中之阳，心为阳中之阳，故皆称曰牡脏；脾为阴中之至阴，肺为阳中之阴，肾为阴中之阴，故皆称曰牝脏。其各脏之曰色、曰时、曰音、曰味、曰日不同如此，是之谓五变也。然五变主于五输者何也？盖五脏主于冬，故凡病在于脏者，必取五脏之井，如肝取大敦，心取少冲之类。色主于春，故凡病在于色者，必取五脏之荥，如肝取行间，心取少府之类。时主于夏，故凡病时间时甚者，必取五脏之输，如肝取太冲，心取神门之类，音主于长夏，故凡病在于音者，必取五脏之经，如肝取中封，心取灵道之类。味主于秋，故凡病在于胃及饮食不节得病者，必取五脏之合，如肝取曲泉，心取少海之类。是之谓五变以主五输，所谓五五二十五输以应五时者如此。
黄帝曰：诸原安合，以致六输？岐伯曰：原独不应五时，以经合之，以应其数，故六六三十六输。（按：后世《针灸书》言：阳经之输即为原，阴经输并于原，故治原即所以治输。今考此节，当以经穴治之可以代原，则后世以输穴代之者，非经旨也。）
此言六腑之原穴不应五时，而以经合之，遂成三十六输之数也。帝疑五脏无原穴，六腑有原穴，今治之者，乃刺五输而不及原，则诸原与五时何合？而何以足六输之数？伯言井、荥、输、经、合，合于五时，唯六腑之原独不应于五时，故治病者以经穴合之，如大肠取合谷之类，以应六输之数，故六六三十六输，而治腑之法在是矣。
黄帝曰：何谓脏主冬、时主夏、音主长夏、味主秋、色主春？愿闻其故。岐伯曰：病在脏者，取之井；病变于色者，取之荥；病时间时甚者，取之输；病变于音者，取之经；经满而血者，病在胃，及以饮食不节得病者，取之于台，故命曰味主台，是谓五变也。
此申言五变治五输之义也。本节释义已具上第三节中。

外揣第四十五  ***************************
内有司内揣外，故名篇。
黄帝曰：余闻《九针》九篇，余亲授其调，颇得其意。夫九针者，始于一而终于九，然未得其要道也。夫九针者，小之则无内，大之则无外，深不可为下，高不可为盖，恍惚无穷，流溢无极，余知其合于天道、人事、四时之变也，然余闻杂之毫毛，浑束为一，可乎？岐伯曰：明乎哉问也！非独针道焉，夫治国亦然。黄帝曰：余愿闻针道，非国事也。岐伯曰：夫治国者，夫惟道焉，非道何可小大深浅杂合而为一乎？黄帝曰：愿卒闻之。岐伯曰：日与月焉，水与镜焉，鼓与响焉。夫日月之明，不失其影；水镜之察，不失其形；鼓响之应，不后其声。动摇则应和，尽得其情。黄帝曰：窘乎哉！昭昭之明不可蔽。其不可蔽，不失阴阳也。合而察之，切而验之，见而得之，若清水明镜之不失其形也。五音不彰，五色不明，五脏波荡，若是则内外相袭，若鼓之应桴，响之应声，影之似形。故远者司外揣内，近者司内揣外，是渭阴阳之极，无地之盖，请藏之灵兰之室，弗敢使泄也。（刺节真邪论及《素问·灵兰秘典论》皆藏此室。）
此言九针之要，欲浑束为一者，唯至明而已。夫九针者，其小无内，其大无外，其深不可以为下，其高不可以为盖，惚惚恍恍，其妙无穷，泛溢漫散，其流无极，上合天道四时，中合人事，然而未得其要道，兹欲杂如毫毛之繁者，而浑束为一，帝之所以问也。伯言针道固然，治国亦然，皆有要道，务使小大深浅合之而为一焉可也。观之日月之明，不失其影；水镜之察，不失其形；鼓响之应，不失其声。故一动摇之间，则相应相和，而尽得其情矣。帝知伯之所言，不过至明以察阴阳而已，乃人身之阴阳，虽昭昭小明，亦不可蔽，正以其不失阴阳之义也。惟合阴阳而察之。切阴阳而验之，见阴阳而得之，若清水明镜之不失其形，则据五音、五色而五脏尽明矣。设使五音不能彰，五色不能明，则阴阳不明，而五脏在人身者，如水波荡然，紊乱无纪。故必知内外，有相袭之妙，真若桴鼓、声响、形影之相合，则人身之音与色，是之谓远，可以言外也，而即外可以揣五脏之在内者；人身之五脏，是之谓近，可以言内也，而即内可以揣音与色之在外者。此乃阴阳之极，天地之盖，不可以轻泄之乎。


卷之六  ——————————————————————————————————————————————————————————————————————————————————————————

五变第四十六  ***************************
本节有五变之纪，故名篇。大义见末节也。
黄帝问于少俞曰：余闻百疾之始期也，必主于风雨寒者，循毫毛而入腠理，或复还，或留止，或为风肿汗出，或为消瘅，或为寒热，成为留痹，或为积聚，奇邪淫溢，不可胜数，（上声。）愿闻其故。夫同时得病，或病此，或病彼，意者天之为（去声。）人生风乎？何其异也？少俞曰：夫天之主风者，非以私百姓也，其行公平正直，犯者得之，避者得无殆，非求人而人自犯之。
此言入之感邪同而病否异者，非天之有私，而人有避不避之异也。
黄帝曰：一时遇风，同时得病，其病各异，愿闻其故。少俞曰：善乎哉问！请论以比匠人。匠人磨斧斤、砺刀，削斫材木，木之阴阳，尚有坚脆，坚者不入，脆者皮弛，至其交节，而缺斤斧焉。夫一木之中，坚脆不同，坚者则刚，脆者易伤，况其材本之不同，皮之厚簿，汁之多少，而各异耶？夫木之蚤花先生叶者，遇春霜烈风，则花落而叶萎；久曝大旱，则脆木簿皮者，枝条汁少而叶萎；久阴淫雨，则簿皮多汁者皮溃而漉；卒（音猝。）风暴起，则刚脆之木，枝折杌伤；秋霜疾风，则刚脆之木，根摇而叶落。凡此五者，各有所伤，况于人乎！黄帝曰：以人应木奈何？少俞答曰：木之所伤也，旨伤其枝，枝之刚脆而坚，未成伤也。人之有常病也，亦因其骨节皮肤腠理之不坚固者，邪之所舍也，故常为病也。
此总言人之感邪成病者，以骨节皮肤腠理之不坚固也。帝问一时遇风，同时得病，而病有各异，除不病者言也。少俞言：人之所以感于邪者，亦因其骨节、皮肤、腠理之不坚固耳。试观一木之中，尚有坚脆，故匠人斫削者，有斧斤之所不能入，盖以坚者必刚也；有斧斤所加而木皮即弛者，盖以弛者必脆也。不惟一木坚脆不同，凡木生之皮有厚薄，汁有多少者，宁能同哉！是以木之有花与叶，而蚤发先生者，不惟四时之难历也，遇春霜烈风，亦花落而叶萎矣；木之质脆皮薄者，遇久曝大旱，亦枝枯而叶萎矣；木之皮薄汁多者，遇久阴淫雨，亦皮溃而漉矣；（湿腐为漉。）时或有卒风暴起，则不分刚脆之木，亦枝折而杌伤矣；时逢秋霜疾风，则不分刚脆之木，亦根摇而叶落矣。凡此五者，尚为风所伤，况于人乎！然以人应木者，正以木之所伤，皆伤其枝，枝有坚脆，而坚者不至于有伤，盖必先伤其枝，而后皮汁渐伤也。人有常病于风者，亦因其骨节、皮肤、腠理之不坚固，而后渐入于腑脏耳，何以异于木之先伤其枝者哉！
黄帝曰：人之善病风厥漉汗者，何经候之？少俞答曰：肉不坚，腠理疏，则善病风。黄帝曰：何以候肉之不坚也？少俞答曰：膕肉不坚，而无分理，〔理〕者，粗理，粗理而皮不致者，腠理疏，此言其浑然者。（理者之理当作衍。）
此承上文而言善病风厥者，以其腠理之疏也。《素问》阴阳别论、评热病论篇皆有风厥，《素问·疟论》及本经逆顺篇皆言无刺漉漉之汗，则风厥者，其汗必漉漉然也。少俞言：肉不坚，则腠理必疏，为能病风，然所以验其肉之不坚者，唯腓肠之上，膝后曲处为膕，乃委中穴所在也。其肉不坚，而无分理者，其理必粗，粗理而皮不坚致，则一身之腠理必疏，所以善病风厥也。此乃言其肉之浑然者，则皮必密，理不疏，尚何病风之有？
黄帝曰：人之善病消瘅者，何以侯之？少俞答曰：五脏皆柔弱者，善病消瘅。黄帝曰：何以知五脏之柔弱也？少俞答曰：夫柔弱者，必有刚强，刚强多怒，柔者易伤也。黄帝曰：何以候柔弱之与刚强？少俞答曰：此人簿皮肤，而目坚固以深者，长冲直扬，其心刚，刚则多怒，怒则气上逆，胸中畜积，血气逆留，髋皮充肌，血脉不行，转而为热，热则消肌肤，故为消瘅。此言其人暴刚而肌肉弱者也。
此承首节而言善病消瘅者，以其心则刚强，而五脏与肌肉则柔弱也。消瘅者，多飢渴而肉瘦，瘅则内热也。少俞言：此人者，五脏柔弱，心则刚强，刚强多怒，五脏柔弱，则易伤耳。何也？正以其皮肤甚薄，肌肉甚弱，其目坚固以深，其人甚刚，有长冲直扬之势，故心刚则多怒，怒则气上逆，血为之积，（《素问·生气通天论》云：大怒则形气绝，而血菀于上。）气为之留，皮肤肌肉为之充塞，而血脉不能通，所以蒸而为热，热则消肌肤，而消瘅之病成矣。
黄帝曰：人之善病寒热者，何以候之？少俞答曰：小骨弱肉者，善病寒热。黄帝曰：何以候骨之小大，肉之坚脆，色之不一也？少俞答曰：颧骨者，骨之本也。颧大则骨大，颧小则骨小。皮肤簿而其肉无䐃，其臂懦懦然，其地色殆然，不与其天同色，汗然独异，此其候也。然后臂薄者，其髓不满，故善病寒热也。
此承首节而言善病寒热者，以其骨小肉弱，色浊髓枯也。盖欲知骨小，必验颧骨。颧骨者，目下高骨，乃骨之本也。即颧有大小，而周身之骨大小可验。则骨小者，所以易病寒热也。欲知肉弱，必验周身之肉与两手之臂。今皮肤既薄，而其肉无䐃，无䐃者，肉无分理也，其臂懦懦然而弱，则肉弱者，所以易病寒热也。面有天、地、人三部，其地色殆然，不与其天同色，汗然甚浊，独异于上中二部，则色浊者，所以易病寒热也。欲知髓之虚满，又验臂之厚薄，故臂薄者其骨必小，其髓不满。惟髓不满，则脑为髓之府，凡风池、风府内通于脑，而邪易入之，所以易病寒热也。
黄帝曰：何以候人之善病痹者？少俞答曰：粗理而肉不坚者，善病痹。黄帝曰：痹之高下有处于？少俞答曰：欲知其高下者，各视其部。
此承首节而言善病痹者，其人理粗肉脆，而痹之所成，其高下各视乎分部也。
黄帝曰：人之善病肠中积聚者，何以候之？少俞答曰：皮肤簿而不泽，肉不坚而淖泽，如此则肠胃恶，恶则邪气留止积聚，乃伤脾胃之间，寒温不次，邪气稍至，稸积留止，大聚乃起。
此承首节而言善病肠中积聚者，以其肠胃之恶也。（恶者，犹俗云不好也。）盖欲知肠胃之恶，必验之皮肤之薄而不润泽，不润泽者，无血也。其肉不坚而反为淖泽，淖泽者，推之则移也。如此，则其在内之肠胃必恶，恶则风寒暑湿之邪气留止积聚，以伤肠胃，其衣食寒暖又不以次，所以邪气渐至，而稸积留止，至于大聚从此而日成矣。（大义详见《百病始生篇》第六十六。）
黄帝曰：余闻病形，已知之矣，愿闻其时。少俞答曰：先立其年，以知其时。时高则起，时下则殆，虽不陷下，当年有冲通，其病必起，是谓因形而生病，五变之纪也。
此承上文而言所以成病之时，当明五变之纪也。按：《素问·六元正纪大论》曰：先立其年，以明其气，金木水火土运行之数，寒暑燥湿风火临御之化，则天道可见，民气可调。即如太阳之政，乃辰戌之纪也，其年为太阳司天，太阴在泉，有胜复，民病。其初主气，自厥阴以至太阳，固无所易，其客气自少阳以至太阳，加于其上，民病随时而生。故时高则病起，时下则病殆。时高者，方临方复之时也；时下者，胜者复，而复者又胜也。盖病始为起，病危为殆耳。虽脉不陷下，当年有冲通，其病必起。且其因形而生病，如木形之人，而病于戌癸之年，乃五运以为五变之纪也，即辰戌之纪，馀岁可推矣。大义详见《六元正纪大论》中。

本脏第四十七  ***************************
内论本脏腑吉凶善恶，故名篇。
黄帝问于岐伯曰：人之血气精神者，所以奉生而周于性命者也。经脉者，所以行血气而营阴阳，濡筋骨，利关节者也。卫气者，所以温分肉，充皮肤，肥腠理，司开阖者也。志意者，所以御精神，收魂魄，适寒温，和喜怒者也。是故血和则经脉流行，营覆阴阳，筋骨劲强，关节清利矣。卫气和则分肉解利，皮肤调柔，腠理至密矣。志意和则精神专直，魂魄不散，悔怒不起，五脏不受邪矣。寒温和则六腑化谷，风痹不作，经脉通利，肢节得安矣。此人之常平也。五脏者，所以藏精神血气魂魄者也。六腑者，所以化水穀而行津液者也。此人之所以具受于夭也，无愚智贤不肖，无以相倚也。然有其独尽天寿，而无邪僻之病，百年不衰，虽犯风雨，卒（音猝。）寒大暑，犹有弗能害也。有其不离屏蔽室内，无憷惕之恐，然犹不免于病，何也？愿闻其故。岐伯曰：窘乎哉问也！五脏者，所以参天地，副阴阳，而连四时，化五节者也。五脏者，固有小大、高下、坚脆、端正、偏倾者；六腑亦有小大、长短、厚簿、结直、缓急。凡此二十五者各不同，或善或恶，或吉或凶，请言其方。
此详言人之易感于邪者，以脏俯之有善恶吉凶也。善恶，以体言；吉凶，以病言。下文正详言之。
心小则安，邪弗能伤，易伤以忧；心大则忧不能伤，易伤于邪；心高则满于肺中，悗而善忘，难开以言；心下则脏外易伤于寒，易恐以言；心坚则脏安守固；心脆则善病消瘅热中；心端正则和利难伤；心偏倾则操持不一，无守司也。
此言心有善恶吉凶也。心之小者则安，外邪弗之能伤，但内有所忧，则易伤耳。盖心小者，必多忧，所以忧易伤之也；若心大，则忧不能伤，而外邪反易伤之矣。心之高者，则心上之为肺，当满于肺中，肺与心相著，乃多烦闷，而心窍不通，必为健忘，及难以善言开之也；若心下，则易伤于寒，及易以言恐之矣。心之坚者，则脏安守固，凡外邪不能入，内忧不能恐；若心脆，则善病消瘅热中，多内伤之病矣。心之端正者，则和利难伤，凡外邪人言皆不能伤；若心偏倾，则其人操守不一，无所守司。由此观之，则心宜不大不小，不高不下，坚而不脆，正而不偏，斯谓之善也，而可以免凶病矣。下文肺肝脾肾亦犹是耳。
肺小则少饮，不病喘喘；肺大则多饮，善病胸痹、喉痹、逆气。肺高则上气，肩息，咳；肺下则居贲迫肺，善胁下痛。肺坚则不病咳上气；肺脆则苦病消瘅易伤。肺端正则和利难伤；肺偏倾则胸偏痛也。
此言肺有善恶吉凶也。肺之高者，则病上气，竦肩而息，及为咳嗽。消瘅者，消渴而瘅热也。
肝小则脏安，无胁下之病；肝大则逼胃迫咽，迫咽则苦膈中，且胁下痛。肝高则上支贲切，胁悗，为息贲；肝下则逼胃，胁下空，胁下空则易受邪。肝坚则脏安难伤；肝脆则善病消瘅易伤。肝端正则和利难伤；肝偏倾则胁下痛也。（悗，闷同。）
此言肝有善恶吉凶也。肝之高者，则其经脉所行及所谓支别者，上奔迫切，胁下多闷，当为息贲之证。（按：《素问·刺禁论》云：肝生于左。《至真要大论》王注：言肝居下左。则肝生于下，胃当在上，何为能下逼于胃？意者在左为肝，在右为脾，肝与脾并，故可以言下逼于胃也。则王氏言肝生下左者谬矣。）
脾小则脏安，难伤于邪也；脾大则苦凑䏚而痛，不能疾行。脾高则䏚引季胁而痛；脾下则下加于大肠，下加于大肠则脏苦受邪。脾坚则脏安难伤；脾脆则善病消瘅易伤。脾端正则和利难伤；脾偏倾则善满善胀也。（䏚，音眇。）
此言脾有善恶吉凶也。䏚，胁下软肉处也。
肾小则脏安难伤；肾大则善病腰痛，不可以俯仰，易伤以邪。肾高则苦背膂痛，不可以俯仰；肾下则腰尻痛，不可以俯仰，为狐疝。肾坚则不病腰背痛；肾脆则苦病消瘅易伤。肾端正则和利难伤；肾偏倾则苦腰尻痛也。（尻，音敲，腰骨。）
此言肾有善恶吉凶也。
凡此二十五变者，人之所苦常病也。
此结言五脏二十五异者，人之苦于常病也。二十五异者，曰小大，曰高下，曰坚脆，日端正，曰偏倾也。五脏则为二十有五矣。
黄帝曰：何以知其然也？岐伯曰：赤色小理者，心小；粗理者，心大。无[骨曷]者，心高；[骨曷]小短举者，心下。[骨曷]长者，心下坚；[骨曷]弱小以薄者，心脆。[骨曷]直下不举者，心端正；[骨曷]倚一方者，心偏倾也。（�，音结。骬，音于。）
此言欲知心之善恶吉凶，当验之色理与[骨曷]也。[骨曷]者，胸下蔽骨也。
白色小理者，肺小；粗理者，肺大。巨肩反膺陷喉者，肺高；合腋张胁者，肺下。好肩背厚者，肺坚；肩背薄者，肺脆。背膺厚者，肺端正；胁偏疏者，肺偏倾也。（疏，当作竦。）
此言欲知肺之善恶吉凶，当验之色理、肩背、膺胁、喉胁之类也。
青色小理者，肝小；粗理者，肝大。广胸反骹者，肝高；合胁兔骹者，肝下。胸胁好者，肝坚；胁骨弱者，肝脆；膺腹好相得者，肝端正；胁骨偏举者，肝偏倾也。（骹，音交。）
此言欲知肝之善恶吉凶，当验之色理、胸骹、膺腹之类也。
黄色小理者，脾小；粗理者，脾大。揭唇者，脾高；唇下纵者，脾下。唇坚者，脾坚；唇大而不坚者，脾脆。唇上下好者，脾端正；唇偏举者，脾偏倾也。
此言欲知脾之善恶吉凶，当验之色理与唇也。
黑色小理者，肾小；粗理者，肾大。高耳者，肾高；耳后陷者，肾下。耳坚者，肾坚；耳薄不坚者，肾脆；耳好前居牙车者，肾端正；耳偏高者，肾偏倾也。（好，去声。）
此言欲知肾之善恶吉凶，当验之色理与耳也。
凡此诸变者，持则安，减则病也。
此结言上文二十五异者，善于持守则安，而持守之功减，则不免于病也。
帝曰：善。然非余之所问也。愿闻入之有不可病者，至尽天寿，虽有深忧大恐，憷惕之志，犹不能减也，甚寒大热，不能伤也；其有不离屏蔽室内，又无憷惕之恐，然不免于病者，何也？愿闻其故。岐伯曰：五脏六腑，邪之舍也，请言其故。五脏皆小者，少病，苦燋心，大愁犹；五脏皆大者，缓于事，难使以忧。五脏皆高者，好高举措；五脏皆下者，好出人下。五脏皆坚者，无病；五脏皆脆者，不离于病。五脏皆端正者，和利得人心；五脏皆偏倾者，邪心而善盗，不可以为人平，反复言语也。
此言人有病，有不病者，以五脏之有善恶吉凶也。
黄帝曰：愿闻六腑之应。岐伯答曰：肺合大肠，大肠者，皮其应；心合小肠，小肠者，脉其应。肝合胆，胆者，筋其应；脾合胃，胃者，肉其应；肾合三焦膀胱，三焦膀胱者，腠理毫毛其应。
此言五脏与六腑相合，而亦有知六腑之法也。肾合三焦者，左肾合膀胱，右肾合三焦也。
黄帝曰：应之奈何？岐伯曰：肺应皮，皮厚者大肠厚；皮薄者大肠薄；皮缓、腹里大者，大肠大而长；皮急者，大肠急而短；皮滑者，大肠直；皮肉不相离者，大肠结。
此言欲知大肠，当验之皮也。
心应脉，皮厚者脉厚，脉厚者小肠厚；皮薄者脉薄，脉薄者小肠薄；皮缓者脉缓，脉缓者小肠大而长；皮薄而脉冲小者，小肠小而短；诸阳经脉皆多纡屈者，小肠结。
此言欲知小肠，当验之脉，而脉又当验之于皮也。
脾应肉，肉䐃坚大者，胃厚；肉䐃麽者，胃薄；肉䐃小而麽者，胃不坚；肉䐃不称身者，胃下，胃下者下脘约不利。肉䐃不坚者，胃缓；肉䐃无小果累者，胃急；肉䐃多少果累者，胃结，胃结者上脘约不利也。（䐃，音阃。称，去声。）
此言欲知胃者，当验之肉䐃也。
肝应爪，爪厚色黄者，胆厚；爪薄色红者，胆薄；爪坚色青者，胆急；爪濡色赤者胆缓；爪直色白无约者，胆直；爪恶色黑多纹者，胆结也。
此言欲知胆者，当验之爪也。
肾应骨，密理厚皮者，三焦、膀胱厚；粗理薄皮者，三焦、膀胱薄；疏腠理者，三焦、膀胱缓；皮急而无毫毛者，三焦、膀胱急；毫毛美而粗者，三焦、膀胱直；稀毫毛者，三焦、膀胱结也。
此言欲知三焦、膀胱者，当验之皮毫腠理也。三焦为右肾之腑，膀胱为左肾之腑。观三焦有厚薄、缓急、直结，则分明有形者也。后世《难经》以为有名无形者，盖未考此故耳。若《营卫生会篇》之三焦，则居于前者，果有名而无形也。（按：《三因方》云：三焦者，有脂膜如手大，正与膀胱相对，有二白脉自中出，夹脊而上贯于脑，有形可见。有一举子徐遁，少尝医，疗病有精思，曰齐尝大飢，群丐相脔而食，有一人皮肉尽而骨脉全，见右肾之下有脂膜如手大，正与膀胱相对，有二白脉自其中出，夹脊而上贯脑，此正所谓三焦也。观此则三焦有形昭昭矣。）
黄帝曰：厚簿美恶皆有形，愿闻其所病。岐伯答曰：视其外应，以知其内脏，则知所病矣。
此言视其外之所应，而可以知内之所病也。

禁服第四十八  ***************************
服，事也。《诗·大雅·板篇》有：我言维服。内论脉有关格，宜用灸刺药法，故名篇。
雷公问于黄帝曰：细子得受业，通于九针六十篇，旦暮勤服之，近者编绝，久者简垢，然尚讽诵弗置，未尽解于意矣。《外揣》言泽束为一，未知所谓也。夫大则无外，小则无内，大小无极，高下无度，束之夺何？士之才力，或有厚薄，智虑褊浅，不能博大深奥，自强于学若细子，细子恐其散于后世，绝于子孙，敢问约之奈何？黄帝曰：善乎哉问也！此先师之所禁，坐私传之也，割臂□血之盟也，子若欲得之，何不斋乎？雷公再拜而起曰：请闻命于是也。乃斋宿三日而请曰：敢问今日正阳，细子愿以受盟。黄帝乃与俱入斋室，割臂□血。黄帝亲祝曰：今日正阳，□血传方，有敢背此言者，反受其殃。雷公再拜曰：细子受之。黄帝乃左握其手，右授之书，曰：慎之慎之，吾为子言之。凡刺之理，经脉为始；营其所行，知其度量；内刺五脏，外刺六腑；审察卫气，为百病母；调真虚实，虚实乃止；泻其血络，血尽不殆矣。（凡刺之理六句，见前《经脉篇》。）
此言凡刺之理，当有浑束为一之妙，不过以经脉为始而已。（不惟用针，用药亦然。）编者所以贯简，故近则编绝，（孔子读《易》，韦编三绝。）久则简垢。（古人无纸，以竹简灸汗，去青书之，故书之者简，而贯之者编。）外揣，前卷篇名也。帝尝谓：九针者，小之则无内，大之则无外，深不可为下，高不可为盖，（大小高深以理言，非针形也。）恍惚无穷，流溢无极，而欲浑束为一。伯乃以至明为要进之。今雷公述而问之，亦欲得浑束为一之方耳。帝念其斋宿之诚，遂行割臂□血之盟，乃以书而授之曰：凡刺之理，其要道在于经脉为始而已。经脉者，本经第十篇名，乃十二脉经气运行之经隧也。运其所行，（如上言。）分其度量，（本经有脉度篇。）五脏为里，故内刺五脏；六腑为表，故外刺六腑。彼营气者，阴气也，既随宗气以行运于经隧之中；惟卫气者，阳气也，乃自行于皮肤分肉之间。故必审察卫气，实为百病之母也。（卫气为百病之母，其大义见《素问·生气通天论》中。）其百病有虚有实，即人迎寸口脉以知之，而正气之虚则补，邪气之实则泻，则虚者实，实者虚。而虚实自止矣。又血络者，病之可见者也，（前有血络论。）从而泻之，庶血去尽而病不殆矣。
雷公曰：此皆细子之所以通，未知其所约也。黄帝曰：夫约方者，犹约囊也，囊满而弗约则输泄，方成弗约则神与弗俱。雷公曰：愿为下材者，弗满而约之。黄帝曰：未满而知约之，以为工，不可以为天下师。
此言方成宜约，而当以天下师自期也。盖约方犹之约囊，囊满而弗约，则输泄于外；方成而弗约之，则法虽在而无所主持，故吾之神弗能与俱，不可以愈病也。（神之为义，前详病传篇第三节之下。）彼雷公虽以下材（下工。）自谦，不知帝之所以望之者为天下师也。所谓天下师者，唯知《经脉篇》为始耳。下文正详言之。
雷公曰：愿闻其工。黄帝曰：寸口主中，人迎主外，两者相应，俱往俱来，若引绳大小齐等，春夏人迎微大，秋冬寸口微大，如是者，名曰平人。
此言寸口、人迎之脉各有所主，而合四时者为无病也。寸口者，居右手寸部，即太渊穴，去鱼际一寸，故曰寸口；以其为脉气之所会，故又曰脉口，又曰气口。寸口主中，乃足手六阴经脉所见也。人迎者，居左手寸部。盖人迎乃足阳明胃经之穴名，而其脉则见于此，故即以人迎称之，以胃为六腑之先也。人迎主外，故左关为东、为春，左寸为南、为夏，所以谓左寸为外，凡足手六阳经之脉必见于此。右寸为秋、为西，右关为中央、为长夏，其两尺则为北、为冬，所以谓右寸为内，凡足手六阴经之脉必见于此。然寸口之脉在内而出于外．人迎之脉在外而入于内，即如人迎一动为足少阳胆经，寸口一动为足厥阴肝经，则肝与胆相为表里，而一出一人，两经本相应也，（余经表里，可以类推，见下文。）故俱往俱来，若引绳齐等，而春夏之时则人迎比寸口之脉为微大，秋冬之时则寸口比人迎之脉为微大，乃为平和无病之人也。盖曰微大，则是平和之脉耳。
人迎大一倍于寸口，病在足少阳；一倍而躁，病在手少阳。人迎二倍，病在足太阳；二倍而躁，病在手太阳。人迎三倍，病在足阳明；三倍而躁，病在手阳明。盛则为热，虚则为寒，紧则为痛痹，代则乍甚乍间。盛则泻之，虚则补之，紧痛则取之分肉，代则取血络且饮药，陷下则灸之，不盛不虚以经取之，名曰经刺。人迎四倍者，且大且数，名曰溢阳，溢阳为外格，死不治。必审按其本末，察其寒热，以验其脏腑之病。（间，去声。数，音朔。）
此言人迎大于寸口之脉，可以验足手六阳经之病，而有治之之法也。人迎较寸口之脉大者一倍，则病在足少阳胆经，若一倍而躁，乃手少阳三焦经有病也。躁者，一倍之中而有更躁之意。下文二倍、三倍、四倍，其躁可以意会。较寸口之脉大者二倍，则病在足太阳膀胱经，若二借而躁，乃手太阳小肠经有病也。较寸口之脉大者三倍，则病在足阳明胃经，若三倍而躁，乃手阳明大肠经有病也。其各阳经之脉，盛则为热，虚则为寒，脉紧则为痛痹，脉代则病为乍甚乍间，即下文之乍痛乍止也。然所以治之者，脉盛，则分经以泻之；脉虚，则分经以补之；脉紧为痛痹，则取其分肉之病在何经；脉代，则取其血络，使之出血，及饮食以调之；脉陷下者，则血结于中，中有著血，血寒，故宜灸之；若不盛不虚，则止以本经取之，如一盛泻胆以补肝，二盛泻膀胱以补肾之类。兹则取之于胆，而不取之肝；取之膀胱，而不取之肾之类也。或用针，或用灸，或用药，止在本经而不求之他经，故名之曰经刺也。夫治法固已如此。及夫人迎之脉大于寸口者四倍，且大且数，则阳脉甚盛，名曰溢阳，溢阳者为外格。盖格者，拒也。拒六阴脉于内，而使不得运于外也，其证当为死不治。凡此者，必宜审按其本末，盖先病为本，而后病为末，及察其寒热，以验其脏腑之病可也。
寸口大于人迎一倍，病在足厥阴；一倍而躁，病在手心主。寸口二倍，病在足少阴；二倍而躁，病在手少阴。寸口三倍，病在足太阴；三倍而躁，病在手太阴。盛则胀满，寒中，食不化；虚则热中，出糜，少气，溺色变；紧则痛痹；代则乍痛乍止。盛则泻之，虚则补之，紧则先刺而后灸之，代则取血络而后调之，陷下则徒灸之。陷下者，脉血结于中，中有著血，血寒，故宜灸之。不盛不虚，以经取之，名曰经刺。寸口四倍者，名曰内关，内关者，且大且数，死不治。必审察其本末之寒温，以验其脏腑之病。
此言寸口大于人迎之脉，可以验足手六阴经之病，而有治之之法也。寸口较人迎之脉大者一倍，则病在足厥阴肝经；若一倍而躁，乃手厥阴心包络经有病也。较人迎之脉大者二倍，则病在足少阴肾经；若二倍而躁，乃手少阴心经有病也。较人迎之脉大者三倍，则病在足太阴脾经；若三倍而躁，乃手太阴肺经有病也。其各阴经之脉，盛则为胀满，其胃中必寒，而食亦不化；虚则其中必热，而所出之糜亦不化，且气亦少，溺色亦必变也；脉紧则为痛痹；脉代则为乍痛乍止。然所以治之者，盛则分经以泻之；虚则分经以补之；紧则取其痛痹之分肉在于何经，先刺而后灸之；代则取其血络，使之出血，及饮药以调之；脉陷下者，则徒灸之。（徒，但也。）脉既陷下，则血结于中，中有著血，血结，故宜灸之。若不盛不虚，则以本经取之，或用药，或用针，或用灸，名之曰经刺也。（义见上节。）夫治法固已如此。及夫寸口之脉大于人迎者四倍，且大且数，则阴经甚盛，名曰内关。内关者，闭六阳在外，而使之不得以入于内也，其证当为死不可治。凡此者，必宜审按其本末，及察其寒热，以验其脏腑之病可也。
通其营输，乃可传于大数。大数曰：盛则徒泻之，虚则徒补之，紧则灸刺且饮药，陷下则徒灸之，不盛不虚以经取之。所谓经治者，饮药，亦曰灸刺。脉急则引，脉大以弱则欲安静，用力无劳也。
此承上文而申言以叮咛之，正约方之大术数也。凡为医工者，固以明《经脉篇》为始，然必先明本经《本输篇》，如井、荥、输、经、合之义，则经脉始可明也，遂可传以大数，如上文盛则徒泻之等云也。（大数大义，具本经《终始篇》。）所谓盛则徒泻之者，但泻而无补也；虚则徒补之者，但补而无泻也。紧则为痛痹，或灸、或刺、或饮药，三者可兼行也。脉陷下，则但灸之而已。不盛不虚，以经取之，则取阳经者不取阴经，取阴经者不取阳经。此之谓经治，其饮药、灸、刺三者，亦可兼行也。且其脉急者，可加导引之功。或脉大而弱者，则当主于安静，虽有用力，不至大劳也。此乃大法之所在，即约方之要者，而《外揣》浑束为一之义尽矣，庶可以为天下师。若未满而约之，则是不知经脉而欲知术数也，仅足以为工耳，岂非以下材自限者哉？（呜呼！帝割臂敌血，而所言大术数者如此，则医门秘旨真在是矣。虽言用针之法，而用药补泻亦犹是也。然则《本输》《经脉》《终始》《禁服》等篇，乃医籍中至宝，惜乎后世废而不讲，万古如长夜然，痛哉！）

五色第四十九  ***************************
篇内有五色言病之义，故名篇。
雷公问于黄帝曰：五色独决于明堂乎？小子未知其所谓也。黄帝曰：明堂者，鼻也；阙者，眉间也；庭者，颜也；蕃者，颊侧也；蔽者，耳门也。其间欲方大，去之十步皆见于外，如是者，寿必中百岁。（此节大义，与前五阅五使篇第二节相同。）
此言五色虽决于明堂，而诸部亦宜广大也。五色独决于明堂，五阅五使篇之言，而公举以问之也。
雷公曰：五官之辨奈何？黄帝曰：明堂骨高以起，乎以直，五脏次于中央，六腑挟其两侧，首面上于阙庭，王宫在于下极，五脏安于胸中，真色以致，病色不见，明堂润泽以清，五官恶得无辨乎？（恶，音乌。）
此承上文而言五官之有辨也。五阅五使篇有五官已辨之言，而公亦举以问之电。鼻为明堂，其骨贵高以起，平以直。五脏次于中央，（详见第十一节。）六腑挟其两侧。详下第十一节。眉间为阙，颜为庭，故庭即首面，所以上于阙庭也。下极在两目之间，繫心之部，故曰王者所居之官在于下极，以心为君主之尊也。惟五脏能安于胸中，则其真色已致，病色不见，明堂之色自然清润。此五官之可辨者如此。
雷公曰：其不辨者，可得闻乎？黄帝曰：五色之见也，各出其色部。部骨陷者，必不免于病矣。其色部乘袭者，虽病甚，不死矣。
此承上文而言五官之色，可以辨病之生死也。公以五色有不可辨者为疑，帝言五官之色，未有不可辨者也。故五者之色各出其部分，其何部之骨陷者，必不免于病。其何部之骨不至陷下，而仅有五色相乘袭者，虽病甚，亦不至于死也。
雷公曰：官五色奈何？黄帝曰：青黑为痛，黄赤为热，白为寒，是为五官。
此正言五官之色见于何部，可以知其在中之病也。
雷公曰：病之益甚，与其方衰如何？黄帝曰：外内皆在焉。切其脉口，滑小紧以沉者，病益甚，在中；人迎气大紧以浮者，其病益甚，在外；其脉口浮滑者，病日进；人迎沉而滑者，病日损；其脉口滑以沉著，病日进，在内；其人迎脉滑盛以浮者，其病日进，在外。脉之浮沉及人迎与寸口气小大等者，病难已。病之在脏，沉而大者，易己；小为逆。病在腑，浮而大者，其病易已。人迎盛坚者，伤于寒；气口盛坚者，伤于食。
此言病之间甚内外，可切人迎脉口以知之也。公以病之益甚、方衰难知为疑，帝言人迎主外，脉口主内，外内皆在，其病可得而知也。切其脉口，而滑脉兼小及紧以沉者，其病当在中，而为益甚也。切其人迎，而脉气既大兼紧以浮者，其病当在外，而为益甚也。然脉口不但脉滑兼小及紧以沉者为益甚，虽滑而带浮者，亦病必日进也。人迎不但脉大兼紧以浮者为益甚，若沉而带滑，则病可日减也。由此观之，则脉口浮而带滑者，病固日进，虽滑而带沉者亦然，但其病在内，所谓一盛、二盛、三盛，乃六阴经之为病也。（义见前篇。）人迎必沉而带滑者，幸得日损；若盛以浮者，必不能损，而为日进，但其病在外，所谓一盛、二盛、三盛，乃六阳经之为病也。（义见前篇。）不宁唯是，医工用指以脉之（《伤寒论》曰脉之者本此。）人迎与寸口，其脉气或小或大相等者，则外感、内伤俱未尽减，其病为难已也。然病在六阴，谓之在五脏也，必沉而大者，其病易已。盖沉为在内，大则有力也。若沉而带小，则病之在脏者未已也。病在六阳，谓之在六腑也，必浮而大者，其病易己。盖浮为在外，大为易散也。何以知人迎之为外感也？惟其脉之盛而且坚，是必伤于寒者所致耳。何以知脉口之为内伤也？惟其脉亦盛而且坚，是必伤于食者所致耳。
雷公曰：以色言病之间甚奈何？黄帝曰：其色粗以明，沉夭者为甚。其色上行者，病益甚。其色下行如云彻散者，病方已。五色各有脏腑，有外部，有内部也。色从外部走内部者，真病从外走内；其色从内走外者，其病从内走外。病生于内者，先治其阴，后治其阳，反者益甚；其病生于阳者，先治其外，后治其内，反者益甚。其脉滑大以代而长者，病从外来，目有所见，志有所恶，此阳气之并也，可变而已。
此言病之间甚内外，可即色以知之，而有治病之法也。上文言以脉知病，而此则公欲以色知病，故帝言病之益甚者，其色本粗以明，而忽然沉夭不明者是也。又其色上行于面部之上，则邪气有升而无降，病之方为益甚。若其色乃降于面部之下，如云彻散，则邪气有降而无升，病之所以方衰也。且其色各有五脏之分部，有外部，有内部，其色从外部走内部者，病必从外走内；其色从内部走外部者，病必从内走外。所谓从内走外者，即病生于内也。内为阴经，外为阳经，当先治其阴，后治其阳。若先治其阳，而后治其阴，则病反甚矣。所谓从外走内者，即病生于外也。外为阳经，内为阴经，当先治其阳，后治其阴。若先治其阴，而后治其阳，则病反甚矣。（此二段与（素问·标本病传论》《灵枢·病传篇》先治其本同意，除腹胀、大小不利而言耳。）既观其色，又观其脉，方为详审。其脉滑而带大、带代、带长者，皆阳脉也，乃为病从外来。其外证目有所妄见，志有所妄恶，乃阳气之并于外也。即当先治其阳，后治其阴，使之变焉，而病已矣。即此而推，则其脉涩而带小、带代、带短者，皆阴脉也，乃为病从内来。其内证而目有所见，志有所独处，乃阴气之并于内也，即当先治其阴，后治其阳，使之变焉，而病亦已矣。
雷公曰：小子闻风者，百病之始也；厥逆者，寒湿之起也。别之奈何？黄帝曰：常侯阙中，簿泽为风，冲浊为痹，在地为厥，此其常也，各以其色言其病。
此言病有风，有厥，有痹者，候之面部可知其病，审之五色可分其脏也。公以风为百病之始，病乃上部所感，厥逆为寒湿之起，病乃下部所感，何以别之为问。帝言欲知风与痹者，常候阙中，其色薄而润泽，病之感风者也。若冲浊而不清，则病之为痹者耳。至于冲浊之色见于地部，（面部下停。）则厥之为病也，盖厥自足经而上逆者耳。此皆其常色可验者。若夫欲知五脏之分病，则又以青为肝，以赤为心，以黄为脾，以白为肺，以黑为肾，各以其色而分五脏之风、痹、厥也。
雷公曰：人不病卒死，何以知之？黄帝曰：大气入于脏腑者，不病而卒死矣。雷公曰：病小愈而卒死者，何以知之？黄帝曰：赤色出两颧，大如母指者，病虽小愈，必卒死。黑色出于庭，大如母指，必不病而卒死。（卒，猝同。母，拇同。）
此言人有不病而卒死者，有病虽小愈而卒死者，有其由与其验也。盖不病而卒死者，以大邪之气入于脏腑也。病虽小愈而卒死者，以赤色出于两颧，大如母指者，此其验也。（拇指，足大指也。）然不病而卒死者，有黑色见于首面，大如母指，此亦其所验也。
雷公再拜曰：善哉！真死有期乎？黄帝曰：察色以言其时。雷公曰：善乎！愿卒闻之。黄帝曰：庭者，首面也；阙上者，咽喉也；阙中者，肺也；下极者，心也；直下者，肝也；肝左者，胆也；下者，脾也；方上者，胃也；中央者，大肠也；挟大肠者，肾也；当肾者，脐也；面王以上者，小肠也；面王以下者，膀胱子处也；颧者，肩也；颧后者，臂也；臂下者，手也；目内眦上者，膺乳也；挟绳而上者，背也；循牙车以下者，股也；中央者，膝也；膝以下者，胫也；当胫以下者，足也；巨分者，股里也；巨屈者，膝膑也。此五脏六腑肢节之部也，各有部分。有部分，用阴和阳，用阳和阴，当明部分，万举万当。能别左右，是谓大道。男女异位，故曰阴阳。
此言五脏六腑肢节之各有部分也。上文言：庭者，颜也。颜为额中，而此以庭为首面者，正以颜为最上，乃面之首耳。上文言：阙者，两眉间也。而此曰：阙上者，咽喉也。以咽喉之部在眉间之上耳。又曰阙中者，肺也。以阙之中即眉之间，正为肺之部耳。下极，鼻柱也，在两目之间，五脏肺为最高，而肺下即心，故曰下极者，心也。其心之直下者，即鼻柱而下也，为肝之部。肝之左，即为胆，则在鼻挟颧之间矣。其肝之下为脾。方者，鼻隧也。面王者，鼻隧之端也。鼻隧之上，即迎香之上，为胃，胃之外为大肠，乃正颧之下。大肠之外为肾，则大肠为中央，而胃与肾所以挟大肠也。当肾者，脐也，面王以上为小肠，面王以下为膀胱子处。此乃五脏六腑之部也。至于肢节，亦各有部。颧者，所以应肩。颧之后，所以应臂。臂之下，所以应手。又推而上之，其目内眦之上，所以应膺与乳也。又推而下之，颊外为绳，挟绳而上者，所以应背。循牙车以下，所以应股。其中央，所以应膝。膝之以下，所以应胫。当胫以下为足，其巨分者，所以应股之里。巨屈者，所以应膝膑。此又肢节之部分也。故尝统而论之，自额而下阙上，属首、咽喉之部分也。自阙中循鼻而下鼻端，属肺心肝脾肾五脏之部分也。自目内眦挟鼻而下至承浆，属胆、胃、大肠、小肠、膀胱六腑之部分也。自颧而下颊，属肩、臂、手之部分也。自牙车而斜下颐，属股、膝、胫、足之部分也。故第二节曰五脏次于中央，六腑挟其两侧，首面上于阙庭，王宫在于下极者，此也。是以见于面者，各有部分，惟其有此部分，则当知病在阳经，阴为之里，所以宜用阴以和阳也；病在阴经，阳为之表，所以宜用阳以和阴也。（如《终始篇》泻胆补肝、泻肝补胆之意。）明此部分，斯有万举万当之妙矣。又能别其左右，是谓能知大道也。又能分别男女，是谓能识阴阳也。如下文所谓男子色在于面王者，为小腹痛。女子色在于面王者，为膀胱子处之病者是也。
庭者，首面也。阙上者，咽喉也。阙中者，肺也。下极者，心也。直下者，肝也。肝左者，胆也。下者，脾也。方上者，胃也。中央者，大肠也。挟大肠者，肾也。当肾者，脐也。面王以上者，小肠也。面王以下者，膀胱、子处也。
男子色在于面王，为少腹痛，下为卵痛，其圜直为茎痛。若女子当为膀胱、子处之病。
五脏次于中央，六腑挟其两侧，首面上于阙庭，王宫在于下极。
明堂者，鼻也。阙者，眉间也。庭者，颜也。蕃者，颊侧也。蔽者，耳门也。其间欲方大，去之十步皆见于外。如是者寿。
明堂骨高以起，平以直。明堂润泽以清。
颧者，肩也。颧后者，臂也。臂下者，手也。目内眦上者，膺乳也。挟绳而上者，背也。循牙车以下者，股也。中央者，膝也。膝以下者，胫也。当胫以下者，足也。巨分者，股里也。巨屈者，膝膑也。此五脏六腑肢节之部也。
审察泽夭，谓之良工。沉浊为内，浮泽为外，黄赤为风，青黑为痛，白为寒，黄而膏润为脓，赤甚者为血，痛甚为挛，寒甚为皮不仁。五色各见其部，察其浮沉，以知浅深；察其泽夭，以观成败；察其散抟，以知远近；视色上下，以知病处；积神于心，以知往今。故相气不微，不知是非；属意勿去，乃知新故。色明不粗，沉夭为甚；不明不泽，其病不甚。（夭，殀同。抟，团同。相，去声。）
此承上文而言审察部分之泽夭者，可以悉知其病也。部分有润泽者，有夭衰者，能审察之，谓之良工。其色为沉为浊，病乃在脏，故为在内。其色为浮为泽，病乃在腑，故为在外。黄与赤者为有风，青与黑者为有痛，白者为有寒，黄色而如膏之泽者为有脓，赤甚者为有血。然青黑虽为痛，而痛甚者又为挛；白者虽为寒，而寒甚者又为皮肤之不仁。不仁者，不知痛痒也。此五色者，各见于部分之中，必察其色之浮，而可以知病之浅；察其色之沉，而可以知病之深。察其色之泽，而可以知功之成；若夭，则衰败矣。察其色之散，而可以知病之近；若传聚，则久矣。视其色在上，而可以知病于上；若在下，则病在下矣。积神气于已心，而病之为已往、为今病者，皆能知之。故相视气色不能至于精微者，不知病之为是为非；惟属意专心，而无所摇夺，则凡病之为新、为故者洞然也。且何以知病之为甚？其色贵于明，若明不能粗大，而反见沉夭者，病之所以为甚也。何以知病之不甚？其色虽贵于明泽，然不明不泽，而不至沉夭，病之所以不甚也。若此，则沉夭者诚可虑耳。
其色散，驹驹然未有聚，其病散而气痛，聚未成也。
此承上文而言五色之散者，其气虽痛，而聚则未成也。驹驹然者，色散如驹马之逸也。盖聚之成否，可即色之散聚以为验。故知色散而未有所聚，则其病尚散，所痛者不过气耳，聚安得而成乎？
肾乘心，心先病，肾为应，色皆如是。
此承上文而言病有先克之色，所以受克者为必病也。上文言：下极者，心也。心之色主赤。挟大肠者，肾也。肾之色主黑。今下极之色黑，乃肾之乘心也，故心先受病，以肾色来克为之应耳。然不惟心被肾克者为然，凡肝部见肺色，脾部见肝色，肺部见心色，肾部见脾色，及六腑之相剋者，皆如是法以推之耳。
男子色在于面王，为小腹痛，下为卵痛，其圜直为茎痛。高为本，下为首，狐疝㿉阴之属也。女子在于面王，为膀胱、子处之病，散为痛，抟为聚，方圆左右，各如其色形。其随而下至胝为淫，有润如膏状，为暴食不洁。（圜，圆同。）
此言部分之色当分男女以知其病也。男子之色在于面王，（鼻端。）当为小腹痛；其色见于面王之下，当为阴卵痛；其色见于面王之下，圆而且直，当为茎垂痛。凡色见于面部，高者为本，以男子属阳，阳在上也；下者为首，其色从上而之下，似物之有首者向下而行，故病在于内，即如其色，当如狐疝㿉阴之属也。女子之色在于面王，当为膀胱经及妊子处之有病，即胞络官也。其气色散者，为痛而不至成聚，若气色抟聚不散，则成聚而不止于痛。然其聚之在内者，或方或圆，或左或右，各如其外色之形耳。若其色随而下行，至于尾骶，则其病之在下者，当有淫浸之物，（《素问·痿论》谓之白淫。）润泽如膏之状者在也。不然则为暴食间即出不洁之物耳。何也？其下行之势，内外一致也。
左为左，右为右，其色有邪，聚散而不端，面色所指者也。
此又言部分之色当分左右，以知其邪也。凡男女之色见于左者，则病必在左；见于右者，则病必在右。其色有邪气，或聚散而不端正，一如其面色所指，即可以知其病耳。
色者，青黑赤白黄，皆端满有别乡。别乡赤者，其色赤大如榆荚，在面王，为不日。
此又言五色各有别名，其色粗者，其病久也。别者，异也。别乡者，即分部也。所谓色者，即青黑赤白黄之色，皆端正盈满，各有分部。假如心色主赤，小肠亦赤，其色如榆荚之大，在于面王之部，则是小肠有病，非止于一日也。
其色上锐，首空上向，下锐下向，在左右如法。
此又言五色，上锐则上向，下锐则下向，而左右亦然也。色者，即上节五色也。锐，气色端尖锐也。首空者，即上文颜为庭，庭者首面也。今曰首空，犹云脑空也。
以五色命脏，表为肝，赤为心，白为肺，黄为脾，黑为肾。肝合筋，心合脉，肺合皮，脾合肉，肾合骨也。
此又言五色属于五脏，而五脏各有所合，乃为视色之总诀也。盖青色属肝，而肝合于筋，故见其色之青者，即可以知其为筋之病也。馀脏仿此。

论勇第五十  ***************************
内论勇怯之士忍痛不忍痛，故名篇。
黄帝问于少俞曰：有人于此，并行并立，其年之长少等也，衣之厚薄均也，卒然遇烈风暴雨，或病或不病，或皆病，或皆不病，其故何也？少俞曰：帝问何急？黄帝曰：愿尽闻之。少俞曰：春青风，夏阳风，秋凉风，冬寒风。凡此四时之风者，莫所病各不同形。黄帝曰：四时之风，病人如何？少俞曰：黄色薄皮弱肉者，不胜春之虚风；白色薄皮弱肉者，不胜夏之虚风；青色薄皮弱肉，不胜秋之虚风；赤色薄皮弱肉，不胜冬之虚风也。黄帝曰：黑色不病乎？少俞曰：黑色而皮厚肉坚，固不伤于四时之风；其皮簿而肉不坚，色不一者，长夏至而有虚风者病矣；其皮厚而肌肉坚者，长夏至而有虚风不病矣。其皮厚而肌肉坚者，必重感于寒，外内皆然，乃病。黄帝曰：善。
此言人之受邪而有病否者，以其色有不一，皮有厚薄，肉有坚脆也。少俞言：四时各有虚邪贼风，在春名为青风，在夏名为阳风，在秋名为凉风，在冬名为寒风。人之色黄、皮薄、肉弱者，主脾气不足，不能胜春之青风而为病，木来剋土也。色白、皮薄，肉弱者，主肺气不足，不能胜夏之阳风而为病，火来剋金也。色青、皮薄、肉弱者，主肝气不足，不能胜秋之凉风而为病，金来剋木也。色赤、皮薄、肉弱者，主心气不足，不能胜冬之寒风而为病，水来剋火也。其所以成病者如此。至于有不病者，正以色黑而皮厚肉坚者，不伤于四时之虚风。若色黑而皮薄肉脆者，则伤于长夏之虚风耳。长夏虚风者，见于六月，而与阳风同也，亦土能剋水之义耳。彼黑色而皮厚肉坚者，虽长夏之虚风亦不能伤之也，岂特不伤于四时之风哉！但色黑而皮厚肉坚者，亦有四时而为病，必其既感于风，又重感于寒，既病于内，又感于外，始有所病，不然则未必成病也，其异于他色之易病者远矣。
黄帝曰：夫人之忍痛与不恐痛者，非勇怯之分也。夫勇士之不忍痛者，见难则前，见痛则止。夫怯士之忍痛者，闻难则恐，遇痛不动。夫勇士之忍痛者，见难不恐，遇痛不动。夫怯士之不忍痛者，见难与痛，目转面盼，恐不能言，失气，惊，颜色变化，乍死乍生。余见其然也，不知其何由，愿闻其故。少俞曰：夫忍痛与不忍痛者，皮肤之簿厚，肌肉之坚脆缓急之分也，非勇怯之谓也。（难，去声。）
此言人之忍痛不忍痛者，以其皮肉有不同，而非由于勇怯之故也。勇士有不忍痛者，见难虽能向前，而见痛则止。彼怯士有能忍痛者，见难虽恐，而遇痛则不动也。勇士有忍痛者，见难固不恐，而遇痛亦不动。彼怯士之不忍痛者，不分见难与痛，目转而盻，恐惧不敢出一言，退然失气，恍然而惊，颜色卒变，甚至乍死乍生也。殊不知忍痛者，正以皮厚肉坚且缓也；不忍痛者，正以皮薄肉脆且急也。岂关于勇怯之故哉？
黄帝曰：愿闻勇怯之所由然。少俞曰：勇士者，目深以固，长冲直扬，三焦理横，其心端直，其肝大以坚，其胆满以傍，怒则气盛而胸张，肝举而胆横，肌裂而目扬，毛起而面苍，此勇士之由然者也。黄帝曰：愿闻怯士之所由然。少俞曰：怯士者，目大而不减，阴阳相失，其焦理纵，[骨曷]短而小，肝系缓，其胆不满而纵，肠胃挺，胁下空，虽方大怒，气不能满其胸，肝肺虽举，气衰复下，故不能久怒，此怯士之所由然者也。
此论勇怯之士所以有不同也。夫所谓勇士者，两目至深，且不转睛逃避而甚固，有长冲直扬之势，内之三焦纹理横生，心则端正而直。肝则甚大而坚，胆则汁满而横，（下怯士不满而纵，则此曰满而傍者，义当为满而横也。）及其怒也，气盛而胸张，肝举而胆横，眦裂而目扬，毛起而面苍，此皆勇士之所以然也。夫所谓怯士者，外目虽大而不深，开闭相失，转睛不常也，内之三焦纹理则纵，[骨曷]之骨乃短而小，（本经《本脏》云：[骨曷]小短举者，心下。）肝之系则缓，胆则不满而纵，肠胃则挺然而不曲，胁下则空而不坚，虽方大怒，气不能满其胸中，肝叶虽举，气衰复下，所以不能久怒，此乃怯士之所以然也。
黄帝曰：怯士之得酒，怒不避勇士者，何脏使然？少俞曰：酒者，水穀之精，熟谷之液也，其气剽悍，其入于胃中，则胃胀，气上逆，满于胸中，肝浮胆横，当是之时，固比于勇士，气衰则悔。与勇士同类，不知避之，名曰酒悖也。
此言怯士得酒而不避勇士之故也。盖酒为水穀之精，熟谷之液，（此语又见《营卫生会篇》。）其气则剽悍，故人于胃中则胃胀，气逆胸满，肝浮胆横，斯时方将自比于勇士，而不知避之，至于酒气既衰，则悔，此之谓因酒而悖逆者耳。

背腧第五十一  ***************************
论五脏之腧在背，故名篇。
黄帝问于岐伯曰：愿闻五脏之腧出于背者。岐伯曰：背中大俞在杼骨之端，肺俞在三焦之间，心俞在五焦之间，膈俞在七焦之间，肝俞在九焦之间，脾俞在十一焦之间，肾俞在十四焦之间，皆挟脊相去三寸所。则欲得而验之，按其处，应在中而痛解，乃其俞也。灸之则可，刺之则不可。气盛则泻之，虚则补之。以火补者，毋吹其火，须自灭也。以火泻者，疾吹其火，传其艾，须其火灭也。（焦当作顦。后世作脾俞，俞、腧通用。毋，无同。）
此言五脏之腧可灸不可刺，而有补泻之法也。五脏之俞，皆在于背，故背中大腧在抒骨之端。大俞者，大抒穴也，去中行督脉经大椎穴左右各开一寸半。其肺俞，以中行三椎为主。心俞，以中行五椎为主。膈俞，以中行七椎为主。肝俞，以中行九椎为主。脾俞，以中行十一椎为主。肾俞，以中行十四椎为主。左右各开中行一寸半，挟中行脊骨而计之，则相去三寸所。故欲得验诸穴者，乃按其处，其中必应之，而内痛乃解，是乃五脏之各俞穴也。但灸之则可，刺之则不可。故邪气盛则泻之，正气虚则补之。凡以灸火而补之者，毋次其火，必待其火之自灭可也。以灸火而泻之者，当疾吹其火，即传递其艾以继之，须其火之速灭可也。

卫气第五十二  ***************************
内所论不止卫气，止有其浮气之不循经者为卫气一句，今以名篇者，揭卫气之为要耳。
黄帝曰：五脏者，所以藏精神魂魄者也；六腑者，所以受水穀而行化物者也。其气内于五脏，而外络支节。其浮气之不循经者为卫气；其精气之行于经者为营气。阴阳相随，外内相贯，如环之无端，亭亭淳淳乎，孰能穷之？然其分别阴阳，皆有标本虚实所离之处，能别阴阳十二经者，知病之所主。候虚实之所在者，能得病之高下。知六腑之气街者，能知解结契绍于门户。能知虚石（当作实。）之坚软者，知补泻之所在。能知六经标本著，可以无惑于天下。
此言营卫脏腑标本之难穷，而能穷之者，可以尽病法而高天下也。人有五脏，精神魂魄赖之以藏；人有六腑，水穀等物赖之以化。六腑为表，其气内连于五脏，而外则络于支节。人有三焦，宗气积于上焦，营气出于中焦，卫气出于下焦。下焦之气升于中焦，以达于上焦，而生此卫气。卫气阳性剽悍，行于皮肤分肉之间，乃浮而在外者也。故曰其浮气之不循经者，为卫气。（《营卫生会篇》云：卫在脉外。）中焦之气降于下焦，而生此营气。营气阴性精专，随宗气以行于经隧之中。故曰其精气之行于经者，为营气。（营在脉中。）卫气昼行于阳经，夜行于阴经。营气由肺经以行于十二经，阴阳相随，外内相贯，如环无端，运行不息。亭亭乎何其理之高且虚也，淳淳乎何其理之浑且微也，孰能穷之？然所以公别阴阳诸经者，皆有标本虚实之处，故能分别手足之十二经者，必能知病之所生在何经也。能候诸经虚实之所在，必能知病之为高为下也。能知六腑之气往来有街，（气有往来之街，见下文于足阳明胃经之气街。）必能知所解、所结、所契、所绍之门户也。（契者，合也。绍者，继也。）能知病虚之为软，病实之谓坚者，必能知刺法补泻之所在也。凡此者，皆以其能知手足六经之标本故耳。真能洞察乎此，而非天下之所能惑矣。前《禁服篇》云可以为天下师者，此也。
岐伯曰：博哉！圣帝之论！臣请尽意悉言之。足太阳之本，在跟以上五寸中，标在两络命门。命门者，目也。足少阳之本，在窍阴之间，标在窗笼之前。窗笼者，耳也。足少阴之本，在内踝下上三寸中，标在背腧与舌下两脉也。足厥阴之本，在行间上五寸所，标在背腧也。足阳明之本，在厉兑，标在人迎颊挟颃颡也。足太阴之本，在中封前上四寸之中，标在背腧与舌本也。
此先言足六经之标本也。足太阳膀胱经之本，在于足外跟以上五寸中，即附阳穴，（附阳本在外踝上三寸，今曰跟上五寸，则踝下至跟有二寸，而踝上又三寸，则当是附阳穴也。）其标在于两络命门。命门者，目也，即睛明穴。晴明，左右有二，故曰两络。（按：本经《根结篇》言：太阳根于至阴，结于命门，命门者，目也。）足少阳胆经之本在窍阴之间，（足第四指端，去爪甲如韭叶。）标在窗笼之前。窗笼者，耳也，即听宫穴也。（《根结篇》同。）足少阴肾经之本在内踝下上三寸中，即交信穴，其标在于背肾俞穴，与舌下两脉，据《根结篇》当是廉泉穴也。（《根结篇》云：少阴起于涌泉，结于廉泉。）足厥阴肝经之本在行间上五寸所，疑是中封穴，标在背之肝俞穴。（《根结篇》云：厥阴根于大敦，结于玉英。）足阳明胃经之本在厉兑，标在人迎颊挟颃颡也。（《根结篇》云：阳明根于厉兑，结于颡大，颡大者，钳耳也。）足太阴脾之本在中封前上四寸之中，疑是三阴交穴，标在背之脾俞与舌本廉泉穴也。（《根结篇》云：太阴根于隐白，结于太仓。）
手太阳之本，在外踝之后，标在命门之上一寸也。手少阳之本，在小指次指之间上二寸，标在耳后上角下外眦也。手阳明之本，在肘骨中，上至别阳，标在颜下，合钳上也。手太阴之本，在寸口之中，标在腋内动也。手少阴之本，在说骨之端，标在背腧也。手心主之本，在掌后两筋之间二寸中，标在腋下下三寸也。
此言手六经之标本也。手太阳小肠经之本，在手外踝之后，（疑养老穴。）标在命门之上一寸（疑是督脉经命门上，即十三椎悬枢。）手少阳三焦经之本，在手小指之四指间上二寸，（当是腋门穴。）标在耳后之上角。（当是丝竹空。）手阳明大肠经之本，在肘骨中，（当是曲池穴。）上至别阳，标在颜下，合于钳上。（疑是胃经头维穴。）手太阴肺经之本，在寸口之中，即太渊穴，标在腋内动脉，即中府穴。手少阴心经之本，在锐骨之端，即神门穴，标在背之心俞穴。手心主，即手厥阴心包络经之本，在掌后两筋之间，即内关穴，标在腋下三寸，即天池穴。
凡候此者，下虚则厥，下盛则热；上虚则眩，上盛则热痛。故石（当作实。）者绝而止之，虚者引而起之。
此言治前各经标本之法也。凡候手足诸经者，在下为本，本虚则厥，盛则热；在上为标，标虚则眩，盛则热而且痛。故盛者实也，当泻之，所谓绝其邪气而止之者是也；虚者当补之，所谓引其正气而起之者是也。
请言气街：胸气有街，腹气有街，头气有街，胫气有街。故气在头者，止之于脑；气在胸者，止之膺与背腧；气在腹者，止之背腧，与冲脉于脐左右之动脉者；气在胫者，止之于气街与承山、踝上以下。取此者，用毫针，必先按而在久，应于手，乃刺而予之。所治者，头痛眩仆，腹痛中满暴胀，及有新积。痛可移者，易已也；积不痛，难已也。
此言气行有街，其止有所，而有所刺之法及所治之病也。首节帝言知六腑之气街者，能知解结契绍于门户，故以四街言之。（本经动输篇有四街，即此是也。）街者，路也。凡气之行于头者，止之于脑。气之行于胸者，止之膺与背腧。（胸之两旁为膺，背腧系膀胱经，凡五脏六腑皆有腧。）气之行于腹者，止之背俞。盖五脏六腑在于腹中，而其俞穴则在于背也。又在前与足阳明胃经冲脉穴，及脐左右之动脉，即足阳明胃经之天枢穴也。气之行于足胫者，止之于气街，此即足阳明胃经之气冲穴，一穴而二名者也。及足太阳膀胱经之承山穴，（在腨下一寸半。）及外踝上下诸穴。然凡取此四街，宜用以《九针论》第七之毫针，必先按其处，而为时既久，其所应手，乃以针刺之。其所治者在头，则主头痛眩仆，在腹则主腹痛中满暴胀，及有新积。但积痛而可以移之者，其病易已；若有积而不痛，则虽治之亦难已也。

论痛第五十三  ***************************
内有针石、火焫之痛耐与不耐等义，故名篇。
黄帝问于少俞曰：筋骨之强弱，肌肉之坚脆，皮肤之厚薄，腠理之疏密各不同，其于针石火焫之痛何如？肠胃之厚薄坚脆亦不等，其于毒药何如？愿尽闻之。少俞曰：人之骨强、筋弱、肉缓、皮肤厚者耐痛，其于针石之痛、人焫亦然。黄帝曰：其耐火焫者，何以知之？少俞答曰：加以黑色而美骨者，耐火焫。黄帝曰：其不耐针石之痛者，何以知之？少俞曰：坚肉薄皮者，不耐针石之痛，于火焫亦然。
此言人于针石火焫，有耐痛与不耐痛之异也。（毒药之胜与不胜，分见末节。）针石者，古人以石为针也。火焫者，艾火也。人之骨强、筋弱、肉缓、皮肤厚者，必耐于痛，凡针石、火焫皆然也。然耐火焫者，又加以黑色而其骨美耳。人之肉坚皮薄者，不耐于痛，凡针石、火焫皆然也。
黄帝曰：人之病，或同时而伤，或易已，或难已，其故何如？少俞曰：同时而伤，其身多热者易已，多寒者难已。
此言人有同病，而有易已、难已之分也。盖多热则邪犹在表，故易已；多寒则邪入于里，故难已耳。
黄帝曰：人之胜毒，伺以知之？少俞曰：胃厚、色黑、大骨及肥者，皆胜毒；故其瘦而薄胃者，皆不胜毒也。（胜，平声。）
此承上文而言人于毒药有胜与不胜之异也。

天年第五十四  ***************************
内以百岁为论，故名篇。
黄帝问于岐伯曰：愿闻人之始生，何气筑为基，何立而为楯，何失而死，何得而主？岐伯曰：以母为基，以父为楯，失神者死，得神者生也。（楯，音盾。《素问·移精变气论》云：得神者昌，失神者亡。）
此言人之始终，皆有所以然之故也。方其始生，赖母以为之基，坤道成物也；赖父以为之楯，阳气以为捍卫也。故失父母之神气则死，若守神气则生矣。
黄帝曰：何者为神？岐伯曰：血气己和，营卫已通，五脏已成，神气舍心，魂魄毕具，乃为成人。
此承上文而言人之所以得神则生也。人有血气，皆已融和，人有营卫，皆己通和，心之志为神，皆舍于心，肝之神为魂，肺之神为魄，皆已毕具，此则人之所以为人，而得此者则生也。
黄帝曰：人之寿夭各不同，或夭寿，或卒死，或病久，愿闻其道。岐伯曰：五脏坚固，血脉和调，肌肉解利，皮肤致密，营卫之行不失其常，呼吸微徐，气以度行，六腑化谷，津液布扬，各如其常，故能长久。（卒，去声。）
此言人有寿夭生死之殊，当观其寿者，而可以推夭者之反是也。
黄帝曰：人之寿百岁而死，何以致之？岐伯曰：使道队以长，基墙高以方，通调营卫，三部三里起，骨高肉满，百岁乃得终。（队，隧同。使，去声。）
此言人之百岁而终者之由也。使道者，水沟也，（俗云人中。）其队道以长；面之地部为基，耳为蔽为墙，乃高以方；营卫之气皆已通调；而面之三里，即三部也，（俗云三亭。）皆已耸起；其骨高，其肉满，所以百岁乃得终也。
黄帝曰：其气之盛衰，以至其死，可得闻乎？岐伯曰：人生十岁，五脏始定，血气己通，其气在下，故好走。二十岁，血气始盛，肌肉方长，故好趋。三十岁，五脏大定，肌肉坚固，血脉盛满，故好步。四十岁，五脏六俯十二经脉皆大盛以平定，腠理始疏，荣华颓落，发颇斑白，平盛不摇，故好坐。五十岁，肝气始衰，肝叶始薄，胆汁始灭，目始不明。六十岁，心气始衰，善忧悲，血气懈惰，故好卧。七十岁，脾气虚，皮肤枯。八十岁，肺气衰，魄离，故言善误。九十岁，肾气焦，四脏经脉空虚，百岁，五脏皆虚，神气皆去，形骸独居而终矣。
此言人之十岁至于三十，以渐而盛；四十至于百岁，以渐而衰也。其气在下，气盛于足之六经也。趋者，较走更疾矣。步者，较趋更缓矣。坐者，较步似倦矣。至五十岁以后，则肝生心，心生脾，脾生肺，肺生肾者，每十岁而日衰，故五十岁肝胆衰，六十岁心气衰，七十岁脾气衰，八十岁肺气衰，九十岁肾气衰，百岁五脏俱衰。善忧悲者，以心主于忧也。好卧者，卫气不精也。魄离，故以肺藏魄者，失其故处也。言善误，肺主言也。肾气焦者，水竭则焦也。
黄帝曰：其不能终寿而死者何如？岐伯曰：其五脏皆不坚，使道不长，空外以张，喘息暴疾，又卑基墙，薄脉少血，其肉不石，数中风寒，血气虚，脉不通，真邪相攻，乱而相引，故中寿而尽也。（数，音朔。中，去声。）
此言人之中寿而尽者，以内虚而外盛也。五脏皆脆，较之五脏坚固者异也。水沟不长，较之使道队以长者异也。其鼻孔向外而张，鼻为肺窍，肺气泄矣。（师传篇云：鼻孔在外，膀胱漏泄。）又肺主气，今肺气不足，故喘息而为暴疾也。基墙甚卑，较之基墙高以方者异也。脉薄血少而肉脆，较之骨高肉满者异也。数中风寒者，以其血气虚，脉道不通，所以真邪相攻而相引也。真为正气，邪为邪气也。


卷之七  ——————————————————————————————————————————————————————————————————————————————————————————

逆顺第五十五  ***************************
内论气有逆顺，用针者当顺治，不可逆治，故名篇。
黄帝问于伯高曰：余闻气有逆顺，脉有盛衰，刺有大约，可得闻乎？伯高曰：气之逆顺者，所以应天地阴阳、四时五行也。脉之盛衰者，所以候血气之虚实有馀不足也。刺之大约者，必明知病之可刺，与其未可刺，与其已不可刺也。
此言气有逆顺，脉有盛衰，刺有大约也。与其已不可刺者，言病既已，而不必刺也。
黄帝曰：候之奈何？伯高曰：《兵法》曰：无迎逢逢之气，无击堂堂之阵。《刺法》曰：无刺熇熇之热，无刺漉漉之汗，无刺浑浑之脉，无刺病与脉相逆者。黄帝曰：候其可刺奈何？伯高曰：上工刺其未生者也，其次刺其未盛者也，其次刺其已衰者也。下工刺其方袭者也，与其形之盛者也，与其病之与脉相逆者也。故曰：方其成也，勿敢毁伤，刺其已衰，事必大昌。故曰：上工治未病，不治已病。此之谓也。（按：《史记》，轩辕之时，神农氏世衰，诸侯相侵伐，轩辕乃习用于戈，以征不享。又按：《龙鱼河图》云：蚩尤兄弟八十一人，兽身人语，铜铁头，食沙，威振天下。黄帝以仁不能禁止，乃仰天而叹。天遣玄女，下授黄帝兵符。《山海经》云：黄帝令应龙攻蚩尤，请风伯、雨师以从。大风雨，黄帝乃下天女曰越以止雨，遂杀蚩尤。二书似渺，然杀蚩尤则真，宜此时亦有兵法。《刺法》曰三句，及下方其盛也四句，又见《素问·疟论》。上古治未病二句，又见《素问·四气调神论》。逢，蒲蒙切。熇，音靠。《诗·板》篇：多将熇熇。朱注云：炽盛也。）
此承上文而言，病有不可刺之义也。上文有与其未可刺一句，故此节乃详明之。自上工以至下工，有此四等，正以见不可刺而刺者之为下工也。逢逢之气，势来迫而其盛者也。堂堂之阵，阵方整而甚众者也。故无迎者，当避其来锐耳。无击者，当击其情归耳。熇熇者，热之甚盛也。漉漉者，汗之甚多也。浑浑者，脉之未清也。此皆邪盛之时，病势与脉气相逆，所以皆不可刺也。上工方病之未生而刺之，其次则虽生而未盛亦刺之，其次则虽盛而已衰亦刺之。惟邪气方袭，或病形正盛，或病势脉气相逆，皆不可刺者也。不可刺而刺之，是之谓下工耳。（按：此篇与《疟论》皆言邪气甚盛，发为甚寒，甚热之际，不可轻刺，正以病势与脉气相逆。然则用药者，亦当先用药于寒热未至之先，不分外感内伤之寒热，皆当如此。若邪气方盛而用药，则寒药反助其寒，热药反助其热，不能解病，而适以增病矣。医者不可不知也。惜乎东垣、丹溪诸君皆未言此，所以后之医者，止有常山止疟等药则露宿早服，而其馀后时而用者，误矣。愚用药，必于邪已衰未盛之时，每获效为甚速云。）

五味第五十六  ***************************
篇内详论五脏所用五味之义，故名篇。
黄帝曰：愿闻穀气有五味，其入五脏分别奈何？伯高曰：胃者，五脏六腑之海也。水穀皆入于胃，五脏六腑皆禀气于胃。五味各走其所喜，穀味酸，先走肝；穀味苦，先走心；穀味甘，先走脾；穀味辛，先走肺；穀味咸，先走肾。穀气津液已行，营卫大通，乃化糟粕，以次传下。（别，彼劣切。下俱同。）
此言五味各先走其所喜也。肝喜酸，心喜苦，脾喜甘，肺喜辛，肾喜咸，故穀气之五味，各先走之也。其曰水穀皆入于胃，五脏六腑皆禀气于胃，即《营卫生会篇》所谓人受气于谷，谷入于胃，以传于肺，五脏六腑皆以受气也。其曰穀气津液已行，营卫大通，乃化糟粕，以次传下，即《营卫生会篇》所谓水穀者，常并居于胃中，成糟粕而俱下于大肠，而成下焦，渗而俱下，济泌别汁，循下焦而渗入于膀胱也。
黄帝曰：营卫之行奈何？伯高曰：谷始入于胃，其精微者先出于胃之两焦，以溉五脏，别出两行营卫之道。其大气之挎而不行者，积于胸中，命曰气海，出于肺，循喉咽，故呼则出，吸则入。天地之精气，其大数常出三入一，故谷不入，半日则气衰，一日则气少矣。（别，音鳖。行，音杭。抟，音团。《周礼·矢人》：凡相笴，欲生而抟。咽，音烟。此节与本经《邪客篇》首节大义相同。）
此言谷化精微之气者，为营气、卫气、大气，以主三焦，而气乃出多入少，故谷不得不续用也。胃纳穀气，脾乃化之，其精微之气先出于中焦，升则行于上焦，由肺而行五脏六腑，所以灌溉五脏也。其降则中焦行于下焦而营气生，其升则下焦至于上焦而卫气生，别出两行营卫之道。其大气（即宗气。）之传而不行者，积于上焦，（即胸中，又名膻中。）命曰气海。（上气海。）主出于肺，循咽喉而出入之。鼻中出气为呼，则气从是出；入气为吸，则气从是入。一呼脉行三寸，一吸脉行三寸，呼吸定息，脉行六寸，积至一昼一夜，计有一万三千五百息，则脉之一十六丈二尺者，亦积行八百十丈矣。但谷化之精气呼则出之，天地之精气吸则入之，其大数：谷化之精气，出之者三分，则天地之精气入之者一分，惟其出多入少，故人半日不再用谷，则谷化之精气衰，至一日则气少。故晁错曰：民生一日不再食则飢者，正此意也。
黄帝曰：谷之五味可得闻乎？伯高曰：请尽言之。五穀：秔米甘，麻酸，大豆咸，麦苦，黄黍辛。五果：枣甘，李酸，慄咸，杏苦，桃辛。五畜，牛甘，犬酸，猪咸，羊苦，鸡辛。五菜：葵甘，韭酸，藿咸，薤苦，葱辛。（秔，粳米。）
此言五穀、五果、五畜、五菜，各有五味也。
五色：黄色宜甘，青色宜酸，黑色宜咸，赤色宜苦，白色宜辛。凡此五者，各有所宜。所谓五色者，脾病者，宜食秔米饭、牛肉、枣、葵；心病者，宜食麦、羊肉、杏、薤；肾病者，宜食大豆黄卷、猪肉、慄、藿；肝病者，宜食麻、犬肉、李、韭；肺病者，宜食黄黍、鸡肉、桃、葱。
此育五色与五味相宜，而五脏之病各有所当用也。黄色属土，甘味属土，脾亦属土，故色之黄者宜甘，而脾病者，主脾气不主，宜食谷果畜菜之甘者以益之。赤色属火，苦味属火，心亦属火，故色之赤者宜苦，而心病者，主心气不足，宜食谷果畜菜之苦者以益之。黑色属水，咸味属水，肾亦属水，故色之黑者宜咸，而肾病者，主肾气不足，宜食谷果畜菜之咸者以益之。青色属木，酸味属木，肝亦属木，故色之青者宜酸，而肝病者，主肝气不足，宜食谷果畜菜之酸者以益之。白色属金，辛味属金，肺亦属金，故色之白者宜辛，而肺病者主肺气不足，宜食谷果畜菜之辛者以益之。此即《宣明五气篇》之所谓五入也。
五禁：肝病禁辛，心病禁咸，脾病禁酸，肾病禁甘，肺病禁苦。
此言五脏之味有五禁，皆五行之相剋者也。金剋木，故肝病禁辛，水剋火，故心病禁咸。木剋土，故脾病禁酸。土剋水，故肾病禁甘。火剋金，故肺病禁苦。此节当与《素问·宣明五气篇》之五禁、本经《九针论》之五裁参看。（按：《宣明五气篇》云：辛走气，气病无多食辛。咸走血，血病无多食咸。苦走骨，骨病无多食苦。甘走肉，肉病无多食甘。酸走筋，筋病无多食酸。是谓五禁。又按：《九针论》云：病在筋，无食酸。病在气，无食辛。病在骨，无食咸。病在血，无食苦。病在肉，无食甘。）
肝色青，宜食甘，秔米饭、牛肉、枣、葵皆甘。心色赤，宜食酸，犬肉、麻、李、韭皆酸。脾色黄，宜食咸，大豆、琢肉、慄、藿皆咸。肺色白，宜食苦，麦、羊肉、杏、薤皆苦。肾色黑，宜食辛，黄黍、鸡肉、桃、葱皆辛。
此文言五脏有宜食之味，皆自其所苦者而治之也。《素问·脏气法时论》云：肝苦急，急食甘以缓之；心苦缓，急食酸以收之；脾苦湿，急食苦以燥之；肺苦气上逆，急食苦以泄之；肾苦燥，急食辛以润之。至末又云：肝色青，宜食甘，粳米、牛肉、枣、葵皆甘。心色赤，宜食酸，小豆、（本经作麻。）大肉、李、韭皆酸。肺色白，宜食苦，麦、羊肉、杏、薤皆苦。脾色黄，宜食咸，大豆、豕肉、慄、藿皆咸。肾色黑，宜食辛，黄黍、鸡肉、桃、葱皆辛。夫前既日脾苦湿，急食苦以燥之，而后乃云脾色黄，宜食咸。启玄子云：究斯宜食，乃调利机关之义也。肾为胃关，脾与胃合，故假咸柔软以利其关，关利而胃气乃行，胃行而穀气方化。故脾之宜味，与各脏不同也。此节与《素问》同。

水胀第五十七  ***************************
内有水与肤胀字义，故名篇。
黄帝问于岐伯曰：水与肤胀、鼓胀、肠覃、石瘕、石水，何以别之？
此帝欲明诸证之义而问之也。盖诸证病异而形相似，故宜有以别之耳。
岐伯答曰：水始起也，目窠上微肿，如新卧起之状，其颈脉动，时咳，阴股间寒，足胫肿，腹乃大，其水已成矣。以手按其腹，随手面起，如里水之状，此其候也。
此言水之证也。病方起时，目之下为窠，（俗云卧蚕。）其微有所肿，如新卧起之状。大抵人之卧起者，其目窠上必肿也。颈脉即人迎穴也，此脉动于颈，而咳动于内，在阴股则冷，在足颈则肿，在上腹则大，以手按其腹，则随手而起，如里水状，此水病已成而可验者也。（按：《素问·阴阳别论》云：三阴结谓之水。启玄子云：三阴结，谓脾肺之脉俱寒结也。脾肺寒结则气化为水。又按：本经五癃津液别篇有云：五穀之津液和合而为膏者，内渗入于骨空，补益脑髓，而下流于阴股。阴阳不和，则使液溢而下流于阴，髓液皆减而下，下过度则虚，虚故腰背痛而胫酸，阴阳气道不通，四海闭塞，三焦不泄，津液不化，水穀并于肠胃之中，别于回肠，留于下焦，不得渗膀胱，则下焦胀，水溢则为水胀。又按：《论疾诊尺篇》言：风水肤胀，视人之目窠上微肿，如新卧起状，其颈脉动，时咳，按其手足，窅而不起。则当知随手而起，为有水无风；窅而不起，为有风有水也。）
黄帝曰：肤胀何以候之？岐伯曰：肤胀者，寒气客于皮肤之间，[鼓/空][鼓/空]然不坚，腹大，身尽肿，皮厚，按其腹窅而不起，腹色不变，此其候也。
此言肤胀之证也。寒气客于皮肤之间，其声[鼓/空][鼓/空]然而不坚，其腹大，其身尽肿，其皮厚，但按其腹则窅而不起，其腹色亦不变，此肤胀之为候也。（按：《论疾诊尺篇》之风水肤胀，当为感风而成，此肤胀者乃曰寒气所客，似宜有风寒之异。且彼言按其手足窅而不起，此曰按其腹窅而不起，则当知窅而不起相同，特有手足与腹之异，宜详辨之。）
鼓胀何如？岐伯曰：腹胀，身皆大，大与肤胀等也，色苍黄，腹筋起，此其候也。
此言鼓胀之候也。腹胀而周身皆大，大与肤胀相等，但其色苍黄，腹中筋起为候耳。（按：鼓胀与肤胀等，不言按之起与不起，当亦是不起者，惟其腹筋起者为辨。又按：《素问·腹中论》黄帝曰：有病心腹满，旦食则不能暮食，名为何病？岐伯曰：名为鼓胀，治之以鸡矢醋，一剂知，二剂已。此方果有奇验云。）
肠覃何如？岐伯曰：寒气客于肠外，与卫气相搏，气不得营，因有所繫，癖而内著，恶气乃起，瘜肉乃主。其始生也，大如鸡卵，稍以益大，至其成，如杯子之状，久者离岁，按之则坚，推之则移，月事以时下，此其候也。
此言肠覃之证也。寒气客于肠之外，卫气有时而入，寒气与卫气相搏，卫气不得营运，彼此相系，癖而内著于肠，致使恶气从兹而起，瘜肉乃生。其始生也，大如鸡卵，及其成也，如杯子之状。久者，岁以度岁，非止一岁，用手按之则坚，推之则移，附于肠外，而不在胞中，故月事以时而下，此肠覃之为候也。
石瘕何如？岐伯曰：石瘕生于胞中，寒气客于子门，子门闭塞，气不得通，恶血当泻不泻，衃以留止，日以益大，状如杯子，月事不以时下。皆生于女子，可导而下。
此言石瘕之证也。石瘕必生于胞中，正以寒气客于子门，子门闭塞，气不得通于外，恶血之在内者当泻不泻，恶血者，名为衃血，留止于胞中，日以益大，其状亦如杯子。惟石瘕生于胞中，而不在肠外，故月事不以时下，此其所以为候也。然肠覃、石瘕皆生于女子，治之者，可导而下之。（按：肠覃由寒气客于肠外而始，石瘕由寒气客于子门而始。元时罗谦夫著《卫生宝鉴》，有唏露丸、见睍丸等法以治二病。）
黄帝曰：肤胀、鼓胀可刺耶？岐伯曰：先泻其胀之血络，后调其经，刺去其血络也。
此言刺肤胀、鼓胀之法也。二胀皆有血络，须先泻之，后当分经以调之。其有血络，又当再刺去之可也。（按：帝有石水之问，而伯无所答。《素问·阴阳别论》多阴少阳曰石水，少腹肿，与此同。但本篇所谓水，则即阴阳别论之所谓三阴结谓之水，与石水不同。）

贼风第五十八  ***************************
内有贼风，故名篇。
黄帝曰：夫子言贼风邪气之伤人也，令人病焉。今有其不离屏蔽，不出室穴之中，卒然病者，非不离贼邪气，其故何也？岐伯曰：此皆尝有所伤于湿气，藏于血脉之中，分肉之间，久留而不去，若有所堕坠，恶血在内而不去，卒然喜怒不节，饮食不适，寒温不时，腠理闭而不通。其开而遇风寒，则血气凝结，与故邪相袭，则为寒痹。其有热则汗出，汗出则受凤，虽不遇贼风邪气，必有因加而发焉。
此言人有故邪，而又有新感，虽不必有贼风邪气之甚，而亦足以病也。贼风，即《上古天真论》等篇之所谓虚邪贼风也。夫以贼风邪气伤人，而至于病者，固其常也。今有处于屏蔽室穴中，而卒然有病，则本离于贼风邪气，而复有此病，帝之所以疑也。伯言虽非贼风邪气之甚，然亦必有故邪与新感也。盖尝有所伤于湿气，或因堕坠，或有恶血在其中，又猝然有喜怒、饮食、寒温各失其常，所以腠理闭而不通也。及其腠理开，而或遇风寒，则血气凝结，与湿气恶血等之故邪相袭，（如《春秋》齐师袭莒之袭。）则为寒痹。即《痹论》之所谓寒气胜者，为痛痹也。斯时也，正以有热则汗出，汗出则受风，虽不遇贼风邪气，必因有所加，而病由此发也。
黄帝曰：夫子之所言者，皆病人之所自知也，其毋所遇邪气，又毋憷惕之所志，卒然而病者，其故何也？惟有因鬼神之事平？岐伯曰：此亦有故邪，留而未发，因而志有所恶，及有所慕，血气内乱，两气相搏，其所从来者微，视之不见，听而不闻，故似鬼神。（毋，无同。恶，去声。）
此言有故邪而复动于情，故病似鬼神，而非鬼神也。帝疑上文所言为病，皆病人之所自知，有等不遇邪气，无所憷惕，即卒然为病，此必有因于鬼神之事。伯曰人有湿气恶血等之故邪，留而未发，因病人素所不知，因而偶有所触，或好或恶，则血气内乱、故邪与新志相搏，遂尔为病。此其所从来者甚微，非见闻之所能及，故人不知其故，而以鬼神为疑，乃似鬼神而非鬼神也。
黄帝曰：其祝而已者，其故何也？岐伯曰：先巫者，因知百病之胜，先知其病之所从生者，可祝而已也。
此承上文而言病之所以祝由而已者，非病之由于鬼神也。夫病既非鬼神，有等祝之而可已者，正以先巫者，因知百病之胜，如运气及脏腑相剋之胜气为病，又知此人病所从生，《左传》史嚣曰：神聪明正直而一者也。今即其病有祝之，遂祐其素善，鉴其诚心，而病斯已矣。

卫气失常第五十九  ***************************
黄帝曰：卫气之留于腹中，稸积不行，菀蕴不得常所，使人肢胁胃中满，喘呼逆息者，何以去之？伯高曰：其气积于胸中者，上取之；积于腹中者，下取之；上下皆满者，傍取之。黄帝曰：取之奈何？伯高对曰：积于上，泻大迎、天突、喉中；积于下者，泻三里与气街；上下皆满者，上下取之，与季胁之下一寸；（一本云季胁之下深一寸。）重者，鸡足取之。诊视其脉，大而弦急，及绝不至者，及腹皮急甚者，不可刺也。黄帝曰：善。（菀，音郁。）
此言卫气之积于内者，有所当刺之处，及有不可刺之时也。《素问·痹论》有云：卫者，水穀之悍气也，其气剽悍滑利，不能入于脉也，故循皮肤之中，分肉之间，熏于肓膜，散于胸腹。今卫气不能行于皮肤肓膜，而乃留于腹中，稸积不行，郁蕴不得常所，使人在旁病于肢胁，在中病于胃中，则为胸为腹，在其中矣。其病䐜满，发为喘呼逆息者，此皆何以去之，伯高言：凡卫气之积于胸中，当取之于上，如足阳明胃经之大迎穴，任脉经之天突、廉泉穴。积于在下之腹中，（对胸中而言，故谓腹为下。）当取之于下，泻足阳明胃经三里、气街穴。胸中与腹中俱满，则为上下皆满，当取之于旁，及上下皆取之，即大迎、天突、廉泉、三里、气街皆是也；与季胁下一寸，即足厥阴肝经章门穴。其积重者，即攒针以刺之，如鸡足之状。然又诊视其脉，大而弦急，乃邪气正盛，宜避其来锐；若脉绝不至，则正气极衰，宜防其过泄；及腹皮急甚，亦邪盛正衰所致，皆不可轻刺之也。
黄帝问于伯高曰：何以知皮肉气血筋骨之病也？伯高曰：色起两眉薄泽者，病在皮。唇鱼青、黄、赤、白、黑者，病在肌肉。营气濡然者，病在血气。目色青、黄、赤、白、黑者，病在筋。耳焦枯受尘垢，病在骨。
此言皮肉气血筋骨之病，皆有可验之处也。欲知皮病，当验两眉，盖两眉间即阙中，为肺之部，而肺合于皮，故观两眉间色起薄泽者，则知病之在皮也。欲知肌肉之病，当验之唇，盖唇主于脾，而脾主肌肉，故观唇色有青、黄、赤、白、黑者，则知病之在肌肉也。欲知血气有病，当观之于营气，但营气无形，而濡然多汗，则知病之在血气也。欲知筋之有病，当验之于目，盖肝主筋，而目为肝之窍，故观目色有青、黄、赤、白、黑者，则知病之在筋也。欲知骨之有病，当验之于耳，盖肾主骨，而耳为肾之窍，故观其耳之焦枯受垢者，则知病之在骨也。
黄帝曰：病形何如？取之奈何？伯高曰：夫百病变化，不可胜数，然皮有部，肉有柱，血气有输，骨有属。黄帝曰：愿闻其故。伯高曰：皮之部，输于四末；肉之柱，在臂胫诸阳分肉之间，与足少阴分间；血气之输，输于诸络，气血留居，则盛而起筋部，无阴无阳，无左无右，候病所在；骨之属者，骨空之所以受益，而益脑髓者也。黄帝曰：取之奈何？伯高曰：夫病变化，浮沉深浅，不可胜穷，各在其处，病间者浅之，甚者深之；间者少之，甚者众之。随变而调气，故曰上工。（数，上声。胜，平声。间，去声。）
此承上文而言皮肉气血筋骨之病，各有病所，及有治法也。欲知皮之有病者，必有其部，盖皮之为部，输运于四支。欲知肉之有病者，必有其柱，盖肉之为柱，上则为臂，下则为胫，乃手足六阳经与足少阴肾经分肉之间也。欲知气血之有病者，必有其输，盖血气之为输，在于诸经之络穴，若气血留居，则盛而筋起，但以筋为主，不必分阴经阳经，或左或右，而止候其筋之为病耳。欲知骨之有病者，必有其属，盖骨之为属，凡一身之骨空其所受益者皆是也，而骨又与脑通，又皆所以益其脑髓耳。故取穴以刺之者，亦惟于皮肉气血筋骨，各视其处，病间者，则浅刺之而针少；病甚者，则深刺之而针多。随其变化而调之，是之谓上工也。
黄帝问于伯高曰：人之肥瘦大小寒温，有老壮少小，别之奈何？（少、别，俱去声。）
此帝即人之肥瘦寒温，老壮少小，而欲分别之也。大小者，身之大小也。寒温者，身寒暖也。
伯高对曰：人年五十以上为老，二十以上为壮，十人以上（当作下。）为少，六岁以上（当作下。）为小。
此伯高言人之老壮少小，以年而别之也。
黄帝曰：何以度知其肥瘦？伯高曰：人有肥有膏有肉。黄帝曰：别此奈何？伯高曰：膕肉坚，（一本云膕内。）皮满者，肥。膕肉不坚，皮缓者，膏。皮肉不相离者，肉。（膕，音国。）
此言人之有肥、有膏、有肉者之分也。肥者，犹言壮也。膝后曲处为膕。膏，者，油也。脂者，骨中髓也。
黄帝曰：身之寒温何如？伯高曰：膏者，其肉淖，而粗理者身寒，细理者身热。脂者，其肉坚，细理者热，粗理者寒。
此言人身之有冷热也。大凡人之多膏者，其肉必淖，但腠理粗则其身寒，若细则身热也。人之多脂者，其肉必坚，但腠理粗则其身寒，若细则身热也。
黄帝曰：其肥瘦大小奈何？伯高曰：膏者，多气而皮纵缓，故能纵腹垂腴。肉者，身体容大。脂者，其身收小。
此言人身有肥瘦大小也。大凡人之有膏者，其气必多，而皮自纵缓，故能纵腹垂腴，此之谓肥也。反是则为瘦矣。人之有肉者，其身体自然容大，此之为大也。人之有脂者，其身必收小，此之谓小也。上文帝问肥瘦，而伯高止以肥、膏、肉三义为对，其肥瘦犹未分也。故帝于此并问之耳。
黄帝曰：三者之气血多少何如？伯高曰：膏者多气，多气者热，热者耐寒。肉者多血，多血则充形，充形则平。脂者其血清，气滑少，故不能大。此别于众人者也。
此言人之有膏、有肉、有脂者，其气血各有多少，而身之冷热遂别也。膏者，其气必多，多气则身必热，故能耐寒也。肉者，其血必多，多血则形充，而不寒不热也。脂者，其血必清，而气必滑且少，故其身形不大，而必能耐寒也。此三者必异于众，而不能多也。
黄帝曰：众人奈何？伯高曰：众人皮肉脂膏不能相加也，血与气不能相多，故其形不小不大，各自称其身，命曰众人。（称，去声。）
此言人之众者，其形不大不小，必其皮肉脂膏血气之不加多也。
黄帝曰：善。治之奈何？伯高曰：必先别其三形，血之多少，气之清浊，而后调之，治无失常经。是故膏人，纵腹垂腴；肉人者，上下容大；脂人者，虽脂不能大也。
此言治三形者，必别其气血之多少清浊也。三形者，即膏人、肉人、脂人也。

玉版第六十  ***************************
末有著之玉版，以为重宝，故名篇。《素问》有《玉版论要》，亦著之玉版也。
黄帝曰：余以小针为细物也，夫子乃言上合之于天，下合之于地，中合之于人，余以为过针之意矣，愿闻其故。岐伯曰：何物大于天乎？夫大于针者，惟五兵者焉。五兵者，死之备也，非生之具。且夫人者，天地之镇也，其不可不参乎？夫治民者，亦惟针焉。夫针之与五兵，其孰小乎？（按：《管子》曰：蚩尤受卢山之铜，而作五兵。则黄帝时即有五兵。一弓，二殳，三矛，四戈，五乾。一云东方矛，南方弩，中央剑，西方戈，北方铩也。）
此言小针合于三才者，以其较之五兵，而其功用为尤大也。五兵虽大，乃所以备死，而非平日治生之具，小针虽小，乃所以治民之生，而不待备死而后用也，较之五兵，其功用合于三才，而非可以小补言者宜矣。
黄帝曰：病之生时，有喜怒不测，饮食不节，阴气不足，阳气有馀，营气不行，乃发为痈疽。阴阳不通，两热相搏，乃化为脓，小针能取之乎？岐伯曰：圣人不能使化者，为其邪不可图也。故两军相当，旗帜相望，白刃阵于中野者，此非一日之谋也。能使其民令行禁止，士卒无白刃之难（去声。）者，非一日之教也，须臾之得也。夫至使身被痈疽之病，脓血之聚者，不亦离道远乎？夫痈疽之生，脓血之成也，不从天下，不从地出，积微之所主也。故圣人自治于未有形也，愚者遭其已成也。黄帝曰：其已形不予遭，脓已成不予见，为之奈何？岐伯曰：脓已成，十死一生，故圣人弗使已成，而明为良方，著之竹帛，使能者踵而传之后世，无有终时者，为其不予遭也。（按：《史记》云：轩辕之时，神农世衰，诸候相侵伐。轩辕习用于戈，以征不享。炎帝侵陵诸候，黄帝与战于坂泉之野；蚩尤作乱，又与战于涿鹿之野。则旗帜白刃陈于中野者，信有之也。）
此言痈疽生于积微，其已成而难化者，为其失候养之道，而圣人悯之，故必遣之以良方也。阴气者，营气也。阳气者，卫气也。惟营气不足，卫气有馀，故营气不足，痈疽乃发，脓随热聚，小针难取。正以邪盛难化，犹用兵者，其谋非止于一日，其远难正在于须臾，诚不可不慎也。况生此痈疽之人，使身被痈疽，而脓血已聚，惟其远修养之道耳。讵知痈疽由微而积，圣人自治于未有成形之始，愚者则遭于既已成形之后，所以治之失其时也。然而不得与圣人相遭相见，而圣人虑其脓血已成，多死少生，乃著为良方以传之。彼小针者，虽可以治民，而非可以治痈疽也亦明矣。
黄帝曰：其已有脓血而后遭乎？不道之以小针治乎？岐伯曰：以小治小者其功小，以大治大者多害，故其已成脓血者，其惟砭石铍锋之所取也。
此言痈疽已成脓血者，惟治之以砭石、铍针、锋针而已。以小治小者其功小，故不可用小针也。以大治大者多害，故铍锋之外．不可轻用也。唯砭石者，以石为针，及铍针、锋针，皆可以取之耳。本经《九针论》：四曰锋针，取法于絮针。筒其身，锋其末，长一寸六分，主痈热出血。五曰铍针，取法于剑锋，广二分半，长四寸，主大痈脓两热争者也。又见本经第一篇《九针十二原》中。
黄帝曰：多害者，其不可全乎？岐伯曰：其在逆顺焉。黄帝曰：愿闻逆顺。岐伯曰：以为伤者，其白眼青，黑眼小，是一逆也。内（纳同。）药而呕者，是二逆也。腹痛渴甚，是三逆也。肩项中不便，是四逆也。音嘶色脱，是五逆也。除此五者为顺矣。（便，去声。）
此言痈疽之难全者，唯验其病势之五逆，而五顺可反推矣。人之目虽为肝之外候，然又分属于五脏。其白眼属肺，今反青，是肝邪侮所不胜，当为肺气衰也。黑眼者，即眼之睛也，属于肝，今反小，乃肝气衰也，（后世眼科以两眦属心，眼白属肺，眼珠属肝，上下泡属脾，瞳子属肾，为五轮。）非一逆而何？纳药而呕，乃脾气衰也，非二逆而何？腹痛者邪甚，渴甚者火盛，非三逆而何？肩属手之三阳，项属手足六阳及督脉经，今肩项不便，是阳盛阴虚也，非四逆而何？音嘶者肺衰也，色脱者五脏衰也，非五逆而何？若除此五者则为顺矣。
黄帝曰：诸病皆有逆顺，可得闻乎？岐伯曰：腹胀身热脉大，是一逆也；腹鸣而满，四肢清，泄，其脉大，是二逆也；衄而不止，脉大，是三逆也；咳且溲血，脱形，其脉小劲，是四逆也；咳，脱形，身热，脉小以疾，是谓五逆也。如是者不过十五日而死矣。其腹大胀，四末清，脱形，泄甚，是一逆也；腹胀便血，其脉大时绝，是二逆也；咳，溲血，形肉脱，脉搏，是三逆也；呕血，胸满引背，脉小而疾，是四逆也；咳呕腹胀，且飧泄，其脉绝，是五逆也。如是者，不过一时而死矣。工不察此者而刺之，是谓逆治。
此言诸病皆有逆顺，有五逆之半月而死者，有五逆之一时而死者，医工不可以逆治之也。腹满身热，而其脉亦大，是邪正盛也，非一逆而何？腹鸣而满，四肢清冷，后又下泄，阴证也，而其脉又大，是阴证得阳脉也，非二逆而何？衄血不止，阴证也，而其脉又大，亦阴证得阳脉也，非三逆而何？在上为咳，在下溲血，又且脱形，正气已衰也，而其脉之小者带劲，是邪犹未衰，非四逆而何？其声咳，其形脱，其身热，正衰火盛也，而脉之小者带疾，是邪亦未衰，非五逆而何？此其所以半月而死也。又有腹大而胀，四肢则冷，而其形既脱，其泄又甚，非一逆而何？腹胀于中，便血于下，乃阴证也，而其脉又大，且时绝，是大为阳脉，绝为死脉，非二逆而何？在上为咳，在下溲血，其形已脱，火盛水亏也，而脉又搏击，非三逆而何？呕血而胸满引背，脉固宜小，而小中带疾，虚而火盛也，非四逆而何？上为咳呕，中为腹胀，下为飧泄，病已虚也，而其脉则绝，非五逆而何？此其所以不及一时而死也。（夫曰一时者，一周时也，乃一日之意。）五逆不可刺而刺之，是谓逆治之耳。
黄帝曰：夫子之言针甚骏，以配夭地，上数天文，下度地纪，内别五脏，外次六腑，经脉二十八会，尽有周纪，能杀生人，不能起死者，子能反之于？岐伯曰：能杀生人，不能起死者也。黄帝曰：余闻之则为不仁，然愿闻其道弗行于人。岐伯曰：是明道也，其必然也，其如刀剑之可以杀人，如饮酒使人醉也，虽勿诊犹可知矣。黄帝曰：愿卒闻之。岐伯曰：人之所受气者，谷也。谷之所注者，胃也。胃者，水穀气血之海也。海之所行云气者，天下也。胃之所出气血者，经隧也。经隧者，五脏六腑之大络也，迎而夺之而已矣。黄帝曰：上下有数乎？岐伯曰：迎之五里，中道而止，五至而已，五往而脏之气尽矣，故五五二十五而竭其输矣。此所谓夺其天气者也，非能绝其命而倾其寿者也。黄帝曰：愿卒闻之。岐伯曰：闚门而刺之者，死于家中；入门而刺之者，死于堂上。黄帝曰：善平方！明哉道！请著之玉版，以为重宝，传之后世，以为刺禁，令民勿敢犯也。（闚，窥同。）
此言针之能杀生人者，在于夺其五里，以竭经隧之气，此其所以为刺禁也。二十八会者，手足十二经，左右相同，共有二十四脉，加以两跷督任，共为二十八会也。世有能于生人则杀之，死人则不能起之，此问之者固为不仁，而闻之而弗行，正所以明道也。故能杀生人之缪，真如刀剑之杀人，如酒之醉人，虽勿诊视之，而可以预知也。何也？试观海之行云气者，本于地气上为云，而后云气行于天之下也。胃之有气血，本于穀气所化，而后血气行于十二经之隧也。是经隧者，诚为五脏六腑之大脉络耳。迎其气之来，而有以夺之，针能杀生人矣。故究其上下各经之数，（上下，手足也。）不必尽脏腑之穴以刺之，止即五里穴以夺其气，（按：五里系手阳明大肠经穴，肘上三寸，向里大脉中央，前《本输篇》云：尺动脉在五里，五输之禁也。《素问·气穴论》云：大禁二十五，在天府下五寸。）约至中道而止针，候其气之来者，五至而已，针凡五往以夺之，而此脏之气尽矣，及夺至二十五次，而五脏输穴之气皆已竭矣。此乃夺其天气，非由命之自绝，寿之自倾，实所以杀此生人也。又何也？吾窥门而见其刺，其人当死于家中；吾入门而见其刺，其人当死于堂上。死之最易，又如是耶。

五禁第六十一  ***************************
内有五禁、五夺、五过、五逆、九宜等法，然以五禁为首，故名篇。
黄帝问于岐伯曰：余闻刺有五禁，何谓五禁？岐伯曰：禁其不可刺也。黄帝曰：余闻刺有五夺。岐伯曰：无泻其不可夺者也。黄帝曰：余闻刺有五过。岐伯曰：补泻无过其度。黄帝曰：余闻刺有五逆。岐伯曰：病与脉相逆，命曰五逆。黄帝曰：余闻刺有九宜。岐伯曰：明知九针之论，是谓九宜。
此言刺家有五禁、五夺、五过、五逆、九宜之分也。
黄帝曰：何谓五禁？愿闻其不可刺之时。岐伯曰：甲乙日自乘，无刺头，无发蒙于耳内；丙丁日自乘，无振埃于肩喉廉泉；戊己日自乘四季，无刺腹去爪泻水；庚辛日自乘，无刺关节于股膝；壬癸日自乘，无刺足胫。是谓五禁。
此详言五禁之实也。天干应于人身，头为甲乙；肩喉为丙丁；戊己为手足四肢，合辰戌丑未之四季；庚辛应股膝；壬癸应足胫。故凡天干自乘之日，皆无刺之。发蒙、振埃，俱刺法名目，见本经刺节真邪篇。
黄帝曰：何谓五夺？岐伯曰：形肉已夺，是一夺也；大夺血之后，是二夺也；大汗出之后，是三夺也；大泄之后，是四夺也；新产及大血之后，是五守也。此皆不可泻。
此详言五夺之实也。泻者，针之泻去也。然用药亦犹是矣。
黄帝曰：何谓五逆？岐伯曰：热病脉静，汗已出，脉盛躁，是一逆也；病泄，脉洪大，是二逆也；著痹不移，䐃肉破，身热，脉偏绝，是三逆也；淫而夺形，身热，色夭然白，及后下血衃，血衃笃重，是谓四逆也；寒热夺形，脉坚搏，是渭五逆也。（著，著同。）
此详言五逆之实也。凡热病者，脉宜洪，今反静，是邪盛正衰也；汗已出，脉宜静，今反盛躁，是邪气犹盛也，是一逆也。凡病泻者，脉宜静，今反洪大，是邪气犹盛也，是二逆也。著痹不能转移，其䐃肉已破，其身热，脉宜洪盛，今已偏绝，盖偏则一手全无，绝则二手全无也，是三逆也。人有好淫而形肉已夺，其身发热，其色夭然而白，又乃去后复有衃血，其血之凝黑者且多而笃重，是四逆也。人有久发寒热，而形体已夺，脉软则邪散，今坚而且搏，是谓五逆也。

动输第六十二  ***************************
内论手太阴、足少阴、足阳明之输穴独动不休，故名篇。
黄帝曰：经脉十二，而手太阴、足少阴、阳明独动不休，何也？岐伯曰：是明胃脉也。胃为五脏六腑之海，其清气上注于肺，肺气从太阴而行之，其行也，以息往来，故人一呼脉再动，一吸脉亦再动，呼吸不已，故动而不止。黄帝曰：气之过于寸口也，上十焉息？下八焉伏？何道从还？不知其极。岐伯曰：气之离脏也，卒然如弓弩之发，如水之下岸，上于鱼以（已同。）反衰，其馀气衰散以（已同。）逆上，故其行微。
此因帝问肺、肾、胃经之脉独动不休，而先以肺言之也。手足经脉共有十二，唯手太阴肺经、足少阴肾经、足阳明胃经其脉独动不休，即如肺之太渊，肾之太溪、胃之冲阳，诚动之不休也。他经之脉行之甚微，似有所休，故问耳。伯乃以肺经言之。盖肺脉虽行于肺，而实始之于胃，是必明之于胃脉，而后可以知肺脉也。胃为五脏六腑之海，受水穀之气，以生精微之气，其积于上焦者，名曰宗气；（又名大气。）其由中焦以降于下焦而生者，名曰营气，所谓清者为营是也，故此篇遂名之曰清气；出下焦以升于中上二焦而生者，名曰卫气，所谓浊者为卫是也，故下节名曰悍气。是清气随宗气以行于经脉之中，始从中焦注于肺，从太阴经而行之，由是而行于手阳明大肠经、足阳明胃经、足太阴脾经、手少阴心经、手太阳小肠经、足太阳膀胱经、足少阴肾经、手厥阴心包络经、手少阳三焦经、足少阳胆经、足厥阴肝经，又自肝经以行于肺经。其行也，以息往来，盖一呼一吸总为一息，惟其一呼脉乃再动，一吸脉亦再动，一呼一吸脉乃四动，闰以太息，脉乃五动，呼吸不已，故动而不止。良由寸口者，即手太阴经之太渊穴，十二经脉必会于此，此脉之所动而不休也。然脉之过于寸口也，上之从息而行者可拟十分，下之伏于脏内者可拟八分，但不知其何道而来，何道而还，罔有抵极，帝之所以复问也。（大义见本经《经脉篇》，本帝所言，而此又问者，岂明而欲复明耶？抑亦此问在《经脉篇》前耶？）伯言脉气之离于各脏也，如矢之离于弓弯，如水之下于岸，矢发则往，水下则流，及其会于寸口，上于鱼际，则会于肺经矣。又从肺经而行之。一昼一夜共五十度，但其上鱼之际，十焉在息，下鱼之后，八焉伏脏，故上鱼既已，则气似反衰。及其馀气衰散既已，则又逆而上之于鱼，是以各经上鱼之后，行之甚微，惟肺则为百脉所朝，而独动不休者，非他经之可同也。
黄帝曰：足之阳明，何因而动？岐伯曰：胃气上注于肺，其悍气上冲头者，循咽，上走空窍，循眼系，入络脑，出顑，下客主人，循牙车，合阳明，并下人迎，此胃气别走于阳明者也。故阴阳上下，其动也若一。故阳病而阳脉小者为逆，阴病而阴脉大者为逆。故阴阳俱静俱动，若引绳相倾者病。（顑，《玉篇》《海篇》音坎。皆释云：飢黄起行。今曰出顑，及本经《癫狂》等篇皆有顑痛，此必有定所，疑是顑、颔通用，当读顑为颔。）
此言胃脉动之不休也。三焦之气皆从胃气而生，营气随宗气以上注于肺而行之；其悍气者，卫气也，卫气受气于上焦，为纯阳之气，剽悍滑利，天明目张则上冲于头，循内咽喉上走空窍，循于眼系，以出于足太阳膀胱经之睛明穴，历攒竹、曲差、五处、承光、通天、络郄等穴，人络于脑，复出于颔下足少阳胆经之客主人，（一名上关，耳前起骨上廉，开口有空，张口取之乃得。）循胃经之牙车，（一名机关，一名曲牙，耳下曲颊端，耳前陷中，开口有空。今牙车当是颊车。）合于阳明之经隧，并下胃经之人迎，（一名五会，颈大脉动应手，夹结喉两旁一寸半，仰而取之，以候五脏气。）此虽卫气所行，实内之胃气出而别走于阳明之经隧者也。故其昼行于阳经，夜行于阴经。然阴阳升降，其动也若一，故人有阳病，脉宜洪大，其胃脉反小者为逆，以阳病宜见阳脉也。人有阴病，脉宜沉细，其胃脉反大者为逆，以阴病宜见阴脉也。故阳病而俱静，阴病而俱动，若引绳以相倾者必病。此胃脉所以动之不休，而亦可以验诸病也。以卫气之行，即胃气以为之主耳。
黄帝曰：足少阴何因而动？岐伯曰：冲脉者，十二经之海也。与少阴之大络起于肾下，出于气街，循阴股内廉，邪（斜。）入膕中，循胫骨内廉，并少阴之经，下入内踝之后，入足下。其别者，邪入踝，出属附上，入大指之间，注诸络以温足胫，此脉之常动者也。
此言肾脉动之不休也。脉有奇经者八，其冲脉者，为十二经之海，与足少阴肾经之大络起于肾下，出于足阳明胃经之气街，（即气冲，归来下二寸，夹脐相去四寸，鼠鼷上一寸，动脉应手宛宛中。）复循阴股内廉，斜入膝后曲处之膕中，循胫骨内廉，并本经少阴之经，下入内踝之后，经复溜、水泉、照海、大钟等穴，入于足下之涌泉。其别支者，方其斜入内踝之时，出而属于足面之跗上，入大指之间，注诸络以温足胫，此肾脉之所以常动不休也。由此观之，则肺脉动之不休者，以营气随宗气而行诸经，其诸经之脉朝于肺也。胃脉动之不休者，以卫气出于胃而行之不已也。肾脉动之不休者，以冲脉与肾脉并行而行之不已也。此其所以异于诸经也欤？
黄帝曰：营卫之行也，上下相贯，如环之无端。今有其卒然遇邪气，及逢大寒，手足懈惰，其脉阴阳之道，相输之会，行相失也，气何由还？岐伯曰：夫四末阴阳之会者，此气之大络也。四街者，气之径路也。故络绝则径通，四末解则气从台，相输如环。黄帝曰：善。此所谓如环无端，莫知其纪，此之谓也。
此言营卫之行相输如环，非邪气大寒之所能失也。帝问营气随宗气，以行于经隧之中，始于手太阴而终于足厥阴，卫气行于各经皮肤分肉之间，始于足太阳而终于足太阴，阴阳诸经相贯而行，如环无端。但卒然遇邪气大寒，则手足懈惰，其脉气所行阴阳之道，输运之会，宜乎其相失也，则营气何由而还，复欲始于手太阴以终于足厥阴？卫气亦何由而还，复欲始于足太阳以终于足太阴者？难矣！伯言四肢为四末，（如谓末才为末。）乃阴阳诸经所会，而为营卫二气之大络也。四街者，即本经《卫气篇》之所谓胸气有街，腹气有街，头气有街，胫气有街者是也。此四街为营卫二气之径路，故大络虽或阻绝，而径路则自相通，彼逢邪气大寒之时，手足固尝懈惰，及懈惰已毕而少解，则二气复从而合，相输如环，尚何相失之有哉？

五味论篇第六十三  ***************************
内论五味各有所走，故名篇。
黄帝问于少俞曰：五味入于口也，各有所走，各有所病。酸走筋，多食之令人癃；咸走血，多食之令人渴；辛走气，多食之令人洞心；苦走骨，多食之令人变呕；甘走肉，多食之令人悗心。余知其然也，不知其何由，愿闻其故。（悗，闷同。）
此帝即五味各有所走，而多食各有所病者问之也。癃，小便不通也。洞心者，心内空也。悗心者，心内闷也。
少俞答曰：酸入于胃，其气涩以收，上之两焦弗能出入也，不出即留于胃中，胃中和温，则下注膀胱，膀胱之胞薄以懦，得酸则缩绻，约而不通，水道不行，故癃。阴者，积筋之所终也，故酸入而走筋矣。（《宣明五气篇》云：酸走筋，筋病无多食酸。）
此答言酸之多食令人癃也。盖酸之气味涩滞而收敛，既入于胃之中脘，则上两焦即上中二焦也。（凡篇内言三焦者，俱《营卫生会篇》之三焦，非后三焦。）其气味弗速能出入，乃留于胃中，久则胃中和温，而下注膀胱，膀胱为胞之室，胞在其中，其体薄，其气懦，得此酸味则缩而且绻，所以约而不通，水道不行而为癃也。至于外而为阴器者，乃一身之筋于此而终，彼肝既主筋，又主于酸，故酸入则走筋，其阴器亦有所约，而小便不利矣，岂特膀胱之在内者为然哉？
黄帝曰：咸走血，多食之令人渴，何也？少俞曰：咸入于胃，其气上走中焦，注于脉，则血气走之，血与咸相得则凝，凝则胃中汁注之，注之则胃中竭，竭则咽路焦，故舌本干而善渴。血脉者，中焦之道也，故咸入而走血矣。（又见《宣明五气篇》。）
此言多食咸之令人渴也。盖咸入于胃，其气上走于中焦，入之为脉，必由中焦而始，今咸走中焦，则必注于脉，脉行而血气随之以走，惟血与咸味相得则凝，（世俗宰牲加盐以凝血者为此。）凝则血燥，而胃中之汁注以润之，由是胃中之汁竭，竭则咽路枯焦，故舌根干而善渴也。血脉为中焦之路，故咸入而走于血耳。
黄帝曰：辛走气，多食之令人洞心，何也？少俞曰：辛入于胃，其气走于上焦，上焦者，受气而营诸阳者也。姜韭之气熏之，营卫之气不时受之，久留心下，故洞心。辛与气俱行，故辛入而与汗俱出。（《宣明五气篇》云：辛走气，气病无多食辛。）
此言多食辛者令人洞心也。盖辛入于胃，其气必走于上焦，上焦者，受气而运诸阳者也。故辛味既走于上焦，则不得不走于气耳。即如姜韭者，气味之辛者也。营气由中焦而生，必上随宗气以行于经隧之中，卫气由下焦而生，亦必出而行于分肉之间，所以不时受此辛味之气也。惟此姜韭之气久留心下，则物在心下而气熏于上焦，上焦气揍，心内似空，故多食辛者必洞心也。且此辛气与心中之气相得而俱行，辛入则汗必出，汗之出者，以气之出也，其心安得而不洞？
黄帝曰：苦走骨，多食之令人变呕，何也？少俞曰：苦入于胃，五穀之气皆不能胜苦，苦入下脘，三焦之道皆闭而不通，故变呕。齿者骨之所终也，故苦入而走骨，故入而复出，知其走骨也。（《宣明五气篇》云：苦走骨，骨病无多食苦。）
此言多食苦者令人呕也。盖苦入于胃，而胃中五穀之气皆不能胜此苦味，故苦入下脘，则上中下焦之气皆闭而不通，遂使五穀在胃者气味不和，所以变而为呕也。况齿者乃骨之所终，故苦入则走骨，走骨则走齿，今入而复出者，即从齿出也，此可以知苦之必走骨矣。
黄帝曰：甘走肉，多食之令人悗心，何也？少俞曰：甘入于胃，其气弱小，不能上至于上焦，而与谷留于胃中青，专人柔润者也。胃柔则缓，缓则〔蛊〕动，〔蛊〕动则令人悗心。其气外通于肉，故甘走肉。（蛊作虫。《宣明五气篇》云：甘走肉，肉病无多食甘。）
此言多食甘者令人悗心也。盖甘入于胃，则甘本属土，其性主柔，故甘味之气最弱而小，不能上至于上焦，而与五穀留于中脘，所以胃气亦柔润也。胃柔则气缓，气缓则虫因味甘食在而动，虫动则心自闷耳。且所谓甘走肉者，甘既属土，土主于肉，肉在于外，甘味之气必走而聚之也。内与外不相通，其心安得而不闷乎？


卷之八  ——————————————————————————————————————————————————————————————————————————————————————————

阴阳二十五人第六十四  ***************************
内有阴阳二十五人之别，故名篇。
黄帝曰：余闻阴阳之人，何如？伯高曰：天地之间，六合之内，不离于五，人亦应之。故五五二十五人之政，而阴阳之人不与（去声。）焉。其态又不合于众者五，余已知之矣。愿闻二十五人之形，血气之所生别（去声。），而以候从外知内何如？岐伯曰：悉乎哉问也！此先师之秘也，虽伯高犹不能明之也。黄帝避席遵循而却曰：余闻之，得其人弗教，是谓重失；得而泄之，天将厌之。余愿得而明之，金柜藏之，（《素问》有金匮真言论，其匮不从本义，盖同也。《书经》蔡注释金膝，亦以为金膝之匮。）不敢扬之。岐伯曰：先立五形，金木水火土，别（去声。）其五色，异其五形之人，而二十五人具矣。黄帝曰：愿卒（如字，尽也。）闻之。岐伯曰：慎之慎之，臣请言之。
此帝述伯高之言，以问五行之人，而岐伯遂举其端以言之也。帝以天地之道曰阴与阳，而人身应之，故尝以人之为阴为阳者问之于伯高。彼谓天地之间，太极分为阴阳，阴阳分为五行，故五行一阴阳，阴阳一太极，所以天地人之理，举不外乎五行，而人身与之相应。五行之中，各有其五，即如属木者为主，而木分左之上下，右之上下，则为五矣。五行各五，计有二十五人之式，而彼阴阳和平之人不与也。大凡五行，各有体态，众人不能相合，但其形之所以异，血气之所以生别，而欲由外知内，此伯高之所未及，而帝之所以复问也。伯言先立五形，有金木水火土之异，而别其五色，异其五等，则二十五等之人可知矣。
木形之人，比于上角，似于苍帝。其为人：苍色，小头长面，大肩背，直身，小手足，好有才，劳心，少力，多忧，劳于事，能（音耐，下同。《礼·礼运》：圣人耐以天下为一家。其耐读为能。古盖能、耐通用。）春夏，不能秋冬，感而病主，足厥阴佗佗然。太角之人，比于左足少阳，少阳之上遗遗然。左角之人，比于右足少阳，少阳之下随随然。（一日少角。）釱角之人，比于右足少阳，少阳之上推推然。（一曰右角。）判角之人，比于左足少阳，少阳之下栝栝然。（釱，音大。犹杭之俗人语大为惰。判，义同半。）
此言木形人有五，有全偏之分也。（自木形之人，对下四者则曰全。若较本经通夭篇所谓阴阳和平之人，则是阴阳合德之圣人，此又非其所较也。观火形之不寿暴死，水形之欺绐戮死，可知其为偏矣。下四形仿此。）木形之人，木气之全者也。下文四股则偏矣。木主东方，其音角，其色苍，故木形之人当比之上角，似于上天之苍帝。色苍者，木之色苍也。头小者，木之巅小也。面长者，木之体长也。肩背大者，木之枝叶繁生，其近肩之所阔大也。身直者，木之体直也。小手足者，木之枝细，而根之分生者小也。此自其体而言耳。好有才者，木随用而可以成材也。力少者，木必易摇也。言多忧而外劳于事者，木不能静也。耐春夏者，木以春夏适当盛也。不耐秋冬者，木以秋冬而雕落也。此自其时而言耳。故秋冬有感于邪，则病易生。肝经属足厥阴为根干，故足厥阴肝之分肉形体佗佗然，有安重之义。（按：《诗经·国风·君子偕老篇》云：委委佗佗。朱注云：雍容自得貌。）此以脏言，主也，全也；下以腑言，用也，偏也。盖足少阳胆经与足厥阴肝经为表里，此以上文言音之全，故曰上角。下言太角、少角、釱角、判角，乃阴阳之生，为大少四象也。足少阳者，胆经之分肉腑脉也。后有足少阳之上，气血盛则通髯美长；血多气少则通髯美短；血少气多则少须；血气皆少则无须等语也。此足少阳之上者，正指胆经之脉，凡经脉穴道之行于上体者是也。其曰左足少阳之上者，盖太角为左之上耳。下文以判角为左足少阳之下，则又以左之上下而分之下。比者，拟议之谓。盖以人而拟角，故谓之曰比。曰遗遗然者，如有所遗失然，行之不骤而驯也。少角之人者，以右比左，故谓之少。后言足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少则无毛，外踝瘦元肉等语，则此足少阳之下者，正指胆经之脉，凡经脉穴道之行于下体者是也。夫在上则曰鬚髯发，在下则曰胫胻毛踝，此上下之所由辨也。随随然者，言相随以行，而亦有安重之义也。釱角者，即少角之右生者也，一本谓之右角者是也。推推然者，比之随随然者，似有向前之义耳。判角者，太角之下也。左足少阳之下，即胆之经脉穴道行于下体者是也。。栝栝然者，其体有度也。
火形之入，比于上征，（音支。）似于赤帝。其为入：赤色，广䏖，（音引。去声。）锐面，小头，好肩背髀腹，小手足，行安地，疾心，行摇肩，背肉满，有气，轻财，少信，多虑，见事明，好颜，急心，不寿暴死，能春夏，不能秋冬。秋冬感而病生，手少阴核核然。质征之人，比于左手太阳，太阳之上肌肌然。（一曰太征。）少征之人，比于右手太阳，太阳之下慆慆然。（音滔。《诗经·东山》篇有：慆慆不归。朱注以慆慆为久意。今此言之慆慆，固无为宜。）右征之人，比于右手太阳，太阳之上鲛鲛然。一曰熊熊然。质判之人，比于左手太阳，太阳之下支支颐颐然。（一曰质征。）
此言火形之人，有全偏之分也。火主南方，其音征，其色赤，故火形之人似于上天之赤帝。色赤者，火之色赤也。䏖者，脊肉也。广䏖者，火之中势炽而广大也。面锐头小者，火之炎上者必锐且小也。好肩背髀腹者，火之自下而上，渐大而狭，故谓之好也。手足小者，火之旁及者势小也。行安地者，火必著地而起也。疾心者，火势猛也。行摇肩背，火之势摇也。背肉满者，即广䏖之义也。有气者，火有气势也。此自其体而言耳。轻财者，火性义发而不聚也。少信者，火性不常也。多虑而见事明者，火性明通而旁烛也。好颜者，火色光明也。急心者，火性急也。不寿暴死者，火势不久也。耐春夏者，火令行于暑时也。不耐秋冬者，火畏水也。此自其性而言耳。故秋冬有感于邪则病易生。手少阴心经属火，其经脉穴道之行于分部者，若核核然有真实之义。下文言手太阳小肠经者，以心与小肠为表里耳。质征之人者，一本之所谓太征之人者是也。后有手太阳之上，血气盛则多须，面多肉以平；血气皆少则面瘦恶色等语，则此手太阳之上，即指小肠经之脉，凡经脉穴道之行于上体者是也。肌肌然者，此经分部有肌肉充满之义也。少征之人者，生为太征，而此当为少征也。后有手太阳之下，血气盛则掌肉充满，血气皆少则掌瘦以寒等语，则此手太阳之下，即小肠经之脉，凡经脉穴道之行于下体者是也。滔滔者，饶治之义也。右征之人者，以其居右之上也。鲛鲛者，踊跃之义也。质判之人者，以其居质征之下，故曰质判，判亦半之义也。支支者，支持之义；颐颐者，垂下之义也。
土形之人，比于上宫，似于上古黄帝。其为人：黄色圆面，大头，美肩背，大腹，美股胫，小手足，多肉，上下相称，（去声。）行安地，举足浮，安心，好（去声。）利人，不喜权势，善附人也。能秋冬不能春夏，春夏感而病生。足太阴敦敦然。太富之人，比于左足阳明，阳明之上婉婉然。加宫之人，比于左足阳明，阳明之下坎坎然。少富之人，比于右足阳明，阳明之上枢枢然。左宫之人，比于右足阳明，阳明之下兀兀然。
此言土形之人，有全偏之分也。中央主土，其音宫，其色黄，故土形之人比于上宫，似于上古之黄帝。曰上古者，以别于本帝也。色黄者，土之色黄也。面圆者，土之体圆也。头大者，土之体平也。肩背美者，土之体厚也。腹大者，土之体阔大也。股胫色者，土之体肥也。小手足者，土本大亦可以小也。多肉者，土主肉也。上下相称者，土自上而下，其体如一也。行安地者，土体安重也。举足浮者，土扬之则浮也。此自其体而言耳。安心者，土不轻动也。好利人者，土以生物为德也。不喜权势善附人者，土能容垢纳污，不弃贱趋贵也。耐秋冬者，土喜滋润也。不耐春夏者，土畏亢燥也。故春夏有感于邪则病易生，此自其性而言耳。足太阴者，脾经也，其经脉穴道所行之分部，皆敦敦然有敦重之义，犹《素问·五常政大论》篇之所谓敦阜也。下文言足阳明胃经者，以脾与胃为表里耳。太宫之人者，居左之上，当为太宫也。后有足阳明之上，血气盛则髯美长，血少气多则髯短，故气少血多则髯少，血气皆少则无髯，两吻多画等语，则此足阳明之上，乃胃经之脉，凡经脉穴道之行于上体者是也。婉婉者，有委曲之义也。加官者，居左太官之下也。后有足阳明之下，血气盛则下毛美长至胸，血多气少则下毛美短至脐，血少气多则肉而善瘃，血气皆少则无毛，有则稀枯悴，善痿厥足痹等语，则此足阳明之下，乃胃经之脉，凡经脉穴道之行于下体者是也。坎坎者，亦持重之义也。少官居于右，故曰少枢。枢者，有拘守之义也。左官之人，当为右官之人。兀兀者，独立不摇之义也。
金形之人，比于上商，似于白帝。其为人：方面，白色，小头，小肩背，小腹，小手足，如骨发踵外，骨轻，身清廉，急心，静悍，善为吏。能秋冬不能春夏，春夏感而病主。手太阴敦敦然。釱商之人，比于左手阳明，阳明之上廉廉然。右商之人，比于左手阳明，阳明之下脱脱然。左商之人，比于右手阳明，阳明之上监监然。少商之人，比于右手阳明，阳明之下严严然。
此言金形之人，有全篇之分也。西方主金，其音商，其色白，故金形之人比于上商，似于上天之白帝。面方者，金之体方也。色白者，金之色白也。曰头、曰肩背、曰腹俱小者，金体沉重而不浮大也。手足小，如骨发踵外者，金之旁生者必小，而其足跟之外，如另有小骨发于踵外也。骨轻者，金无骨，故其骨则轻也。身清廉者，金之体冷，而廉静不染他污也。此自其体而言耳。急心者，金性至急也。静悍者，金之性不动则静，动之则悍也。善为吏者，金主肃杀有威也。耐秋冬者，金令王于凉寒之候也。不耐春夏者，金畏火也。故春夏有感于邪则病易生。此自其性而言耳。手太阴肺经属金，凡其经脉穴道所行之分部，当敦敦然有敦重之义也。（足手太阴皆曰敦敦然。）下文言手阳明大肠经者，以肺与大肠相表里耳。釱商之人，上文以釱角属右，则此当云大商之人也。后有手阳明之上，血气盛则髭美，血少气多则髭恶，血气皆少则无髭等语，则此手阳明之上，凡经脉穴道之行于上体者是也。廉廉然者，有稜角之义也。右商之人，疑是左商之人也。后有手阳明之下，血气盛则腋下毛美，手鱼肉以温；气血皆少则手瘦以寒等语，则此手阳明之下，乃大肠经之经脉穴道行于下体者是也。脱脱然者，无累之义也。左商之人，当是右商之人也。监监然者，有所制也。严严然者，不敢肆也。
水形之人，比于上羽，似于黑帝。其为人：黑色，面不平，大头，廉颐，小肩，大腹，动手足，发行摇身，下尻长，背延延然，不敬畏，善欺绐人，戮死。能秋冬不能春夏，春夏感而病生。足少阴汗汗然。大羽之人，比于右足太阳，太阳之上颊颊然。小羽之人，比于左足太阳，太阳之下纡纡然。众之为人，比于右足太阳，太阳之下洁洁然。桎之为人，比于左足太阳，太阳之上安安然。
此言水形之人，有全偏之分也。北方主水，其音羽，其色黑，故水形之人，比于上羽，似于上天之黑帝。色黑者，水之色黑也。面不平者，水上有波也。头大者，水面不锐也。颐廉有角者，水流四达也。肩小者，水之自高而泻下者，其高处不大也。腹大者，水之腹大而善藏物也。手足动及发行必摇身者，水流而达也。下尻长者，水流必长也。背延延然者，亦长意也。此自其体而言耳。不敬畏者，水决而不可遏也。善欺给者，水性不实也。戮死者，水灭体消也。耐秋冬者，水以秋冬不亏也。不耐春夏者，水以火而沸也。此自其性而言耳。故春夏有感于邪则病易生。足少阴肾经属水，故其经脉分部皆汗汗然如有所依著也。下文言足太阳膀胱经者，以肾与膀胱为表里耳。大羽之人，比于右足太阳者，当为左足太阳也。后有足太阳之上，血气盛则美眉，眉有毫毛；血多气少则恶眉，面多少理；血少气多则面多肉；血气和则美色等语，则此足太阳之上者，凡膀胱经经脉穴道之行于上体者是也。颊颊然者，其盈满如两颊也。小羽者，少羽也。比于左足太阳，后有足太阳之下，血气盛则跟肉满，踵坚；气少血多则瘦，跟空；血气皆少则善转筋，踵下痛等语，则此足太阳之下，凡膀胱经经脉穴道之行于下体者是也。纡纡然者，有周旋之义也。众之为人，桎之为人，未详。意水形之人为戮死，则此曰众者，常人也。曰桎者，受桎梏之人也。洁洁然者，独行之义也。安安然者，自如之义也。
是故五行之人二十五变者，众之所以相欺者是也。
此总结上文五行之人有二十五等之异者，乃众人之难辨而易欺者也。
黄帝曰：得其形不得其色何如？岐伯曰：形胜色，色胜形者，至其胜时、年加，感则病行，失则忧矣。形色相得者，富贵大乐。黄帝曰：其形色相胜之时，年加可知乎？岐伯曰：凡年忌下上之人，大忌常加。六岁、十六岁、二十五岁、三十四岁、四十三岁、五十二岁、六十一岁，皆人之大忌，不可不自安也。感则病行，失则忱矣。当此之时，无为奸事，是谓年忌。
此言形色贵于相得，或有相胜者，而复加年忌，则轻者病，而重者忧也。上文言五行之形，则已得其形也。但形与色必有相得，若得其形，而犹未得其色，帝之所以疑也。怕言人有形胜色者，如木形人而黄色现也。有色胜形者，如木形人而白色现也。但此等之人，不以本形之本色相见，而有他色来见，至其形色相胜之时，值有年忌相加，则感之而病行，倘有疏失，则甚可忧矣。如得本形本色相得者，其年当富贵大乐也。帝又以形色相胜之时，年忌相加者为问，伯言凡所谓年忌者，乃各经下上之人，大忌其常加也。如太角之人，比于左足少阳之上；判角之人，比于左足少阳之下，是属木之人也。遇下文所值之年，而其色青，是谓形色相得者，富贵大乐。其色黄者，是谓形胜色；其色白者，是谓色胜形，而复有年忌相加，此感则病行，而失则可忧也。年忌何如？大凡人方七岁，是阳之少也，再加九岁乃十六岁，再加九岁乃二十五岁，再加九岁乃三十四岁，再加九岁乃四十三岁，再加九岁乃五十二岁，再加九岁乃六十一岁，盖九为老阳，而阳极必变，故此皆为人之大忌，不可不自安其分也。当此各年之时，毋为姦淫之事，犹可自免，否则形色不相得而相胜，值此年忌加之，斯感则病行，而失则忧矣。
黄帝曰：夫子之言，脉之上下，血气之候，以知形气奈何？岐伯曰：足阳明之上，血气盛则髯美长；血少气多则髯短；故气少血多则髯少；血气皆少则无髯，两吻多画。足阳明之下，血气盛则下毛美长至胸；血多气少则下毛美短至脐，行则善高举足，足捐少肉，足善寒；血少气多则肉而善瘃；血气皆少则无毛，有则稀桔瘁，善痿厥足痹。（瘃，音祝。《释文》云：手足中寒疮也。吻，音刎。悴，瘁同。）
此言足阳明之体有上下，而气血多少必见于外形也。足阳明者，胃经也。足阳明之上，凡经脉穴道之行于上体者，如巨茹穴挟鼻旁，地仓穴挟口吻，皆谓之上，而髯之所生者也。（上唇之所生者为髯。）故血气皆盛，则髯美且长；如血少气多，则髯虽有而必短；若气少血多，则髯虽有而必少；至于血气皆少，则其髯全无，止两吻多画耳。吻者，口旁也。足阳明之下，凡经脉穴道之行于下体者，如归来穴在水道之下，气冲穴在鼠鼷之上，乃下毛之所生也。故血气皆盛，则下毛必美而且长，至胸亦有之；如血多气少，则下毛虽美而必短，仅生至于脐耳。且行则举足必高，其足指少肉，且多冷而不温；若血少气多，则其分肉善生寒疮；至于血气皆少，则下毛全无，虽或有之，亦稀少枯瘁，而善成痿厥痹之三证也。
足少阳之上，气血盛则通髯美长；多气少则通髯美短；血少气多则少须，血气皆少则无须，感于寒湿则善痹，骨痛爪枯也。足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少则无毛，外踝瘦无肉。（胻，骭同。）
此言足少阳之体有上下，而血气多少必见于外形也。足少阳者，胆经也。足少阳之上，凡经脉穴道之行于上者，如风池、脑空、正灵之类，皆行于耳后者。今曰通髯有关于胆经，则所谓通髯者，乃连鬓而生者也，其气脉本相贯耳。故气血盛，则通髯美而且长；血多气少，则通髯虽美而短；若血少气多，则虽有须而少；至于血气皆少，则其须全无，（下唇所生者为须，但少阳所生止可言髯，而此曰须者，疑误也。）而感于寒湿则善成痹病，其骨必痛而爪必枯也。足少阳之下，如阳陵泉以至下之绝骨者是也。故血气盛，则足胫之毛美而且长，外踝必肥，盖胆经之脉行于外踝也；若血多气少，则足胫之毛美而必短，其外踝之皮必坚而厚；若血少气多，则足胻之毛必少，其外踝之皮薄而且软；至于血气皆少，则胫肪必皆无毛，其外踝亦瘦而无肉也。
足太阳之上，血气盛则美眉，眉有毫毛；血多气少则恶眉，面多少理；血少气多则面多肉；血气和则美色。足太阳之下，血气盛则跟肉满，踵坚；气少血多则瘦，跟空；血气皆少则善转筋，踵下痛。
此言足太阳之体有上下，而气血多少必见于外形也。足太阳者，膀胱经也。足太阳之上，凡经脉穴道之行于上体者，如睛明、攒竹，乃眉之所生也。故血气盛，则其眉必美，且有毫毛；若血多气少，则其眉虽有而必恶，其面少纹理；若血少气多，则面肉必多；若血气和，则面色必美也。足太阳之下，凡经脉穴道之行于下体者，如崑崙、仆参，皆在于下跟者也。故血气盛，则足跟之肉必满，而其唾必坚；若气少血多，则跟必瘦而无肉则空；至于血气皆少，则常有转筋之疾，而踵下必多痛也。
手阳明之上，血气盛则髭美；血少气多则髭恶；血气皆少则无髭。手阳明之下，血气盛则腋下毛美，手鱼肉以温；气血皆少则手瘦以寒。
此言手阳明之体有上下，而血气多少必见于外形也。手阳明者，大肠经也。手阳明之上，如禾髎穴在鼻空之旁，迎香穴在水沟之旁，皆穴道之行于上，而髭之所生者也。（承浆穴以下所生者为髭。）故血气盛，则其髭必美；若血少气多，则有髭必恶；若血气皆少，则其髭全无矣。手阳明之下，如肩髃、臂臑近臑于腋，合谷、三间、二间、商阳行于指。故血气盛，则腋下之毛必美，其手鱼际之肉必温；若气血皆少，则其手必瘦而冷也。
手少阳之上，血气盛则眉美以长，耳色美；血气皆少则耳焦恶色。手少阳之下，血气盛则手卷多肉以温；血气皆少则寒以瘦；气少血多则瘦以多脉。
此言手少阳之体有上下，而气血多少必见于外形也。手少阳者，三焦经也。三焦之脉行于上者，如翳风、瘛脉、颅囟、角孙皆近于耳，丝竹空则近于眉。故血气盛，则其眉必美而且长，其耳之色必美；若血气皆少，则其耳必焦，而色必恶也。手少阳之脉行于下者，如外关、阳池、中渚、液门，皆行于手背也。故血气多，则卷手而视之多肉以温；若血气皆少，则手必冷而且瘦；至于气少血多，则筋脉虽多而亦瘦矣。
手太阳之上，血气盛则有多须，面多肉以平；血气皆少则面瘦恶色。手太阳之下，血气盛则掌肉充满；血气皆少则掌瘦以寒。
此言手太阳之体有上下，而气血多少必见于外形也。手太阳者，小肠经也。手太阳之上，如天容在曲颊之后，颧髎在鼽骨之下。故血气盛则其须多，面肉且多而平；血气皆少，则其面瘦，而其色恶也。手太阳之下，如腕骨、后溪、前谷、少泽之类，皆行于手。故血气盛，则掌肉充满；血气皆少，则掌瘦而冷也。
黄帝曰：二十五人者，刺之有约乎？岐伯曰：美眉者，足太阳之脉气血多；恶眉者，气血少；真肥而泽者，血气有馀；肥而不泽者，气有条，血不足；瘦而无泽者，气血俱不足。审察其形气有馀不足而调之，可以知逆顺矣。
此即膀胱经一部之外形，以验血气之盛衰，是乃行刺之约法也。足太阳膀胱经之脉，自头行背以至于足，周一身之长，左右共一百二十六穴，故即此一经而一身之气血可验矣。在上见于眉，在下见千身。故眉之美者，则足太阳之气血俱多也；眉之恶者，则足太阳之气血必少也。其体肥而且泽，是血气皆有馀也；若肥而不泽，则气盛而血少耳；若瘦而无泽，则气血俱不足耳；审察其形气之有馀不足，而盛则泻之，虚则补之，可以知当补而补，当泻而泻之为顺，而反此则为逆矣。
黄帝曰：刺其诸阴阳奈何？岐伯曰：按其寸口人迎，以调阴阳，切循其以络之凝涩，结而不通者，此于身皆为痛痹，甚则不行，故凝濇，濇涩者，致气以温之，血和乃止。其结络者，脉结血不行，诀之乃行。故曰：气有馀于上者，导而下之；气不足于上者，推而休之；其稽留不至者，因而迎之。必明于经隧，乃能持之。寒与热争者，导而行之；其宛陈血不结者，则而予之。必先明知二十五人，则血气之所在，左右上下，刺约毕矣。（宛陈，《素问·汤液醪醴论》有去宛陈莝，自水积言。本经首篇有宛陈则除之，自结血言；本篇此节有宛陈血不结者，指积气言。则而予之，则，侧同；予，与同。）
此言刺各经之有约法也。上文止以膀胱一经为言，故帝以刺诸经为问。伯言按其寸口，可以调阴经，即《经脉》《终始》《禁服》等篇所谓寸口一盛，病在足厥阴，一盛而躁，病在手厥阴；寸口二盛，病在足少阴，二盛而躁，病在手少阴；寸口三盛，病在足太阴，三盛而躁，病在手太阴。按其人迎，可以调阳经，即诸篇所谓人迎一盛，病在足少阳，二盛而躁，病在手少阳；人迎二盛，病在足太阳，二盛而躁，病在手太阳；人迎三盛，病在足阳明，三盛而躁，病在手阳明。切循其各经络之有凝涩否，内有结而不通者，此于身当为痛痹，甚则不能起而行也，当留针以补，而致其气以温之，候至血和乃止针耳。及有结于络脉者，惟其脉结则血不行，必决之以出血，则血乃行也。大凡病之气有馀于上者，则病在上求之下，当针其穴之在下者，以导而下之。气不足于上者，则乃刺其上穴，乃推其针而久留以休息之，候其气至可也。如针已稽留，而气尚未至，必因而迎之，随即有以推之耳。凡此者，必先明于各经经脉之隧，然后可持针以刺之。其间有寒热相争者，则导而行之。有气郁陈而血未结者，必侧其针以刺之。（侧针即卧针。）然又必先明于二十五人之形，则血气之多少有无，病之左右上下，皆能悉知无遗，而后可以施针耳。此则刺法之约所以毕也。

五音五味篇第六十五  ***************************
内论人身合五音、五穀、五果、五畜等义，故名篇。
右征与少征，调右手太阳上。（按：前篇：右征之人，比于右手太阳，太阳之上鲛鲛钉。又云：手太阳之上，血气盛则有多须，面多肉以平；血气皆少，则面瘦恶色。故此曰：右征之人，当调右手太阳上。盖言小肠经脉气穴道之行于上者是也，正以火人而调火部耳。前篇言：少征之人，比于右手太阳，太阳之下慆慆然。又云：手太阳之下，血气盛则掌肉充满，血气皆少则掌瘦以寒。然则少征之人，当调右手太阳之下，而此亦与右征之人同调右手太阳之上，则以下为上，其上下字必有缺也。）
左商与右征，调在手阳明上。（前篇云：左商之人，比于右手阳明，阳明之上监监然。又云：手阳明之上，血气盛则髭美，血少气多则髭恶，血气皆少则无髭。故此曰：左商之人，当调左手阳明上。盖言大肠经脉气穴道之行于上者是也。正以金人而调金部耳。前篇比于右手阳明之右字，当作左，即此节可证。前篇以质微之人比于左手太阳上，而此以左征调左手阳明上者，则以火人而调金部，未知其所谓也。）
少征与太宫，调在手阳明上。（前篇以少征之人比于右手太阳，太阳之下慆慆然。而此以少征调左手阳明上，是以火人而调金部也，上、下字必讹耳。前篇太宫之人，比于左足阳明，阳明之上婉婉然，盖以阳明胃经属土，宜以太宫属之也。此以太宫调左手阳明上，是以上人而调金部，未知其所谓也。）
右角与太角，调右足少阳下。（前篇少角之人比于右足少阳，少阳之下随随然。又云：足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少则无毛，外踝瘦无肉。此以右角之人而调右足少阳之下者宜也，盖以木人而调木部耳。前篇太角之人，比于左足少阳，少阳之上遗遗然。而此以右代左，以下代上者，必有讹耳。）
太征与少征，调在手太阳上。（前篇云：质征之入比于左手太阳，太阳之上肌肌然。又云：手太阳之上，血气盛则有多须，面多肉以平；血气皆少则面瘦恶色。今以太征之人而调左手太阳之上者是也，盖以火人而调火部耳。前篇以少征之人比于右手太阳，太阳之下慆慆然，而此以左代右，以上代下，必有误耳。）
众羽与少羽，调右足太阳下。（前篇云：众之为人比于右足太阳，太阳之下洁洁然。又曰：足太阳之下，血气盛跟肉满，踵坚；气少血多则瘦，跟空；血气皆少则喜转筋，跟下痛。此以众羽之人而调右足太阳之下，盖言膀胱经脉气穴道之行于下者是也，是以水人而调水部耳。前篇少羽之人比于左足太阳，太阳之下纡纡然。今以右代左者，必有讹耳。）
少商与右商，调右手太阳下。（前篇以少商之人比于右手阳明，右商之人比于左手阳明，而此乃调右手太阳之下，是以金人而调火部，未知其所谓也。）
桎羽与众羽，调右足太阳下。（前篇以桎之为人比于左足太阳，太阳之上安安然。又云：足太阳之下，血气盛则跟肉满，踵坚；气少血多则瘦，跟空；血气皆少则善转筋，踵下痛。此以桎羽之人而调足太阳者是也，盖以水人而调水部耳。其以右代左，必有讹耳。前篇众羽之人，比于右足太阳，太阳之下洁洁然。此以众羽之人而调右足太阳之下者是也。）
少宫与太宫，调右足阳明下。（前篇以少宫之人比于右足阳明，阳明之下枢枢然。又云：足阳明之下，血气盛则下毛美长至胸；血多气少则下毛美短至脐，行则善高举足，足指少肉，足善寒；血少气多则肉而善嫁；血气皆少则无毛，有则稀枯悴，善痿厥足痹。此以少宫之人而调足阳明，是以土人而调土部者是也。但以下代上则异耳。前篇以太宫之人比于左足阳明，阳明之上婉婉然。今乃以右代左，亦为异耳。）
判角与少角，调右足少阳下。（前篇以判角之人比于左足少阳，少阳之下栝栝然。又云：足少阳之下，血气盛则胫毛美长，外踝肥；血多气少则胫毛美短，外踝皮坚而厚；血少气多则胻毛少，外踝皮薄而软；血气皆少则无毛，外踝瘦无肉。此以判角之人而调足少阳者是也，盖以木人而调木部耳。但以右代左，则异耳。前篇少角之人比于右足少阳，少阳之下随随然。此以少角之人而调右足少阳之下者是也。）
釱商与上商，调右足阳明下。（前篇云：釱商之人，比于左手阳明，阳明之上廉廉然。又云：手阳明之上，血气盛则髭美，血少气多则髭恶，血气皆少则无髭。此以釱商之人而调左足阳明者，是以金人而调土部也，其足字当作手字，盖手阳明则属金矣。前篇以少商之人比于右手阳明，阳明之下严严然。又云：手阳明之下，血气盛则腋下毛美，手鱼肉以温；气血皆少则手瘦以寒。此以上商而调右手阳明之下者是也。但前止有釱商、少商、右商、左商，并无上商，非此之上为误，则彼之少为误也。）
釱商与上角，调左足太阳下。（前篇以釱商之人比于左手阳明，阳明之上廉廉然。而此以釱商之人调左足太阳者，是以金人而调水部，未知其所谓也。）（按：据前所属五音而调各部，正承前篇末节言：先明二十五人之形，然后可以明经隧而调阴阳。故此即二十五人之属于五音者，而指其当调之所在也。但有以别音而互属，则是太少、左右、上下，阴阳等字，非前篇则此篇必有讹处，正以此书向无明注，而读者不晓，录者不慎，故不得改正之。愚欲据五行生剋大义悉改正之，其说自明，但此经非比寻常，不敢妄更，姑俟后之君子。）
上征与右征同，穀麦，畜羊，果杏；手少阴，脏心；色赤，味苦，时夏。（上征、右征者，火音之人也。故五穀、五畜、五果之内，其麦、羊、杏皆属火，宜火音之人用此以调之也。）
上羽与太羽同，谷大豆，畜彘，果慄；足少阴，脏肾；色黑，味咸，时冬。（上羽、太羽者，水音之人也。故五穀、五畜、五果之内，其大豆、彘、慄属水，宜水音之人用此以调之也。）
上宫与太宫同，谷稷，畜牛，果枣；足太阴，脏脾；色黄，味甘，时季夏。（上宫、太宫者，土音之人也。故五穀、五畜、五果之内，其稷、牛、枣皆属土，宜土音之人用此以调之也。）
上商与右商同，谷黍，畜鸡，果桃；手太阴，脏肺；色白，味辛，时秋。（上商、右商者，金音之人也。故五穀、五畜、五果之内，其黍、鸡、桃皆属金，宜金音之人用此以调之也。）
上角与大角同，谷麻，畜犬，果李；足厥阴，脏肝；色青，味酸，时春。（上角、大角者，木音之人也。故五穀、五畜、五果之内，其麻、犬、李皆属木，宜木音之人用此以调之也。）
前言调其六腑，而此又言五音之人合于五脏，宜有以善调之也。
太宫与上角同，右足阳明上。（太宫属土，宜调足阳明胃土。而此又以上角之人，义不可晓。）
左角与太角同，左尽阳明上。（角乃木音，宜调木部，今足阳明属土，而乃调之，义不可晓。）
少羽与太羽同，右足太阳下。（少羽、太羽属水，宜调足太阳膀胱水。）
左商与右商同，左手阳明上。（左商、右商属金，宜调左阳明大肠金。）
加宫与太宫同，左足少阳上。（加宫、太宫属土，而调足少阳之木，义不可晓。然太宫又重出矣。）
质判与太宫同，左手太阳下。（质判属火，宜调手太阳小肠经火。而太宫又附之，义不可晓，且重出。）
判角与太角同，左足少阳下。（判角、太角属木，宜调足少阳胆经木。）
太羽与太角同，右足太阳上。（太羽属水，宜调右足太阳膀胱经水。而太角属木附之，义不可晓。）
太角与太宫同，右足少阳上。（太角为木，宜调足少阳胆经木。而太宫属土附之，义不可晓。）
上按以宫调胃土，以羽调膀胱水等义，固以五行相属。其间以别音之人互入，必是手足、左右、上下、阴阳字面多讹，今以此九项而与前十二项相配，有重者，如左手阳明上、右足太阳下、右足阳明下、左手阳明上；有缺者，如右足少阳上、左足少阳下、右手阳明上、左足太阳上、右足太阳上、右足阳明上。此必由重者差讹，故致有缺者不全也，俟后之君子正之。
右征、少征、质征、上征、判征。右角、釱角、上角、太角、判角。右商、少商、釱商、上商、左商。少宫、上宫、太宫、加宫、左宫。众羽、桎羽、上羽、大羽、少羽。
此总承上文而复审记之。五音之各分为五，计二十有五之数也。
黄帝曰：妇人无须者，无血气乎？岐伯曰：冲脉、任脉，皆起于胞中，上循背里，为经络之海，其浮而外者，循腹右上行，会于咽喉，别而络唇口。血气盛则充肤热肉，血独盛则滔渗皮肤，主毫毛。今妇人之主，有馀于气，不足于血，以其数脱血也。冲任之脉不荣口唇，故须不主焉。
此言妇人之所以无须也。前篇言气血盛则须美长，今妇人无须，岂无气血乎？伯曰妇人之所以无须者，以其数脱血也。盖妇人冲任二脉，皆起于受胎之胞络宫中，上循背之里而行，为经络之海，其浮而外行者，循腹右上行，会于咽喉，其别而行者络于唇口。惟血气盛则肤充而肉热，血独盛则皮肤渗而毫毛生。今妇人之生，气有馀而血不足，以其月事以时下，而数脱血也。故冲任之脉不荣口唇，须之所以不生也。
黄帝曰：士人有伤于阴，阴气绝而不起，阴不用，然其须不去，其故何也？宦者独去，何也？愿闻其故。岐伯曰：宦者去其宗筋，伤其冲脉，血泻不复，皮肤内结，唇口不荣，故须不生。
此言宦者之所以无须也。士人有伤于阴器，而阴器绝而不起，亦不能复有所用，其须之生者自若，惟宦者阴器既伤而须独不生，帝之所以疑也。伯言士人虽有伤于阴器，其宗筋未尝去，而冲脉未尝伤也。彼宦者不然，所以血一泻而不复，其所伤之处，皮肤内结，冲任之脉不荣于上之口唇，故须焉得而生也。
黄帝曰：其有天宦者，未尝被伤，不脱于血，然其须不生，其故何也？岐伯曰：此天之所不足也。其任冲不盛，宗筋不成，有气无血，唇口不荣，故须不生。
此言天宦之所以无须也。天宦，其貌天生如宦者也。天宦未尝如宦者之被伤，亦未尝如妇人之脱血，其须不生，帝之所以疑也。伯言此天之所以不足之也。其任冲不盛，宗筋不成，止有气而无血，唇口不荣，故须亦不生也。
黄帝曰：善乎哉！圣人之通万物也，若日月之光影，音声鼓响，闻其声而知其形，其非夫子，孰能明万物之精。是故圣人视其颜色，黄赤者多热气；青白者少热气；黑色者多血少气。美眉者，太阳多血；通髯极须者，少阳多血；美须者，阳明多血，此其时然也。
此帝赞伯能通万物之精，故能验颜色而明经络也。
夫人之常数，太阳常多血少气，少阳常多气少血，阳明常多血多气，厥阴常多气少血，少阴常多气少血，太阴常多血少气，此天之常数也。
此结言手足六经之气血各有多少，见调之者，常视其气血以为主也。太阳者，手太阳小肠，足太阳膀胱也。少阳者，手少阳三焦，足少阳胆也。阳明者，手阳明大肠，足阳明胃也。太阳、太阴俱多血少气，少阳、厥阴俱多气少血，阳明气血皆多，少阴多气少血。知其气血多少，则可以辨二十五人之形而调之也。（按：此又见《素问·血气形志篇》、本经《九针论》，但厥阴常多血少气，太阴常多气少血有不同耳。大义当以《素问》为的。）

百病始生第六十六  ***************************
内有百病始生，故名篇。
黄帝问于岐伯曰：夫百病之始生也，皆主于风雨寒暑、清湿喜怒。喜怒不节则伤脏，风雨则伤上，清湿则伤下，三部之气所伤异类，愿闻其会。岐伯曰：三部之气各不同，或起于阴，或起于阳，请言其方。喜怒不节则伤脏，脏伤则病起于阴也；清湿裘虚则病起于下；风雨袭虚则病起于上，是谓三部。至于其淫泆，不可胜数。（数，上声。胜，平声。）
此言外感内伤约为三部，而淫泆有不可胜数也。百病始生，皆由于风雨寒暑、清湿喜怒。然喜怒不节则伤脏，伤脏则病起于阴经，而名之为内伤也。清湿袭虚则病起于下，盖足阳经感之则病起于阳，足阴经感之则病起于阴。风雨袭虚则病起于上，此亦病起于阳而名之为外感也。是谓三部之气，所伤异类，至其浸淫流泆，则病有不可胜数者也。
黄帝曰：余固不能数，故问先师，愿卒间其道。岐伯曰：风雨寒热，不得虚邪，不能独伤人。卒然逢疾风暴雨而不病者，盖无虚，故邪不能独伤人。此必因虚邪之风，与其身形两虚相得、乃客其形。两买相逢，众人肉坚。其中于虚邪也，因于天时，与其身形，参以虚实，大病乃成。气有定舍，因处为名，上下中外，分为三员。是故虚邪之中人也，始于皮肤，皮肤缓则腠理开，开则邪从毛发入，入则抵深，深则毛发立，毛发立则淅然，故皮肤痛。留而不去，则传舍于络脉，在络之时，痛于肌肉，其痛之时息，大经乃代。留而不去，传舍于经，在经之时，洒淅喜惊。留而不去，传舍于输，在输之时，六经不通四肢，则肢节痛，腰脊乃强。留而不去，传舍于伏冲之脉，在伏冲之时，体重身痛。留而不去，传舍于肠胃，在肠胃之时，贲响腹胀，多寒则肠鸣飧泄，食不化；多热则溏出糜。留而不去，传舍于肠胃之外，募原之间，留著于脉，稽留而不去，息而成积。或著孙脉，或著络脉，或著经脉，或著输脉，或著于伏冲之脉，或著于霄筋，或著于肠胃之募原，上连于缓筋，邪气淫泆，不可胜数。
此言邪气之淫泆，始于虚以感之，而以次传舍，则为积也。上文言风雨寒暑清湿，而此曰风雨寒热，又曰疾风暴雨，辞不同，而均之为外感也。然此诸外感者，不得天之虚邪，则不能伤人也。（虚邪，见《上古天真论》、本经《九宫八风》等篇。）又不得人之本虚，亦不能伤人也。此以天之虚、人身形之虚，两虚相得，所以诸邪得以客其形耳。若天有实风，（《九宫八风》篇以从其所居之乡来，为实风，主生长养万物。）人有实气，则两实相逢，众人肉坚，必不客其形矣。此可以见人之中于虚邪，由于天时之虚与其身形之虚，故参以虚实之法，则知大病之所由成也。又由其邪气之有定舍，而命其病体之有定名，当为上下中外之三员，犹言三部也。盖人身大体，自纵而言之，则以上中下为三部，自横而言之，则以在表、在里、半表半里为二部，故谓之上下中外之三员也。是故虚邪之中人也，始于皮肤，正以皮肤缓则腠理开，开则邪从毛发入，入则至深，深则毛发立，立则皮肤淅然而寒，遂因之而为痛，其始之于皮肤者如此。及留而不去，则传舍于络脉，如足太阳膀胱经在飞扬之谓。盖浮而易见者为络，深而不见者为经。凡各部分肉之络脉皆是也。此其肌肉尽痛，则深于皮肤矣。其痛之时，呼吸之际，大经之脉不能流通，而间有脉之代而中止不能自还者，其继而在络脉者如此。留而不去，传舍于经，如凡各经之脉其直行者是也，如足太阳膀胱在崑崙之谓，此则洒淅恶寒，喜于多惊，其在经者如此。留而不去，传舍于输穴，如足太阳膀胱经在束骨之谓，时则六经不通于四肢，肢节皆痛，腰脊乃强，其在输者又如此。留而不去，传舍于伏冲之脉，时则身体重而且痛也，其在于伏冲之脉者如此。（按：《素问·疟论》有伏膂之脉，今曰伏冲，然下文有或著于伏冲之脉，或著于膂筋，则膂筋当与伏冲为二。然此处不曰留而不去，传舍于膂筋，而下文乃有或著于膂筋，则膂筋与伏冲亦相近，可以为二，又可以为一者也。大义又见本经岁露论篇。）留而不去，传舍于在上之胃，在下之肠，时在肠胃之间，其声为奔响，且为腹胀，内而寒气或多，则肠鸣而飧泄，其食不化；内而热气或多，则后之所去者必溏，溏者秽之不坚而杂水者也，且所出者为糜，糜者谷之不化者也。其在肠胃者又如此。留而不去，传舍于肠胃之外，募原之间，募原之间者，即皮里膜外也。时则留著于脉，若稽留而不去，则息而成积矣，其在于肠胃之外者又如此。由上文观之，或著于孙脉，或著络脉，或著输脉，或著于伏冲之脉，或著于膂筋，或著于肠胃之募原，上连于缓筋，此乃邪气之所淫泆，其不可胜数者又如此。
黄帝曰：愿尽闻其所由然。岐伯曰：其著孙络之脉而成积者，其积往来上下臂手孙络之居也，浮而缓，不能句积而止之，故往来移行，肠胃之间水凑渗注灌，濯濯有音，有寒则腹满雷引，故时切痛。其著于阴阳之经，则挟脐而居，饱食则益大，飢则益小。其著于缓筋也，似阳明之积，饱食则痛，飢则安。其著于肠胃之募原也，痛而外连于缓筋，饱食则安，飢则痛。其著于伏冲之脉者，揣之应手而动，发手则热气下于两股，如汤沃之状。其著于膂筋，在肠后者，飢则积见，饱则积不见，按之不得。其著于输之脉者，闭塞不通，津液不下，孔窍乾壅。此邪气之从外入内，从上下也。
此承上文而详言积之在于各所者，其状有不同，而病有所由积也。夫所谓邪之在孙络而成积者，其积往来上下于臂手孙络之居，浮而不沉，缓而不急，不能据积而止之，故往来相移其内，而肠胃之间有水凑聚注灌，濯濯有音，且有寒气则䐜满，如雷有声而相引，时常为切痛也。其著于阳明经者，即胃经也，其积当挟脐而居，如饱食时则积益大，飢时则积益小也。其著于缓筋也，似前阳明之积，饱食则痛，如益大之谓，飢则安，则如益小之谓也。其著于肠胃之募原，积痛则外连于缓筋，如饱食则稍安，飢则必痛矣。其著于伏冲之脉，以手揣摸其积应手而动，举手则热气下于两股间，如有以汤沃之之状也。其著于膂筋，膂筋在肠之后，故积亦在肠后，方其飢时则积反见，饱则积不见，按之又不可得也。其著于输之脉而为积者，当闭塞不通，津液不下于，故孔窍皆干壅也。凡所谓积之成者，皆邪气之从外而入内，从上而之下者也。
黄帝曰：积之始生，至其已成奈何？岐伯曰：积之始生，得寒乃生，厥乃成积也。
此原积之始生者必由于寒，而其所成则由于气之逆也。厥者，气逆也。下文正详言之。
黄帝曰：其成积奈何？岐伯曰：厥气生足悗，悗主胫寒，胫寒则血脉凝涩，血脉凝涩则寒气上入于肠胃，入于肠胃则䐜胀，䐜胀则肠外之汁沫迫聚不得散，日以成积。卒然多食饮则肠满；起居不节，用力过度，则络脉伤。阳络伤则血外溢，血外溢则衄血；阴络伤则血内溢，血内溢则后血；肠胃之络伤，则血溢于肠外，肠外有寒汁诛与血相搏，则併合凝聚不得散而积成矣。卒然外中于寒，若内伤于忧怒，则气上逆，气上逆则六输不通，温气不行，凝血蕴里而不散，津液涩渗，著而不去，而积皆成矣。
此承上文而详言积之始生至其所以成也。足之六经气有厥逆，则足闷然不得清利，由是而胫寒，由是而血脉凝涩，由是而寒气入于肠胃，内为䐜胀，外则汁沫迫聚，不得散聚，日渐成积。又或卒多食饮，则肠中益满，又或起居用力不慎，则络脉伤，如阳经之络脉受伤，则血当外溢而为衄；如阴经之络脉受伤，则血当内溢而去后有血；如肠胃之络脉受伤，则血当溢于肠外，其肠外有寒汁沫与此血相搏，所以併合凝聚，不得散释，而积已成矣。又或卒然外中于寒，或内伤于忧，有时而怒，则气上逆，以致六经之输脉不通，热气不行，凝结蕴里而不释散，津液凝涩，著而不去，而积之所由成也。故曰积之始生，得寒乃生，厥乃成积者，其大义如此。
黄帝曰：其生于阴者奈何？岐伯曰：忧思伤心；重寒伤肺；忿怒伤肝；醉以入房，汗出当风伤脾；用力过度，若入房汗出浴，则伤肾。此内外三部之所生病者也。（此节大义与本经《邪气脏腑病形篇》第二节同。）
此言积之生于阴者，以五脏各有所伤也。前篇言积所生之处，皆非生之于五脏者也，故帝以生于阴经者为问。伯言五脏各有所伤，故积之所由生也，忧思则必伤其心；重寒伤肺，即本经《邪气脏腑病形篇》云：形寒寒饮是也；忿怒则伤肝；方醉之时乃入于房，以致汗出，而复当于风，则风又从而入之，则伤脾；用力过度，乃入于房，以致秆出而复往浴体，则伤肾。此乃或内或外，或上中下三部，随各脏之经络而积之所生者也。
黄帝曰：善。治之奈何？岐伯答曰：察其所痛，以知其应，有馀不足，当补则补，当泻则泻，毋逆天时，是谓至治。
此言治积之法也。毋逆天时，如春气在肝，及月廓空、满之类皆是也。

行针第六十七  ***************************
黄帝问于岐伯曰：余闻九针于夫子，而行之于百姓，百姓之气血各不同形，或神动而气先针行，或气与针相逢，或针已出气独行，或数刺乃知，或发针而气逆，或数刺病益剧。凡此六者，各不同形，愿闻其方。
此帝以受针之人有六者之异，而问之也。
岐伯曰：重阳之人，其神易动，其气易往也。黄帝曰：何谓重阳之人？岐伯曰：重阳之人，熇熇高高，言语善疾，举足善高，心肺之脏气有馀，阳气滑盛而扬，故神动而气先行。黄帝曰：重阳之人而神不先行者何也？岐伯曰：此人颇有阴者也。黄帝曰：何以知其颇有阴也？岐伯曰：多阳者多喜，多阴者多怒，数怒者易解，故曰颇有阴，其阴阳之离合难，故其神不能先行也。
此承上文而言神动而气先针以行者，必其为重阳之人也。夫重阳之人，神易动而气易往者何哉？正以熇熇而有上炎之势，高高而无卑屈之心，以言语则善急，以举足凡甚高，其心肺在上之脏气更为有馀，而阳气者卫气也，滑盛而扬，故用针之际，其神易动，而气先针而行也。然有重阳之人而神不先行者，阳中颇有阴也。凡多阳之人必多喜，多阴之人必多怒，惟此重阳之人而怒亦数有，但比重阴之人则易解耳，故曰颇有阴也。盖以阳中有阴，则阳为阴滞，初虽针入而与阳合，又因阴滞而复相离，其神气不能易动而先针以行也以此。
黄帝曰：其气与针相逢奈何？岐伯曰：阴阳和调，而血气淖泽滑利，故针入而气出疾，而相逢也。
此承上文而言受针之气有与针相逢者，以其气之出速而相逢也。正以此人者，阴阳各经相为和调，而血气淖泽故耳。
黄帝曰：针已出而气独行者，何气使然？岐伯曰：其阴气多而阳气少，阴气沉而阳气浮。沉者内藏，故针己出，气乃随其后，故独行也。
此言有针已出而气独行者，正以阴气多而内藏，故针虽出而气乃随后以独行也。阴气者，营气也。阳气者，卫气也。下文同。
黄帝曰：数刺乃知，何气使然？岐伯曰：此人之多阴而少阳，其气沉而气往难，故数刺乃知也。
此言人有数刺而始知者，以其阴气多而沉也。盖比上节之沉，则又沉之甚矣。
黄帝曰：针入而气逆者，何气使然？岐伯曰：其气逆与其数刺病益甚者，非阴阳之气浮沉之势也，此皆粗之所败，工之所失，其形气无过焉。
此言有针入而气逆者，乃医工之失其针法也。凡针入而气逆，与数针而病益甚，非阴阳之气有浮沉之势也。特以营气主沉，卫气主浮，故刺卫当浅，刺营当深。今针入而气逆者，特以宜浅而反深之，宜深而反浅之，所以针入而气逆也。故凡用针者，皆当视其形气，而弗使过焉可也。

上膈第六十八  ***************************
首句有气为上膈，故名篇。
黄帝曰：气为上膈者，食饮入而还出，余已知之矣。虫为下膈，下膈者，食晬时乃出，余未得其意，愿卒闻之。岐伯曰：喜怒不适，食饮不节，寒温不时，则寒汁流于肠中，流于肠中则虫寒，虫寒则积聚守于下管，则肠胃充郭，卫气不营，邪气居之，人食则虫上食，虫上食则下管虚，下管虚则邪气胜之，积聚已留，留则痈成，痈成则下管约。其痈在营内者，即而痛深；其痈在外者，则痈外而痛浮，痈上皮热。（还，音旋。晬，音粹。管，后世作脘。痈，壅同。据后《论疾诊尺篇》第三节可比。）
此言膈证有上下之分，而尤详下膈之义也。膈者，膈膜也。前齐鸠尾，后齐十一椎，所以遮隔浊气，不使上熏心肺也。然有力膈上之病者，乃气使然，食饮一入，即时还出。有力膈下之证者，乃虫使然，食饮周时，始复外出。但帝明于上膈而昧于下膈。伯言下膈之始，由于喜怒、食饮、寒暖不能善调，以致寒汁流于肠中，则虫因寒而聚于下脘，（脐上二寸为下脘。）惟其聚于下脘，故在上之胃，在下之肠，皆已充郭，卫气不得上营，邪气同居于肠胃之中，及其人食，则虫上食，而下脘始虚，随致邪气入于下脘，而积聚已留矣，由是壅成而下脘约也。其壅在下脘之内者，即而按之其痛深；其壅在下脘之外者，即而按之其痛乃浮，壅上之皮亦热，此下膈之病，所以食饮晬时而还出也。（按：百病惟膈为难愈，后世之治膈者，并不能分上膈下膈，有气与虫之异，乃遵仲景、东垣、丹溪书，以关格为膈证，按：本经《终始》《经脉》《禁服》篇，明是脉体，非格证也，岂不误哉？）
黄帝曰：刺之奈何？岐伯曰：微按其痈，视气所行，先浅刺其傍，稍内益深，还而刺之，毋过三行，察其沉浮，以为深浅，已刺必熨，令热入中，日使热内，邪气益衰，大痈乃溃，伍以参禁，以除其内，恬澹无为，乃能行气，后以咸苦，化谷乃下矣。（二内字，纳同。毋，无同。伍，互同。澹，憺同。）
此言刺下脘之痈者，必有其法也。轻按其痈，视其气之所行，先浅刺其痈之旁，稍纳其针而益深之，又旋而刺之，至于其三，则不必复刺矣。察其痈之浮者浅刺之，痈之深者深刺之，及已刺之后，必以火熨之，使热入于其中，日使内之必热，则邪气渐衰，大痈乃溃。又互参禁守之法，除其入内之事，专一恬澹无为，乃能行气，然后用咸苦等味，以化其谷，庶食饮从兹下矣。。

忧恚无言第六十九  ***************************
人有忧与怒以致无言，盖有其由，故名篇。
黄帝问于少师曰：人之卒然忧恚，而言无音者，何道之塞？何气出行，使音不彰？愿闻其方。少师答曰：咽喉者，水穀之道也。喉咙者，气之所以上下者也。会厌者，音声之户也。口唇者，音声之扇也。舌者，音声之机也。悬壅垂者，音声之关也。颃颡者，分声之所泄也。横骨者，神气所使，主发舌者也。敌人之鼻洞涕出不收者，颃颡不开，分气失也。是故厌小而疾薄，则发气疾，其开阖利，其出气易。其厌大而厚，则开阖难，其气出迟，故重言也。人卒然无音者，寒气客于厌，则厌不能发，发不能下，至其开阖不致，故无音。（厌，上声。）
此详言人之忧恚而无言者，以寒气之客于会厌也。人有二喉，其一曰咽喉，乃水穀之道也，生于后，其管通于六腑。其一曰喉咙，气之所以上下者也，生于前，其管通于五脏。会厌者，凡人用饮食，必由会厌以掩喉咙，而后饮食可过耳。故喉咙既为气之上下，则会厌为音声之户，口唇为音声之扇，舌为音声之机（犹弩之有机。）悬壅为音声之关，颃颡为分气之所泄，横骨为神气之所使，舌之所发。故人有鼻洞涕出不收者，必其颃颡不开，分气相失，从鼻而误出故耳。然人之言语所发，实以会厌为主，厌小而薄，则发气速，以其开阖利而出气易也。若厌大而厚，则发气迟，以其开阖难而出气迟、所以言语最重也。今人卒然无音者，由夫寒气客于会厌，则厌不能发，纵发亦不能下，其开阖颇难，所以至于无音也。
黄帝曰：刺之奈何？岐伯曰：足之少阴，上繫于舌，络于横骨，终于会厌，两泻其血脉，浊气乃辟。会厌之脉，上络任脉，取之天突，其厌乃发也。（辟，辟同。）
此言即人之无音者、而有刺之之法也。足少阴肾经所行之脉，上繫于舌，复脉于横骨，以终于会厌，必两次泻其血脉，则浊气乃辟除矣。，然欲泻其血脉者，正以此会厌之脉，上络于任脉天突之穴，取此穴以刺之，其厌乃可发也。（天突，在颈结喉下四寸宛宛中。针五分，留三呼，灸三壮。）

寒热第七十  ***************************
凡有瘰疬者，其病必发寒热，故名篇。
黄帝问于岐伯曰：寒热，瘰疬在于颈腋者，皆何气使生？岐伯曰：此皆鼠瘻寒热之毒气也，留于脉而不去者也。
此言鼠瘻之所以发为寒热者，以其毒气之留于脉也。瘰疬者，疮名，一名鼠瘻疮，生于颈腋两脉间，乃阳明少阳两经之所属也。正以鼠瘻有寒热之毒气，皆留于其脉而不去耳。（俗云：鼠用饮食流涎于其中，人误用之，所以毒气感而生瘰疬。今鼠之颈腋多块，其状犹瘰疬然，后世用猫制药方者，亦所以胜其毒耳。大义又见后《论疾诊尺篇》。）
黄帝曰：去之奈何？岐伯曰：鼠瘻之本，皆在于脏，其末上出于颈腋之间，其浮于脉中，而未内著于肌肉而外为脓血者，易去也。黄帝曰：去之奈何？岐伯曰：请从其本，引其末，可使衰去而绝其寒热。审按其道以予之，徐往徐来以去之。其小如麦者，一刺知，三刺而已。（《素问·骨空论》亦有刺寒热法。）
此言刺瘰疬之有法也。鼠瘻之本，皆在五脏，其末上出于颈腋，浮于脉中，内未著于肌肉，外尚未成脓血者斯易去也。去之之法，亦惟从其何脏之本，以引其在外之末，可使渐衰而绝其寒热。审按其脉道，以取穴而与之针，徐往徐来以去其病。（刺法。）内有小如麦粒者，一刺则知其病之将去，三刺则病自己矣。
黄帝曰：决其生死奈何？岐伯曰：反其目视之，其中有赤脉，上下贯瞳子，见一脉一岁死，见一脉半一岁半死，见二脉二岁死，见二脉半二岁半死，见三脉三岁而死。赤脉不下结瞳子，可治也。（此节大义与本经《论疾诊尺篇》相同。）
此言决瘰疬之生死有法也。赤脉从上而下贯瞳子中，凡死之远近，以脉之如线者多少为度，如无赤脉下贯瞳子者，其病可治也。

邪客第七十一  ***************************
客者，感也。首节论邪之所感，故名篇。末节八虚义同。
黄帝问于伯高曰：夫邪气之客人也，或令人目不瞑不卧出者，何气使然？伯高曰：五穀入于胃也，其糟粕、津液、宗气分为三隧。故宗气积于胸中，出于喉咙，以贯心脉而行呼吸焉。营气者，泌其律液，注之于脉，化以为血，以荣四末，内注五脏六腑，以应刻数焉。卫气者，出其悍气之剽疾，而先行于四末、分肉、皮肤之间而不休者也，昼日行于阳，夜行于阴，常从足少阴之分间行于五脏六腑。今厥气客于五脏六腑，则卫气独卫其外，行于阳，不得入于阴。行于阳则阳气盛，阳气盛则阳跷陷；不得入于阴，阴虚，故目不瞑。（此节与本经五味篇论三焦之义相同。）
此伯高言人之目不瞑者，以其阳气独行于外，而内之阴气亦虚也。夫邪之感于人身，令人目不得瞑，或不卧而出于外者，正以五穀入胃，下焦为糟粕之隧，中焦为津液之隧，上焦为宗气之隧。故宗气积于胸中者，即上焦也。出喉咙，以贯心脉而行呼吸，一呼脉行三寸，一吸脉行三寸，呼吸总为一息，则脉行六寸，凡人一日一夜计有一万三千五百息，则脉行八百一十丈。其营气由中焦之气降于下焦，而生此阴气者，泌其津液，注之于脉，化以为血，以荣四肢，内随宗气以行于五脏六腑经脉之中，而百刻之内，其脉数与刻数相应也。卫气者，由下焦之气以升于中上二焦，而生此阳气，但卫气剽悍滑疾，不随宗气以行，而先行于四末、分肉、皮肤之间而不休者也，昼行于阳经，夜行于阴经，然昼行阳经之时，如行足太阳经已毕，则必入于足少阴肾经，而又出行于阳经，行足阳明已毕，则亦必入于足少阴肾经，而又出于阳经，诸阳皆然。正以阳气迅而阴气弱，故必一入而即出也，所谓常从足少阴之分间行于五脏六腑者如此。（大义见《卫气行篇》。）今邪气厥逆，客于五脏六腑，则卫气独卫其外，不得内入于阴，惟其不得内入于阴，则外之阳气盛，而阳跷之脉不得入于阴，致内之营气虚，而阴跷之脉不得通于阳，阳盛而阴虚，此目之所以不瞑也。
黄帝曰：善。冶之奈何？伯高曰：补其不足，泻其有馀，调其虚买，以通其道，而去其邪。饮以半夏汤一剂，阴阳已通，其卧立至。黄帝曰：善。此所谓决渎壅塞，经络大通，阴阳和得者也。愿闻其方。伯高曰：其汤方以流水千里已外者八升，扬之万遍，取其清五升意之，炊以苇薪，火沸，置秫米一升，治半夏五合，徐饮，令竭为一升半，去其滓，饮汁一小杯，日三，稍益，以知为度。故其病新发者，覆杯则卧，汗出则己矣。久者，三饮而已也。（秫，音术。稷之黏者。）
此言治目不瞑而不得卧者，有调其虚实之刺法，饮以汤剂之方法也。阳跷独盛于外，则卫气有馀也。不得入于阴而阴虚，营气不足也。当补锐不足而泻其有馀，盖不足为虚，有馀为实，所以调其虚实，以通内外往来之道耳。然又饮以半夏汤一剂，则阴阳已通，其卧立至。其方以流水来自千里外者八升，即今之三升余也，扬之万遍，滤其清者五升煮之，即今之二升余也，炊以苇薪，及火沸之时，又置秫米一升，即今之四合余也，治半夏五合，即今之二合余也，徐徐饮之，令竭之一升半，即今之六合余也，去其滓，饮汁一小杯，一日之内服之者三次，稍有所益，自有所觉，则渐可瞑矣。凡病新发者，覆杯则卧．汗出则已。病久者，饮三次而已耳。
黄帝问于伯高曰：愿闻人之肢节以应天地奈何？伯高答曰：天圆地方，人头圆足方以应之。天有日月，入有两目。地有九州，人有九窍。天有风雨，人有喜怒。天有雷电，人有音声。天有四时，人有四肢。天有五音，人有五脏。天有六律，人有六腑。天有冬夏，人有寒热。天有十日，人有手十捐。辰有十二，人有足十捐、茎垂以应之，女子不足二节，以抱人形。天有阴阳，人有夫妻。岁有三百六十五日，人有三百六十节。地有高山，人有肩膝。地人深谷，人有腋膕。地有十二经水，人有十二经脉。地有泉脉，人有卫气。地有草蓂，人有毫毛。天有昼夜，人有卧起。天有列星，人有牙齿。地有小山，人有小节。地有山石，人有高骨。地有林木，人有募筋。地有聚邑，人有䐃肉。岁有十二月，人有十二节。地有四时不生草，人有无子。此人与天地相应者也。
此伯高备言人与大地相应也。女子不足二节，缺茎垂与二睾也，以抱人形故耳。
黄帝问于岐伯曰：余愿闻持针之数，内针之理，纵舍之意，扦皮开腠理奈何？脉之屈折，出入之处，焉至而出，焉至而止，焉至而徐，焉至而疾，焉至而入？六腑之输于身者，余愿尽闻。少叙别离之处，离而入阴，别而入阳，此何道而从行？愿尽闻其方。岐伯曰：帝之所问，针道毕矣。黄帝曰：愿卒闻之。（内，纳同。舍，舍同。焉，音烟。）
此帝备问用针之义，及经脉出入离合之处也。针有所持之法，所纳之理，或纵针而不必持，或舍针而不复用，扦人之皮以开其腠理，此皆法之所当知也。其经脉有屈折出入之处，何所至而出针，何所至而止针，何所至而用针则徐，何所至而用针则疾，何所至而入针，且六腑之运于人身者，有别有离，何者离阳而入于阴，何者别阴而入于阳，此必有脉道以为之行也，故备问之。
岐伯曰：手太阴之脉，出于大指之端，内屈循白肉际，至本节之后太渊，留以澹，外屈上于本节之下，内屈与阴诸络会于鱼际，数脉并注，其气滑利，伏行壅骨之下，外屈出于寸口而行，上至于肘内廉，入于大筋之下，内屈上行臑阴，入腋下，内屈走肺。此顺行逆数之屈折也。（屈，读为曲。数，上声。）
此伯言手太阴经之脉，有曲折出入顺逆之数也。手太阴肺经之脉，出于大指之端少商穴，内屈之以循白肉之际，盖白肉属阴经，赤肉属阳经，阴阳之经以赤白肉际为界也。至本指节后，有太渊穴，大凡脉会太渊，而留止于此澹渗诸经。从外而曲，上于本节之下，又从内而曲，与阴经诸络会于鱼际。但数经之脉并注于此，其气滑利，伏行壅骨之下，即掌后高骨也，又外往少曲，出于寸口之太渊穴而行，故曰脉会太渊也。上从经渠、列缺、孔最，又至肘内之侠白穴，入于大筋之上，从内少曲，上行臑之阴廉，入腋下之云门、大府，又内曲而走于肺，此则从外而走内者为逆。若自云门、中府以出少商，则自内而出外者为顺。此乃顺行逆数之屈折也。
心主之脉，出于中捐之端，内屈，循中指内廉以上，留于享中，伏行两骨之间，外屈，出两筋之间，骨肉之际，其气滑利，上二寸，外屈出行两筋之间，上至肘内廉，入于小筋之下，留两骨之会，上入于胸中，内络于心肺。
此伯言心主之脉，有曲折出入顺逆之数也。心主之脉即手厥阴心包络之脉也。手少阴心经，本为君主之官，而此以包络为心主者，正以其脉之所行悉代君主，而遂谓之心主之脉也。（大义见下文。）其脉行于中指之端中冲穴，从内少曲，循中指之内廉以上，留于掌中之劳宫穴，伏行于两骨之间，外曲而行，出于两筋之间，正骨肉之际大陵穴之所在也。其气滑利，上于二寸之内关穴，又外屈出行两筋之间，上至肘之内廉曲泽穴，入于小筋之下，留于两骨之会，上入于胸之天泉、天池，而内络于心肺两经，此乃心主顺行逆数之屈折也。（大义见前《本输篇》第三节。）
黄帝曰：手少阴之脉独无输，何也？岐伯曰：少阴，心脉也。心者，五脏六腑之大主也，精神之所舍也。其脏坚固，邪弗能容也，容之则心伤，心伤则神去，神去则死矣。故诸邪之在于心者，皆在于心之包络。包络者，心主之脉也，故独无输焉。
此承上文而明手少阴心经不必有治病之输也。输者，穴也。前《本输篇》止言心出于中冲云云，而不言心经者，岂心经独无治病之输乎？非谓心经无输穴也。伯言少阴者，心之脉也。心为五脏六腑之大主，乃所以藏神者，故为精神之所舍也。其脏坚固，而邪弗能容，若邪容之，则心伤而神去，人至于死矣。故凡诸邪之在心者，皆不在于心而在于心之包络，此包络者，遂得以同于心主之脉，而即以心主称之也。故治病者，亦治心包络之穴而已，独不取于心之输者有以哉。
黄帝曰：少阴独无输者，不病于？岐伯曰：其外经病而脏不病，故独取其经于掌后锐骨之端。其馀脉出入屈折，其行之疾徐，皆如手少阴心主之脉行也。故本输者，皆因其气之虚实疾徐以取之，是谓因冲而泻，因衰而补。如是者，邪气得去，真气坚固，是谓因天之序。
此承上文而明心经之病在外经而不在内脏，所以止取神门之穴，而余病则取包络而已。夫诸邪之在心者，皆治心之包络，则少阴心经独不病乎？伯言心经之病在于外经，凡经脉之行于外者偶病耳，其心之内脏则不容病者也。故外经有病，独取其掌后锐骨之端神门穴耳。其馀脉之出入曲折，所行之徐疾，皆如手厥阴心包络之脉行也。故本经《本输篇》谓治手少阴者，即治心包络经，皆调其气之虚实疾徐以取之，是谓因邪气所冲而泻之，真气衰而补之。如是者，则邪去而真固，有以循天道四时之序矣。
黄帝曰：持针纵舍奈何？岐伯曰：必先明知十二经脉之本末，皮肤之寒热，脉之盛衰滑涩。其脉滑而盛者，病日进；虚而细者，久以持；大以涩者，为痛痹；阴阳如一者，病难治；其本末尚热者，病尚在；其热已衰者，其病亦去矣。持其尺，察其肉之坚脆、小大、滑涩、寒温、燥湿。因视目之五色，以知五脏，而决死生。神其血脉，察其色，以知其寒热痛痹。
此帝问持针纵舍之法，而伯先以视病之法言之也。第四节帝以持针之数、纳针之法、纵舍之意问之，而伯尚未言，故此以持针纵舍为问。伯言必先明知手足十二经脉之本末，其各经何起何止也；皮肤之寒热，各经之分肉，孰寒而孰热也；及人迎气口之脉盛衰滑涩。其脉之滑而盛者，病当日迸；脉之虚而小者，病久以持；若大而带涩，当为痛痹；加人迎气口若一，则脉为关格，病当难治；（大义见四时气、《禁服》《终始》等篇。）胸腹为本，四肢为末，凡本末尚热者，其病尚在；凡本末之热已衰者，其病亦去。不惟是也，又必持其尺部，以察其肉之坚脆，脉之小大滑涩，体之寒温燥湿，即本经《论疾诊尺篇》所谓独调其尺，以言其病也。又以目为五脏六腑之精，（此语见本经大惑论。）视其目之五色，以知其五脏，而决其死生。又视其血脉之陷下与否，及血脉之五色，以知其寒热痛痹，（大义见本经《经脉篇》。）斯可以行持针纵舍之法矣。
黄帝曰：持针纵舍，余未得其意也。岐伯曰：持针之道，欲端以正，安以静，先知虚实，而行疾徐，左指执骨，右手循之，无与肉里。泻欲端以正，补必闭肤，辅针导气，邪得淫泆，真气得居。
此伯始以持针纵舍之法言之也。凡持针之道，欲端以正，安以静，先知病之虚实，以知疾徐之法，始用左指按其病人之骨，右手循穴以施其针，方针入时无与肉里。欲行泻法必端以正，欲行补法必闭其肤，助针导气，斯邪气可淫泆而散，真气得在内而居矣。
黄帝曰：扦皮开腠理奈何？岐伯曰：因其分肉，左别其肤，微纳而徐端之，适神不散，邪气得去。
此同第四节扦皮开腠理之问，而伯言其有法也。所谓扦皮开腠理者，因其分肉之在何经而扦分其皮，以开其腠理而入刺之也。先以左手别其皮肤，然后右手微纳其针，而徐徐端正其针以入之，斯乃扦皮开腠理之法，其神气自然不散，而邪气乃得以去矣。
黄帝问于岐伯曰：人有八虚，各何以候？岐伯答曰：以候五脏。黄帝曰：候之奈何？岐伯曰：肺心有邪，其气留于丙肘；肝有邪，其气流于两腋；脾有邪，其气留于两髀；肾有邪，其气留于两膕；凡此八虚者，皆机关之室，真气之所过，血络之所游，邪气恶血固不得住留，住留则伤经络，骨节机关不得屈伸，故病挛也。（前四留字俱当作流，惟流故留，故下文住留之留准作流。）
此明言八虚之可以候五脏也。八虚者，即下两肘、两腋、两髀、两膕之间，由五脏内虚，以致虚邪客之而为病也。肺之经脉，自胸之中府，以入两肘之侠白等穴；心之经脉，自肘上极泉，以行于少海等穴，故肺心有邪，其邪气当流于两肘也。肝之经脉，自足大指之大敦，以行于腋下之期门等穴，故肝有邪，其邪气当流于两腋也。脾之经脉，自足大指之隐白，以行于髀之血海等穴，故脾有邪，其邪气当流于两髀也。肾之经脉，自足心涌泉，以行于膕之阴谷等穴，故肾有邪，其邪气当流于两膕也。（膝后曲处为膕。）凡此八者，皆机关之室，真气之所过，血脉之所游，非邪气恶血可以住留之所，若住留之则经络伤，而骨节机关不得屈伸，其病当为拘挛矣。其始也，由五脏虚而邪气流于八所；其既也，即八所而可以候五脏，故曰八虚可以候五脏也。

通天第七十二  ***************************
内言人有五等，皆禀气于天，故名篇。
黄帝问于少师曰：余尝闻人有阴阳，何谓阴人？何谓阳人？少师曰：天地之间，六合之内，不离于五，人亦应之，非徒一阴一阳而已也，而略言耳，口弗能遍明也。黄帝曰：愿略闻其意。有贤人圣人，心能备而行之乎？少师曰：盖有太阴之人、少阴之人、太阳之人、少阳之人、阴阳和平之人。凡五人者，其态不同，其筋骨气血各不等。
此举五等之人而概言之，非徒有阴人阳人而已也。
黄帝曰：其不等者，可得闻乎？少师曰：太阴之人，贪而不仁，下齐湛湛，好内而恶出，心和而不发，不务于时，动而后之，此太阴之人也。（内，纳同。恶，去声。）
此即太阴之人而言之也。下齐湛湛者，内存阴险，外假谦虚，貌似下抑整齐，湛然无私也。好纳而恶出者，有所得则喜，有所费则怒也。心和而不发，不务于时，动而后之者，心似和气，水即顺应，而或有举动，必已随人后起，觇人利害，以为趋避也。其深情厚貌，奸狡虚诈之情如此。
少阴之人，小贪而贼心，见人有亡，常若有得，好伤好害；见人有荣，乃反愠怒，心疾而无恩，此少阴之人也。（好，俱去声。）
此即少阴之人而言之也。小贪者，比太阴之人则小异耳；其心以贼害为主，则同于太阴之不仁也。人有所失，彼则喜之，若己有得也；人有所荣，彼则怒之，若已有失也。好伤人，好害人，其心忌嫉而无恩者如此。
太阳之人，居处于于，好言大事，无能而虚说，志发于四野，举措不顾是非，为事如常，自用，事虽败而无常悔，此太阳之人也。
此即太阳之人而言之也。于于，无争之意。好言大事，无能而虚说，即孔于之所谓其言之不怍，则为之也难者是也。志发于四野者，事不畏人知也。（《左传》云：裤湛谋于野则获，谋于室则否，此才性之蔽。）为事如常，为事止庸常也。自用者，即《中庸》之所谓愚而好自用也。
少阳之人，諟谛好自贵，有小小官则高自宜，好为外交而不内附，此少阳之人也。
此即少阳之人而言之也。諟谛者，凡事自审也。好自贵者，妄自尊贵也。
阴阳和平之人，居处安静，无为惧惧，无为欣欣，婉然从物，或与不争，与时变化，尊则谦谦，谭而不治，是谓至治。
此即阴阳和平之人而言之也。无为惧惧、欣欣者，不因物感而遽有喜怒也。尊则谦谦者，位尊而愈自谦抑也。（《易》曰：谦尊而光。）谭而不治，无为而治也。曰至治者，不冶之治也。
古之善用针灸者，视人五态乃治之，盛者泻之，虚者补之。
此结上文而言善用针灸者，必视其五态而治之也。（别五态之法，见下第十四节至六十八节。）
黄帝曰：治人之五态奈何？少师曰：阴太之人，多阴而无阳，其阴血浊，其卫气涩，阴阳不和，缓筋而厚皮，不之疾泻，不能移之。
此言治太阴之人之有法也。多阴而无阳，与少阴之人多阴而少阳者异矣。惟阴多，故阴血浊；惟无阳，故卫气涩；惟多阴而无阳，故阴阳不和。况筋缓而皮又厚，必当疾泻以移其病也。
少阴之人，多阴少阳，小胃而大肠，六腑不调，其阳明脉小而太阳脉大，必审调之，其血易脱，其气易败也。
此言治少阴之人之有法也。胃小，故阳明之脉小也；肠大，故手太阳小肠之脉大也。血易脱而气易败，故当详审以调之，与疾泻太阴之人者不同也。
太阳之人，多阳而少阴，必谨调之，无脱其阴，而泻其阳，阳重脱者易狂，阴阳皆脱者，暴死不知人也。
此言治太阳之人之有法也。惟少阴，故不可脱其阴；惟多阳，故当以泻其阳。若阳气大泻，则阳至重脱，其病为狂。若阴阳皆泻而至于脱，则当暴死不知人也。
少阳之人，多阳少阴，经不而络大，血在中而气外，实阴而虚阳，独泻其络脉则强，气脱而疾，中气不足，病不起也。
此言治少阳之人之有法也。惟络脉大，故独泻其络脉则身强，若泻之太过，以致气脱而出速，则中气不足，病不能起也。
阴阳和平之人，其阴阳之气和，血脉调。谨诊其阴阳，视其邪正，安容仪，审有馀不足，盛则泻之，虚则补之，不盛不虚以经取之。此所以调阴阳、别五态之人者也。（邪，斜同。）
此言治阴阳和平之人之有法也。
黄帝曰：夫五态之人者，相与毋故，卒然新会，未知其行也，何以别之？少师答曰：众人之属，不知五态之人者，故五五二十五人，而五态之人不与焉。五态之人尤不合于众者也。（毋，无同。卒，音猝。别，音鳖。）
此帝以难知五态之人为虑，而少师言常人不能知也。下文乃详言之。
黄帝曰：别五态之人奈何？少师曰：太阴之人，其状黮黮然黑色，念然下意，临临然长大，膕然未偻，此太阴之人也。
此言太阴之人之态也。黮黮甚黑。念然下意，即上文下齐湛湛之意也。临临然，长大之貌也。其膕虽长大，然直身而非伛偻之状也。
少阴之人，其状清然窃然，固以阴贼，立而躁嶮，行而似伏，此少阴之人也。
此言少阴之人之态也。清然者，言貌似清也。窃然者，消沮闭藏之貌。虽曰清然窍然，实以阴险贼害为心，则上文所谓贼心者，而始有此态也。其立也，躁则不静，嶮则觇望。其行也，伏如伛偻，此其内藏沉思反侧之心故耳。较之太阴之人长大其膕，然未伛偻，此状可以辨耳。
太阳之人，其状轩轩储储，反身折膕，此太阳之人也。
此言太阳之人之状也。车之向前曰轩，轩轩然者，犹俗云轩昂也。储储者，挺然之意，若反其身。而在后视之，则其膕似折，亦不检之态也。
少阳之人，其状立则好仰，行则好摇，其两臂两肘则常出于背，此少阳之人也。
此言少阳之人之态也。据其态，乃多动少静，非检身若不及之道也。
阴阳和平之人，其状委委然，随随然，顒顒然，愉愉然，㼐㼐然，豆豆然，众人皆曰君子，此阴阳和平之人也。
此言阴阳和平之人之态也。委委然，安重貌。（《诗·君子偕老章》，有委委佗佗。）随随然，不急遽也。顒顒然，尊严貌。（《诗·卷阿篇》）顒顒昂昂。愉愉然，和悦也。（《论语》云：愉愉如也。）㼐㼐然，周旋貌。（《礼》云：周旋中规，折旋中矩。）豆豆然，不乱貌。君子者，自圣人以至成德之士，皆可以君子称也。（《礼运》云：此六君子者，未有不谨于礼者也。盖指出汤、文、武、成王、周公。又《诗》指文王为岂弟君子，则圣人亦可以君子称也。）


卷之九  ——————————————————————————————————————————————————————————————————————————————————————————

官能第七十三  ***************************
官者，任也，任其所能也。即本篇第七节雷公有官能之问，故名篇。
黄帝问于岐伯曰：余闻九针于夫子众多矣，不可胜数。余推而论之，以为一纪。余司诵之，子听其理，非则语余，请正其道，令可久传，后世无患，得其人乃传，非其人勿言。岐伯稽首再拜曰：请听圣王之道。黄帝曰：用针之理，必知形气之所在，左右上下，阴阳表里，血气多少，行之逆顺，出入之合，谋伐有过。知解结，知补虚泻买，上下气门，明通于四海。审其所在，寒热淋露，以腧异处，审于调气，明于经隧，左右肢络，尽知其会，寒与热争，能合而调之。虚与实邻，知决而通之。左右不调，犯而行之。明于逆顺，乃知可治。阴阳不奇，故知起时，审于本末，察其寒热，得邪所在，万刺不殆。知官九针，刺道毕矣。（数，去声。令，平声。奇，音箕。）
此帝详刺道以问伯也。凡用针之道，必知人之形气有馀不足，或形盛气衰，或气盛形衰，或形气皆盛，或形气皆衰。病之在左在右，在上在下，在阴在阳，在表在里。或血多气少，或血少气多，或血气皆多，或血气皆少。（大义见《素问·血气形志篇》。）其脉之所行，有逆有顺，如手太阴经，自中府而出于少商者为顺，至少商而到于中府者为逆。（见前《邪客篇》。）有出有入，如自表而之里为入，自里而之表为出。然后即其犯病而为有过者，则谋伐之。知解其所结，（本经《卫气篇》云：能知解结，契绍于门户。）知虚者则补，实者则泻。又知脉之上下于气门，即气穴也。（《素问》明有《气穴论》，凡穴皆可以气穴称。）又知脉之流通于四海。（本经海论云：膻中为气之海，冲脉为血之海，胃为水穀之海，脑为髓之海。）审其所在之有病，或为寒热，或为淋露，疑即《岁露篇》之所谓遇岁露也。（大义见《岁露篇》。）以其腧穴必皆异处，当审于调其脉气之往来，明于十二经脉之经隧，（大义见《经脉篇》。）及左右肢络，（即前《经脉篇》所谓其支、其别者是也。）尽知其会可也。若寒与热争，则能合阴阳而调之。若虚与实邻，则知决虚实而通之。设不能调其左右，（左右之义，在病人则左右穴相同，在医人则针时用左右手。）是谓犯而行之也。故必明于逆顺，乃知可治。（脉之所行有逆顺，针法亦有逆顺。）况人身阴阳诸经相为配合，未尝有奇行者，能知各经之所起，审于本末寒热，（《禁服篇》云：审其本末，察其寒热。又《终始篇》云：本末之，寒温之，相守同也。）得邪所在而刺之，则虽万刺可以不殆矣。然九针不同，各有所宜，能任而用之，此刺道之所以毕也。
明于五腧，徐疾所在，屈伸出入，皆有条理。言阴与阳，合于五行。五脏六腑，亦有所藏。四时八风，尽有阴阳。各得其位，合于明堂，各处色部，五脏六腑。察其所痛，左右上下。知其寒温，何经所在。审皮肤之寒温滑涩，知其所苦。膈有上下，知其气所在，先得其道，稀而疏之，稍深以留，故能徐入之。大热在上，推而下之。从下上者，引而去之。视前痛者，常先取之。大寒在外，留而补之。入于中青，从合泻之。针所不为，灸之所宜。上气不足，推而扬之。下气不足，积而从之。阴阳皆虚，火自当之。厥而寒甚，骨廉陷下，寒过于膝，下陵三里。阴络所过，得之留止，寒入于中，推而行之。经陷下者，火则当之。结络坚紧，火所治之。不知所苦，两跷之下，男阴女阳，良工所禁。针论毕矣。
此帝详针论以问伯也。五脏有井、荥、输、经、合之五腧、六腑有井、荥、输、原、经、合之六腧，然六腑之原并于腧，则皆可称为五腧也。徐疾者，针法也。（《九针十二原》《小针解》云：徐而疾则实，疾而徐则虚。）屈伸出入者，经脉往来也。（见《邪客篇》屈折顺逆之数。）言阴与阳合于五行者，泛言阴阳分而为五行也。五脏六腑亦有所藏者，指人身有阴阳五行也。（如肺为阴，大肠为阳；肺为金，肝为木之类。）四时八风尽有阴阳者，指天道有阴阳五行也。（八风见九官八风篇。）各得其位，合于明堂各处色部者，言人身之面部，各得其五行之位，合于明堂及各处之色部也。（大义见《五色篇》。）其面部之分为五脏六腑者，可以察其身形之所痛。（《五色篇》云：沉浊为内，浮泽为外，黄赤为风，青黑为痛，白为寒，黄而膏润为脓，赤甚者为血，痛甚者为挛，寒甚为皮不仁。）其色见于左右上下者，可以知其何经之寒温。又审皮肤之寒温滑涩，斯能知其病之所苦也。且膈有上下，（心肺居于膈上，脾居中州，肝肾居于膈下。）必知其病气之所在，先得其经脉之道，然后可以用针。稀者，针之少也。疏者，针之阔也。（《终始篇》云：疏取之上。）深者，深入其针也。留者，久留其针也。即如有大热在上，则当推针而使之下，所谓高者抑之也。热从下而上，则当引针而去其邪，所谓外者发之也。视先痛者，常先取穴以刺之，所谓凡病必先治其本也。（《素问·标本病传论》、本经病传篇：除大小便不利外，皆当治其本。）又如大寒在外，则留其针以补之。大寒入中，则从合穴以泻之。凡病有针所不当用者，则用灸以治之。又如有上气不足，则推入其针以扬之，而使上气之足。下气不足，则积其针以顺之，而使下气之足。若阴阳皆虚，而针所难用，则用火以灸之。又有厥而寒甚，或骨廉下陷，或寒过于膝，则取下陵三里穴以补之。（下陵三里，即三里。见《本输篇》。）又有阴络所过为寒留止，或寒入于中，则必推其针而行以散之。又有经脉陷下者，则惟灸以当之。（《经脉篇》云：陷下则灸之。《禁服篇》云：陷下则徒灸之。徒，但也。）又有络脉结而坚紧者，亦用灸以治之。倘不知病之所苦，及男子以阳跷为经，阴跷为络，女子以阴跷为经，阳跷为络，（见脉度篇。）故男子忌取阴跷，女子忌取阳跷，乃良工所禁。此针论之所以毕也。
用针之服，必有法则。上视天光，下司八正，以辟奇邪而观百姓，审于虚实，无犯其邪，是得天之露，遇岁之虚，救而不胜，反受其殃。故曰：必知天忌。（此节与《八正神明论》大义相同。辟，当作避。奇，音箕。）
此言用针之事，必当知天忌也。服，事也。（此二句出《八正伸明论》。又《诗。小雅·六月》篇云：其武之服。《大雅·板》篇云：我言维服。）上视天光，即《八正神明论》之所谓天寒无刺，天温无疑，月生无泻，月满无补，月郭空无治者是也。下司八正，即《八正神明论》之所谓八正者，所以候八风之虚邪以时至者也。盖四立、二分、二至，为八节之正气。《九宫八风》篇有八风、八正。当以避八风，故《八正神明论》谓八正之虚邪而避之勿犯也。所谓得天之露者，本经《岁露篇》黄帝曰：愿闻岁之所以皆同病者，何因而然？少师曰：此八正之候也。候此者，常以冬至之日，太一立于叶蛰之官，其至也，天必应之以风雨者矣。风雨从南方来者为虚风，（即从后来者为虚风，下四方同。）入客于骨，而不发于外，至其立春，阳气大发，风从西方来，万民又皆中于虚风，此两邪相搏，经气结代者矣。故诸逢其风而遇其雨者，命曰遇岁露焉。盖指天之风雨为露也。所谓遇岁之虚者，本经《岁露篇》曰：乘年之衰，逢月之空，失时之和，因为贼风所伤，是谓三虚。逢年之盛，遇月之满，得时之和，虽有贼风邪气，不能危之也。故得天之风雨，而又遇岁之虚，则虽救之而不能胜，反受其所害矣。故《八正神明论》又曰：天忌不可不知者，此也。
乃言针意，法于往古，验于来今，观于窈冥，通于无穷，粗之所不见，良工之所贵，莫知其形，若神彷彿。（此节与《八正神明论》大义亦相同。）
此承上文而言针意之妙，无形而至神者也。《八正神明论》岐伯曰：法往古者，先知《针经》也。验于来今者，先知日之寒温，月之虚盛，以候气之浮沉，而调之于身，观其立有验也。观其冥冥者，言形气营卫之不形于外，而工独知之，以日之寒温，月之虚盛，四时气之浮沉，参伍相合而调之，工常先见之，然而不形于外，故曰观于冥冥焉。通于无穷者，可以传于后世也。是故工之所以异也，然而不形见于外，故俱不能见也。视之无形，尝之无味，故谓冥冥，若神彷彿。
邪气之中人也，洒淅动形，正邪之中人也微，先见于色，不知于其身，若有若无，若亡若存，有形无形，莫知其情。是故上工之取气，乃救其萌芽，下工守其己成，因败其形。（中，去声。此与《八正神明论》、本经《邪气脏腑病形篇》，大义俱相同。据两篇，当以虚邪、正邪为说。）
此言邪气之微，而上工能蚤救之也。洒淅，恶寒貌。动形者，振动其形也。《八正神明论》曰：虚邪者，八正之虚邪气也。正邪者，身形若用力，汗出腠理开，逢虚风，其中人也微，故莫知其情，莫见其形。《邪气脏腑病形篇》曰：虚邪之中身也，洒淅动形，正邪之中人也微。先见于色，不知于身，若有若无，若亡若存，有形无形，莫知其情。又《八正神明论》曰：上工救其萌芽，必先见三部九候之气，尽调不败而救之，故曰上工。下工救其已成者，言不知三部九候之相失，因病而败之也。上工论气不论形，所以预取其气，而蚤救其萌芽，彼下工则反是矣。
是故工之用针也，知气之所在，而守其门户，明于调气，补泻所在，徐疾之意，所取之处。泻必用〔圆〕，切而转之，其气乃行，疾而徐出，邪气乃出，伸而迎之，遥大其穴，气出乃疾。补必用〔方〕，外引其皮，令当其门，左引其枢，右推其肤，微旋而徐推之，必端以正，安以静，坚心无解，欲微以留。气下而疾出之，推其皮，盖其外门，真气乃存。用针之要，无忘其神。（此节与《八正神明论》略同。据彼义，则此当以是故工之用针至所取之处别为一节。遥，摇同。解，懈同。圆，当作方。方，当作圆。）
此承上文而言，上工因气以行补泻之法，其要则在于守神也。《八正神明论》曰：知其所在者，知诊三部九候之病脉处而治之，故曰守其门户焉。正本节之所谓明于调气，补泻所在，徐疾之意，所取之处也。泻必用圆，补必用方，《八正神明论》作泻必用方，补必用圆者是也。岐伯曰：泻必用方者，以气方盛也，以月方满也，以日方温也，以身方定也，以息方吸而纳针，乃复候其方吸而转针，乃复候其方呼而徐引针，故曰泻必用方，其气而行焉。补必用圆，圆者行也，行者移也，刺必中其营，复以吸排针也，故圆与方，非针也。其言如此。此节之方圆，误可知矣。方泻之时，切而转之，其气乃行，即所谓方吸而转针者是也。疾入而徐出之，邪气乃出，即所谓方呼而徐引针者是也。又必摇大其穴，则邪气之出者自速。此泻法也。其补之时，外引其皮，令当其门，左手则引其枢，右手则推其肤，微旋而徐推其针，其针必端正安静。坚心无懈，即所谓如侍贵人，不知日暮，神无营于众物者是也。正欲微留其针，候气下而疾出之，即推其皮，以盖其外门，则真气得存矣。（《离合真邪论》曰：推阖其门，令神气存。）此补法也。然补泻虽殊，而用针之要，当无忘人之神。《八正神明论》曰：养神者，必知形之肥瘦，营卫血气之盛衰。血气者，人之神，不可不谨养也。（《小针解》云：上守神者，守人之血气有馀不足，可补泻也。）
雷公问于黄帝曰：针论曰：得其人乃传，非其人勿言。何以知其可传？黄帝曰：各得其人，任之其能，故能明其事。雷公曰：愿闻官能奈何？黄帝曰：明目者，可使视色；聪耳者，可使听音；捷疾辞语者，可使传论；语徐而安静，手巧而心审谛者，可使行针艾，理血气而调诸逆顺，察阴阳而兼诸方；缓节柔筋而心和调者，可使导引行气；疾毒言语轻人者，可使唾痈咒病；爪苦手毒，为事善伤人者，可使按积抑痹。各得其能，方乃可行，其名乃彰。不得其人，其功不成，其师无名。故曰：得其人乃言，非其人勿传，此之谓也。手毒者，可使试按龟，置龟于器下，而按其上，五十日而死矣。手甘者，复生如故也。
此言任人者，各因其能，而未示以验手毒之法也。官人之能者，任人之能，犹书之所谓在官人也。盖欲视病人之色，听病人之声，传所论之语于病人，以行针灸，以导引行气，以唾痈咒病，以按积抑痹，非各得其人不可也。即如任手毒者，试以按龟之法，则其手之甘毒自别矣。盖遇人之手，有凶有善，犹味之甘苦，故即以甘毒名之，毒即苦也。

论疾诊尺第七十四  ***************************
篇内详论各疾诊尺知病，故名篇。
黄帝问于岐伯曰：余欲无视色持脉，独调其尺，以言其病，从外知内，为之奈何？岐伯曰：审其尺之缓急、小大、滑涩，肉之坚脆，而病形定矣。
此言审尺部之脉与肉，而可以知病形也。本经《邪气脏腑病形篇》曰：脉急者，尺之皮肤亦急；脉缓者，尺之皮肤亦缓；脉小者，尺之皮肤亦减而少气；脉大者，尺之皮肤亦贲而起；脉滑者，尺之皮肤亦滑；脉涩者，尺之皮肤亦涩。故善调尺者，不待于寸。盖脉在内，肉在外，内外相应，故审其脉，验其肉，而病形自定也。（愚谓诊人脉时，惟臂至尺泽可验，难以周身知之，故止以尺言也。）
视人之目窠上微痈，如新卧起状，其颈脉动，时咳，按其手足上，窅而不起者，风水肤胀也。（痈，壅同。窅，窈同。）
此验风水与肤胀之法也。目窠者，目下也。窅者，沉也。视人之目窠上微有壅起，如新卧起之状，盖凡人之卧而起者，目下必有微肿也。其颈脉动时，必有其咳，正以人迎、大迎之脉皆在颈上，属足阳明胃经穴，所以脉动而发之为咳也。按其手足，窅然不起，此风水与肤胀之证候相同者也。（按：《水胀论》，岐伯曰：水始起也，目窠上微肿，如新卧起之状，其颈脉动，时咳，阴股间寒，足胫肿，腹乃在，其水成矣。，以手按其腹，如里水之状，此其候电。《水胀论》水证，与此节风水大同。而此节所按在手足，不按其腹。此节按手足窅而不起，《水胀论》按腹如里水之状。意者水与风水，其手足腹皆大，而按之之时，窅而不起为风水，窅而起者止为水欤？然观下节，有尺肤滑而淖泽、泽脂，皆为风，则水证未必然也，此二证之可辨欤？又按：《水胀论》言：肤胀者，寒气客于皮肤之间，[鼓/空][鼓/空]然不坚，腹大，身尽肿，皮厚，按其腹窅而不起，腹色不变，此其候也。夫《水胀论》以按其腹窅而不起，腹色不变为肤胀，今此节按手足不按腹，盖言手足而腹在其中矣。）
尺肤滑，其淖泽者，风也。尺肉弱者，解㑊安卧。脱肉者，寒热不治。尺肤滑而泽脂者，风也。尺肤涩者，风痹也。尺肤粗如枯鱼之鳞者，水泆饮也。尺肤热甚，脉盛躁者，病温也；其脉盛而滑者，病且出也。尺肤寒，其脉小者，泄，少气。尺肤炬然，先热后寒者，寒热也。尺肤先寒，久大之而热者，亦寒热也。
此承上文而言详审尺脉尺肉，可以定诸病也。尺之皮肤滑润而淖泽者，风也。其肉弱者，主蝍㑊安卧。盖弱不弱，强不强，寒不寒，热不热，为蝍㑊；不能自宁，故安卧耳。若肉不但弱，而至于脱者，当为寒热不可治之病也。尺之皮肤滑润而泽脂者，风也。上节言按其手足窅而不起者、为风水肤胀，而此以肤滑而泽者为风，信乎欲知有风，必其滑而润泽如脂膏者，真为风也。若尺之皮肤涩者，乃风痹也。（《素问·痹论》曰：以风气胜者为行痹。）尺之皮肤甚粗，如枯鱼之鳞者，不但躁涩而已，则为水泆饮之证也。（本经《邪气脏腑病形篇》，有肝脉涩甚为溢饮。）尺肤热甚，其脉盛躁，当为温病也；其脉虽盛不至于躁，且带滑者，则病当自出矣。尺之皮肤寒冷，其脉小者，主下泄及正气衰，故身寒而脉小也。尺之皮肤炬然如火，而先发其热，后乃为寒，及先发其寒，而后乃为热者，皆为寒热之病也。
肘所独热者，腰以上热；手所独热者，腰以下热。肘前独热者，膺前热。肘后独热者，肩背热。臂中独热者，腰腹热。肘后粗以下三四寸热者，肠中有虫。掌中热者，腹中热。掌中寒者，腹中寒。鱼上白肉有青血脉者，胃中有寒。
此即肘手臂掌诸所之冷热，而验其各病、皆承上文调尺言病之意，而并及之也。人之手，自曲池以上为肘，自曲池以下为臂。肘在上，应腰以上，手臂在下，应腰以下。故肘所独热者，其腰以上必热。手臂之所独热者，其腰以下必热。肘之前廉，即内廉也，据大体为在前，故以内廉为肘前。肘前独热者，主前之膺前有热，盖肘之内廉与膺前皆属阴也。肘之后廉，即外廉也，据大体为在后，故以外廉为肘后。肘后独热者，主后之肩背有热，盖肘之外廉与肩背皆属阳也。至于臂中独热者，其臂外热，主腰有热；臂内热，主腹有热。肘后粗大，以下三四寸间，即曲池为粗大处，而以下则为三里之所，其间热者，主肠中有虫，盖不上不下之所，正合于肠中也。掌中热者，为掌之内廉热，主腹中热；其冷则腹中亦冷也。鱼际之上白肉际属阴经，内有青血脉来见者，亦主胃中有寒也。
尺炬然热，人迎大者，当夺血。尺坚大，脉小甚，少气，悗有加，立死。（悗，闷同。）
此又承上文诊尺之未尽者，而备言之也。尺之皮肤炬然而热，其左手寸部人迎之脉大者，当有去血之证也。（愚意尺坚则肾水不足，左寸脉大则心火有馀，其去血者宜矣。）尺之皮肤坚而且大，而脉则小甚，主正气衰少；若躁闷有加，则立死也。
目赤色者病在心，白在肺，青在肝，黄在脾，黑在肾，黄色不可名者，病在胸中。
此即人之目有五色，而知其病之在何脏也。
诊目痛，赤脉从上下者，少阳病；从下上者，阳明病；从外走内者，少阳病。（按：本经《经筋篇》云：太阳为目上网，阳明为目下网。）
此言诊目痛之法也。目痛属火，必有赤脉，然赤脉在目之内，今自上而下者，主病在太阳经，盖足太阳膀胱经自目内眦之睛明、攒竹，以上于脑之四行，其经脉在目之上，故自上而下者，乃太阳有邪入于目中也。又赤脉在目之内，今自下而上者，主病在阳明经，盖足阳明胃经自足次指之厉兑，以至目下之四白、承泣，其经脉在目之下，故自下而上者，乃阳明有邪入于目中也。又赤脉在目之内，今从外而走于内者，主病在少阳经，盖足少阳胆经起于足之四指窍阴，以至于外眦之瞳子憇，其经脉皆在于外眦，故自外而走内者，乃少阳有邪入于目中也。
诊寒热，赤脉上下至瞳子，见一脉，一岁死；见一脉半，一岁半死；见二脉，二岁死；见二脉半，二岁半死；见三脉，三岁死。
此言诊瘰疬寒热之有法也。（大义与寒热篇第七十同。）
诊龋齿痛，按其阳之来，有过者独热。在左左热，在右右热，在上上热，在下下热。（龋，丘禹切。）
此言诊齿痛之有法也。齿痛曰龋，上齿属手阳明大肠经，下齿属足阳明胃经，故按其阳脉之来有过者，必为独热。其脉在左右上下，则病热亦分左右上下也。
诊血脉者，多赤多热，多青多痛，多黑为久痹，多赤多黑多青皆见者，寒热。
此言诊血脉之有法也。凡诊血脉者，必自其各部之分肉而视之。
身痛而色微黄，齿垢黄，爪甲上黄，黄疸也。安卧，小便黄赤，脉小而涩者，不嗜食。（《素问·平人气象论》篇云：溺黄赤，安卧者，黄疸。已食如飢者，胃疸。）
此言诊黄疸之有法也。
人病，其寸口之脉与人迎之脉小大等，及其浮沉等者，病难己也。
此言诊病有难已之法也。《素问·六节藏象论》、本经《禁服》《终始》、四时气等篇，皆以寸口探足手六阴经之病为内伤，以人迎探手足六阳经之病为外感，故寸口大者为关，人迎大者为格。今寸口与人迎之脉小大浮沉相等者，其内伤外感俱未能自己也。
女子手少阴脉动甚者，妊子。（《素问·平人气象论》云：妇人手少阴脉动甚者，妊子也。与此同。）
此言诊女子有子之法也。手少阴者，心也，为左手寸部。心与小肠为表里，而小肠为手太阳，故少阴脉动，则太阳之脉亦动也，所以女子有妊者，当为男子之应。后世以足易手字，盖以肾脉不止为有妊也。不知此子字，乃男子也，不然，则《素问》《灵枢》岂皆误乎？（《脉诀》云：太阳大，是男妊。手足太阳也。）
婴儿病，其头毛皆逆上者，必死。
此言诊婴儿病之有法也。头毛逆上，则血枯而不润，如草之枯者相似，故以死拟之。然曰病，则无病之时，尤宜忌也。
耳间青脉起者，掣痛。
此言诊身中掣痛之有法也。上文诊血脉之多青者为痛，以青为寒也。今耳间有青脉起，则少阳、阳明诸经有寒，故为身中牵掣而痛也。
大便赤办飧泄，脉小者，手足寒，难已。飧泄，脉小，手足温，泄易已。（办，按：《海篇》：瓣，溥苋切，瓜瓠瓣。则赤办，当作瓣。）
此言诊便泄有难易之法也。凡大便有赤瓣，或飧泄，赤当为热，而下迫亦主于火也，今脉小，而手足寒，则是证脉相背，所以为难已也。若止于飧泄，脉体亦小，但得手足尚温，则泄亦易已矣。
四时之变，寒暑之胜，重阴必阳，重阳必阴，故阴主寒，阳主热，故寒甚则热，热甚则寒，故曰寒生热，热生寒，此阴阳之变也。故曰：冬伤于寒，春生瘅热；春伤于风，夏生后泄、肠澼；夏伤于暑，秋生痎疟。秋伤于湿，冬生咳嗽，是谓四时之序也。（此节与《素问·阴阳应象大论》第九节大义相同。）
此言阴阳有四时之变，而即四时之病以证之也。夫四时有变，以寒暑之相胜也。重阴，则必变而为阳，故阴主寒，而寒甚则必热，故曰寒生热也。重阳，则必变而为阴，故阳主热，而热甚则必寒，故曰热生寒也。此乃阴阳之变也。试观冬伤于寒，而至春变为痹热之病；春伤于风，而至夏变为后泄、肠澼之病，则寒生热之义可见矣。夏伤于暑，而至秋变为痎疟之病；秋伤于湿，而至冬变为咳嗽之病，则热生寒之义可见矣。此虽四时之变，要亦四时之序为之也。

刺节真邪第七十五  ***************************
前论刺有五节，后论有真气，有邪气，故名篇。
黄帝问于岐伯曰：余闻刺有五节奈何？岐伯曰：固有五节：一曰振埃，二曰发蒙，三曰去爪，四曰彻衣，五曰解惑。黄帝曰：夫子言五节，余未知其意。岐伯曰：振埃者，刺外经，去阳病也。发蒙者，刺腑腧，去腑病也。去爪者，刺关节肢络也。彻衣者，尽刺诸阳之奇腧也。解惑者，尽知调阴阳补泻有馀不足，相倾移也。
此言刺有五节，而先指各经之所用也。振埃者，如振落尘埃也，其法刺其外经，以去阳气大逆之病耳。发蒙者，开发矇聩也，其法刺其腑腧，以去其腑病耳。去爪者，如脱去其爪也，其法刺其关节肢络耳。彻衣者，如彻去衣服也，其法尽刺诸阳经之奇腧耳。解惑者，如解其迷惑也，其法尽知调阴阳诸经之虚实，以移其病耳。
黄帝曰：刺节言振埃，夫子乃言刺外经，去阳病，余不知其所谓也，愿卒闻之。岐伯曰：振埃者，阳气大逆，上满于胸中，愤䐜肩息，大气逆上，喘喝坐伏，病恶埃烟，[飠|勹/言]不得息，请言振埃，尚疾于振埃。黄帝曰：取之何如？岐伯曰：取之天容。黄帝曰：其咳上气，穷诎胸痛者，取之奈何？岐伯曰：取之廉泉。黄帝曰：取之有数乎？岐伯曰：取天容者，无过一里；取廉泉者，血变而止。帝曰：善哉！（䐜，充人切。恶，去声。[飠|勹/言]，音噎。诎，音屈。）
此承上文而详言振埃之义也。刺法用振埃者，以其阳气大逆，上满于胸中，气愤而胀，竦肩而息，大气逆于上，为喘为喝，坐伏不常，病势内烦，甚恶埃烟，[飠|勹/言]不得息，乃行振埃之法，效亦甚捷。其法当取之天容，系手太阳小肠经。如有咳而上气，穷屈胸痛，则当取之廉泉，系任脉经穴。但所取之数在天容者，无过人行一里许而止针；在廉泉者，至其血变而即止针耳。
黄帝曰：刺节言发蒙，余不得其意。夫发蒙者，耳无所闻，目无所见，夫子乃言刺腑腧，去腑病，何腧使然？愿闻其故。岐伯曰：妙乎哉问也！此刺之大约，针之极也，神明之类也，口说书卷犹不能及也，请言发蒙耳，尚疾于发蒙也。黄帝曰：善。愿卒闻之。岐伯曰：刺此者，必于日中，刺其听宫，中其眸子，声闻于耳，此其腧也。黄帝曰：善。何谓声闻于耳？岐伯曰：刺邪以手坚按其两鼻窍，而疾偃其声，必应于针也。黄帝曰：善。此所谓弗见为之，而无目视，见而取之，神明相得者也。（《礼·仲尼燕居》篇云：于夫子昭然若发蒙。注云：若目不明，为人所发而有所见也。）
此承上文而详言发蒙之义也。夫发蒙者，其人耳无所闻，目无所见，今言刺腑腧以去腑病，其腧不知何在。伯言此乃刺法之大约，即此一腑以观之，真足以发蒙也。如耳目无所闻见者，即于日中刺其手太阳小肠经之听宫穴，其气与眸子相通，当中其眸子也。若声则与耳自相闻矣。何也？以手坚按两鼻之窍，而急偃其声，顷则声必应于耳也。此所谓彼虽弗见所为，而不必以有目以为视，吾能见而取之，真有神明相得之妙也。
黄帝曰：刺节言去爪，夫子乃言刺关节肢络，愿卒闻之。岐伯曰：腰脊者，身之大关节也。肢胫者，人之管以趋翔也。茎垂者，身中之机，阴精之候，津液之道也。故饮食不节，喜怒不时，津液内溢，乃下留于睾，血道不通，日大不休，俯仰不便，趋翔不能，此病荥然有水，不上不下，铍石所取，形不可匿，常不得蔽，故命曰去爪。帝曰：善。（睾，音皋。）
此详言去爪之义也。夫去爪之法，所以为刺关节肢络者，正以腰脊为身之大关节；肢胫为人之管；茎垂为身中之机，阴精之候，津液之道也。故饮食喜怒不调，津液内溢，乃下留于睾，（阴丸。）血道不通，其状日以益大，俯仰甚有不便，趋翔甚有不能，此病荥然有水，凝稸不行，所以不上且不下也。若用铍石之针以取之，则形虽大而不可复匿，日常不得隐蔽其水矣。
黄帝曰：刺节言彻衣，夫子乃言尽刺诸阳之奇腧，未有常处也，愿卒闻之。岐伯曰：是阳气有馀，而阴气不足，阴气不足则内热，阳气有馀则外热，内热相搏，热如怀炭，外畏绵帛近，不可近身，又不可近席。腠理闭塞，则汗不出，舌焦，唇藁腊干，嗌燥，饮食不让美恶。黄帝曰：善。取之奈何？岐伯曰：取之于其天府、大杼三痏，又刺中臂、以去其热，补足手太阴，以出其汗，热去汗稀，疾于彻衣。黄帝曰：善。（腊，思亦切。）
此承上文而详言彻衣之义也。夫彻衣之法，以为尽刺阳经之奇腧者，正以阳气有馀而阴气不足。惟阴气不足则内有热，如阳气有馀则外有热，其内热甚如怀炭，其外热畏绵帛，而不可近身与席，时则腠理闭塞，汗不得出，其舌焦，其唇藁而腊干，其嗌燥，凡口中无味，美恶莫辨。刺之者，亦惟取其手太阴肺经之大府穴，足太阳膀胱经之大杼穴，各三次。其刺疮有三，故为三痏也。又取足太阳膀胱经之中膂内俞，以去其热；又补足太阴脾经、手太阴肺经，以出其汗。由是热去而汗少，其速如彻衣也。
黄帝曰：刺节言解惑，夫子乃言尽知调阴阳，补泻有馀不足，相倾移也，惑何以解之？岐伯曰：大风在身，血脉偏虚，虚者不足，实者有馀，轻重不得，倾侧宛伏，不知东西，不知南北，乍上乍下，乍反乍覆，颠倒无常，甚于迷惑。黄帝曰：善。取之奈何？岐伯曰：泻其有馀，补其不足，阴阳平复。用针若此，疾于解惑。黄帝曰：善。请藏之灵兰之室，不敢妄出也。
此承上文而详言解惑之义也。夫解惑以补虚泻实为法者，正以大风在身，血脉偏虚。其虚者，为不足而轻；其实者，为有馀而重。大体当倾侧宛伏，虽四方上下皆已反覆颠倒，其状甚于迷惑。刺之者，即其有馀而泻之，不足而补之，则阴阳诸经自然平复，真如解惑之速也。
黄帝曰：余闻刺有五邪，何谓五邪？岐伯曰：病有持痈者，有容大者，有狭小者，有热者，有寒者，是谓五邪。黄帝曰：刺五邪奈何，岐伯曰：凡刺五邪之方，不过五章，瘅热消灭，肿聚散亡，寒痹益温，小者益阳，大者必去，请道其方。
此言刺分五邪，当用五章之法也。凡刺五邪之方，不过五章而已。（五章者，汉史约法三章，犹言五事也。）故邪有热者，今行刺法，则瘅热消灭。邪有持痈者，今行刺法，则肿聚散亡。邪有寒者，今行刺法，则寒痹益温。邪有狭小者，今行刺法，则小者益阳。盖小者不使之大，则其在外为阳者，无害而有阳也。邪有容大者，今行刺法，则大者必去。此五章者，所以刺五邪也。下文乃析言之。
凡刺痈邪无迎陇，易俗移性不得脓，脆道更行去其乡，不安处所乃散亡。诸阴阳过痈者，取之其输泻之。（陇，隆同。《素问·生气通天论》有日中而阳气隆，本经《营卫生会篇》作陇，古盖陇、隆互用。道，去声。）
此承上文而言肿聚散亡之法也。凡刺痈邪，无迎其气之来隆，所谓避其来锐者是也。如易风俗，如移性情相似，须缓以待之。若不得脓，则揉以脆之，导以行之，去其痈肿之乡，彼当不安处所，乃自散亡矣。凡诸阴阳经之有病生痈者，取其本经之输穴以泻之，如手太阴输穴太渊之类，手阳明输穴三间之类。
凡刺大邪日以小，泄夺具有馀乃益虚，剽其通，针其邪，肌肉亲视之，毋有反其真。刺诸阳分肉间。
此承上文而详言大者必去之法也。凡刺邪之大者，日渐使之小焉可也。彼大者成于有馀，当泄夺之，则邪益虚，遂乃剽窃其通流之所，针其大邪之移，又即其分部肌肉以亲视之，毋使之反其真气可也。其所取之穴，当刺诸阳经之分肉间耳。
凡刺小邪日以大，补其不足乃无害。视其所在迎之界，远近尽至，其不得外侵而行之，乃自费。刺分肉间。（费，废同。）
此承上文而详言小者益阳之法电。凡刺邪之小者，虑其日以益大，故必补其不足，则真气当复而无害。又视其分部所在，以迎其气来之界而夺之，此乃先补不足之经，而后泻其有馀之经，是以远近之真气尽至，其邪不得外侵而行之，乃自废而无留也。所谓小者益阳之义如此。然刺之之法，当取其有邪之分肉间耳。
凡刺热邪越而苍，出游不归乃无病。为通辟门户，使邪得出，病乃已。（辟，辟同。）
此承上文而详言瘅热消灭之法也。凡刺热邪，其热盛则神思外越，而意气苍茫，若出游不归，乃欲无病。当开辟之，以通其门户，使热邪得出，所谓泻其有馀也，则病乃自已矣。
凡刺寒邪日以除，徐往徐来致其神。门户已闭气不分，虚实得调其气存也。
此承上文而详言寒痹益温之法也。凡刺寒邪，一日之内即当除之。用针之间，徐往徐来，以致其神气。使门户已闭，分气不泄，则虚实得调，其真气自存，而寒者温矣。
黄帝曰：官针奈何？岐伯曰：刺痈者用铍针，刺大者用锋针，刺小者用圆利针，刺热者用镵针，刺寒者用毫针也。（第七篇同。）
此承上文而言刺五邪之针，各有所宜用也。（按：本经《九针论》：五曰铍针，主大痈脓两热争者也，故此曰刺痈者用铍针。又四曰锋针，主痈热出气，故此曰刺大者用锋针。又六曰圆利针，主取远痹者也，故此曰刺小者用圆利针。一日镵针，主热在头身，故此曰刺热者用镵针。又七曰毫针，主寒热痛痹在络，故此曰刺寒者用毫针。）
请言解论，与天地相应，与四时相副，人参天地，故可为解。下有渐洳，上生苇蒲，此所以知形气之多少也。阴阳者，寒暑也。热则滋雨而在上，根荄少汁，人气在外，皮肤缓，腠理开，血气减，汗大泄，皮淖泽。寒则地冻水冰，人气在中，皮肤致，腠理闭，汗不出，血气强，肉坚涩。当是之时，善行水者，不能往冰；善穿地者，不能凿冻；善用针者，亦不能取四厥。血脉凝结，坚搏不往来者，亦未可即柔。故行水者，必待天温，冰释冻解，而水可行，地可芽也。人脉犹是也。治厥者，必先熨调，和其经，掌与腋、肘与脚、项与脊以调之，火气已通，血脉乃行。然后视其病脉淖泽者，刺而平之，坚紧者破而散之，气下乃止。此所谓以解结者也。
此详言针论之义，（针论二字，见《官能篇》。此论字，根彼来。）而有解结之法也。（《官能篇》原有解结二字。）伯言请以言解针论之义，必即天地四时为应为副，而以人身参之，始可为解。是故地下有渐洳，则上生苇蒲，人禀大地之气有厚薄，斯有形气之多少也。天地之阴阳者，即寒暑也。暑热则地气上蒸而滋雨，气在于上，所以物之气亦不在下而在上，其根荄当少汁。至以人身论之，其气当在表，以皮肤则缓，以血气则减，以汗则大泄，而皮上淖泽，此人得天地之暑热，故气之在外者如此。若天地气寒，则地冻水冰，气尚在里，以皮肤则致密，以腠理则闭，以汗则不出，以血气则强硬，以肌肉则坚涩。当是之时，其水成冰，虽善行水者，不能使水之往流；其地正冻，虽善穿地者，不能凿冻；人气在中，虽善用针者，不能取四肢厥逆之脉。血脉凝坚结聚不能往来，未可使之即能和柔。故行水者，必待天温，冰释冻解，而水可行，地可穿也。人身之脉既已犹是，故治四肢厥逆之脉者，必先用火以熨调之，和其各经，凡掌与腋、肘与脚、项与脊，无不熨之，使火气已通，血脉乃行。然后视其病脉之淖泽者，则刺而平复之。其脉坚紧者，则破而散之，候其气下乃止针。此乃针论解结之法也。
用针之类，在于调气。气积于胃，以通营卫，各行其道。宗气流于海，其下者注于气街，其上者走于息道。故厥在于足，宗气不下，脉中之血凝而留止，弗之火调，弗能取之。
此承上节用火熨调之义而推明之也。凡用针之类，在于调病人之气。其气由胃中而生，故气积于胃也。然由中焦之气降于下焦，而生此营气；由下焦之气升于中焦，以升上焦，而生此卫气。《营卫生会篇》所谓：营气出于中焦，卫气出于下焦。又曰：清者为营，浊者为卫是也。皆由胃中所积之气，通此营卫之气，以各行其道。营气则随宗气以行于经隧之中，卫气则行于各经皮肤分肉之间。且所谓宗气者，则流于膻中，为气之海者是也。其下而为中下二焦者，则注于气街，即足阳明胃经之气冲穴也。故在上之宗气出喉咙，司呼吸、以行息道。凡气自足而上厥，则上之宗气不降，脉中之血凝而留止，斯时也，若弗用火以熨而调之，乌能取四肢气血逆之而解其结哉！
用针者，必先察其经络之实虚，切而循之，按而弹之，视其应动者，乃后取之而下之。
此言用针者，有先察后取之义，亦承上文先熨后行之意而推广之也。凡用针者，必先察其经络之或虚或实，则实者当泻，虚者当补，穴在何经，切而循之，按而弹之，视其气之来应而动者，然后取其穴而下针焉斯可也。
六经调者，谓之不病，虽病谓之自已也。一经上实下虚而不通者，此必有横络盛加于大经，令之不通，视而泻之，此所谓解结也。
此言六经调者为不病，而一经病者即用解结之法也。手足各有三阴三阳，谓之六经也。六经之脉各调和者，谓之不病。内有一经之脉上实下虚而不通，此则足经之气厥逆而上，故上实而下虚，其在外必有横络之脉盛加于大经之中，令其不通，乃视之可见者也，当视而泻之。此亦所谓解结之法也。
上寒下热，先刺其项太阳，久留之，已刺则熨项与肩胛，令热下合乃止，此所谓推而上之者也。
此治上冷下热之法也。凡上冷下热者，先刺其项，乃足太阳膀胱经穴也，久留其针，候其气至而热，且方已入针之时，必熨项与肩胛中，令其热与下合乃止针，此其热在于下者。若或推之而上，所谓推而上之之法也。
上热下寒，视其虚脉而陷之于经络者取之，气下乃止，此所谓引而下之者也。
此治上热下冷之法也。凡上热下冷者，视其下脉之虚而陷之于经络者补之，使上之气下乃止，此其热在于上者。若引而下之，所谓引而下之之法也。
大热遍身，狂而妄见、妄闻、妄言，视足阳明及大络取之，虚者补之，血而实者泻之。因其偃卧，居其头前，以两手四指挟按颈动脉，久持之，卷而切之，下至缺盆中，而复止如前，热去乃止，此所谓推而散之者也。
此治大热之法也。上文上寒下热、上热下寒，其热非遍身者也。今大热遍身，狂而闻见言语，以无为有，则热之极也。足阳明经多气多血，为五脏六腑之海，故当视其足阳明之大络取之，虚则补之，血而实者则泻之。又必因病人偃卧之际，医工居其头前，以两手各用大指、食指共四指，挟其颈之动脉而按之，即人迎、大迎处也。又久而持之，又卷而切之，下至缺盆之中而后止。又如前法行之，候其热去乃止。此所谓推而散之之法也。
黄帝曰：有一脉生数十病者，或痛、或痈、或热、或寒、或痒、或痹、或不仁，变化无穷，其故何也？岐伯曰：此皆邪气之所生也。
此言一脉而生数十病者，皆邪气之所生也。邪气者，即下文之虚邪也。盖虚邪贼风，善行而数变，故为病之多有如是也。
黄帝曰：余闻气者，有真气，有正气，有邪气。何谓真气？岐伯曰：真气者，所受于天，与穀气井而充身者也。正气者，正风也，从一方来，非实风，又非虚风也。邪气者，虚风之贼伤人也，其中人也深，不能自去。正风者，其中人也浅，合而自去，其气来柔弱，不能胜真气，故自去。
此承上文而言气分为三：唯邪气能伤真气也。真气者，与生俱生，受之于天，日与穀气相併而充满于身者也。正气者，正风也，从一方来，此风非实非虚，如春之东风，夏之南风，秋之西风，冬之北风者是也。其中人也浅，以其风气之来柔弱，不能胜人真气故耳。邪气者，乃虚风之贼伤人者也，如冬居叶蛰之官，而风自后来者是也，（大义见《岁露篇》。）其中人也深，不能自去也，所以变化无穷，而一脉有数十病耳。
虚邪之中人也，洒淅动形，起毫毛而发腠理。其入深，内搏于骨，则为骨痹；搏于筋，则为筋挛；搏于脉中，则为血闭不通，则为痈；搏于肉，与卫气相搏，阳胜者则为热，阴胜者则为寒，寒则真气去，去则虚，虚则寒；搏于皮肤之间，其气外发腠理，开毫毛，摇气往来，行则为痒，留而不去为痹；卫气不行，则为不仁。
此承上文而言虚邪入人之深，有为骨痹，为筋挛，为痈，为热，为寒，为痒，为不仁等病也。虚邪之中人也，初时洒淅恶寒，以振动其形，起人毫毛，发人腠理，其邪既入深，内搏于骨，则为骨痹；搏于筋，则为筋挛；搏于脉中，而血闭不通，则为痈肿；搏于肉而与卫气相搏，当是时，阳气胜者则为热，乃阳经之气胜阴经也；阴气胜者则为寒，乃阴经之气胜阳经也。寒则真气去而且虚，其寒搏于皮肤之间，邪气外发腠理，开其毫毛，摇气往来而行，则为痒，留而不去则为痹。卫气不行，则为不仁，不知痛痒也。
虚邪偏客于身半，其入深，内居营卫，营卫稍袁，则真气去，邪气独留，发为偏枯。其邪气浅者，脉偏痛。
此承上文而言虚邪之入人深则为偏枯，浅则为脉痛，皆变化无穷之义也。
虚邪之入于身也深，寒与热相搏，久留而内著，寒胜其热，则骨疼肉枯；热胜其寒，则烂肉腐肌为脓，内伤骨，内伤骨为骨蚀。有所疾前筋，筋屈不得伸，邪气客居其间而不反，发为筋溜。有所结，气归之，卫气留之不得反，津液久留，合而为肠溜，久者数岁乃成，以手按之柔。已有所结，气归之，津液留之，邪气中之，凝结日以易甚，连以聚居，为昔瘤，以手按之坚。有所结，深中骨，气因于骨，骨与气并，日以益大，则为骨疽。有所结，中于肉，宗气归之，邪留而不去，有热则化而为脓，无热则为肉疽。凡此数气者，其发无常处，而有常名也。（著，著同。）
此承上文而悉举虚邪中人之病，亦变化无穷之义也。虚邪入于人者既深，则寒与热相搏，如久留而内著，其寒胜夫热，则为骨疼而肉枯；热胜夫寒，则为肉烂而肌腐，且为脓，及内伤其骨也，内伤其骨则为骨蚀。骨蚀者，骨有所损也，必有其所。如内伤其筋，而疾在前筋，则筋自屈而不得伸，邪气居其中而不出，则发为筋溜。筋溜者，筋有所流注也，亦必有其所。如邪气有所结，而归于内，卫气亦留于内而不得出，以反于外，所以津液亦久留于其中，则合而为肠溜。肠溜者，肠有所流注也。久者数岁乃成，以手按之，则可至于柔，然亦必有其所。如或邪气之结者归于内，津液留于内，而又有邪气中之，则凝结易至于日甚，遂致相连而聚居于内，当为昔瘤，言非一日而成者也，以手按之则坚，且有其所。又或结深中骨，则邪气因于骨，骨与气并，日以益大，则为骨疽，亦有其所。若或结气中之于肉，上焦宗气正行于其所，被邪气留而不去，如有热则化而为脓，如无热则止为肉疽。凡此数等邪气，其发虽无一定之处，而各有一定之名也。

卫气行第七十六  ***************************
详论卫气之行，故名篇。
黄帝问于岐伯曰：愿闻卫气之行，出入之合，何如？岐伯曰：岁有十二月，日有十二辰，子午为经，卯酉为纬。天周二十八宿，而一面七星，四七二十八星，房昂为纬，虚张为经。是故房至毕为阳，昴至心为阴。阳主昼，阴主夜。故卫气之行，一日一夜五十周于身，昼日行于阳二十五周，夜行于阴二十五周，周于五岁。是故平旦阴尽，阳气出于目，目张则气上行于头，循项下足太阳，循背下至小指之端。其散者，别于目锐眦，下手太阳，下至手小捐之间外侧。其散者，别于目锐眦，下足少阳，注小指次指之间。以上循手少阳之分侧，下至小指之间。别者以上至耳前，合于颔脉，注足阳明，以下行至跗上，入五（当作次。）指之间。其散者，从耳下下手阳明，入大指之间，入掌中。其至于足也，入足心，出内踝下，行阴分，复合于目，故为一周。
此言卫气之行，昼行于阳经，夜行于阴经，而一昼一夜乃五十度周于身也。出入者，或出阳经以入阴经，或出阴经以入阳经也。伯言一岁之内有十二月，一日之中有十二时，其夜之子时，昼之午时，当为南北之经，经者，自纵而言之也。旦之卯时，夕之酉时，当为东西之纬，纬者，自横而言之也。绕大一周有二十八宿，而一方计有七星，四方各七，则四七计有二十八星，其房昴为东西之纬，虚张为南北之经。是故房至毕，则为星之属阳者也；昴至心，则为星之属阴者也。阳星则主于昼，阴星则主于夜。故人身卫气之行，一日一夜当为五十周于身。其昼日行于阳经者二十五周，盖自足太阳而至手阳明也。夜行于阴经者二十五周，盖自足少阴而至足太阴也。彼六气者，自甲子以至戊辰，五岁方周百刻。（见《素问·六微旨大论》。帝曰：愿闻其岁，六气始终早晏何如？岐伯曰：甲子之岁，初之气，天气始于水下一刻。至戊辰岁，初之气，又始于水下一刻，周而复始。）而卫气则一昼夜而周，故谓之周于五岁也。何以见昼行阳经者二十五周？是故自平旦之时，则行于阴经者尽矣。此阳气者，即卫气也，出于目之睛明穴，正以目开则卫气上行于头，乃循项下足太阳膀胱经之众穴，又循背下至足小指之湍至阴穴；其在头而散者，别于目之锐眦近听宫穴，下手太阳小肠经，而至于手小指外侧之少泽穴；其在头而又散者，别于目锐眦，即足少阳之瞳子髎穴，以下足少阳之经，而注于足第四指间之窍阴穴；又从而上循手少阳之分侧，以下至手小指之间关冲穴；其别而散者，以上至耳前，合于颔脉，上近足阳明经之承泣穴，乃注足阳明之经，而下行至足跗面之冲阳穴，人次指之间厉兑穴；其在头而散者，从耳下下行手阳明经之迎香等穴，以入手大（当作次。）指之间商阳穴，入手掌中。此则昼行于阳经者如此，计二十五度。至夜则行于阴经，亦二十五度。其至于足少阴肾经，乃足心之涌泉穴，出内踝下，行阴分，自足少阴肾经而行手少阴心经、手太阴肺经、足厥阴肝经、足太阴脾经。其夜行于阴经者，计有二十五度。至明日平旦，阴经已尽而阳经又受气，则复因目开而会于目，又自足太阳膀胱经之睛明穴始也。故谓之五十度为一周者以此。
是故曰行一舍，人气行一周与十分身之八；日行二舍，人气行二周于身与十分身之六；日行三舍，人气行于身五周与十分身之四；日行四舍，人气行于身七周与十分身之二；日行五舍，人气行于身九周；日行六舍，人气行于身十周与十分身之八；日行七舍，人气行于身十二周在身与十分身之六；日行十四舍，人气二十五周于身有寄分与十分身之四。阳尽于阴，阴受气矣。其始入于阴，常从足少阴注于肾，肾注于心，心注于肺，肺注于肝，肝注于脾，脾复注于肾为周。是故夜行一合，人气行于阴脏一周与十分脏之八，亦如阳行之二十五周，而复合于目。阴阳一日一夜，合有奇分十分身之四，与十分脏之二。是故人之所以卧起之时有早晏者，奇分不尽故也。（按：伯高所言，大约日行舍数、卫气所行之数，俱举成数而言。愚今细分其数，则于昼夜各行二十五度之数，庶无缪矣，以俟后之明者而再订之。）
此承上文而详言卫气昼夜各行二十五度之义也。是故日行一舍，人气行一周与十分身之八。（人气者，卫气也，对天之日数而言，故谓卫气为人气。此当言日行舍八分七釐半，漏水下三刻一分二釐半，人气行一周五分六釐二毫半。）日行二舍，人气行二周于身与十分身之六。（当云日行一舍七分半，漏水下六刻二分半，人气行三周一分二釐半。）日行三舍，人气行于身五周与十分身之四。（当云日行二舍六分二釐半，漏水下九刻三分七釐半，人气行四周六分八釐七毫半。）日行四舍，人气行于身七周与十分身之二。（当云日行三舍半，漏水下十二刻半，人气行六周二分半。）日行五舍，人气行于身九周。（当云日行四舍三分七釐半，水下十五刻六分二釐半，人气行七周八分一釐二毫半。）日行六舍，人气行于身十周与十分身之八。（当云日行五舍二分半，水下十八刻七分半，人气行九周三分七釐半。又当增云：日行六舍一分二釐半，水下二十一刻八分七釐半，人气行十周九分三釐七毫半。）日行七舍，人气行于身十二周在身与十分身之六。（当云日行七舍，水下二十五刻，人气行十二周五分。又当增云：日行七舍八分七釐半，水下二十八刻一分二釐半，人气行十四周六釐二毫半。又当增云：日行八舍七分半，水下三十一刻二分半，人气行十五周六分二釐半。又当增云：日行九舍六分二釐半，水下三十四刻三分七釐半，人气行一十七周一分八釐七毫半。又当增云：日行十舍五分，水下二十七刻半，人气行一十八周七分半。又当增云：日行十一舍三分七釐半，水下四十刻六分二釐半，人气行二十周三分一釐二毫半。又当增云：日行十二舍二分半，水下四十三刻七分半，人气行二十一周八分七釐半。又当增云：日行十三舍一分二釐半，水下四十六刻八分七釐半，人气行二十三周四分三釐七毫半。）日行十四舍，人气行二十五周于身有奇分十分身之四。（此正当云：日行一十四舍，水下五十刻，人气行于身二十五周。）阳尽于阴，阴受气矣。（至此则行阳经者已尽，而阴经当受卫气。）其始入于阴，常从足少阴注于肾，肾注于手少阴心经，又注于手太阴肺经，又注于足厥阴肝经，又注于足太阴脾经，又注于足少阴肾经。此乃一昼一夜而为五十度之一周也。是故日行一舍，人气行于阴脏一周与十分脏之八。（阴脏者，诸阴经也。）亦如阳行之二十五周，而平旦则复合于目，盖又自睛明穴而始也。阴阳一日一夜，合有奇分十分身之四与十分脏之二，是故人之所以卧起之时有早晏者，奇分不尽故也。（阴经阳经，所行一日一夜之内，合所馀之分，有十分身之二、身之四，人之所以卧起之时有早晏者，正以其所值之时有奇分未尽故耳。）
黄帝曰：卫气之在于身也，上下往来，不以期候气，而刺之奈何？岐伯曰：分有多少，日有长短，春秋冬夏，各有分理，然后常以平旦为纪，以夜尽为始。是故一日一夜，水下百刻，二十五刻者，半日之度也。常如是毋已，日入而上。随日之长短，各以为纪而刺之。谨候其时，病可与期；失时反候者，百病不治。故曰：刺实者，刺其来也；刺虚者，刺其去也。此言气存亡之时，以候虚实而刺之。是故谨候气之所在而刺之，是谓逢时。在于三阳，必候其气在于阳而刺之；病在于三阴，必候其气在阴分而刺之。
此言刺诸经者，必候卫气之所在而刺之也。帝疑卫气在于人身，上下往来，理当候其气之在阳在阴而刺之，若不以期候其气之所在而刺之者奈何？伯高曰：正当候其气之所在而刺之也。故虽日之所分有多有少，春分后日长，秋分后日短，而春夏秋冬其昼夜刻数各有分理，然所以候卫气者，常以平旦为纪，则知其行于阳经；以夜尽为始，则知其行于阴经。是故一日一夜水下百刻，其二十五刻者，四分之一半日之度也。常如是无已，日出而起，日入而止。随日之长短，大约以半日为纪而刺之。谨候其时，则病可与期；若失时反候，则百病不治。故曰：病实者当泻之，宜乘其气之来而迎之；病虚者当补之，宜乘其气之往而随之。所谓气有未去，即气有存亡。气有存亡，即可候病有虚实而刺之，是谓之逢时也。故昼行于三阳，（太阳、阳明、少阳，合足手而言。）必候其气在于阳而刺之；夜行于三阴，（太阴、少阴、厥阴，合五脏而言。心，概心包络。）必候其气在于阴而刺之。其气三阳三阴者，下文正详言之。
水下一刻，人气在太阳；水下二刻，人气在少阳；水下三刻，人气在阳明；水下四刻，人气在阴分；水下五刻，人气在太阳；水下六刻，人气在少阳；水下七刻，人气在阳明；水下八刻，人气在阴分；水下九刻，人气在太阳；水下十刻，人气在少阳；水下十一刻，人气在阳明；水下十二刻，人气在阴分；水下十三刻，人气在太阳；水下十四刻，人气在少阳；水下十五刻，人气在阳明；水下十六刻，人气在阴分；水下十七刻，人气在太阳；水下十八刻，人气在少阳；水下十九刻，人气在阳明；水下二十刻，人气在阴分；水下二十一刻，人气在太阳；水下二十二刻，人气在少阳；水下二十三刻，人气在阳明；水下二十四刻，人气在阴分；水下二十五刻，人气在太阳。此半日之度也。从房至毕一十四舍，水下五十刻，日行半度，回行一舍，水下三刻与七分刻之四。大要曰：常以日之加于宿上也，人气在太阳，是故日行一舍，人气行三阳，行于阴分，常如是无己，与天地同纪，纷纷[白分][白分]，终而复始，一日一夜水下百刻而尽矣。（[白分]，普巴切。）
此承上文而详卫气有在阳在阴之时，正当候其气而刺之也。方漏水下一刻，则卫气在足手太阳经；漏水下二刻，则卫气在足手少阳经；漏水下三刻，则卫气在足手阳明经。然卫气剽悍疾利，故日间虽当行于阳经，而又于漏下四刻之时，则人足少阴肾经。本经《邪客篇》云：卫气者，出其悍气之剽疾，而先行于四末皮肤分肉之间，而不休者也。昼日行于阳，夜行于阴，常从足少阴之分，间行于五脏六腑者是也。故曰水下四刻，卫气在阴分。下文水下八刻、十二刻、十六刻、二十刻、二十四刻，皆曰在阴分者，俱指足少阴肾经而言也。然入于阴分，而日当为昼，故漏水下五刻之时，则又出于阳分，而在足手太阳经；漏水下六刻，则卫气在足手少阳经；水下七刻，则卫气在足手阳明经；至于八刻，则间行于足少阴肾经；水下九刻，则卫气又出，而在足手太阳经；水下十刻，则卫气在足手少阳经；水下十一刻，则卫气在足手阳明经；水下十二刻，则卫气又间行于足少阴肾经之分；水下十三刻，则卫气又出，而在足手太阳经；水下十四刻，则卫气在足手少阳经；水下十五刻，则卫气在足手阳明经；水下十六刻，则卫气又间行足少阴肾经之分；水下十七刻，则卫气又出，而在足手太阳经；水下十八刻，则卫气在足手少阳经；水下十九刻，则卫气在足手阳明经；水下二十刻，则卫气又间行于足少阴肾经之分；水下二十一刻，则卫气又出，而在足手太阳经；水下二十二刻，则卫气在足手少阳经；水下二十三刻，则卫气在足手阳明经；水下二十四刻，则卫气又间行于足少阴肾经之分；水下二十五刻，则又出而在足手太阳经。此乃半日之间所行之度也。至于再行半日，从房至毕行一十四舍，则水下五十刻矣。又日行半度，转行一舍，则水下三刻与七分刻之四。（水下三刻一分二釐半。）《大要》曰：常以日之加于宿上也，人气在太阳，（之字衍。《大要》曰：日加于各宿之上。）故日行一舍，人气行三阳，行于阴分，常如是无已，（日行一舍，则气行于三阳，而又入于足少阴肾经之分，常如是无已也。）与大地同纪，纷纷然，[白分][白分]然，气虽似乱而似章，终而复始，一日一夜水下百刻而尽矣。

九宫八风第七十七  ***************************
内论九宫八风，故名篇。
太乙常以冬至之日，居叶蛰之宫四十六日，明日居天留四十六日，明日居仓门四十六日，明日居阴洛四十五日，明日居天宫四十六日，明日居玄委四十六日，明日居仓果四十六日，明日居新洛四十五日，明日复居叶蛰之宫，日冬至矣。太乙日游，以冬至之日，居叶蛰之宫，数所在日，从一处至九日，复反于一，常如是无己，终而复始。太乙移日，天必应之以风雨，以其日风雨则吉，岁美民安少病矣。先之则多雨，后之则多汗。太乙在冬至之日有变，佔在君；太乙在春分之日有变，佔在相；太乙在中宫之日有变，佔在吏；太乙在秋分之日有变，佔在将；太乙在夏至之日有变，佔在百姓。所谓有变者，太乙居五宫之日，病风折树木，扬沙石，各以真所主占贵贱。因视风所从来而占之，风从其所居之乡来为实风，主主长养万物；从其冲后来为虚风，伤人者也，主杀主害者。谨候虚风而避之，故圣人日避虚邪之道，如避矢石然，邪弗能害，此之谓也。
立夏四（阴洛，东南方）　夏至九（上天，南方）　立秋二（玄委，西南方）　春分三（仓门，东方）　招摇五（中央）　秋分七（仓果，西方）　立春八（天留，东北方）　冬至一（叶蛰，北方）　立冬六（新洛，西北方）
此言太乙居九宫之日各有所忌也。太乙者，岁神也。（《素问·六微旨大论》有太乙天符为贵人。此则不止天符年。）常以冬至之日，居于坎方叶蛰之官，计有四十六日；至次日，乃第四十七日也，则为立春，而居于良方之天留宫，亦计四十六日，连前共计九十二日；至次日，乃第九十三日也，则为春分，而居于震方之仓门宫，亦计四十六日，连前共计一百三十八日；至次日，乃一百三十九日也，则为立夏，而居于巽方之阴洛宫，亦计四十五日，连前共计一百八十三日；至次日，乃一百八十四日也，则为夏至，而居于离方之上天宫，亦计四十六日，连前共计二百二十九日；至次日，乃二百三十日也，则为立秋，而居于坤方之玄委宫，亦计四十六日，连前共计二百七十四日；至次日，乃二百七十五日也，则为秋分，而居于兑方之仓果宫，亦计四十六日，连前共计三百二十一日；至次日，乃三百二十二日也，则为立冬，而居于乾方之新洛宫，亦计四十五日，连前共计三百六十五日；至次日，乃来岁之冬至，又居坎方之叶蛰宫矣。其太乙所游之日，假如冬至居叶蛰之宫，照图数所在之日，从一处至九，冬至为一，立秋为二，春分为三，立夏为四，中央为五，立冬为六，秋分为七，立春为八，夏至为九，复反于冬至之一，常如是轮之无已，终而复始。遇太乙移日，天必应之以风雨，此日有风雨，则必岁美民安少病；先于所移之日而有风雨，则天必多雨；后于所移之日而有风雨，则民必多汗。不唯是也，太乙在冬至之日有变，当佔在君；在春分之日有变，当佔在相；在中官之日有变，当佔在吏；在秋分之日有变，当佔在将；在夏至之日有变，当佔在百姓。所谓有变者，太乙居五官之日，（曰五官者，东南西北中央也。）所病者，（病犹恶也。）有大风折木，扬沙石，各以其所主之官，与其分之贵贱，如君相吏将民之谓也。其风从所居之乡来，如冬至来自北方，春分来自东方之谓，是之谓实风也，主生长以养万物者。或从其冲后而来，如冬至从南西二方而来，春分从西北二方而来，夫是之谓虚风也，主杀害以伤人者。谨宜候此虚风而避之。唯圣人避之如矢石，所以邪弗能害也。（按：本经《岁露篇》：以太乙冬至居叶蛰宫，而风雨从南方来者为虚风；立春之日，而风雨从西方来者为虚风。则此篇所谓从后来者为虚风，须知东以西与北为后，南以北与东为后，西以东与南为后，北以南与西为后也。）
是故太乙徙立于中宫，乃朝八凤，以占吉凶也。风从南方来，名曰大弱风，其伤人也，内舍于心，外在于脉，气主热。风从西南方来，名曰谋风，其伤人也，内舍于脾，外在于肌，其气主为弱。风从西方来，名曰刚风，其伤人也，风舍于肺，外在于皮肤，其气主为燥。风从西北方来，名曰折风，其伤人也，内舍于小肠，外在于手太阳脉，脉绝则溢，脉闭则结不通，善暴死。风从北方来，名曰大刚风，其伤人也，内舍于肾，外在于骨与肩背之膂筋，其气主为寒也。风从东北方来，名曰凶风，其伤人也，内舍于大肠，外在于两胁腋骨下及肢节。风从东方来，名曰婴儿风，其伤人也，内舍于肝，外在于筋纽，其气主为身湿。风从东南方来，名曰弱风，其伤人也，内舍于胃，外在肌肉，其气主体重。此八风皆从其虚之乡来，乃能病人。三虚相搏，则为暴病卒死。两实一虚，病则为淋露寒热。犯其雨湿之地，则为痿。故圣人避风，如避矢石焉。其有三虚而偏中于邪风，则为击仆偏枯矣。
此又言朝八风可以占吉凶也。南方属火，主于热，人之心应之，通于脉，故风从南方来者，名曰大弱风，其伤人内舍于心，而外在于脉，其气主于为病之热也。西方属金，主于燥，人之肺应之，通于皮肤，故风从西方来者，名曰刚风，其伤人内舍于肺，而外在于皮肤，其气主于为病之燥也。北方属水，主于寒，人之肾应之，通于骨，故风从北方来者，名曰大刚风，其伤人内舍于肾，而外在于骨及肩背内之膂筋，（膂筋之义，详岁露论中。）其气主于为病之寒也。东方属木，主于风湿，人之肝应之，通于筋纽，其气主于肝为病之风湿也。夫东方主风，而曰湿病者，以风为婴儿，其气尚柔，不能胜湿故也。其间西南方来者，为谋风，内伤于脾，而外在于肌，其气主为弱。东南方来者，为弱风，以未主于土也，内伤于胃，而外在肌肉，其气主体重。（戊辰亦主土也。）西北方来者，为折风，内伤于小肠，而外在手太阳之脉。东北方来者，为凶风，内伤于大肠，而外在两胁旁骨下及肢节，以大肠与别腑不同，皆能受伤者也。此八风者，皆从其冲后来，为虚风，即虚之乡来也。如立冬而风从南方西方来，立春而风从北方西方来，立夏而风从北方东方来，立秋而风从南方东方来者是也。三虚者，据《素问·刺法、本病》二篇，则以人忧愁思虑伤心，及汗出于心，惊而夺精，为人二虚；遇司天失守，为天之虚，为三虚。据后岁露论，以乘年之虚为一虚，即司天失守是也；逢月之虚为一虚，即月郭空则海水东盛（云云）是也。失时之和为一虚，即春应暖而反寒之盛是也。据此篇其人已虚，其风又虚，其岁又虚，是谓三虚。三虚相搏，则为暴病卒死矣。假如人实、岁实而风虚，则止为淋露寒热，盖人为露所淋，必发为寒热也。或犯其雨湿之地，则为痿病。故圣人避此虚邪之风，如避矢石。若有三虑而为邪风偏中之，则又为击仆，为偏枯矣。击仆者，如击之而仆晕也。偏枯者，或左或右偏枯也。

九针论第七十八  ***************************
篇内第一节详论九针，故名篇。自天忌至末，皆用针者之当知，故并及之。凡《内经》全书之论针者，皆不出此九针耳，真万言一律也。
黄帝曰：余闻九针于夫子，众多博大矣。余犹不能寤。（悟同。）敢问九针焉主？何因而有名？岐伯曰：九针者，天地之大数也，始于一而终于九。故曰：一以法天，二以法地，三以法人，四以法时，五以法音，六以法律，七以法星，八以法风，九以法野。黄帝曰：以针应九之数奈何？岐伯曰：夫圣人之起无地之数也，一而九之，故以立九野，九而九之，九九八十一，以起黄钟数焉，以针应数也。一者，无也。天者，阳也。五脏之应天者肺，肺者五脏六腑之盖也，皮者肺之合也，人之阳也。故为（去声。）之治针，必以大其头而锐其末，令（平声，下同。）无得深入而阳气出。二者，地也。人之所以应土者肉也。故为之治针，必筒其身而圆其末，令无得伤肉分，伤则气得竭。三者，人也。人之所以成生者，血脉也。故为之治针，必大其身而圆其末，令可以按脉勿陷，以至其气，令邪气独出。四者，时也。时者四时八风之客于经络之中，为瘤病者也。故为之治针，必筒其身而锋其末，令可以泻热出血，而痼病竭。五者，音也。音者冬夏之分，分于子午，阴与阳别，寒与热争，两匀相搏，合为痈脓者也。故为之治针，必令其末如剑择，可以取大脓。六者，律也。律者调阴阳四时而合十二经脉，虚邪客于经络而为暴痹者也。故为之治针，必令尖如犛，（毫同。）且圆且锐，中身微大，以取暴气。七者，星也。星者人之七窍，邪之所客于经而为痛痹，舍于经络者也。故为之治针，令尖如蚊虻喙，静以徐往，微以久留，正气因之，真邪俱往，出针而养者也。八者，风也。风者人之股肱八节也。八正之虚风，八风伤人，内舍于骨解腰脊节腠理之间，为深痹也。故为之治针，必长其身，锋其末，可以取深邪远痹。九者，野也。野者，人之节解皮肤之间也。淫邪流溢于身，如风水之状，而溜不能过于机关大节者也。故为之治针，令小大如挺，其锋微圆，以取大气之不能过于关节者也。黄帝曰：针之长短有数乎？岐伯曰：一曰镵针者，取法于巾针，去末寸半卒锐之，长一寸六分，主热在头身也。二曰圆针，取法于絮针，筒其身而卵其锋，长一寸六分，主治分肉间气。三曰鍉（音低。）针，取法于黍粟之锐，长三寸半，主按脉取气，令邪出。四曰锋针，取法于絮针，筒其身，锋其末，长一寸六分，主痈热出血。五曰铍针，取法于剑锋，广二分半，长四寸，主大痈脓，两热争者也。六曰圆利针，取法于犛针，微大其末，反小其身，令可深内（纳同。）也，长一寸六分，主取痈痹者也。七曰毫针，取法于毫毛，长一寸六分，主寒热痛痹在络者也。八曰长针。取法于綦针，长七寸，主取深邪远痹者也。九曰大针，取法于锋针，其锋微圆，长四寸，主取大气不出关节者也。针形毕矣。此九针大小长短法也。（此节当与《素问·针解篇》第二节参看。）
此言九针所以应天地之数，而详其大小长短之法也。夫九针者，应天地之大数，一以法天，二以法地，三以法人，四以法四时，五以法五音，六以法六律，七以法七星，八以法八风，九以法九野，正以圣人起天地之数，一以至九，故分天下为九野，若九而九之，则为八十一，乃黄钟之数亦然也。以针应数，故制之为九针耳。其针之曰第一者，所以应天也。天属阳，而五脏之应天者唯肺，肺为五脏之华盖，皮则为肺之合，乃人之阳也。故为之治针者，其头大，象天之阳也；其末锐，令无得深入，而使阳气出也。故下文一曰镵针者，取法于巾针，其头虽大，其近末约寸半许而渐锐之，计长一寸六分，主热在头身者用之，正以出阳气也。其针之曰第二者，所以应地也。地为土，而人之应土者唯肉。故为之治针者，其身虽筒，（筒以竹为之，其体直，故谓直为筒。）其末则圆，令无得伤肉分，则邪得竭。故下文二曰圆针，取法于絮针，筒其身而卵其锋，长一寸六分，主治分肉之气也。其针之曰第三者，所以应人也。人之所以成其身而得生者唯血脉。故为之治针者，其身则大，其末必圆，令可以按脉而勿陷，以致复其正气，令邪气独出耳。故下文三曰鍉针，取法于黍粟之锐，长三寸半，主按脉取气，令邪气之出也。其针之曰第四者，所以应四时也。四时有八风，而客于经络之中乃为瘤病。瘤者，留也，痼病也。故为之治针者，必筒其身而锋其末，令可以泻其热，出其血，而使痼病之得竭。故下文四曰锋针，取法于絮针，其身则简，其末则锋，长一寸六分，主痈热出血也。其针之曰第五者，所以应五音也。夫五音主冬夏之分，以子午而分，所以为病者，阴与阳别，寒与热争，两气相搏，合为痈脓。故为之治针者，令其末如剑锋，可以取大脓也。故下文五曰铍针，取法于剑锋，广二分半，长四寸，主大痈脓，两热相争者也。其针之曰第六者，所以应六律也。六律所以调阴阳四时，而合于人身之十二经脉，令虚邪客于经络而为暴痹。故为之治针者，必令其尖如犛，且圆且锐，其中身则微大，所以取此暴气也。故下文六曰圆利针，取法于犛针，其末微大，其身反小，令可深纳其针，长一寸六分，主取痈痹者也。其针之曰第七者，所以应七星也。天有七星，人有七窍，为邪之所客，则舍于经络而为痛痹。故为之治针者，令尖如蚊虻之喙，静以徐往，微以久留，则正气因之而复，其真邪虽俱往，以出针而可以养其正气，不使之外泄也。故下文七曰毫针，取法于毫毛，长一寸六分，主治寒热痛痹在络者也。其针之曰第八者，所以应八风也。人之手足，各有股肱关节计八，今八正之虚风，（一至、二分、四立为八，正合于东、西、南、北、东南、西南、西北、东北之八风。）即八风以伤人，则内于骨解、腰脊节、腠理之间为深痹。故为之治针者，必长其身，锋其末，而可以取深远之痹。故下文八曰长针，取法于綦针，长七寸，正主于取深远之邪痹也。其针之曰第九者，所以应九野也。人之节解皮肤之间，似地之有九野，而淫邪流洗于身，如风水状，其流不能过于机关大节。故为之治针者，令其小状，可大如铤，其锋微圆，可以取大气之不能过于关节。故下文九曰大针者，取法于锋针，其锋微圆，正以取大气不能过关节者也。（按：此九针，本经《九针十二原》《九针》及此，三篇相同。后世不明此九针，而又妄于用针，穴不分经，补泻无法，夭札多矣。）
九针之图：
一曰镵针
其头大，其末锐，取法于中针，至末寸半渐锐之，长一寸六分，主热在头身用之。
二曰圆针
筒其身，卵其锋，取法于絮针，长一寸六分，主治分肉间气满用之。
三曰鍉针
其身大，其末圆，取法于黍粟之锐，长三寸半，主按脉取气，令邪气出。
四曰锋针
筒其身，锋其末，取法于絮针，长一寸六分，主痈热出血用之。
五曰铍针
其末如剑锋，可以取大脓，广二分半，长四寸，主大痈脓用之。
六曰圆利针
尖如犛，且圆且锐，微大其末，反小其身，取法于毫针，长一寸六分，主取痈痹。
七曰毫针
尖如蚊虻喙，取法于毫毛，长一寸六分，主寒热痛痹在络。
八曰长针
长其针，锋其末，取法于綦针，长七寸，主取深邪远痹。
九曰大针其锋微圆，取法于锋针，长四寸，主取大气不出关节。
黄帝曰：愿闻身形应九野奈何？岐伯曰：请言身形之应九野也。左足应立春，其日戊寅、己丑；左胁应春分，其日乙卯；在手应立夏，其日戊辰、己巳；膺喉首头应夏至，其日丙午；右手应立秋，其日戊申、己未；右胁应秋分，其日辛酉；右足应立冬，其日戊戌、己亥；腰尻下窍应冬至，其日壬子；六腑、膈下三脏应中州，其大禁，大禁太乙所在之日及诸戊己。凡此九者，善候八正所在之处。所主左右上下身体有痈肿者，欲治之，无以其所直之日溃治之，是谓天忌日也。
（天忌，见《素问·八正神明论》、前《官能篇》。此节当参前《《九宫八风》图看。）
此言身形之应九野，而天忌乃所当知也。人之左胁应春分，而乙卯日属木，居左，故应之；右胁应秋分，而辛酉日属金，居右，故应之；膺喉首头应夏至，而丙丁日属火，居南，故应之；腰尻下窍应冬至，而壬子日属水，居北，故应之；至于左足应立春，戊寅、己丑日应之，盖戊己主土，兼四方，而寅丑则居东北方也；右足应立冬，戊戌、己亥日应之，盖戊己主土，兼四方，而戌亥则应西北方也；左手应立夏，戊辰、己已日应之，盖戊己主土，兼四方，而辰已则应东南方也；右手应立秋，戊申、己未应之，盖戊己主土，兼四方，而申未则居西南方也；六腑与膈下之脾肝肾三脏应于中州，乃大禁者也，盖大禁在诸戊己之日，而太乙所在之日，即如冬至居叶蛰，立春居天留之类是也，亦宜禁之。凡此九者，善候八正所在之处，则主左右上下身体有痈肿者，苟欲治之，无以其所值之日治而溃之，是乃天忌之日，不可以轻犯也。
太乙神人身形应九野天忌歌
按：后世针灸法，最忌九官尻神、九部尻神、十二部尻神，此固当遵，然前《九宫八风》篇内有太乙所在九宫，及此篇身形应九野，乃神圣所言，尤合五行、九宫、八卦大义，今旧有太乙神人歌，凡针灸破痈者，切宜忌之。
立春艮土起天留，戊寅己丑左足求；
春分左胁仓门震，乙卯日见定为仇；
立夏戊辰己巳巽，阴洛宫中左手愁；
夏至上天丙午日，正值膺喉离首头；
立秋玄委宫右手，戊申己未坤上游；
秋分仓果西方兑，辛酉还从右胁谋；
立冬右足加新洛，戊戌己亥乾位收；
冬至坎方临叶蛰，壬子腰尻下窍流；
五脏六腑并脐腹，招摇诸戊己中州。
形乐志苦，病主于脉，治之以灸刺。形苦志乐，病生于筋，治之以熨引。形乐志乐，病生于肉，治之以针石。形苦志苦，病生于咽喝，治之以甘药。形数惊恐，筋脉不通，病主于不仁，治之以按摩醪药，是谓形。（喝，当作嗌。按：《素问·血气形志论》与此节同，但彼曰病生于咽嗌者为是；彼曰治之以百药，此曰甘药者是。彼末句云：是谓五形志也。此节末句有缺。）
此言病有形志之苦乐不同，而治之者亦异也。形在外，志在内。有等外形虽乐，而内志则苦，故志属于心，心合于脉，所以病在于脉也，当灸刺随宜以治之。有等外形虽苦，而内志则乐，则筋以劳而伤，所以病生于筋也，当以火熨、导引治之。有等外形既乐，而内志亦乐，则血气凝滞、病生于肉，当以针石治之。有等外形既苦，而内志亦苦，则血气枯焦，病生于咽嗌，当以甘和之药治之。有等形受劳苦，数被惊恐，筋与血脉皆不相通，则病生为不仁，不仁者，痛痒不知也，当按摩、酒药兼用之。是皆五形五志之受病者如此。（《邪气脏腑病形篇》《终始篇》俱有调以甘药。）
五脏气：心主噫，肺主咳，肝主语，脾主吞，肾主欠。（此与《素问·宣明五气篇》同。）
此言五脏之气为病也。按：三部九候论曰：心为噫。脉解篇云：所谓上走心为噫者，阴盛而上走阳明，阳明络属心，故上走心为噫也。本经《口问篇》黄帝曰：人之噫者何气使然？岐伯曰：寒气客于胃，厥逆从下上散，复出于胃，故为噫。夫曰心为噫，又曰寒气转于胃，正以心气主噫，而胃又有寒，故从之而转耳。至于本经《经脉篇》论脾之为病，亦曰善噫，盖脾胃之病，无以异也。（《玉篇》云，噫，饱出息也。又曰：气转也。《论语》云：噫，半箕之人。朱注云：心不平声。《海篇》云：痛声也。理以饱出息及气转为是。朱注与《海篇》皆儒书义也。）《素问·阴阳应象大论》言：肺在变动为咳。故肺主于咳也。又《阴阳应象大论》言：肝在声为呼。而此曰语者，彼言声而此言病也。吞者，《海篇》曰：食咽也。然病时气亦能吞也。欠者，张口转气也。《口问篇》黄帝曰：人之欠者何气使然？岐伯曰：卫气昼日行于阳，夜半则行于阴，阴者主夜，夜者卧，阳者主上，阴者主下，故阴气积于下，阳气未尽，阳引而上，阴引而下，阴阳相引，故数欠。
六腑气：胆为怒，胃为气逆哕，大肠小肠为泄，膀胱不约为遗溺，下焦溢为水。（《宣明五气篇》与此大同。）
此言六腑之气为病也。《阴阳应象大论》曰：肝在志为怒。而此曰胆为怒者，以肝与胆为表里也。胃力气逆为哕者，盖胃为水穀之海，惟胃气不和则气逆。按：《灵枢·口间篇》岐伯曰：谷入于胃，胃气上注于肺，今有故寒气与新穀气俱还入于胃，新故相乱，真邪相攻，气并相逆，复出于胃，故为哕。大肠小肠为泄者，盖大肠为传道之腑，小肠为受盛之腑，今受盛之气既虚，传道之司不禁，故为泄利之证也。膀胱不约为遗溺，《素问·灵兰秘典论》曰：膀胱者，州都之官，津液藏焉，气化乃能出矣。又脉要精微论曰：水泉不止者，是膀胱不藏也。今膀胱之气不足而不能藏，故为遗溺如此也。下焦溢为水，此下焦者，即《营卫生会篇》上、中、下之下焦也，下焦之气不足，故泛溢之为水病耳。（按：水之为证，见《素问·阴阳别论、平人气象论》《灵枢·水胀论、论病诊尺》等篇。）
五味：酸入肝，辛入肺，苦入心，甘入脾，咸入肾，淡入胃，是谓五味。（此节与《宣明五气篇》五味所入亦同，但此多淡入胃一句。）
此言五味之人五脏也。
五并：精气并肝则忧，并心则喜，并肺则悲，并肾则恐，井脾则畏，是谓五精之气并于脏也。（此与《宣明五气篇》亦同，但彼末有云：虚而相併者也。）
此言五脏之精气并于所虚之脏也。《阴阳应象大论》曰：肝在志为怒，心在志为喜，肾在志为恐。今肝虚而馀脏精气得以并之，则为忧。夫在志为怒，而此曰忧者，以肺气得以乘之也。心虚而馀脏精气得以并之，则为喜，盖喜者固其所志，而太过于喜则为病也。肺虚而馀脏精气得以并之，则为悲。夫在志为忧，而此曰悲者，忧甚则悲也。肾虚而馀脏精气得以并之，则为恐。脾虚而馀脏精气得以并之，则为畏，夫在志为思，而此曰畏，以过思则畏胜也。此乃五脏之气虚而相併者也。
五恶：肝恶风，心恶热，肺恶寒，肾恶燥，脾恶湿，此五脏气所恶者也。（此与《宣明五气篇》同。）
此言五脏所恶之邪也。肝属厥阴木，其性与风气相通，而感风则伤筋，故恶风。心属少阴火，其性与暑气相通，而受热则伤脉，故恶热。肺属手太阴金，其性本寒，故恶寒。肾属足少阴水，其性喜润，故恶燥。脾属足太阴土，其性喜燥，故恶湿。
五液：心主汗，肝主泪，肺主涕，肾主唾，脾主涎，此五液所出也。（此与《宣明五气篇》同。）
此言五脏各有液也。
五劳：久视伤血，久卧伤气，久坐伤肉，久立伤骨，久行伤筋，此五久劳所病也。（此与《宣明五气篇》同。）
此言五脏久劳各有所伤也。久视者必劳心，故伤血。久卧者必劳肺，故伤气。久坐者必劳脾，故伤肉。久立者必劳肾，故伤骨。久行者必劳肝，故伤筋。
五走：酸走筋，辛走气，苦走血，咸走骨，甘走肉，是谓五走也。（此节《宣明五气篇》之五味所禁较此更详。）
此言五味各有所走也。《宣明五气篇》曰：辛走气，气病无多食辛；咸走血，血病无多食咸；苦走骨，骨病无多食苦；甘走肉，肉病无多食甘；酸走筋，筋病无多食酸。是谓五禁，无令多食。
五裁：病在筋，无食酸。病在气，无食辛。病在骨，无食咸。病在血，无食苦。病在肉，无食甘。口嗜而欲食之，不可多也，必自裁也，命曰五裁。（此与《宣明五气篇》同。）
此言五味之有五裁，即上节之义也。
五发：阴病发于骨，阳病发于血，阴病发于肉，阳病发于冬，阴病发于夏。（此与《宣明五气篇》同。）
此言五脏之病有所发也。肾为少阴，主于骨；脾为太阴，主于肉。故阴分之病发于骨肉。心为牡脏，主于血，故阳分之病发于血。此则以五脏所主言。阳虚不能胜阴，故阳病发于冬；阴虚不能胜阳，故阴病发于夏。此则以五脏之时言也。
五邪：邪入于阳则为狂，邪入于阴则为血痹，邪入于阳转则为癫疾，邪入于阴转则为瘖，阳入之于阴病静，阴出之于阳病喜怒。（癫，当作巅。喜，当作善。此与《宣明五气篇》同。）
此言五邪之为病电。邪气不入于阴而入于阳，则阳邪有馀而为狂。（《生气通天论》曰：阴不胜其阳，则脉流薄疾，并乃狂。）邪气不入于阳而入于阴，则阴邪有馀而为血痹。（《生气通天论》曰：阳不胜其阴，则五脏气争，九窍不通。而按此曰阴阳，乃营气卫气，然阴阳诸经为表为里，其义亦该之矣。）《宣明五气篇》曰：搏阳则为巅疾。而此曰邪入于阳转则为癫疾。则癫当为巅，正以阳气上升，故顶巅有疾，如头痛眩晕等证也。《宣明五气篇》曰：搏阴则为瘖。而此曰：邪入于阴转则为瘖。正以阴为邪伤，则营气不足而为瘖也。此曰阴阳者，亦营卫二气也。阳气之邪入之于阴，则其病也能静。阴气之邪出之于阳，则其病也多怒。是乃五邪为病也。
五藏：心藏神，肺藏魄，肝藏魂，脾藏意，肾藏精志也。（藏，平声。此与《宣明五气篇》同。但彼则肾止曰藏精，不及志。《难经》兼言肾藏精与志，故言有两肾之说。）
此言五脏各有所藏之神也。按：本经《本神篇》黄帝曰：何谓德气生精神魂魄心意志思智虑？岐伯曰：天之在我者德也，地之在我者气也，德流气薄而生者也。故生之来谓之精，两精相搏谓之神，随神往来谓之魂，并精而出入者谓之魄。所以任物者谓之心，心之所忆谓之意，意之所存谓之志，因志而存变谓之思，因思而远慕谓之虑，因虑而处物谓之智。又曰：肝藏血，血舍魂；脾藏营，营舍意；心藏脉，脉舍神；肺藏气，气舍魄；肾藏精，精舍志。观此则本节大义可识矣。
五主：心主脉，肺主皮，肝主筋，脾主肌，肾主骨。（此与宣明五气论同。）
此言五脏之所主也。按：《素问·痿论》曰：肺主身之皮毛，心主身之血脉，肝主身之筋膜，脾主身之肌肉，肾主身之骨髓，是之谓五主也。
阳明多血多气，太阳多血少气，少阳多气少血，太阴多血少气，厥阴多血少气，少阴多气少血。故曰：刺阳明出血气，刺太阳出血恶气，刺少阳出气恶血，刺太阴出血恶气，刺厥阴出血恶气，刺少阳出气恶血也。（此节与《素问·血气形志篇》、本经《五音五味篇》大同小异，当以《素问》为的。）
此言阴阳各经有血气多少，而刺之者必有其数也。按：《素问·血气形志篇》曰：太阳常多血少气，（此同。）少阳常少血多气，（此同。）阳明常多气多血，（此同。）少阴常少血多气，（此同。）厥阴常多血少气，（此同。）太阴常多气少血。（此异，还以《素问》为是。）又曰：刺阳明出血气，（此同。）刺太阳出血恶气，（此同。）刺少阳出气恶血，（此同。）刺太阴出气恶血，（此异，还以《素问》为是。）刺少阴出气恶血，（此同。）刺厥阴出血恶气。（此同。）阳明者，手阳明大肠经、足阳明胃经也。太阳者，手太阳小肠经、足太阳膀胱经也。少阳者，手少阳三焦经、足少阳胆经也。太阳者，手太阴肺经、足太阴脾经也。厥阴者，手厥阴心包络经、足厥阴肝经也。少阴者，手少阴心经、足少阴肾经也。其各经气血自有多少，故刺之者，凡多者则出之，少者则恶出之也。
足阳明太阴为表里，少阳厥阴为表里，太阳少阴为表里，是谓足之阴阳也。手阳明太阴为表里，少阳心主为表里，太阳少阴为表里，是谓手之阴阳也。（此与血气形志篇同。）
此言手足各有阴阳两经为表里也。胃与脾，胆与肝，膀胱与肾，各为表里，乃足之阴阳六经也。大肠与肺，三焦与心包络，小肠与心，各为表里，乃手之阴阳六经也。曰足者，以其井、荥、输、经、合等穴自足而行也。曰手者，以其井、荥、输、经、合等穴自手而行也。血气形志篇末云：今知手足阴阳所苦，凡治病必先去其血，乃去其所苦，伺之所欲，然后泻有馀，补不足。盖言必先去其本经受病之血，乃去其所苦，如肝苦急，心苦缓，脾苦湿，肺苦气上逆，肾苦燥之类。又伺其所欲，如肝欲散，心欲软，脾欲缓，肺欲收，肾欲坚之类。（所苦所欲，出《素问·脏气法时论》。）然后分其有馀不足而补泻之也。

岁露论第七十九  ***************************
末以逢其风而遇其雨者，为遇岁露，故名篇。
黄帝问于岐伯曰：经言夏日伤暑，秋病疟，疟之发以时，其故何也？岐伯对曰：邪客于风府，病循膂而下，卫气一日一夜常大会于风府，其明日日下一节，故其日作晏，此其先客于脊背也。故每至于风府则腠理开，腠理开则邪气入，邪气入则病作，此所以日作尚晏也。卫气之行风府，日下一节，二十一日下至尾底，（骶同。）二十二日入脊内，注于伏冲之脉，其行九日，出于缺盆之中，其气上于，故其病稍益。（按：此节当与《素问·疟论》第三节参看。）
此言疟之所发也，所以有晏有早也。帝以疟之所发或早、或晏有时为疑。伯言风寒等邪，初时感于风府，系督脉经穴，其邪自项循脊膂而下行，（脊之两旁力膂。）卫气一日一夜则五十度已毕，而明旦又出于足太阳膀胱经之睛明穴，上至于头，转行后项，大会于督脉之风府。凡人之项骨有三椎，而三椎以下，乃自大椎（又名百劳。）以下至尾骶骨，有二十一节，共为二十四节，（一云应二十四气）其明日日下一节，故其作也晏矣。盖此邪先客于脊背也。气每至于风府则腠理开，而邪气先入，邪气先入而病气遂成，（此作字与发作之作不同，乃病之成也。）此所以日作尚晏也。（此作字，乃发字之义。）至于日作早者何哉？正以卫气之行于风府，始时邪气随腠理而入者，日下一节，二十一日则下二十一节，以至尾骶，至二十二日则入于脊内，以注于伏冲之脉，（按：《疟论》言：日下一节，二十五日下至尾骶，二十六日至于脊内，盖至风府而始，连项骨三椎而言也。此篇曰日下一节，二十一日则下二十一节，以至尾骶，二十二日则入于脊，盖除风府与项骨之三日而言也。又按：本经《百病始生篇》言：邪或著于伏冲之脉，或著于膂筋，则伏冲与膂筋为二。下文止言其邪传舍于伏冲之脉，而不言膂筋，则伏冲与膂筋又可为一者也。至考《疟论》，言邪入脊内，注于伏膂之脉，则合伏冲、膂筋而言之。至考《气穴论》《骨空论》，言冲脉所发，皆行于肾经之穴，则冲脉外行肾穴而内行于肾脉，故肾脉与冲脉伏行于膂筋之内，遂谓之伏膂之脉。信可以合而为一者也。又按：肾脉从膝内后廉，贯脊属肾，其直行者，从肾上贯肝鬲，入肺中。以其贯脊而又直行，则脊之内有膂，膂之内有筋，乃冲、肾之所共行者也。）由是循伏膂之脉而上行，约有九日，此邪在前出于缺盆之中。（系足阳明胃经穴，在前颔下横骨陷中。）其气上行而日高，故其病稍益而早也。
至其内搏于五脏，横连募原，其道远，其气深，其行迟，不能日作，故次日乃稸积而作焉。（据《疟论》云：其间日发者，由邪气内薄于五脏，横连募原也，其道远，其气深，其行迟，不能与卫气俱行，不得皆出，故间日乃作也。此节当以《疟论》参考，宜为间日而发，故云然，否则上下不相蒙矣。）
此言疟之间日而作者之义也。上节言发有早晏，不出于一日之间所发者，盖每日间有早晏不同也。至有不于每日发之，而次日发者，谓之间日而发也。正以邪气内搏于五脏，横连于募原，其道路远，其邪气深，其所出而行者迟，不与卫气俱行而皆出，故不能日发，而次日乃发也。
黄帝曰：卫气每至于风府，腠理乃发，发则邪入焉。其卫气日下一节，则不当风府奈何？岐伯曰：风府无常，卫气之所应，必开其腠理，气之所舍节，则其府也。（节字衍。按：《疟论》，帝曰：夫子言卫气每至于风府，腠理乃发，发则邪气入，入则病作。今卫气日下一节，其气之发也，不当风府，其日作者奈何？岐伯曰：此邪气客于头项，循膂而下者也。故虚实不同，邪中异所，则不得当其风府也。故邪中于头项者，气至头项而病；中于背者，气至背而病；中于腰脊者，气至腰脊而病；中于手足者，气至手足而病。卫气之所在，与邪气相合则病作，故风无常府。卫气之所发，必开其腠理，邪气之所合，则其府也。今此节不若《素问》之详，必与彼参看始明。）
此言邪气虽因卫气而或入或发，然邪之所感无常形，则凡邪之所舍无常府也。夫卫气每至于风府，则腠理乃发，发则邪入，其邪气随卫气而日下一节，固宜邪之所发者，必从风府而出也。然有不当于风府者奈何？伯言风之所府者常，（上风府，乃督脉经穴名；此风府，乃风之所舍为府也。义见下文及上《疟论》。）如《疟论》所谓卫气之虚实不同，邪中异所，则不得当其风府也。故邪中于头项者，邪气至头项而病；中于背者，邪气至于背而病；中于腰脊者，邪气至腰脊而病；中于手足者，邪气至手足而病。由是卫气之所出。与邪气相合，则必开其腠理而病发，信乎邪气之所舍，则其府也，岂必尽由风府而入哉？
黄帝曰：善。夫风之与疟也，相与同类，而风常在，而疟特以时依何也？岐伯曰：风气留其处，疟气随经络沉以内搏，故卫气应乃作也。帝曰：善。（依，当作休。按：《疟论》帝曰：风之与疟也，相似同类，而风独常在，疟得有时而休者何也？岐伯曰：风气留其处，故常在；疟气随经络，沉以内薄，故卫气应乃作。此节不若《疟论》尤佯，当参看。）
此言风证与疟证相似，然风常在，而疟则有时而休也。帝问风证之所感者风也，疟证之所感者，有风、有寒、有暑，本相似同类，然风证常在，而疟则有时而休，此所以可疑也。伯言风气客于其处，则亦常留其处，所以常在，而无作止，惟疟气则随经络而入，日沉而内薄，故必因卫气之应而疟始作也。（风证之风，即《素问·风论》之风，如寒热、热中、寒中、疠风之类。）
黄帝问于少师曰：余闻四时八风之中人也，故有寒暑，寒则皮肤急而腠理闭，暑则皮肤缓而腠理开，贼风邪气因得以入乎？将必须八正虚邪乃能伤人乎？少师答曰：不然。贼风邪气之中人也，不得以时，然必因其开也，其入深，其内极病，其病人也卒暴；因其闭也，其入浅以留，其病也徐以迟。
此言贼风之中人，不必以时，其感之暴而发之迟，非如八正虚邪之有时也。有等贼风之邪气，虽能伤人，而非由于八正者，彼八正虚邪，如前《九宫八风》篇所谓太乙入徒于中宫，乃朝八风，占吉凶，及本篇下文所谓八正之候，候此者，常以冬至之日，太乙立于叶蛰之宫云云者是也。故言贼风邪气之中人也，不得以时，然必因腠理之开而入之，其入深，而内极病，所以病人者至猝而暴。及因其闭也，入浅以留，故病之所发者，特迟以缓耳。
黄帝曰：有寒温和适，腠理不开，然有卒病者，其故何也？少师答曰：帝弗知邪入千？虽平居，其腠理开闭缓急，其故常有时也。黄帝曰：可得闻乎？少师曰：人与天地相参也，与日月相应也。故月满则海水西盛，人血气积，肌肉充，皮肤致，毛发坚，腠理郄，烟垢著，当是之时，虽遇贼风，其入浅不深。至月郭空，则海水东盛，人气血虚，其卫气去，形独居，肌肉减，皮肤纵，腠理开，毛发残，膲理薄，烟垢落，当是之时，遇贼风则其入深，其病人也卒暴。
此承上文而言人之有病者，其所感之邪亦有时也。上文言贼风邪气，其中人固不以时，而此节则言感之者亦必有时也。是故有寒温和适，腠理不开，而猝然病者，正以平居之际，其腠理开闭缓急亦有时也。何也？人与天地日月，本相参相应，天之月满，则地之海水盛于西，人气血积于身，而凡肌肉皮肤、毛发腠理，皆充密坚郄，虽烟垢亦内著之，故虽遇贼风，其入则浅而不深也。至于月郭既空，则海水盛于东，人之气血亦空虚，凡卫气形体、肌肉皮肤、腠理膲理，皆减去纵薄，虽烟垢亦落，故一遇贼风，其入既深，而病人亦卒暴矣。此虽有时遇之，然岂加八正虚风与八节相应者哉？
黄帝曰：其有卒然暴死暴病者，何也？少师答曰：三虚者，其死暴疾也。得三实者，邪不能伤人也。黄帝曰：愿闻三虚。少师曰：乘年之衰，逢月之空，失时之和，因为贼风所伤，是谓三虚。故论不知三虚，工反为粗。帝曰：愿闻三实。少师曰：逢年之盛，遇月之满，得时之和，虽有贼风邪气，不能危之也，命曰三实。黄帝曰：善乎哉论！明乎哉道！请藏之金匮。然此一夫之论也。
此言人之暴病死者，以其遇三虚，不得三实也。乘年之衰者，即《素问·刺法、本病》二篇所谓司天失守也。逢月之空者、即上节月郭空则海水东盛云云也。失时之和者，即春应暖而反寒之类也。有此三虚，而贼风伤之，则暴病而死矣。三实反是。然此乃一人之所病也，至于众人同病者，下文详之。
黄帝曰：愿闻岁之所以皆同病者，何因而然？少师曰：此八正之候也。黄帝曰：候之奈何？少师曰：常以冬至之日，太乙立于叶蛰之宫，其至也，天必应之以风雨者矣。风雨从南方来者，为虚风，贼伤人者也。其以夜半至也，万民皆卧而弗犯也。故其岁民少病。其以昼至者，万民懈怠而皆中于虚风，故万民多病。虚邪入客于骨而不发于外，至其立春，阳气大发，腠理开，因立春之日，风从西方来，万民又皆中于虚风，此两邪相搏，经气结代者矣。故诸逢其风而遇某雨者，命曰遇岁露焉。因岁之和而少贼风者，民少病而少死；岁多贼风邪气，寒温不和，则民多病而死矣。
此详言八正之候感于冬至，而重感于立春，此贼风之所以伤人也。候此者，常以冬至之日，太乙立于叶蛰之宫，风雨从南方来，是谓从后来者，为虚风，贼伤人者也。夜则可避，而昼则难避，民或中之，则入客于骨，而不发于外，至于立春，则阳气大发，而腠理正开，以值风从西方来，是亦从后来者，为虚风也。盖北方以南为后，东方以西为后耳。此则两次之虚邪相搏，人之经气相结，而代脉自见矣。然不特此也。诸凡太乙居于别宫，如立春遇西与北风之类，皆谓之遇岁露也。大抵岁之贼风有多少，则民病之多少死生系之矣。
黄帝曰：虚邪之风，其所伤贵贱何如？候之奈何？少师答曰：正月朔日，太乙居天留之宫，其日西北风、不雨，人多死矣。正月朔日，平旦北风，春，民多死。正月朔日，平旦北风行，民病死者，十有三也。正月朔日，日中北风，夏，民多死。正月朔日，夕时北风，秋，民多死。终日北风，大病死者十有六。正月朔日，风从南方来，命曰旱乡；从西方来，命曰白骨，将国有殃，人多死亡。正月朔日，风从东方来，发屋扬沙石，国有大灾也。正月朔日，风从东南方行，春有死亡。正月朔日，天和温不风，籴贱，民不病；天寒而风，籴贵，民多病。此所以候岁之风䔲（残。）伤人者也。二月丑不风，民多心腹病；三月戌不温，民多寒热；四月巳不暑，民多瘅病；十月申不寒，民多暴死。诸所谓风者，皆发屋，折树木，扬沙石，起毫毛，发腠理者也。
此言正月朔日有所佔之风，而余月亦有所佔也。

大惑论第八十  ***************************
首二节论大惑之义，故名篇。
黄帝问于岐伯曰：余尝上于清冷之台，中阶而顾，匍匐而前，则惑。余私异之，窍内怪之，独瞑独视，安心定气，久而不解。独慱独眩，被发长跪，俯而视之，后久之不已也。卒然自上，何气使然？岐伯对曰：五脏六腑之精气，皆上注于目而为之精，（睛同。）精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束，里撷筋骨血气之精而与脉併为系，上属于脑，后出于项中。故邪中于项，因逢其身之虚，其入深，则随眼系以入于脑，入于脑则脑转，脑转则引目系急，目系急则目眩以转矣。邪（斜同。）其精（睛同。），其精（同上。）所中（去声。）不相比（去声。）也，则精散，精散则视岐，视岐见两物。目者，五脏六腑之精也。营卫魂魄之所常营也，神气之所生也，故神劳则魂魄散，志意乱。是故瞳子黑眼法于阴，白眼赤脉法于阳也，故阴阳合传而精明也。目者，心使也，心者，神之舍也，故神精乱而不转，卒然见非常处，精神魂魄散不相得，故曰惑也。
此因帝问而明惑之所由然也。清冷之台，东苑之所有也。惑者，眩惑也。帝之所言，形容精神惑乱之义尽矣。然此气卒然而然，殆不可测。伯言人之精神魂魄散不能收，故以之而惑。然惑本于心，心主五脏六腑，五脏六腑通于目，目见非常之处，而心遂以惑耳。盖五脏六腑之精气，皆上注于目而为之睛，睛之窠为眼。肾主骨，骨之精为瞳子；肝主筋，筋之精为黑眼；心主血，血之精为络，所以络其窠也；肺主气，气之精为白眼；脾主肉，肉之精为约束，所以里撷筋骨血气之精也，而与血脉相併则为系，（后世五轮之说，似是而不典，当以此义为正。）上属于脑，后出于项中。故邪中于项，又因逢其身之虚，则邪入深，即随眼系以入于脑，是由脑因邪而转动，至于牵引目系而急，惟目系急则目遂眩以转，其睛自斜，不相比并，精气自散，视物歧一为二，而为惑也。何也？目为五脏六腑之精，营卫魂魄之所常通，神气之所内生，今神劳则魂魄散，志意乱，是以不免于惑也。且此目者，有阴阳之义，故瞳子黑眼法于阴，白眼赤脉法于阳，必阴阳相合而传，斯精且明。今见物歧一为二，则阴阳不相传，而不得精明矣。况此目者，固为五脏六腑之精，而实统之于心，是目真为心之所使也。惟心为神之所舍，今心之神精既乱，而目自不能转，故卒然见非常之处，而精神魂魄散不相得，此惑之所由然也。今帝上清冷之台而惑者，其见非常之处乎？
黄帝曰：余疑其然。余每之东苑，未曾不惑，去之则复，余唯独为东苑劳神乎？何其异也？岐伯曰：不然也。心有所喜，神有所恶，卒然相感，则精气乱，视误，故惑，神移乃复。是故闻者为迷，甚者为惑。
此承上文而明惑本于心，必始迷而纱惑也。伯又言惑起于心，必先有喜悉恶，而又猝然感于外物，故精气乱，目视误，而遂至于惑耳。俟其神气既定，乃复如初也。大凡人情，始有所闻，则迷而不寤，继则惑而不已矣。
黄帝曰：人之善忘者，何气使然？岐伯曰：上气不足，下气有馀，肠胃实而心肺虚，虚则营卫留于下，久之不以时上，故善忘也。
此以下至末，承上文论惑，而遂及善忘以下等邪，此则言人之所以善忘也。惟人之下气有馀，故肠胃居下者实；上气不足，故心肺居上者虚。心肺虚则营卫之气留于下之肠胃，而久之不以时上，宜乎其心之在上者善忘也。
黄帝曰：人之善飢而不嗜食者，何气使然？岐伯曰：精气并于脾，热气留于胃，胃热则消穀，谷消故善飢。胃气逆上，则胃脘寒，故不嗜食也。
此言人之善飢而不嗜食也。夫善飢者宜嗜食，今善飢而不嗜食者，正以精气井之于脾，而热气留之于胃，胃热则消穀，故善飢也。然胃气逆上于上脘，则其中脘当冷，故胃不开而不嗜食也。
黄帝曰：病而不得卧者，何气使然？岐伯曰：卫气不得入于阴，常留于阳，留于阳则阳气满，阳气满则阳跷盛，不得入于阴则阴气虚，故目不瞑矣。
此言病之所以不得卧也。人有病而不得卧者，正以卫气不得入于阴分，而常留于阳分，则阳气满而阳跷盛，故不得入于阴也，惟阴气之虚，所以目不得瞑耳。
黄帝曰：病而目不得视者，何气使然？岐伯曰：卫气留于阴，不得行于阳，留于阴则阴气盛，阴气盛则阴跷满，不得入于阳则阳气虚，故目闭也。
此言人之有病而目之所以不能视也。言人有病而不能开目以视者，正以卫气留于阴分，而不得行于阳分，则阴气盛而阴跷满，故不得行于阳也，惟阳气之虚，所以目不得开耳。
黄帝曰：人之多卧者，何气使然？岐伯曰：此人肠胃大而皮肤湿，而分肉不解焉。肠胃大则胃气留久，皮肤湿则分肉不解，其行迟。夫卫气者，昼日常行于阳，夜行于阴，故阳气尽则卧，阴气尽则寤。故肠胃大则卫气行留久；皮肤湿，分肉不解，则行迟；留于阴也久，其气不精，则欲瞑，故多卧矣。
此言人之所以多卧者，正以人之肠胃大，而皮肤湿，分肉不解也。惟肠胃大，则卫气久留而不得出，皮肤湿而分肉不解，则卫气之出于身者迟。夫卫气者，昼日常行于阳经，阳经之气既尽则卧；夜行于阴经，阴经之气既尽则寤。今肠胃大，而卫气之留于内者久，皮肤湿，分肉不解，而卫气之行于外者迟，所以阳气不精，惟欲瞑目而多卧也。
其肠胃小，皮肤滑以缓，分肉解利，卫气之留于阳也久，故少瞑焉。
此承上文而反言人之所以少瞑也。
黄帝曰：其非常经也，卒然多卧者，何气使然？岐伯曰：邪气留于上膲，上膲闭而不通，已食若饮汤，卫气留久于阴而不行，故卒然多卧焉。（膲，焦同。）
此言人之所以猝然多卧也。十二经为常经，而阴阳二跷为非常经，故帝云然，然有等猝然多卧者，必有出于二跷之外。伯言上焦者，乃宗气之所积，惟邪气客于上焦，闭而不通，及己食与饮之后，则愈闭矣。其卫气久留于下焦，而不得上升以出，故卫气不出则不精明，而猝然多卧也。
黄帝曰：善。治此诸邪奈何？岐伯曰：先其脏腑，诛其小过，后调其气，盛者泻之，虚者补之，必先明知其形志之苦乐，定乃取之。
此言治前诸邪之法电。自大惑论善忘以下七项，虽非外感，皆内有邪气为病也。（猝然多卧，邪气留于上焦，可兼内外之邪言。）治之者，必有其法，或脏或腑，（阳跷属膀胱，阴跷属肾，亦不出于脏腑。皆分之以责其小过之在何经，）盖凡有病，皆可以称为过，而自善忘以下，非重大之疾，谓之小过亦可也。其邪气之盛者则泻之，正气之虚者则补之。然人所以致此疾者，有如《九针论》形乐志苦病生于脉等义，及《素问·血气形志篇》亦云然，则此乃其病本所在也，必既定之，而后取穴以刺之耳。

痈疽第八十一  ***************************
内论痈疽之义，故名篇。
黄帝曰：余闻肠胃受谷，上焦出气，以温分肉，而养骨节，通腠理。中焦出气如露，上注溪谷，而渗孙脉，津液和调，变化而赤为血。血和则孙脉先满溢，乃注于络脉，皆盈，乃注于经脉。阴阳已张，因息乃行，行有经纪，周有道理，与天合同，不得休止。切而调之，从虚去实，泻则不足，疾则气减。留则先后，从实去虚，补则有馀。血气已调，形气乃持。余已知血气之平与不平，未知痈疽之所从生，成败之时，死生之期有远近，何以度之，可得闻乎？岐伯曰：经脉流行不止，与天同度，与地合纪。故天宿失度，日月薄蚀；地经失纪，水道流溢，草蓂不成，五穀不殖，径路不通，民不往来，巷聚邑居，则别离异处。血气犹然，请言其故。夫血脉营卫，周流不休，上应星宿，下应经数。寒邪客于经络之中，则血泣，血泣则不通，不通则卫气归之，不得复反，故痛肿。寒气化为热，热胜则腐肉，肉腐则为脓，脓不泻则烂筋，筋烂则伤骨，骨伤则髓消，不当骨空，不得泄泻，血枯空虚，则筋骨肌肉不相荣，经脉败漏，熏于五脏，脏伤故死矣。（泣，涩同。）
此详言痈疽之所由生也。帝言胃受穀气，（言肠胃者，其肠则带言也。）化为精微之气，其宗气出于上焦，出喉咙，司呼吸，以行于十二经隧之中，上（注。）注溪谷而渗孙脉，内则津液和调，变化而赤为血。（《营卫生会篇》云：中焦亦出上焦之后，此所受气者，泌糟粕，蒸精液，化其精微，上注于肺脉，乃化而为血，以奉生身，莫贵于此，故独得行于经隧，命曰营气。又决气篇云：言中焦受气取汁，变化而赤是为血。）血和，则孙脉先满溢，而后注于络脉，络脉皆满，而后注于经脉。阴阳诸经，此血张之，皆因呼吸而为之行，一如宗气之所行也。其行有经有纪，周之于身，有道有理，（《素问·六节藏象论》亦有周有道理一句。）与天同行而不得休止。须知切而调之，其实者，则从虚之之法，以去其实，所以泻则不足而为虚也，盖疾去其针，则邪气减矣。若久留其针，先后如一，斯则从实之之法，以去其虚，所以补则有馀而为实也。由是血气已调，形气乃持。故凡血气平否，余已知之。但痈疽之所由生，其成败死生远近，殆未可以轻度也。伯言经脉流行不止，诚与天地同度合纪者也。故天宿失度，则日月为之薄蚀；地经失纪，则水道为之流溢，草蓂为之不成，五穀为之不殖，径路为之不通，而民不能往来，虽巷聚邑居之中，似乎别离异处矣，况人身之血气乎？惟寒邪客于经络之中，则血涩不通，卫气归于内，而不得复反于外，故痈疽乃生。试以其终始言之。其始寒化为热，热胜则肉腐，由是肉之内有筋，筋之内有骨，骨之内有髓者，皆因肉腐则为脓，而烂筋伤骨消髓相因而至矣。若不得骨空以泻之，所以血枯空虚，筋骨肌肉不相荣泽，经脉败漏，五脏俱伤，而死期至矣。
黄帝曰：愿尽闻痈疽之形与忌日名。岐伯曰：痈发于嗌中，名曰猛疽。猛疽不治，化为脓，脓不泻，塞咽，半日死。其化为脓者，泻则合豕膏，冷食三日而已。
此言猛疽之势急，而有泻之之法也。
发于颈，名曰夭疽。其痈大以赤黑，不急治则热气下入渊腋，前伤任脉，内熏肝肺，熏肝肺十馀日而死矣。
此言夭疽之势急，当急治之，而不治则死也。渊腋，足少阳胆经穴名也。（腋下三寸宛宛中，举臂得之。）
阳气大发，消脑留项，名曰脑烁，其色不乐，项痛而如刺以针，烦心者，死不可治。
此言脑烁之有死征也。
发于肩及臑，名曰疵痈。其状赤黑，急治之。此令人汗出至足，不害五脏，痈发四五日逞焫之。
此言疵痈之当急治也。
发于腋下，赤坚者，名曰米疽，治之以砭石，欲细而长，疏砭之，涂以豕膏，六日已，勿里之。
此言米疽之有治法也。
其痈坚而不溃者，为马刀挟缨，急治之。
此言马刀挟缨之证，当急治之也。（此证不言其所，盖承上节腋下而言也。）
发于胸，名曰井疽，其状如大豆，三四日起，不早治，下入腹，不治，七日死矣。
此言井疽之当早治，而否则有死期也。
发于膺，名曰甘疽，色青，其状如穀实苽蒌，常苦寒热，急治之。去其寒热。十岁死，死后出脓。
此言甘疽之当急治，而死后有脓也。穀，木名。苽蒌，即栝蒌也。
发于胁，名曰败疵。败疵者，女子之病也，灸之。其病大痈脓，治之。其中乃有主肉，大如赤小豆，锉䔖[艹/翹]草根各一升，以水一斗六升煮之，竭为取三升，则强饮，厚衣坐于釜上，令汗出至足已。
此言女子有败疵之证，而有治之之法也。䔖[艹/翹]，今之连翘也。同连翘及草根各一升，共二升，煮汁以强饮之。
发于股胫，名曰股胫疽，其状不甚变，而痈脓搏骨，不急治，三十日死矣。
此言股胫疽之当急治，而否则有死期也。
发于尻，名曰锐疽。其状赤坚大，急治之，不治，三十日死矣。
此言锐疽之当急治，而否则有死期也。
发于股阴，名曰赤施，不急治，六十日死。在两股之内，不治，十日而当死。
此言赤施之当急治，而生股内者之有死期也。
发于膝，名曰疵痈，其状大痈，色不变，寒热，如坚石。勿石，石之者死。须其柔，乃石之者生。（勿石以下之石，即第四节砭石之石。）
此言疵痈之状，坚不可砭，而柔则可砭也。
诸痈疽之发于节而相应者，不可治也。发于阳者百日死，发于阴者三十日死。
此言痈疽之发于节者，不分阴阳而皆死也。节者，关节也。其节之外廉为阳，内廉为阴。
发于胫，名曰兔啮，其状赤至骨，急治之，不治害人也。
此言兔啮之当急治，而否则害人也。
发于内踝，名曰走缓，其状痈也，色不变，数石其输，而止其寒热，不死。（数，音朔。输，腧同，穴空。）
此言走缓之状，宜砭之，而可以生也。
发于足上下，名曰四淫，其状大痈，急治之。百日死。
此言四淫之当急治，而否则有死期也。
发于足傍，名曰厉痈，其状不大，初如小指发，急治之，去其黑者。不消辄益，不治，百日死。
此言厉痈之当急治，而否则有死期也。
发于足捐，名曰脱痈，其状赤黑，死不治。不赤黑，不死。不衰，急斩之，不则死矣。（不，否同。）
此言脱痈有生死之辨，而病势不衰则当斩其指，否则必至于死也。
黄帝曰：夫子言痈疽，何以别之？岐伯曰：营卫稽留于经脉之中，则血泣（涩。）而不行，不行则卫气从之而不通，壅遏而不得行，故热。大热不止，热胜则肉腐，肉腐则为脓，然不能陷骨，髓不为焦枯，五脏不为伤，故命曰痈。黄帝曰：何谓疽？岐伯曰：热气淳（纯。）盛，下陷肌肤，筋髓枯，内连五脏，血气竭，当其痈下筋骨良肉皆无馀，故命曰疽。
此言痈疽之别，痈轻而疽重也。痈疽本皆热证，然痈虽肉腐成脓，而不内陷于骨，故髓不为枯，五脏不为伤。疽则筋骨良肉皆无馀，而下陷于肌肤，筋髓皆枯，内连五脏。其轻重如此。
疽者，上之皮夭以坚，上如牛领之皮。痈者，其皮上簿以泽。此其候也。
此又言痈疽之别，即其皮之坚泽可验也。
