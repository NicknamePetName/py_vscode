
陆序  ***************************
治岐黄之术者，病源种种，皆可按脉设方，从容奏效，而独伤寒一科，或突如其来，或倏传而变，且或杂以他症，滞以宿疴，指下稍有疑误，而技经肯綮之间，毫厘千里矣。西郊张路玉先生世擅其学，为时国手，而令胤飞畴氏读其父书，能复加之以神悟，故于百病中于伤寒尤为精究。凡经络之所繇盘互，气候之所繇转移，阴阳炎冷之所繇更端而变换，咸克以洞垣之见，综百家之说，与居恒之所相参质者，集其成以付剞劂。而颜之曰“伤寒兼证析义”。此书成而兼证之治始有指南，岂独菑畲堂构为张氏一家言，将以佐造化之生成，遂斯民之涵育，一匕刀圭，不啻与司命衡相抗矣。昔人有言：不为名相，则为名医。今路玉父子药上重来，声名聿起，如伊尹之有伊陟，韦贤之有韦成，青囊继踵，亦何逊于黄扉再世哉！刻成，问序于予，予未能析其义也，姑为之约略其辞，而飞畴氏寿民之思，虽以鼓吹《灵》《素》《金匮》之书可已。
晚庵道人陆世廉拜题时年八十有四


正文  ——————————————————————————————————————————————————————————————————————————————————————————

中风兼伤寒论  ***************************
晨窗雪霁，光射四壁，张子被褐方起，诵雪峤熟煮春风劈烂椽之句。客有量屐过我而进苦雪篇者，中有冻馁相继倒一语。怃然久之，因呼从事炉头，相与平章风雅，杯霁内。论及医道之难，而伤寒为最难，伤寒而挟杂病者尤难。是以亘古绝无兼该之例，后世不能兼善其术也。余曰：安有滔滔江汉不通潮汐者乎？苟能纯一其道，则圆机在我，活法随人，何虑兼症之不克哉！客举手称善，请析中风兼伤寒义始。
问：中经络兼伤寒。曰：伤寒邪从外入，中风风从内召，虽同具汗下和解之法，而虚实之机，微有不同。伤寒悉从外邪起见，故必分营卫经络，一毫不可混淆。中风外内合邪，故攻表必兼养正，如小续命中芎、归、参、附之类。即兼伤寒者，亦当顾虑正气为主，若率意攻表，则营热转甚，在里之津液势必随表药外泄，而为燥痒枯竟之症矣。
问：中血脉。曰：中血脉，即伤寒之半表半里症，伤寒邪未深入，但须和解中风。阴血先亏，故必养血兼除风热，所谓「血行风自灭」是也。在兼伤寒者，和解药中稍加调血之味，以滋血燥，不得任用滋阴凉血之药。
问：中腑兼伤寒。曰：中腑多见闭症，与伤寒之里实胀闭不殊。伤寒邪热入腑，灼烁阴津，故用承气以泄其热，不得杂一味表药，恐引热势上蒸也。中风，是里热生风，木邪乘土，故攻里必兼祛风热，如三化汤中用羌活之义。闭症而见痰鸣喘胀，面赤口张，为正气暴绝，此必不治。
问：中脏兼伤寒。曰：中脏多见脱症，与直中阴经之自利无异。古法用三生饮治脾肺之中，地黄饮子治肾肝之中，侯氏黑散治心与包络之中。然用以治脏虚受邪之证，诚为圣药。若卒中昏迷，手撒，遗尿，真阴失守之脱症，虽有合剂，不能复起，况兼伤于寒者乎？
问：类中兼伤寒。曰：类中大纲有三，曰气衰，曰火暴，曰痰逆，总皆阳虚邪害空窍所致。河间之地黄饮子为下虚上盛，阴火暴逆而设；东垣之三生饮为脾肺气衰，痰积于中而设；丹溪之星香二陈为形盛气阻，痰盛于外而设。在兼伤寒者，三法俱不可效。惟和营卫中，随症加养气导火豁痰之药，斯为兼得之法。
问：中风本有六经形证，与兼感客邪何异？曰：中风六经形证，是指口眼喎斜，肢体麻瞀等症而言，与伤寒六经见症不同。然亦间有恶寒发热之候。但中风虽有恶寒，必常时凛凛，或经日不止，不似外感之骤然恶寒发热如燔也。中风虽有火炎痰湿头痛，必时甚时减，或昼甚，或夜甚，不似外感之顿然发热大痛，昼夜不分也。中风虽有肢体烦疼，必麻痹不仁，或久卧床褥所致，不似外感之忽然壮热无汗，骨节烦疼也。中风虽有表虚自汗，必时常濈濈，不似外感之蓦然发热，头痛自汗也。中风虽有往来寒热，必常常若此，不似外感之发热头痛，三四日而转入少阳也。中风虽有大便枯约，必平昔至圊艰难，不似外感之大热数日，热邪入里而燥结不通也。中风虽有小水短涩，必向来不利，或见频数，不似外感之热结膀胱，烦渴引饮，小腹胀闭也。以此审辨，则中风之本症兼症可瞭然心目矣！
问：有年少体肥之人，平素左半身无汗，胁下一片常冷。数日前索逋下乡，是日天气暴寒，舟中食饭一著，随食随冷，便觉凛凛畏寒，登崖失足颠仆，扶挟解带而寝。是夜即发热头痛，喘鸣胸满，遍体烦疼，腰脊左胁尤甚，左半身不能转动，仍冷不热，手足亦微冷，第三日扶病而归。其脉左手弦细，右手迟滑，绝不似外感之候。因见脉弦胁痛，与小柴胡二服，不应；又似半肢风废，与小续命，亦不应。检方书中半身无汗例，当二陈、四物合用。按法治之，亦无效。今舌上微有薄苔，而左畔白滑，右畔微黄，得病后，大便已去二次，去亦无多，小便略见黄涩，究竟此属何症？当与何药？曰：此人素有寒饮结聚胁下，更兼内外感寒，加以惊仆痰逆，则发热喘鸣，头痛，胸满身疼，势所必至。其右半经脉贯通处受邪，则从阳而化为热，左半寒饮积结之界，平时尚且无汗，纵有寒邪凑泊，亦必从阴而酿寒。阳气不到之所，自然重著难移，阳气不行于脉，自然弦细搏指。至于右脉迟滑，手足微寒，皆缘脾气向衰。热势不盛，所以舌苔不能干燥，大便不能结硬。其小便黄涩一证，难因肺胃气化不行，亦见下焦真阳未艾。斯人向后必夭，目今尚可挽回，当与五积散，昼夜三进，总藉辛温解散之力，可以内消寒滞，中温血脉，外逐表邪，一举而有三得。其外可用白芥子、川乌、姜滓，炙热包熨之。候表邪分解，里气调和，然后用六君子加辛、附、姜、桂之属，徐温中气可也。

虚劳兼伤寒论  ***************************
问：虚劳之人，兼感风寒者，何以辨之？
曰：必先明受病之三纲，见症之五常，然后参详脉症，以辨客邪。三纲者，房劳伤、思郁伤、药物伤；五常者，骨蒸、咳嗽吐血、泄泻、男子失精、女子不月。此皆本病之常，他症虽繁，莫如此五者为甚。如平时骨蒸劳热，时重时轻，火炎则面热颊赤，两角隐隐掣痛，忽然壮热头疼，不分昼夜，是感客邪也。平时咳嗽声怯，痰涎不应，忽然鼻塞声重，涕唾稠黏，是感客邪也。平时关尺脉弦，忽然人迎浮盛，是感客邪也。医不达此，每认本病变重，日与调补，助邪深入，伤残之馀，立刻告竭。究竟不知其为风寒，而反归咎于饮食居处，不亦冤乎？
问：房劳伤者，先见何症？兼容邪者，当用何药？曰：房劳伤者，作强太过，而伤其先天也。世俗谓之阴虚，而实兼伤阴中阳气，故曰先天。若云肾本受伤致病，则有质之精，依然后天水穀所化，安得谓之先天乎？惟素禀虚寒，阳气不振，恣饵金石热毒，入于肾脏，伤耗真阴者，乃为阴虚。其症皆从下而上，由肾肝而至于脾，或先失血，或见遗精，次见咳嗽、骨蒸等症。真阳亏者，乏气少食，后见泄泻而危。真阴亏者，强中热，必发臃肿而毙。故治本病之阳虚，八味肾气、异功、保元等药。兼外感者，黄耆建中。本病之阴虚，六味、都气、补阴、虎潜之类。有药毒者，滋肾丸洗涤之。兼容邪者，小建中加丹皮。先吐血者，为营血受伤，黄耆建中加当归。先遗精者，为封脏不固，桂枝加龙骨牡蛎汤。虽有外邪，无逾上法，但须参邪之盛衰，从少从多以为活法可也。
问：思郁所伤，较斫丧所致者，孰重孰轻？证治与房劳何异？曰：斫丧是精气受伤，可用填补之剂。思郁是神气受困，七情之火交煎，真阴不久告匮，岂药石之所能疗哉？惟早适其志，为第一义。此病起于肾，关乎心，而迫肺伤肝及脾，再交水火，谓之七传。初起骨蒸、乾咳，继则亡血、失精、女子不月，至死而面色不衰。以其阴火蒸腾津液于上，所以肢体日削，神采愈鲜，不似房劳之精气先伤而形神枯索也。在初起真阴未耗时，急宜调治，如地黄丸、逍遥散、归脾汤之类。若经闭不行，而气体尚强，可用玉烛散疏涤其热，次以金匮下瘀血汤作丸，归脾汤下之。倒经血溢于上者，亦然。男子失血遗清，都气丸加鳔胶，与四乌鲗骨一藘茹丸间服。有外感者，通宜小建中汤加大剂牡丹皮，服后热不除，合当归补血汤自止。若误与羌、防、升柴等药，多致昏热痞闷，变害不测，慎之！慎之！
问：医药伤者，伤在何经？治用何药？更加伤寒，尚可一回否？曰：此皆表邪发散不清，病留肺络而咳嗽缠绵。医者不察认阴虚肺热，而与寒凉清肺，降火滋阴，其邪从皮毛入肺，而及心胃，为从上而下，亦有因寒凉伤胃，胃输寒气于肺，咸必先嗽而后寒热也。复有风热认作风寒，误投辛散而伤少阴之经者，必先咳唾脓血，而后泄利。又有汗下太过，失于调养而成。此则营卫受伤，必先微寒数热而后咳嗽。凡此皆能致虚。若于本门求治，百不一效。惟用伤寒搜涤之法，庶或可图。但得形气未衰，脉症相符，从加客症，亦有成法，如邪留肺络而喘咳不休，脉见浮紧浮数者，大小青龙、射干麻黄选用；喘咳有血者，和剂款冬花散之类服二三剂；而见鼻塞声重，有似伤风之状者，此邪从上泄也，即当以保元、异功少加细辛调理中气，兼六味丸加桂枝滋其下元；若服二三剂，不应反加喘咳脉疾，或腹痛声哑者，难已；如寒凉伤胃而咳，畏寒少食，气口脉见紧细沉弦，大剂桂枝人参汤，服四五剂而见下血，或有积沫，小腹微痛，喜得温按者，邪从下泄也，小剂理中汤和之，七日不止者，难治。风热误用辛温者，麻黄升麻汤、葳蕤汤、消风散随轻重而施。已上等法，皆是因风寒久伏，故与兼客邪者同治。惟汗下太过者，当助正气，如十全大补、大建中、人参养营酌用。倘邪乘虚入，而见表症，新加汤、桂枝加附子汤、柴胡桂枝汤谅寒热施治可也。
问：虚劳之因不同，而所见之症则一，其故何也？曰：致病之因虽异，其所受病者，不过阴阳血气而已。故凡治疗，必察阴阳，如骨蒸劳热之晡发夜盛，善渴易饥者阴虚也。昼日烦热，至夜稍安者，阳虚也；咳嗽咽乾，咳甚略有黏痰者，阴虚也。嗽多清，痰嗽甚，则呕水者，阳虚也；吐血紫赤浓厚光泽，或有结块星缕者，阴虚也。血色晦淡无光，吐久不凝，或虽有瘀结，多带痰水者，阳虚也；泻臭秽，身烦热渴，或兼脓血者，阴虚也。泻下纯清水，或白沫者，阳虚也；失精梦寐不宁，二便引急，阴虚也。阴头寒而精出不知，或溺后常有滑精者，阳虚也；经闭发热咳嗽，五心烦热者，阴虚也。少腹引痛而背微恶寒者，阴气有馀，循经而乘阳位，必有乾血。若经虽不行，但少食倦怠，腰腹不痛者，阳虚也。阳虚则气衰不能生血，经虽不通，必无结血，此病机之最要者，勿以其繁而忽诸大都。阴虚则热，阳虚则寒，阴阳俱虚则寒热之症，错乱而见，又当审其偏胜而为处方。设不知此，日以不寒不热之剂投之，则偏者愈偏，胜者愈胜，永无均适之期矣！故智者临病务在调其所偏，察其所变。诊察之际，其脉忽然鼓大，症异平时，便当推原饮食起居，以辨客邪有无之应；又有忽然恶寒发热，脉无常候，乃阴阳倚伏亢极反害之大虚症，岂可一认风寒而与开泄，不旋踵而告变矣？历观此症，但阳虚，可服参耆者，十全五六。阴虚，不服参耆者，十难救一。若年在三旬以外者，其人质干已固，尚可斡旋，如在二十上下，非特筋骨柔脆，抑且情形难制。纵极力图治，终难克效。

中满肿胀兼伤寒论  ***************************
问：胀满兼伤寒，当与何药？曰：先察其胀之属寒属热，详其邪之在表在里，方可议药。
问：胀诸腹大，皆属于热，恐无属寒之理？曰：曷观罈中之水，冰则胀，胀甚则裂，岂非寒极胀闭之一验乎？
问：胀满之寒热，何以为辨。曰：诸病水液，澄澈清冷，皆属于寒。水液浑浊，皆属于热。然亦有本寒标热，而大便不实，小便赤涩者。大抵中满，当辨痰饮食积；水肿，当辨阴水阳水；鼓胀，当辨气血虫积，此为大纲。
问：肿胀之表证，寒者何治，热者何治？曰：中满肿胀之人，痰湿素盛，中气先伤，更加伤寒，未有不先犯胸膈，而为烦扰不宁，喘胀呕逆之患。外证虽有头疼发热，人迎未必紧盛，然往往有气口反大于人迎者，倘医者不加辨察，只认本病变重，而与清热利水，恣邪深入，辗转误药不死不已。邪在表时，切不可动其痼疾，亦不可恣用表药，惟当和其营卫为主。如寒胀用桂枝加附子汤、五积散；热胀用桂枝加厚朴杏仁子汤、芎苏散之类。本寒燥热者，膀胱津气大亏，切不可用利水药，惟茯苓桂枝白术甘草汤加葱白最当。若溺闭小腹硬满者，合用春泽汤，以五苓开结导水，四君滋其化源，此泻中寓补之义也。
问：见半表里症，何治？曰：此病本在里，邪复向里，如大小柴胡之类，此后无妨碍。
问：见里症何治？曰：宿病虽有虚实寒热之不同，若更加外邪乘机内入，虽正气本虚，亦当微导以泄其热，或通幽门，或疏水道，随其攸利。若以其虚而禁攻，则邪气流连，漫无解期矣。至于真元虚惫者，神丹亦不可复起也。
问：中满，水肿，鼓胀，兼伤寒者，治各有异否？曰：三者皆属里症，咸禁升发。而中满者，汗剂中宜加痰气之药，则不致于逆满。水肿则可用开鬼门之法，惟极虚阴水，与阴本阳标者戒汗。若鼓胀则大忌发汗，当理中兼调营卫，多有浃然汗出而解者；若用表剂则热转剧，胀反甚，必无得汗之理，至其传里，当各随本病之气血痰水，兼以养正药治之。慎勿以其虚而骤进壅补，亦不可胀而擅用峻攻，此治虚中实邪之大法也。

噎膈反胃兼伤寒论  ***************************
问：噎膈、反胃异名同类，倘复为客邪所伤，其治亦彷彿否？曰：噎者，食即带痰而出，有时屈曲而下；膈者，膈塞闭绝，上下不通；反胃者，饮食如常，后必倾囊而出。三症虽各有辨，而致病之由总不离乎郁结，故其治亦不甚相远。洁古以上焦吐者，从乎气。言食则暴吐，心下嘈杂，皆痰饮郁火所致。中焦吐者，从乎积。每吐则膈间隐隐刺痛，必有死血，好饮热酒人每多犯此。若默默如痴者，为虫积，《灵枢》所谓虫为下膈是也。下焦吐者，从乎寒。食久不消，经日必吐，乃火衰不能生土，土不制水之候。王太仆云：食不得入，是有火也；食入反出是无火也。观噎膈反胃症虽不一，其可治不可治，可一言而知。在老人中气久衰，血液枯藁，更加郁结而成真膈者，即不兼伤寒，百不一疗。惟血气未衰之人，因痰饮死血搏结为患者。纵加表症尚可图治。其症虽发热头痛，而足必冷，伤于寒则鼻燥身疼，而脉微紧，中于风则鼻鸣乾呕，而脉微数，以中气久衰，不能鼓搏其脉，热势亦不能盛。与鼓胀之中蕴湿热者不同。是以辨治尤难，治此者，虽当散邪为急，然必先安中气，如甘草乾姜汤加桂枝姜枣之类，切不可杂一味耗气破血攻伐宿病之药。若胃虚而逆，大半夏汤、藿香安胃散，皆以人参助胃气行药力也。胃中痰湿上逆，肠鸣膈痞者，半夏泻心汤以乾姜、黄连和其寒热，则不致于抗格也。反胃呕吐而渴，欲饮水者，茯苓泽泻汤，以泽泻引桂枝、乾姜之辛入膀胱，行布水精于五经也。若肾虚水逆而呕，金匮肾气丸，减半地黄，偌用桂枝兼散邪以收摄之。热吐酸水哕逆，枳皮竹茹汤下佐金丸。如见里证，不妨用下夺之法，使气下而不上，正与本病相合，如半夏生姜大黄汤、人参利膈丸，皆可应用。但胃中寒冷者，又为切戒。故仲景有客热不能消穀，胃中寒冷则吐之论，当效理中加枳实加附子等法治之。

内伤兼伤寒论  ***************************
问：劳力感寒，与伤寒症治何异？曰：劳力是内伤其气，气伤者补之；伤寒是外伤其形，形伤者泻之。此形气俱伤，内虚外实，有攻补两难之势。复有兼停宿食者，尤为扼腕。设医者宿无成见于胸中，必致发汗以伤其表，则外热转盛，消克以伤其里，则痞胀益甚，辗转奘伐，计无所施，惟有极力攻下而已，深可慨也！夫内伤一症，因劳动太过，阳气亢极而化为火，火气内盛，阴气先亏，阳愈盛而阴愈衰，乃致清气不升，浊气不降。阴阳交错，穀气少进，胸中之阳，既不能内守，势必上逆，外扰而为身热头痛，有似乎伤寒之证，而实非外感之邪。《内经》所谓阴虚生内热，阳盛则外热是也。后世惟东垣深得其旨，因立补中益气汤，以升举清阳，补益中气，则浊阴不降而降矣。此方虽专为内伤脾胃而设，然邪乘虚入，非兼补则必不解，即于此汤稍加表药，热服取汗最捷。兼停宿食者，桂枝人参汤。若伤寒轻而内伤轻，黄耆建中汤。至若始为热中，当确遵东垣补中益气之法，未传寒中则又不能出仲景理中汤之范围也。
问：仲景形作伤寒，其脉不骇紧而弱，弱者发渴，夫脉弱则无热邪，何故发渴？又何以知其为伤寒？曰：伤寒一科，原以症为主，脉参之。此因劳形作力而感寒发热，故以形作伤寒目之。今世所谓劳力感寒者是也。夫伤寒之脉，法当弦紧，今因劳力伤其津气，气伤不能鼓运其脉，所以反弱；津耗不能上蒸于咽，所以作渴。虽非热邪灼燥使然，而津液受伤则一也。按切脉之道，古人原合望、闻、问三法而言，今之病家不达此理，深居帏幄，惟以切脉试医，医者又耻于详问，每多忽略。设遇此症此脉，得无有误治之失乎？况人所禀之脉，与面目性情不殊，有偏大偏小，纯阴纯阳，反关四出，种种异状，皆生成本脉，岂可悉归之于病候耶？客云：向谓医道之难，莫甚于脉，今闻是言，则知诊法又不在七表八里，而在活法推详，几几乎难言之矣。余曰：医无难，察脉难，辨症状难，用方难。夫察脉虽难，于活法而实无外乎规矩，不过原其人之清浊贵贱，形志苦乐与脉候之符与不符，便可推测病情之逆顺。譬诸塾师讲学得其旨者，自然不远于理。用方如儒者作文，人于其旨，能有几人合局；辨证如释氏参禅，未悟以前，举止障碍，既彻以后，触处灵通，信手拈来，头头是道，然后方可自信而为人司命也。

宿食兼伤寒论  ***************************
问：伤寒何以见有宿食？曰：伤寒而见胸前大热，额颅胀，胸腹满，按之痛，或呕逆，或泄利，或腹痛，皆是停食之候。若右关脉见迟滑，为宿食伤胃涩伏为脾阴受伤，数盛为食积发热。往往有脉见促结，症见足冷，乃宿食妨碍经脉流行之道而然，不可遂认为代脉阴症。大抵伤寒有发热头疼，虽见脉沉足冷，阳道痿缩，皆是阳症夹阴，合用温中兼消导之剂，宿食一通，胃气敷布，又当从阳症例治也。若误认阴症而与四逆，则热势转亢，真阴立藁，多致亡血躁乱而死，误作实治，而与承气则真阴下脱，虚阳上逆，多致喘胀开泄而死。近有一医治尤德昭霍乱，四逆烦渴脉伏，误与温中药，遂呃逆发斑，屡更四医，杂治罔效，第七日求救于大人，曰：六脉洪滑而促，呃声频并，斑色焮赤，舌本紫肿，证脉俱阳，始先所见厥利脉伏，皆宿食阻塞于中，脾气遏绝之候。肠中之垢虽下，胃中之实未除，与凉膈散去硝加犀角、黄连，一服斑退呃止而愈。复有少年患夹食伤寒，足冷，面戴阳，医用发汗药，致动阴血而见四逆，呕泄无度，他医用枳实理中，夜半阳回足暖。前医复用消导收功，极诋参、术为非，病家反以为然，讵知此症之生，全赖温中之力耳。一同道之室，伤寒夹食，自用疏表消导，四五日后邪热入里，而烦渴引饮，水道黄赤，与五苓散，一服遂致水逆不入，小便涓滴不通，昼夜懊憹不安。下问于余，令用大剂五苓散，随吐随灌，继用栀子豉汤灌，吐稠痰水饮数升，二便随至，是夜即得安卧。彼谓自用之药未尝有异，但力未到不得收效，安知其为先前误用五苓引邪犯本？故仍用五苓灌吐，领之外泄，其先后进退之机难为世俗言也。
问：伤寒夹食，何者宜消？何者宜下？曰：大法，当先去外邪，继除里实。在胃则宜消，在肠则宜下。若不分经腑，内外并治，必致引邪内犯故有表邪未尽，不可攻里之戒。然人之所禀不无偏胜，宿食亦有寒热，不可一途而取。如胃中痰湿素盛，必兼理气豁痰；胃虚不能蕴热，必兼温中消导。有寒食伏久而化热者，当兼清食积之火；有过用消克伤胃者，当温中养气，以资健运之能。若夫下症之缓急，岂特三阳明三承气而已？如虚寒坏病，非假人参之力，则攻之不应。寒积固结，非籍附子行经，则下之不解。湿热胀闭，前后不通，下症最急，非用木香、苓、半开发痰气，则推之愈逆。大约水道不利，肠鸣腹满之症，必无燥结，大黄必须姜制，芒硝断不可施，与夏秋肠澼同法。然有一下即安者，有下后肠空，胃中之实得下而复黏者，即制剂之大小，亦当师以成法。如大承气以荡实热，大黄不妨即用两许；双解散分解内外蕴热，和杂药不过二三钱，必续续而进，渐取开结之功；枳实栀子豉汤治食复，所加大黄不过博棋子大五六枚。临症处方之际，苟非讲明有素，必难合辙也。
问：伤寒停食症治，四时有异否？曰：非但四时症治有异，病名传变，各各不同，而水土方隅，亦是不一。如西北土地高厚，风寒凛冽，患伤寒者，非特冬时，春夏恒多有之。尝有北人在南感寒，二三日尚恶寒不止，直待服表药后方发热脉浮者。若岭南炎方濒海，冬月不寒，阳气常泄，四时多患瘴疠，总无伤寒之病。在大江以南，水土卑弱，寒暖不时，伤寒与冬温常间杂而发。举世不察，概与辛温发汗，致变风温而死者多矣。亦有邪伏经中，至春夏而发为温病、热病者，至于春夏非时暴寒之症，与伤寒迥殊。冬月寒水司令，其邪虽必从太阳而入，实由阳维而斜次三阳，阴维而斜次三阴。盖邪气满溢，必注沟渠，所以不从十二经而随八脉也。其有宿食者，则必并诸阳明，以其经上贯额颅，是以必胀，即腑实热蒸，头痛亦然。若夫春时感冒，则司令已属风木，必先少阳受邪，少阳在中，阳明太阳在外，受则三经俱受，故治感冒之药，皆不分经络，如芎苏神术正气之类，为停食感冒之的方。春时阳气方升，致汗颇易，与蛰藏之令自是不同，夏月津本外泄，表气先虚，虽或触冒风露，消暑药中，略兼透表即解。若恣用风药，不无鼓动痰湿之虞。如更加停食，必致喘胀逆满矣。大抵停食感寒，无论何时何症，但气口脉显滑盛，而手足温和者，皆为易治；若脉见短涩，而四肢逆冷者，必难克效。此为总诀。

素患咳嗽家兼伤寒论  ***************************
问：杂病以咳嗽为重，伤寒以咳嗽为轻，请明其故。曰：杂病之繁冗难明者，莫如咳嗽为最，然究其源，不过胃气不清，阴火上乘，二者而已。《内经》虽分五脏六腑诸咳，而所重尤在「聚于胃」、「关于肺」六字，此内因之大纲也。外感之咳嗽，有风从皮毛而入于肺者，有寒从背俞而入于肺者，有素患咳嗽，复加风寒及形寒饮冷所致者。外感乃暴伤经络之邪，一表即清，故为轻。杂病积久而发，且有寒热虚实新久之不同，即善察病机者，急难获效，故为重。若夫外内合邪，邪正交互，脏腑纠结之症，断非见病医病者之所可以克任也。
问：胃气不清之咳，其病在胃，客邪所伤在经，治当从腑乎？从经乎？曰：胃为脏腑之总司，肺为诸咳之门户，不但五脏之久咳乃移于六腑，即诸腑之气，靡不本之于胃。故凡脏腑诸咳，咸聚于胃而关于肺也。所谓胃气不清者，言水穀之气，不能如雾之上蒸于肺，而转溉诸脏，势必留积于胃。随热气而化为痰，随寒气而化为饮，胃中既为痰饮所滞，则输肺之气亦必不清，而为诸咳之患矣。其有六淫外感之邪者，又必兼经而治，如肺胃素有寒热痰饮，诸嗽皆用上焦阳分之药，则与风寒无碍。但虚嗽久嗽之兼风寒者，则难于补敛，稍费周旋耳。外感诸咳中，惟风热、风燥二症，世所难明。如冬时先伤非节之暖，复夹风寒外遏，而致咳嗽痰结，咽肿身痛。自汗脉浮者，风热也。治此者，当辛润以解其邪，如葳蕤汤之类。切勿误与辛热发汗，致变风温温毒，自利发斑种种危殆。至于风燥一症，辨治尤难。盖燥为秋气，令不独行，必假风寒之威而令，乃振咳乃发也。然考之于经，则不曰「秋伤于燥」，而言「秋伤于湿」，何也？夫秋令本燥，以长夏湿土郁蒸之馀，气渐渍于身中，随秋令收敛而伏于肺卫之间，直待秋深燥令大行，与湿不能相容至冬而为咳嗽也。此症有肺燥、胃湿，两难分解之势，古方中惟千金麦门冬汤、千金五味子汤二方，独得其秘。不知者以为敛散不分，燥润杂出，则又置而不用，总未达分解之义耳！喻嘉言先生不明湿气内伏，燥令外伤之意，直云《内经》独遗长夏伤于湿句，致令秋伤于燥，误为伤湿，殊失《内经》精微之奥矣。
问：阴虚咳逆之人，龙火易于炎上，若更感风寒，而用升散之药，则虚火愈炎，为之奈何？曰：胃气不清之痰嗽，症类繁多。若阴虚火炎之乾咳，惟有房劳伤精，思郁伤脾两途。审系精伤，则宜补精；神伤则宜养神，一定法也，有客邪加临而见表症，频与小剂桂枝汤和其营卫，然必倍芍药以护阴，增胶饴以润燥，使中气有权，则阴火不致于上炎，以共襄建中之功。况芍药得桂，无酸寒收敛之虞，桂得芍药无妄动阴血之患。如气虚畏寒，手足寒者，则加黄耆，血虚烦热手心热者，则加牡丹皮，实阴虚感寒之神丹，即咳而小便利。若失小便者，亦不出是汤也。至若夏秋阴虚感冒，莫如葱白香豉汤最宜。兼可以救温病热病时行疫疠之阴虚者，家大人尝言崇祯辛已，岁饥民困，江南疫疠大行，凡服发表攻里之药者皆死，惟用败毒散补中益气汤，多有得生者。冯长年孝廉，素患阴虚咳嗽而犯时气，遂用葱白香豉汤加人中黄、童便，三日而安。又一地师，宿有血症，亦感是气，即用前汤，更加犀角丹皮，服后大便下血而愈，是皆时气中之变症也。近王公峻先生治一孕妇，风热咳嗽已经发散后，胎上逼心上气倚息，咳则遗尿，用紫苏饮去芎藭腹皮加葳蕤、白薇三剂而胎始宁。家昆诞先治一少年，阴虚而伤秋燥，常时火炎乾咳，五心烦热妄梦失精，小水时白时黄，秋忽大咳嗽，坐间遍地清痰，周身凛凛畏寒，肌表微微发热，咳甚则呕，呕则鼻衄如注，大便枯燥，小水如淋，先用异功散去术加山药，次与六味丸加麦冬五味，半月而嗽方止。历推诸验未有不重在本病者，大抵火炎乾咳，悉是阴虚。古人虽有肾肝同治之论，然细格病情，多属肾水枯竭，肝藏多火之症，所以只宜壮水制阳。若导火法，断断不可轻试也。
问：形寒饮冷所伤，与停食感冒何异？曰：停食感冒，是三阳经受病，食虽停而未尝固结，胃府未必受伤，故但于解表药中，略兼运痰理气，其食自消，此形受寒气胃伤冷食。内外并伤，乃致移寒于肺而为咳，邻国尚然为壑，同气连枝之脾能无寒中之患乎？此一经一腑二脏同时受病，非桂枝人参汤、枳实理中汤、四逆加人参汤等不能图治，岂停食感冒之可与此例哉？

宿病咽乾闭塞兼伤寒论  ***************************
问：人有素患咽中闭塞者，复伤于寒则汗下俱禁，有平时咽喉乾燥而患伤寒，则但禁汗而不禁下，何也？曰：乾燥与闭塞二者轻重悬殊，素常咽中闭塞，是肾藏精血空虚，生阳之气，不能随经上循喉咙，所以汗之则血随虚阳上脱，而厥冷蜷卧。下之则气随真阴下脱，而下利身疼，水浆不下也。平昔但乾燥而不闭塞，乃胃中津液不充，所以不宜发汗。设不知此而与汗剂重伤津液，不待经传入腑而为燥结之患矣。故善治者，一见里症，即当微泄，以泄其热。若待结定而下，则与延寇入室何异哉？
问：虚人不宜发汗者，并用建中以和之，如胃燥而用胶饴之润，愚所易知。若夫肾虚而用建中，反实土以胜其水，得无愈伤其阴之虑乎？曰：所谓建中者，原在建立中土而堤肾水。方中全赖芍药内护其阴，使虚阳无犯上之虞，则桂枝等得以建辛发散之功。更加胶饴滋中气之燥而助其作汗，岂香燥助脾而有伤犯肾水之虑乎？
问：咽中闭塞之见里症，当用何药？咽喉乾燥之见里症，当用何药？曰：仲景猪肤汤治咽中闭塞之里症神效。外编用童子小便，调生白蜜加猪胆汁隔汤热服，面戴阳者去蜜和葱汤亦佳。咽喉乾燥者用蜜煎导。热甚用猪胆汁导。脐腹按之痛，用小承气急下，以救胃中之津液，所以仲景但禁汗而不禁下也。
问：咽痛非有大热，即为大寒。寒者，何以致痛，请明其故。曰：热则火气郁蒸，血液燔灼，寒则经络闭塞，阳气不通皆能致痛，甚症虽繁，大约不出胃热、阴火、寒犯少阴三种。如痛而喉舌赤肿，痰气壅塞，身热烦闷，前后不通，渴欲饮水，其脉实大有力，或沉伏而滑，皆胃中痰湿挟心包之火为患，此为实邪，或涌或泄或砭皆能取效。如咽喉虽赤而不甚焮肿，面上时有怫郁之色，而手足不热，二便不秘，渴喜热饮，或口中时有清涎上涌，此龙火上腾而吸引阴津于上最危之兆。若左脉弦数者，阴虚水不制火，惟宜壮水制阳，若六脉数疾无伦，或右尺瞥瞥虚大者，虚阳游散于上也，又当用引火归源之法，此皆杂病，即有壮热不得以伤寒目之。其骤痛无热，而不肿不赤不渴，舌淡青紫，或呕泄清水，二便清利，脉来沉紧者，此大寒人犯少阴之经也。若二三日而见烦热躁乱，面赤足冷，脉变虚大者，阴极似阳，虚阳发露之候，急宜通脉四逆、白通加猪胆汁汤温之，迟则不救。

头风兼伤寒论  ***************************
问：有患伤寒者，屡用发散，汗出身凉而头痛愈剧，彻夜叫号，至夜则有微热，此系何故？曰：此必素有头风，或血虚风热而过汗重伤血液，所以其痛益甚也。
问：治此者仍当祛风乎？清火乎？抑宜养血乎？曰：风火相煽，额与眉稜目珠但痛，当用选奇汤兼清风热。久郁成头风者，清空膏茶调散之类。大寒犯脑，痛连齿颊郁闭成火者，非兼调寒热则火不散，如本事玉真丸宝鉴石膏散，随表里而开发之。痛冬不除，须防目翳之患。肥人湿土盛者，半夏白术天麻汤，瓜蒂散清理湿热为要。若两太阳痛连目梢者，为血虚，虽宜养血为主，然有火则兼清火，有邪则兼散邪，如四物汤加细辛苍耳芽茶。当归补血汤加葱豉、姜、枣，皆前人已验之良法。
问：一妇素禀羸弱，产育过多，常患头痛，背上畏寒之极，夏月必用绵絮裹首，覆衣掩背。初冬伤寒，发热头痛异常，周身痛楚，膝下与手臂皆不温，而手心独热，胸膈无恙，二便如常，或用表药热势不减，畏寒转增，胸膈迷闷，二便艰涩。李怀兹先生用补中益气加蔓荆子，微汗而安。愚谓此妇虽虚，然既犯伤寒，法当解表何乃汗之不愈，补之即安，幸明示以开茅塞。曰：此妇素常阳气不升，而头疼背寒，复与发散伤其卫气，所以热不除而转加畏寒也。用补中益气以升举清阳，卫得参耆之力，自能祛邪外散，非深得东垣之旨者不能也。
问：一老妇久患偏头风，诸治不效，春间复感风寒，方士用火针刺风池、合谷等穴，针处皆发赤肿，气从小腹上冲，不时头面赤热，诸医莫解其故。因延疡医治之，用消毒药，肿愈坚大，施元倩先生用桂枝汤数剂而平。细释此症，似属邪热而用辛温之药反效，何也？曰：此即烧针令其汗，针处被寒，核起而赤之成法，幸有施子能用，知仲景之学，尚不至于全废也。
问：今有一少年，形体肥盛，患伤寒昏热，或用表药不得汗，遂谵妄躁乱，愚用凉膈散加黄连而热除，但头痛经月不止，昼则目珠与眉陵太阳俱痠疼，夜则大痛引急如掣，目中如有风吹状，以热掌按之，即稍觉爽快，寐则头与胸前大汗如漉，左脉紧细，右脉浮缓，服茶调散，用搐鼻法不应，与养血药亦不应。不识此为何病？何药可以收功？曰：此热邪虽从内泄，而寒痰袭于经中，因体肥不能外泄，所以流连不解，《内经》所谓其人肥，则为目风眼寒是也，治当解营分郁闭之火，除经络沉沍之寒，授以三因芎辛汤加生石膏半两，数日必能获效，服之果然。

心腹诸痛兼伤寒论  ***************************
问：凡宿有心腹诸痛，因外感之邪触动而发。若欲先治表症，里痛势难刻缓；若欲兼治其痛，又恐有碍于表，历考方论中，素无成法，可师幸显示至理，以补昔贤之未逮，曰：诸痛皆有表里气血虚实寒热之分。其痛在肌表者，中间不无里症，如胃脘留饮之臂痛，肾虚足不任地之脚心痛，肾衰风袭之下体痿弱，骨节疼痛，岂非痛出外而病根于里者乎？然病虽从内而发，其实痛在经络，所以治表之药，总无妨于本病，但不可不顾虑血气以虚其虚，痛必转剧也，其胸胁肩背诸痛，症虽不一，以大纲论之，悉为阳分之疾，纵有伤寒表症，而痛楚不堪者，不妨兼治其痛，并无引邪入犯三阴之虞，即使阴邪上逆，不过先温其里。若肾心痛之与背相控，如从后触其心者，仍无碍于里症也。观仲景太阳例中，伤寒医下之，续得下利清穀不止，身疼痛，急当救里，后身疼痛，清便自调者，急当救表，内有虚寒者，必当先温其里而后解表，乃正治也。至于腰脐少腹诸痛，虽皆阴分之患，然既有表症则当从表治之，如腰痛而兼外感，亦须桂枝汤以分解太阳之邪，则里气亦得疏通，而痛必少缓，寒者则加附子以温之。腹痛用小建中为土中伐木之圣药，血虚而气散者尤宜，有寒则加乾姜，寒甚则加附子。虚寒则用桂枝人参汤，寒极而呕，金匮大建中汤。少腹痛，用当归四逆汤，寒加吴茱萸最妙，此皆兼理外内之良法也，大抵有宿病之人，不得用峻汗峻攻之法，必参其人之形气盛衰，客邪微甚，本病之新久虚实，向来之宜寒宜热宜补宜泻宜燥宜润宜降宜升，或近日服过何药之相安不相安，其间或挟痰，或挟血，或挟火，或挟气，或挟水，或挟积，务在审症详明，投剂果决，自然随手克应矣。故凡智者用方，法法不离古人，而实未尝执古人之成法也。
问：一少年素有便血，自言触秽腹痛，经日不止，因觅土医刺委中出血如注，是夜即大发寒热，头痛如捣，腹胁满痛，不能转侧，谵语如见鬼状，一馆师以大柴胡下之而愈，愈后不时寒热咳嗽，服滋阴清肺之药两月馀，其嗽愈甚，近日饮食少进，大便作泻而兼下血，左右关尺皆弦细而数，未识此症，尚可图治否？曰：此必刺委中时，感冒风寒，因其人素有便血，邪乘虚入，而为热入血室，如阳明病下血谵语之例，非独妇人经水适来适断而有是症也。用大柴胡得愈者，是偶中，痛随利减之效，原非正治，所以愈后不时寒热咳嗽，脾肺清阳下陷而肺失通调输化之气也。斯时不与调补脾胃，反与寒凉清肺，则脾气愈伤，不能统血而为下脱泄泻之患。虚损已成，虽暂时复生恐难为力矣。盖腹痛一症举世咸谓沙胀，或刮，或刺，或饮冷水，种种为害非浅。曾见有阴虚停食腹痛，误饮冷水，吐利不止。周身青黑而毙者，有经水将行作痛亦饮冷水，经闭不通而成蛊胀者，与夫痛痹一症，《灵枢》谓之贼风，后世方书名为痛风，亦曰白虎历节风，近来呼为箭风，例禁汤液，恣用针艾火淬。愚夫无知，被其煽惑而受非刑，固不足讶，即明哲之士亦常以箭风二字凿凿而谈，且有自任时医者，身有所痛必请村中叟妪挑淬，咒水吞符无所不至，吾将以《灵素·痹论》，《金匮》胸痹血痹诸例，请用从火，庶不致与俗全违耳。

亡血家兼伤寒论  ***************************
问：仲景太阳篇中有亡血家不可发汗，发汗则寒慄而振。有衄家不可发汗，汗出则额上陷，脉急紧直视不能瞬，不得眠。夫亡血是统诸失血而言，何衄家另设一例，且血为阴，血亡则阴伤，阴伤则阳盛。何故汗之反寒慄而振？衄家何独不然，又为额上陷。脉急紧等症。曰：血之与气，异名同类，血虽属阴实为阳气之根，与气相为维附，一息不能相离。凡人身中有气不到处，则血凝不流而为刺痛，痛处必热有血不行处，则水饮袭入而为肿痛，痛止必寒。素有血症之人，复发汗以夺其血，寒慄而振，势所不免，血既消亡于内则阳气无根，所以诸亡血家骤脱不止，必用大剂人参敛其神气，气敛则血有所统，无复再脱之虞。斯时虽不敢望其阳生阴长，但得扶定胃气以进饮食，即是生长之基。设不知此而用血药，惟有腻膈伤中，而为夺食泄泻之患也。至于衄血一症，皆由阳明经火气逆行而至。故曰：衄行清道，不知者以清道指肺，遂有衄血出于肺之说，大可喷饭。详衄血一症，十二经惟手足阳明太阳四经有之，即使因肺致衄，亦必由手阳明经而至。肺虽清肃之藏，业常少血，且经脉不行于鼻孔，其血从何而至哉？盖阳明多气多血，是以患其症者恬不知怪。然惯衄之人，稍有劳动或烦心过饮，受热感寒，血必随火而行熟径。盖火即气，气随血散，久之经气并伤，更加夺汗则血不荣筋，而为两额之动脉收引，瞀急不能卒视也。其所以不得眠者，虚火蕴降于胃，胃不和则卧不安，此皆亡血人复发其汗之候。若因伤寒而致亡血，又当随症施治。如太阳症失汗，邪留经中而衄。非麻黄汤汗之不解，有热传营分而为吐血则当清解其内，如犀角地黄汤。黄连阿胶汤之类。凡此种种，未遑尽述，姑就宿病伤血之人伤寒表症而言。如衄血则宜小建中加犀角、丹皮，咯血则宜小建中加丹皮、童便，吐血则宜黄耆建中加童便、阿胶。伏气发温而为吐衄。皆从内而至，经络胃府，通宜凉膈解毒三黄石膏加葱豉、童便之属。若感冒风热之衄。则宜葱白香汤加童便。若素有便血而兼伤寒，则宜千金内补当归建中，寒加灶土、炮姜，热用白头翁汤。妇人宿患血崩而感客邪，则宜金匮三物旋覆花汤加香豉，或当归建中加黄耆、防风、葱豉最妙。至若热邪传里而触动阴血，无论宿病新病，皆无表症纠缠，但须详从何道而至。或稠或清，或鲜或晦，自可直清本病，竟行无碍矣。
问：亡血家，衄家，症见于外，尚有发汗之误，其血蓄于内而显发热头痛者，得无误汗之患乎？曰：凡蓄血必有见症，可察而知其所患处有三。蓄于胃脘之内则胸膈隐隐刺痛，甚则牵引于背；蓄于厥阴之经，则胁下痛引腰脊；蓄于膀胱之府，则少腹急痛，若小便不利者，并伤气分也，其辨治之法，须详新久虚实寒热，大率新者多实，实则宜攻，久蓄必虚，虚当兼补，寒则非暖不散，最忌酸寒，热则宜于寒下，然必加辛温而为嚮导，亦有症显虚热，而所蓄属寒者，必畏寒而畏热饮，不可因其假症，而误与寒凉攻血，多致发呃脱泻而死。其治蓄血之兼伤寒表症，轻则小建中、香苏散之类，重则五积散随上下寒热而为裁酌。至见半表及传入里，皆与本病无碍，但久蓄虚人，不可轻动其血，此为切禁。
问：邹孔昭之弟，费仲雪之女，皆患失血，何以知其必死而辞之？曰：孔昭昆仲俱患喘咳吐血，肩息不得卧，孔昭之脉，尺部虽弦而寸关却浮，症虽阴火迫肺，脉则兼感客邪，且审其所吐之血，多滞涎水，知必从胃而出，故先与小建中加丹皮，和其营卫，续于异功去术加薯芋丹皮，下灵砂丹收摄阴火，则肺胃自清。于昭之脉，关尺皆弦细如循刀刃，血色正赤如凝朱，为少阴守藏之血，故知必死。费仲雪先生，久患膈塞呕逆，中脘搅痛如刺，或时痰中带血，六脉沉细如丝，自谓六阴之脉，及按至神门，别有一脉，上至阳溪迢迢应指，知胃气未竭，尚可苟延。其令爱不过咳血一二次，尚有梳洗出，诊脉得纯弦细数，此胃气已竭，安有复生之理。
问：郭孝闻之室血崩，闻用金铃子而愈，何也？曰：孝闻夫人暑月经行时，凉卧风中，先患淋沥，加以恼怒跌哭，遂崩脱不止，小腹中如线一条，贯心掣痛，常发热头疼，遍体烦疼。服止血诸药不应，而进参、耆，忽然昏愦不省，崩脱愈甚，深夜急遽邀往，脉得弦大而芤，独左寸丸滑，知冲任二脉受病，明是风入胞门所致，久之风从火化，血愈伤而火愈炽，非旋覆花汤、金铃子散兼进，不能清其风热，降其逆气也。况此症多有火淫血室，湿结子户及郁结伤脾，怒动肝火，惊恐失跌，种种不同，若用通套升发补敛之药，乌能获效哉？
问：兵道李石台内侄之伤寒，更七医而转笃，皆不识为何症？尊大人何以知其为血而下之？曰：鲁公乘于夏月，从陆来吴，途中中暍受伤有之，大暑中何有伤寒之症？医见壮热昏愦，便与发汗，发汗不已，兼之消导，消导不已，继进参、术，主见杂出，补泻遍尝，正气转伤，蓄积愈固而见善忘如狂，身汗如油，直视不眠，唇反不收，齿龈腐秽，七昼夜喃喃不休，手足动掉不宁，脉得纯弦而豁大中芤，明是蓄血而兼狐惑之症，急与犀角地黄汤加黄连、乌梅清其胃，安其虫，腹中之黑物自下，而神识顿清，从未尝用攻血之药也。

多汗家兼伤寒论  ***************************
问：汗家不宜发汗则邪从何解？曰：所谓汗家不当发汗，是指平昔腠理不固，不时伤风自汗者而言。即仲景例中汗家重发汗，必恍惚心乱，小便已阴疼一条，不过言卫虚营气常泄之人，汗之复伤其营，乃有如是变症，非谓多汗之人，一概不可发汗也。尝见阴虚盗汗者，发汗不得汗，则乾热不已，汗出则足冷面戴阳。阳虚自汗者，发汗则恶寒不食，甚至冷汗厥逆。盖阴虚则血热，其汗亦热；阳虚则气寒，其汗常冷，且有胃气虚寒者，常出淡汗。凡此皆以发汗为禁，惟小建中为主，阴虚加丹皮，阳虚加黄耆，阴阳俱虚二味并加，胃虚自汗不止，则加人参，又有血虚心痛，则加当归，血虚寝汗热不止，则合当归补血汤，皆万举万当，百不失一者。若夫湿热素盛之人，举动则浑身汗出，设有客邪表症，亦谓其虚而禁发汗，则表邪与内湿固结难分。当乘邪未入里时，急与表散。但表法与寻常不同，必兼辛凉淡泄之味，则胃热方化，非但无痰逆气满之虞，并可以杜风热内入之患，如越婢加半夏汤，小青龙加石膏汤，麻杏甘石汤，麻黄连轺赤小豆汤之类。若治稍失时，邪一入内，即当随症用泻心汤诸法。复有湿热多汗之人而兼阴虚者，汗之则喘汗胸满，上热下寒而上脱，下之则溺闭腹胀，五液注下而下脱，兼阳虚者汗之则额上与手背冷汗不止而上脱，下之则呃逆呕秽，暴下不止而下脱，所以犯此皆死。余尝用小陷胸合猪苓汤治阴虚湿热，小陷胸合理中汤治阳虚湿热。每多见效，倘阴虚下利不止，用赤石脂禹馀粮汤，阳虚下利不止，用桃花汤间用得生者，此皆平时多汗，复感客邪之候。若因外感而见自汗者，则与上法无预也。

积聚动气兼伤寒论  ***************************
问：积聚动气三者，皆腹中固疾，其受病之原有异否？曰：积聚寒气客于五脏之膜，血气不行所生，聚则汁沫取胜于六腑之廓，溢蓄不泻而成动气，为无形之气受病，所以忽有忽无，与积聚之有形质者不同。
问：有动气之人，不可汗下，其有积聚者，亦有所禁乎？曰：动气是脾衰气失统运之候，汗下先动脾津，故为切禁，非若积聚初起之可用攻击者。若久病气衰，亦必兼补而攻始应。尝见有积聚误汗则津液外泄，固结随表药而上升者；误攻则气随下脱，阴邪无制而愈逆者；亦有下之便利不止水道涩痛如淋者，《内经》所谓此风根也，不可动，动之为水溺涩之病是也。
问：已误汗下者，为之奈何？曰：误汗虚阳扰乱而气上冲，或咳吐眩惕，或心烦恶寒者，通宜五苓散去术多加枣仁降敛之，误下虚阳不禁而气下夺，或身热蜷卧，或下利汗出者，金匮大建中汤，吴茱萸汤，附子理中加桂苓汤，急温其里，则虚热不治自息矣。
问：三证之表法。曰：积之兼表者，以温血为主，如甘草乾姜汤加桂枝、姜、枣。感冒则香苏散、葱白香豉汤。聚之兼表者，以涤饮为先，如小半夏茯苓汤加桂枝、姜、枣，或四七汤、芎苏散之类。动气之兼表者，以安中为务，如小建中黄耆建中为最当，非若积之芍药助阴，有碍聚之，胶饴助湿难投也。若营伤无汗者，则合香苏饮。凡表药皆升，而香苏独降也。
问：三证之和法。曰：和法总不出小柴胡，然于本方中宜除去参、芩，积加细辛、乾姜，聚加茯苓、橘皮，动气但去黄芩加木香、桂心之类。又须知中虚挟邪之人，胸多寒热不和，常有痞满之患当于三泻心汤、黄连汤、旋覆代赭石汤选用。若等胀满喘急而治难为力矣。
问：三者治失其宜而见里症，当何法以除之。曰：大约中气久虚及有宿病之人，先用导法，如积用蜜煎加川乌末导，聚用猪胆汁加姜汁导，动气用酱姜导。若里热势剧不下，必死者，积用大黄附子汤，聚用厚朴七物汤，动气理中汤去术，加桂苓姜制大黄微利之，庶免阴气逆上之虞。至于伏气发温，虽有积气当凉膈散，大柴胡，及三黄石膏加大黄急下之，以热毒从内而发，里先受邪，所以不禁内夺，非导法所能荡涤其热也。

疝证兼伤寒论  ***************************
问：七疝之名，各有不同且所治诸药，多寒热错杂此属何意，曰：疝瘕之症，因《内经》有任脉为病，男子内结七疝句，致元方、子和各立七疝之名，咸非《内经》所谓。《内经》以邪留诸经，腹中引急，诸痛通名。曰：疝近世惟以睾丸之病为疝，外此皆置而不论也。详经中虽有赃腑诸疝，统而言之不离任与厥阴。盖肝则任之生化，任之阴气为疝，肝之阳气为风，故治疝多用风药，观金匮大乌头煎乌头桂枝汤，并不用附而用乌，义可见矣。夫疝之受病，多由寒热不和，所以经脉缓急，即使湿热必因寒束而痛，伏寒必由火郁而发，但须详偏寒则从寒，偏热则从热，如乌头栀子汤，治本寒标热，少腹中缓急，痛引心胁之疝，苍术五苓加枳实檗皮汤治颓癃胀坠之疝，皆寒为热引热为寒导之法，然其症各有所挟，必非空气作痛，故有血则兼攻血，有积则兼攻积，能识此义，方可与言治疝诸法。
问：疝症多兼风治表症，自可无虞，不识里症有所禁否？曰：在无客邪时，治其本病多兼风药。若一有风寒，则表药反难恣用。常见有疝瘕人，服羌防柴葛之类升动阴邪，每致喘胀呕呃，善治者必兼桂、苓、枳实等味于香苏、芎苏、小建中、葱白香豉诸方中，则陈气不至于上逆。若有陈寒必加乌附细辛、姜、桂之属，里气不温，外邪必不得散，倘见里症，切禁苦寒峻攻，与积聚等法无异。

淋浊兼伤寒论  ***************************
问：诸淋皆肾虚膀胱受热，何古方中多有用热药者。曰：淋之为病，小便如粟状，方书分膏石气血劳五种。丹溪谓诸淋皆忌补气，气得补而愈胀，血得补而愈涩，热得补而愈甚，惟劳淋则宜补气，但须兼利州都，则水道之热方化。然多有肾虚囊中受寒者，症必先寒凛而后溲便血淋，亦有属寒者，其色必瘀晦无光，不鲜不紫，是皆膀胱虚寒，阳不化阴之候。观金匮治小便不利，有水气而渴，用栝蒌瞿麦丸，消渴之饮一斗溲一斗，溲上如脂用肾气丸，一属肾气不开，一属肾气不合，并用附子以司开合之权，岂可概谓膀胱受热乎？
问：浊带之症丹溪谓胃中浊痰渗入膀胱，而所下常有赤色者何。曰：肥人固多浊带而瘦人亦恒患此，且多有阴中不洁，败浊袭入精窍者，辨治之法，大约以干掩窍端者为火，不干掩者为湿。小水赤涩而痛，或浊有赤色者，为小肠湿热，小水不赤不痛而所下色白，或渗利转甚者，为脾气下陷。茎中痛痒而发寒热，或有结痛者，为毒邪所侵。若此种种，讵止痰湿一端而已。
问：淋浊皆前阴之疾，设有是症而更伤于寒，其治亦相类否？曰：淋为精病，浊为气病，安得相类精病，则宜黄耆建中，热加丹皮，寒加附子，下消走精二味并加。精滑不止，或梦中走泄，桂枝加龙骨牡蛎汤。气病则宜香苏散，湿加苓半木香，热加葱豉滑石，虚加升柴参耆。水气上逆而渴，五淋散灌吐取汗最捷，此皆治淋浊兼外感之良法。复有兼杂他症者，如苕溪田孟先，久患膏淋溲中有块如橘核状，外裹血膜，中包黄水，乃醉后入房，酒湿流入肾藏所致，遍服利水固精药不应，溽暑中忽然憎寒发热，喘促闷乱，腰背烦疼，脉见浮濡沉细，是淋久阴伤暑气袭虚之症，先与生料六味加川萆薢作汤，下消暑丸，次用前汤送本事猪苓丸，八服诸症霍然。江右孝廉蔡允恭，严冬患浊，小腹结硬大发寒热，巅痛自汗，脉得左缓右涩，两尺紧细，乃风挟毒邪入厥阴之经，与当归四逆汤热服，覆汗而热除，即以前方除去通草、姜、枣，加蝎梢陵鲤甲麝脐，丸服不令作汗，数日块消痛止，但浊犹未净，或令嚼生银杏而痊。世人咸谓银杏涩精，殊不知其专涤败浊也。

泻痢兼伤寒论  ***************************
问：泄泻皆脾胃之疾，何《内经》有风寒湿热之泄，且治泻多有兼用风药者？曰：六气中，除燥气外，皆能为泻。其邪咸从经络入犯中土，所以治泻多用风药，即内因之泻，亦常兼用，如脾虚气陷作泻，用补中益气，必加羌、防以胜湿，乃正治也。其五更肾泻，昔人皆谓肾虚，而用四神五味补敛之药，服之未必悉应，殊不知此皆酒湿入伤水藏所致，余尝用金匮泽泻汤加姜、辛、五味、萆薢之属，往往获效。又有脾肾俱虚之泻，若小便清利倍常，则泄泻大作，此降泄多而升气少，切不可用苓、泽之类，且关门失守，肾气空虚亦不得用升、柴等药，惟宜附子理中，加紫石英、赤石脂、红豆以固敛之。如素有酒积食积，痰湿水饮，或积兼气滞顿泻而兼感外邪者，并宜香苏散为主，酒积合泽泻汤，食积合平胃散，痰湿合二陈汤，水饮合五苓散，气滞合四七汤。泻症繁多，聊举一二为例，余可类推矣。
问：滞下以通利为务，若兼感风寒而与通利，能无妨于表症乎？曰：痢疾多患于夏秋，本无伤寒之理，然初秋常有非时暴寒，或久痢延至冬时，及休息痢，多有兼外感者，既有表症，自应救表，但须审本病之新久虚实，或气分受伤，或血分受伤，或气血并伤，参酌而治可也。夫痢之通利，不过乘初起湿热全盛时，乃为相宜然在元气虚人，伤犯胃气，多有呃哕不食下利不止而危者。当知积滞原系肠中津液，因气不统运而为败垢，惟当宣通其气，则失统之败垢自下，未伤之津液自安，后重窘迫自除矣。近世但守痛随利减一语，既以通利泻气之剂，施之久痢虚痢，吾未见有得愈者？况兼客邪为治乎？方书中原有胃风汤治风毒下痢，参苏饮治下痢发热，白头翁汤治热痢下重，败毒散治疫痢壮热，阳旦汤治血痢身热脉浮，阳旦汤治血痢瘀晦腹痛，当归四逆汤治下痢身热手足冷，五苓散治下痢有热水道闭，升麻葛根加犀角汤治下痢身热发斑，调中饮治下痢胸前手足阴斑，三奇汤治久痢后重不除，补中益气汤治久痢元气虚陷及疟后病后一切虚痢，皆先哲之成，则未尝不用伤寒之法也。然非博闻广识之士，难以语此。
问：一人阴虚发热，下痢赤白至夜烦渴不宁，或用凉血攻积药而死。一人阴虚发热下痢五色，胸中常觉饥状，得食则胀，或用补中益气而死。一人阴虚发热，下痢不食，郭友三先生用猪苓汤，黄连阿胶汤而痊。二方度非下痢门中药，而用之辄应，何也，曰：世患阴虚下痢者颇多，古人从未阐发其症，未有不发热不烦渴，不畏食不见红，不夜甚者。盖阴气内亡，势必虚阳外扰，故治阴虚之痢，凉血死，攻积死，补气亦死，惟兼清解热毒，兼滋阴血，庶可保全。此用仲景少阴例中救热存阴之法，与金匮治产后下痢虚极用白头翁加甘草阿胶汤不殊也。

胎产兼伤寒论  ***************************
问：孕妇百病以胎产为主，若有外感客邪，黄芩、白术仍宜用否？曰：古人用黄芩安胎，是因子气过热不宁，故用苦寒以安之；脾为一身之津梁主内外诸气，而胎息运化之机，全赖脾土，故用白术以助之。然惟形瘦血热，营行过疾，而胎常上逼，过动不安者，乃为相宜。若形盛气衰，胎常下坠者，非人参举之不安。形盛气实，胎常不运者，非香砂耗之不安。血虚火旺，腹常急痛者，非归芎养之不安。体肥痰盛，呕逆眩晕者，非苓半豁之不安。此皆治母气之偏胜也。又有父气虚羸或有宿病而胎禀不固者，则当如父调理自安。若因风寒所伤，而胎不安者，则桂枝汤，香苏散，葱白香豉汤谅所宜而用之，和解则小柴胡，柴胡四物，里症则大柴胡，小承气，凉膈散，随上下轻重而施。伏邪时气尤宜急下，此即安胎之要诀，《内经》所谓有故无陨是也。下药中独芒硝切不可犯，凡胎死腹中，及误断脐肠胞衣上升，壮实人并用平胃散加芒硝，虚人理中汤。因外感伤胎者，五积散加芒硝服之，胞胎即缩小而下，走血之性可知，其半夏、大黄，虽言孕妇忌服，然用之得宜，亦安胎圣药。若有客邪而用芩术，使热邪留连不解，反足伤胎，观紫苏饮治孕妇风寒，恼怒喘胀，腹痛诸疾，即于本方除去川芎生姜，而加白术，为达生散。瘦胎饮，则以芩术为君而加枳壳滑石，岂二味专主安胎，又能滑胎耶？盖瘦胎饮一方，特为奉养太过，胎肥不能转运而设。今人不达此理，无故服之，伤耗其气，临产无力送胎，反致难产，及酿成产后诸患者不少，良由不明虚实补泻故尔。
问：产后以行血为务，若有表邪，而与行血，得无引邪伤营之患乎？曰：产后诸疾非行血则邪不去，即诸虚症亦须血行，其气乃复，芎行之有方，不可过峻。凡产后危症，莫如三冲三急，三冲者，败血之冲肺，冲心，冲胃也，三急者，新产之呕吐，泄泻，多汗也，其用药则有三禁，禁佛手散，以川芎能发汗也；禁四物汤，以地黄能作泻也；禁小柴胡，以黄芩能阻恶露也。然皆产后之常法，设有风寒危急，亦将守此坐令致毙乎？尝读金匮产后之例，有大承气汤，下瘀血汤，阳旦汤，三物黄芩汤等方，不能使人无讶，及见家严所治金圣祥妇，产后败血冲肺，发热面赤喘胀，人事不省用二味参苏饮倍苏木加芒硝，恶露即通而苏。宋孝先次孙媳，产后发热头疼，腹中急痛，死绝浮苏者再，与当归内补建中汤，得汗而痊，其长孙媳临产下痢，产后脓血无度，更兼感冒客邪，而发热头痛，此血液大脱，胃气逮尽，非但难胜药力，即益母汤亦伤胃难用，惟借金匮黄土汤之法，令以伏龙肝，炒黑楂肉，炒焦砂糖，炒焦陈米入姜枣，煎成不时热服，取枯以去垢，而有温中止痢之功，姜枣以和营散邪，三日热退痢减，思进糜饮，七日而痢全瘳矣！郑墨林夫人，变临产下痢，用连理汤加木香二服而止。止后即产，产后呕吐大汗，以抵圣散去赤芍加炮姜、黄连而康。徐日升妇，草蓐中发露得风，壮热头痛，面赤胸烦用香苏散加荆芥葱豉而热除，但手足心热，不时烦扰，善食易饥，二便不利，与三物黄芩汤而安。以上等治，未尝不用汗下，不用寒凉，而暴病势紧，不得不猛治者，下手稍软，去生便远。其病久气衰者，非但不可峻攻，峻补亦是不可，必缓剂轻调，以候胃气之复，务在临症权宜。若拘世俗之见而禁汗下，专事血药以治胎产之疾，我未敢信以为然。


附  ——————————————————————————————————————————————————————————————————————————————————————————

经脉  ***************************
经脉出自《灵枢》，本当全篇融贯熟读，为医门之实学。第苦覙缕交加，难于诵记。于是稍为裁削，略其繁词，兼取轩岐仲景切于经脉之文，参入一二，以为决诊之捷法。若言笔削圣经，则我何敢？
肺手太阴之脉，起于中焦，下络大肠，还循胃口，是上膈（膈膜遮膈浊气使不上熏心肺）布胸中属肺，从肺系横出腋下，循臑内下肘中，循臂内入寸口，循鱼际出大指，其支者，于腕后直出次指内廉出其端。是动（邪在气，气为是动）则病肺胀满膨膨然而喘咳（其脉布胸中，故病喘咳。肺宜温润，燥则病，寒亦病），胸中痛缺盆中痛（缺盆乃手足阳明脉气所发，肺病则胃气不升，故气不行而痛），甚则交两手而瞀（瞀，麻木不仁也），是主肺所生病者。（邪在血，血为所生病）咳上气喘渴烦心胸满，臑臂内前廉痛，气盛有馀，则喘渴胸盈仰息肩背痛，风寒汗出中风，小便数而欠，风寒在表故。汗出中风，邪伤其气，故小便数而欠，欠少也。气虚则肩背痛寒，少气不足以息，溺色变。（气虚则阳病，故为痛为寒而怯然少气。金衰则水涸，故膀胱气化不行而溺色黄赤也）气绝则皮毛焦爪枯，毛折盛者，寸口大三倍于人迎，虚者，寸口反小于人迎也。
大肠手阳明之脉起于大指次指之端（肺脉出次指大肠脉即受肺交而起食指）出合谷两骨之间。上入两筋之中。循臂上廉入肘外廉。上臑外前廉。上肩出髃（音余）骨之前廉上，出柱骨之会上，下入于缺盆络肺下膈属大肠（大肠上接小肠下接回肠，传送不洁之物。必待肺气下行，故与肺为表里）。其支者，从缺盆上颈贯颊入下齿挟口，交人中，左之右，右之左，上挟鼻孔。是动，则病齿痛（必恶热饮）颊肿。是主津所生病者（大肠与肺为表里，肺主气津由气化，故凡大肠之或泄或闭，皆津所生之病也）目黄口乾，鼻衄喉痹（能言），腹中雷鸣切痛，感寒则泄，气常冲胸。疟（日发而渴）肩前臑痛，次指不用，气有馀，则当脉所过者，热肿皮肤。谷谷然坚肿而不痛，虚则寒慄不复。肩背肘臂外痛，盛者人迎大三倍于寸口，虚者人迎反小于寸口也。
胃足阳明之脉，起于鼻之交頞中，入上齿，挟口环唇，出人迎。（穴名，在面）络于目（阳明主肉，其脉挟鼻络于目），上耳前，循发际至额颅。其支者，下人迎（穴名，在额动脉应手），循喉咙，入缺盆，下膈，属胃，络脾。其直者，从缺盆下乳，挟脐，入气街中（气冲穴也）。其支者，起胃口，循腹里，下气街中，而合以下髀间，抵伏兔（伏兔在膝上六寸，髀关在伏兔后），下膝膑中，循胫外廉，下足胕，入中指内间。其支者，下膝，入次指外间（按，足阳明厉兑，内庭，陷谷皆在次指。《灵枢》《甲乙》《脉经》俱作中指，误）。其支者，别跗上，入大指间出其端。是动则病沥沥振寒，善伸数欠，颜黑（伸欠颜黑，土胜水也），恶人与火（胃实则热，热则恶火），闻木音则惕然而惊（土恶木邪故惊也）。心欲动，独闭户塞牖而处，甚则欲上高而歌，弃衣而走（阳盛则四肢实，实则能登高也），贲响腹胀（火盛与水相激，搏有声即肠鸣也，「本输篇」云：大肠小肠皆属于胃），骂詈不避亲疏（土热蒸于心胸，神明则乱也），是主血所生病者（阳明多气多血，是主血所生病）。狂疟（间日发而不渴）湿淫（湿浊下渗也）阴痿足废（冲督带三脉皆聚阳明，阳明主润宗筋，宗筋主束骨而利机关也），汗出鼻衄唇蹩暴难言，甚则不能言。面肿齿痛（必恶清饮）口喎唇胗（人中肿也）面赤热颈肿喉痹（不能言），大腹水胀（土病不能制水也），膝膑肿痛，膺乳，气街，股骭外廉，足跗上皆痛。次指不用，浮蹩胀胃脘当脐而痛，上支两胁，膈塞不通。饮食不下，胃中不和，则不能正偃。腹中鸣，身重难以行。胃热则宗气喘数（胃之大络名虚里，出左乳下，其动应衣。宗气也）气盛则身以前皆热，消穀善饥，溺色黄（此阳明实热在经在腑之辨也）气不足则身以前皆寒慄，胃中寒则胀满（此阳明虚寒在经在腑之辨也）。盛者人迎大三倍于寸口，虚者人迎反小于寸口也。
脾足太阴之脉，起于大指之端，上内踝（音哇），循股内前廉，入腹，属脾，络胃，上膈，挟咽，连舌本，散舌下。其支者，复从胃别上膈，注心中，是动则病舌本强。食则呕（脾气暖则健，故食易消，寒则衰，故食不化而呕逆），胃脘痛，腹胀善噫（脾脉入腹属脾络胃，故为痛为胀，阴盛而上走阳明，故气滞而为噫）。得后与气，则怏然如衰（病后矢气，则怏然。如病衰，但倦怠耳），身体皆重（脾湿之气下流也），是主脾所生病者。舌本强（气病则强，血病则痛），烦心，心下急痛，寒疟溏瘕泄（脾寒则为溏泄，脾滞则为症瘕）。水闭黄瘅，不能卧（水气逆满伤气也），善饥善味，肉痿足不收，行善瘛，强立股膝内肿厥，大指不用，寒甚则厥而响响然。腹中谷谷，便溲难，心痛引背不得息，实则腹胀，泾溲不利，身尽痛。虚则四肢不用，五脏不安，百节皆纵，腹大肠鸣，飧泄。面黄不嗜食，食不化，嗜卧，九窍不通，身体不能动摇，当脐上下左右动气，气绝则脉不营肌肉，舌萎，人中满，唇反。盛者，寸口大三倍于人迎。虚者，寸口反小于人迎也。
心手少阴之脉，起于心中，出属心系，下膈，络小肠。其支者，从心系上挟咽，系目系。其直者，复从心系上肺，出腋下，下肘，内循臂内后廉，入掌内，循小指之内出其端（心系有二：一则上与肺通，为心包络之系。一则下络小肠，为周身血脉之总司）。是动则病嗌乾心痛，渴而欲饮（心火炎则心液耗，故浊而欲饮）。善笑善忘，眩仆烦心，善惊不寐。是主心所生病者，目黄膺背肩胁满痛，膕臂内后廉痛厥，掌中热而啘浸淫疮疡。舌乾焦苦，消渴舌破，心胸间汗，实则笑不休，虚则悲。胸腹大，胁下与腰相引而痛。气绝则脉不通，血不流，髦色不泽，面黑如漆柴。盛者寸口大再倍于人迎，虚者寸口反小于人迎也。
小肠手太阳之脉。起于小指之端，循手外侧上腕，循臂骨下廉，出肘内侧两筋间。上循膕外后廉，交肩上入缺盆，上冲心，贯肝肺，络心循咽下膈抵胃，属小肠。其支者，从缺盆循颈上颊，至目锐眦，却入耳中。其支者，别颊上䪼（音抽）抵鼻，至目内眦。是动则病嗌痛颔肿不可以顾，痛在颈侧也。肩似拔膕似折。是主液所生病者（小肠主泌别清浊，宿则清浊不分而流衍无制，是主液所生病也），耳聋目黄颊肿鼻衄（不成流），颈颔肩膕肘臂外后廉皆痛，虚则小腹控睾（音高），引腰脊上冲心而痛。盛者，人迎大再倍于寸口，虚者人迎反小于寸口也。
膀胱足太阳之脉，起于目内眦（睛明穴也），上额交巅。其支者，从巅至耳上角。其直者，从巅入络脑，还出别下项，循肩臑内，挟脊抵腰中，入循膂络肾，属膀胱。其支者，从腰中下贯臀，取膕中。其支者，从髆内左右别，下贯脾，挟脊内过髀枢，下合膕中，以下贯端内（踹音湍，足跟也），至小指外侧。是动则病冲头痛（邪循经上而痛也），目似脱，项似拔（痛在项后不可伏仰），脊痛腰似折（痛上寒），髀不可以曲，膕如结踹如裂。是主骨所生病者（肾主骨，膀胱为肾之府，故亦主之。世本作是主筋所生病者，误），痔疟（虚则痔盛则疟）狂癫疾（邪入于阳也）头囟（音信）项痛目黄（为蓄血）。泪出鼻衄（则成流），小腹遍肿而痛，以手按之，即欲小便而不得。胞痹，少腹按之内痛，若沃以汤涩于小便。上为清涕，膀胱不利为癃，不约为遗溺也。项背腰尻膕踹脚皆痛，小指不用，盛者，人迎大再倍于寸口。虚者，人迎反小于寸口也。
肾足少阴之脉。起于小指之下，斜走足心，循内踝后别入跟中，出膕内廉，上股内后廉，贯脊，属肾，络膀胱。其直者，从肾上贯肝膈，入肺中，循喉咙挟舌本。其支者，从横骨中挟脐循腹上行而入肺（横骨一名下极），从肺出络心，注胸中（肾藏有二，其脉交通水火。左者，直上入肺而循喉挟舌。右者，直行脐腹而上络心胞。越人以右肾为命门，非也）。是动则病，饥不欲食（阴火上乘，虽饥不欲食也），面如漆柴（肾水枯也），咳唾则有血（真阴损而延及其母也），喝喝而喘（肾水不能上通于肺也），口乾咯血坐而欲起（阴虚阳扰而不能静也），目[目荒][目荒]如无所见（目之明在瞳子，瞳子者，骨之精，肾气内夺故目[目荒][目荒]如无所见也），心如悬若饥状（心肾不交则精神离散，故心如悬。阴虚则内馁，故常若饥状）。气不足则善恐，心惕惕如人将捕之（肾主志为恐，肾气怯，故惕惕如人将捕之）。是主肾所生病者，耳鸣遗泄口热舌乾咽肿上气咽乾及痛（厥气走而不能言，手足清，大便自利，口热如胶），烦心心痛（痛引腰脊而欲呕），黄瘅（水虚土实，故为瘅。其额上必黑）肠澼（肾开窍于二阴故为肠澼，寒则利清穀热则便脓血），脊股内后廉痛，痿厥嗜卧，泄利下重，足下热而痛，小腹急痛，腰下冷痛，自言腹胀满而实不满，胫肿烦冤（烦为烦扰！冤为冤热），骨痿不能起，䏚中清（䏚音抄，季肋下也），指清黑清厥，意不乐，四肢不收，身重，寝汗出憎风，气绝则肉软怯，齿长而垢，发无泽。盛者，寸口大再倍于人迎。虚者，寸口反小于人迎也。
心主手厥阴心包络之脉。起于胸中，出属心包络（诸邪之在心者，皆心包络受之），下膈，历络三焦。其支者，循胸出胁下腋循膕内入肘中，下臂行两筋间，入掌中，循中指。其支者，别掌中，循小指次指出其端（无名指也）。是动则病手心热，臂肘挛急，腋肿甚则胸胁支满，心中澹澹大动，面赤目黄，喜笑不休。是主脉所生病者（诸脉虽属于心，而行太阴肺部脉之运动皆由包络之火，故又为阴包所主），烦心心痛（痛引腋胁而欲咳），掌中热（脉起心胸入掌中也）。盛者，寸口大一倍于人迎。虚者，寸口反小于人迎也。
三焦手少阳之脉。起于小指次指之端，上出两指之间。循手表脘出臂外两骨间，上贯肘，循臑外，上肩，入缺盆，布膻中，散络心包，下膈，循属三焦。其支者，从膻中上出缺盆，上项，系耳后，出耳上角，以屈下颊，至䪼。其支者，从耳后入耳中，出耳前交颊，至目锐眦（三焦有上中下之名，其形则一。在七节两肾之中，所谓上焦如雾，中焦如沤，下焦如渎者，是形容三焦之用，非实有三处也）。是动则病耳聋浑浑沌沌而痛。咽肿喉痹，（三焦之气通于喉，喉不和则痹肿矣）往来寒热。是主气所生病者（三焦为决渎之官，水病必由于气也），汗出，目锐眦痛，颊痛，耳鸣，耳后肩臑肘臂外皆痛，小指次指不用，腹气满，小腹尤坚，不得小便。溢则水留，即为胀。盛者人迎大一倍于寸口，虚者人迎反小于寸口也。
胆足少阳之脉。起于目锐眦，上抵头角，下耳后，循颈至肩，上入缺盆。其支者，从耳后入耳中，出走耳前，至目锐眦后。其支者，别锐眦，下人迎，合手少阳抵䪼，下颊车，合缺盆，以下胸中，贯膈，络肝属胆，循胁里，出气街，绕毛际，横入牌厌中（即髀枢）。其直者，从缺盆下腋，循胸，过季胁，下合髀厌中，出膝外廉，循足跗入小指次指之间。其支者，别足跗，入大指间，是动则病口苦（胆病则液泄故口苦），呕宿汁善太息（胆郁则气不舒故善太息），惊惕，心下澹澹，恐人将捕之。咽中介介然数唾，心胁痛不能转侧（足少阳之别，贯心，循肋里，故病则不能转侧），耳无所闻，甚则面有微尘，体无膏泽（胆病则春升之令不行，如木之枝叶凋瘁而色枯藁也）。足外反热，是为阳厥（病本属火，故为阳厥）。是主筋所生病者（肝主筋，胆为肝之府，故亦主之。世本是主骨所生病者，误），头角颔痛，目锐眦痛，缺盆中肿痛，腋下肿，马刀挟瘿，汗出振寒疟（胆居表里之半阴，胜则振寒，阳胜则汗出，故疟），胸胁膝胫踝前诸节皆痛，小指次指不用，少阳终者耳聋，百节尽纵，目系绝。盛者人迎大一倍于寸口，虚者人迎反小于寸口也。
肝足厥阴之脉。起于大指，上循足跗，上膕内廉，循阴股，环阴器，抵小腹挟胃，属肝络胆，上贯膈，布胁肋，循喉咙之后上取颃颡，连目系，上出额，与督脉会于巅。其支者，从目系下颊里，环唇内。其支者，复从肝别贯膈，上注肺。是动则病闭目不欲见人，腰痛不可俯仰（痛上热）。丈夫颓疝，妇人少腹肿，甚则咽乾面尘脱色，淅淅时寒热，两胁下痛引少腹，上下无常处，淋溲便难，胁痛支满，手足青，面青唇黑。是主肝所生病者，胸满呕逆作酸，飧泄狐疝，遗溺闭癃，颊肿喉痹（吐脓血），吐血下血（暴涌不止），瘛瘲恶风，浑身痠麻疼痛，四肢满闷，筋痿不能起，阴缩两筋急，转筋足逆冷，胫酸阴痒，盛则善怒，忽忽眩冒（眩晕也），而巅疾（巅顶痛也）。气逆则头痛耳聋，目赤肿痛。虚则目[目荒][目荒]无所见，耳无所闻，善恐如人将捕之（善恐如人将捕有三：足少阴是肾藏精气虚衰，足少阳是胆虚寒涎渍沃，足厥阴是肝虚神魂不宁，一属精伤，一属涎沫，一属血虚，不可不辨）。气绝则筋急引舌与卵，唇青。盛者寸口大一倍于人迎，虚者寸口反小于人迎也。

奇经  ***************************
脉有奇常，十二经者，常脉也。所见诸症皆平常无奇，其奇经八脉交加中外，络绎诸经，所见诸症皆忽起忽伏，脉亦倏去倏来，故谓之奇。旧说以为奇偶之奇，恐非至当。若而则不应有阴阳维蹻（音窍平声）之偶矣。所谓督脉督于身后诸阳，任脉任于身前诸阴，冲为诸脉之海，又为血海，阳维维络诸阳，主一身之表，阴维维络诸阴，主一身之里，阳蹻得足太阳之别，主一身左右诸阳，阴蹻得足少阴之别，主一身左右诸阴，二蹻皆起跟中，使人蹻捷，带脉横束季胁，约束诸脉，为诸经之别贯，各有专司。盖人身之气血常行于十二经，而后及于八脉。若受邪则先伤八脉，而后传次六经。所以越人譬之沟渠。沟渠满溢诸经不能复拘也。督脉起于下极之俞（音殊）并于脊里。上至风府（项中央之脉，督脉也，名曰风府）入属于脑。阳脉之海也。其络循阴器，合篡间绕篡后绕臀。至少阴与巨阳中合少阴。上股内后廉，贯脊属肾。与太阳起于目内眦，上额交巅，上入络脑，还出别下项循肩膊内，挟脊抵腰中，入循膂络肾，其男子循茎下至篡，与女子等少腹直上者，贯脐中央，上贯心入喉，上颐环唇，上系两目之内中央。动苦少腹上冲心而痛，不得前后为冲疝，其女子不孕，癃痔遗溺，嗌乾，卒口噤，背反张瘛瘲，腰背强痛，不得俯仰，脊强反折及痛，头重不举，大人癫疾，小儿风痫。其脉直上直下而中央浮。或尺寸强俱直而浮者，直督脉也。
任脉起于中极之下，以上毛际循腹里，上关元至咽喉，上颐循面，入目络舌，阴脉之海也，同足三阴并行腹里。其浮于外者，出毛际循关元石门（即丹田）气海，而历三脘循膻中，至缺盆（缺盆之中任脉也，名曰天突）。动苦少腹绕脐，引阴中切痛（入房太过冲督任受伤多此）。男子内结七疝，女子带下瘕聚，月事不以时下。腹皮急，腹中有气如指，上抢心，不得俯仰拘急（志欲不遂阴火上乘多此），其脉横寸口。边丸丸紧细而长，或弦出寸口上鱼际，而丸滑者，任脉也。
冲脉起于少腹之内胞中，为血之海也。其浮于外者，起于气街（即气冲在少腹）。并足少阴之经（难经云：并足阳明之经。以穴考之，足阳明挟脐各二寸而下行与冲脉会于宗筋。足少阴挟脐五分而上行，针经所载冲脉在腹关元等穴，皆属少阴非阳明也明矣），挟脐上行。至胸中而散。冲脉任脉，皆起于胞中，上循背里，为经络之海。动苦逆气里急，气上冲，咽喉不得息。喘息有音不得卧，腹中刺痛拘急，寒气客于冲脉则脉不通。故喘动应手有寒疝痛。则上引胸中也。其脉直上直下，而中央牢者，冲脉也。凡有两手脉，浮之俱有阳，沉之俱有阴，阴阳皆盛，此冲督之脉也（冲主沉牢，督主浮革）。冲督为十二经之道路。冲督用事，则十二经不复朝于寸口。其人恍惚痴狂，刺冲督。
阳维起于诸阳之会（诸阳皆会于头），主持卫气。其脉发于足太阳外踝，循膝外廉，上髀关，抵少腹。侧循胁肋，斜上肘，会手足太阳阳蹻于臑俞（在背后胛上谷中）。上循耳，会督脉于风府。上脑空，下至风池，与诸阳会于头。动苦寒热（阳维为病在表，故苦寒热。而足太阳少阳始终联附，故二经为病苦寒热），腰痛，痛上怫然肿，又腰痛不可以咳，咳则筋缩急。肌肉痹痒皮肤痛，下部不仁，汗出而寒，羊痫倒仆（多发于日），手足相引。甚者不能言。若阳维不能维于阳，则溶溶不能自收持（溶溶，缓纵貌）。其脉从尺外斜上至寸而浮者，阳维也。
阴维起于诸阴之交（诸阴皆交于胸），主持营血其脉发于足少阴内踝，循股内廉，上行入少腹，会足三阴，上腹里（去腹中行四寸半），循胁会足厥阴于期门（直乳下一寸半），上胸胁挟咽，与任脉会于颈。动苦心痛（阴维为病在里，故苦心痛。阴维虽交三阴，与任脉同归，故心痛腹痛多属少阴，而兼阴维任脉也）胁满腰痛。甚则悲以恐，癫疾失音（多发于夜），肌肉痹痒，汗出恶风，身洗洗然。（洗与洒同）。若阴维不能维于阴，则怅然失志。其脉从尺内斜上至寸而沉实者，阴维也。
阳蹻起于跟内，出外踝直上，循股外廉，循胁后胛上，行肩膊外，上挟口吻至目内，上行发际后入风池。动苦缓纵不收，阴缓而阳急（阳蹻脉急当从外踝以上急，内踝以上缓），腰背痛，羊痫倒仆（多发于日），恶风偏枯，[疒/帬]痹体强，目瞋不得瞑，其脉寸口左右弹，浮而细绵绵者，阳蹻也。
阴蹻起于然谷之后，上内踝之上，直上循阴股，入阴中。上循胸里，入缺盆，上出人迎之前。入鼻，属目内眦。至咽喉，交贯冲脉。动苦拘急不弛，阳缓而阴急（阴蹻脉急，当从内踝以上急，外踝以上缓），少腹痛里急，腰痛相引阴中，男子阴疝，女子漏下不止。癫疾寒热（多发于夜），皮肤淫痹，风痉瘛瘲，目闭不能开，其脉尺内左右弹，沉而细绵绵者。阴蹻也。
带脉起于季肋，围身一周，如束带然。与足少阴会于十四椎（自上而下则十四椎处，下而上则七节）。十二经与奇经七脉，皆上下周流，惟带脉横束如带。而冲任二脉循腹胁夹脐旁传流于气冲，属于带脉，络于冲脉。冲督任三脉同起而异行，一源而三歧，皆络带脉。动苦腹满，腰溶溶若坐水中。腰腹纵如囊水状。妇人腰痛，少腹痛里急瘛瘲。牵引季胁下空软处。月水不调，赤白带下。其脉中部左右弹而横滑者，带脉也。

运气  ***************************
谚云：不读五运六气，检遍方书何济？所以稍涉医理者，动以司运为务。曷知天元纪等篇，本非素问原文。王氏取阴阳大论补入经中，后世以为古圣格言，孰敢非之？其实无关于医道也。况论中明言，时有常位而气无，必然犹谆谆详论者，不过穷究其理而已。纵使胜复有常，而政分南北，四方有高下之殊，四序有非时之化。百步之内，晴雨不同，千里之外寒暄各异。岂可以一定之法，而测非常之变耶？故余仅取司运规例，详释其义以资顾问。其六元正纪中之某岁某气当见某病，世所最重者，概不採录。
甲己之岁，土运统之。乙庚之岁，金运统之。丙辛之岁，水运统之。丁壬之岁，木运统之。戊癸之岁，火运统之。五运之化有常数，主客之运有之递代。盖六气之有主客，五运亦有主客。主运皆起于角，以次相生。如木主春令而为角，火主夏令而为征，土主长夏而为宫，金主秋令而为商，水主冬令而为羽。每运得七十三日五刻，与六步主气同，但岁气有阴阳，主运分太少。假如甲年为阳土则主运始太角，而生少征太宫少商太羽；己为阴土，则主运始少角而生太征少宫太商少羽，此主运之气必始于角而终于羽也。客运亦一年五步。假如甲己为土运。甲属阳土，甲年则太宫为初运，少商为二运，太羽为三运，少角为四运，太征为终运。己属阴土，己年则少宫为初运，太商为二运，少羽为三运，太角为四运，少征为终运，太少相生，凡十年一主令而竟天干也。但主运则必始于角，而终于羽。客运则以本年中运为初运，以次相生。此主运客运之年以有异也。
子午之岁上见少阴，丑未之岁上见太阴，寅申之岁上见少阳，卯酉之岁上见阳明，辰戌之岁上见太阳，巳亥之岁上见厥阴。主气者，地气也。如厥阴风木主初气，少阴君火为二气，少阳相火为三气，太阴湿土为四气，阳明燥金为五气，太阳寒水为终气。君相二火相随为一岁之主。有常无变，故少阳相火继君火行令，循序而生湿土，所以太阴土居相火之后，气之顺行者也。客气者，天气也。如子午则太阳为初气，厥阴为二气，少阴为三气，太阴为四气，少阳为五气，阳明为终气。丑未则厥阴为初气，寅申则少阴为初气，卯酉则太阴为初气，辰戌则少阳为初气，巳亥则阳明为初气，盖初气皆起地之左间也，而客气之湿土，居相火之前，乃阴阳先后之数也。按六气分正化对化。如子丑寅卯辰巳为对化，对司化令之虚，则胜而有复，午未申酉戌亥为正化，正司化令之实则胜而不复。
帝曰：胜复之动，时有常乎，气有必乎？岐伯曰：时有常位而气无必也。帝曰：愿闻其道也。岐伯曰：初气终三气，天气主之，胜之常也。四气尽终气，地气主之，复之常也。有胜也有胜则复，无胜则否。
帝曰：天地之气，何以候之？岐伯曰：天地之气，胜复之作，不形于诊也。脉法曰：天地之变，无以脉诊，此之谓也。帝曰：问：气如何？岐伯曰：随气所在期于左右。帝曰：期之奈何？岐伯曰：从其气则和，违其气则病，不当其位者病，迭移其位者病，失守其位者危，尺寸反者死，阴阳交者死，先立其年以知其气，左右应见，然后乃可以言死生逆顺也。
论言，人迎与寸口相应，若引绳大小齐等，命曰平。阴之所在寸口何如？岐伯曰：视岁南北可知矣。
（甲子甲午）南政少阴司天，阳明在泉则两寸不应（初气太阳，二气厥阴，三气少阴，四气太阴，五气少阳，终气阳明）。
（己巳己亥）南政厥阴司天，少阳在泉，则右寸不应（初气阳明，二气太阳，三气厥阴，四气少阴，五气太阴，终气少阳）。
（己丑己未）南政太阴司天，太阳在泉，则左寸不应（初气厥阴，二气少阴，三气太阴，四气少阳，五气阳明，终气太阳）。
（己卯己酉）南政少阴在泉，阳明司天则两尺不应（初气太阴，二气少阳，三气阳明，四气太阳，五气厥阴，终气少阴）。
（甲寅甲申）南政厥阴在泉，少阳司天则左尺不应（初气少阴，二气太阴，三气少阳，四气阳明，五气太阳，终气厥阴）。
（甲辰甲戌）南政太阴在泉，太阳司天则右尺不应（初气少阳，二气阳明，三气太阳，四气厥阴，五气少阴，终气太阴）。
（丙戊庚壬子午）北政少阴司天，阳明在泉，则两尺不应（初气太阳，二气厥阴，三气少阴，四气太阴，五气少阳，终气阳明）。
（乙辛丁癸已亥）北政厥阴司大，少阳在泉，则两尺不应（初气阳明，二气太阳，三气厥阴，四气少阴，五气太阴，终气少阳）。
（乙辛丁癸丑未）北政太阴司天，太阳在泉，则右尺不应（初气厥阴，二气少阴，三气太阴，四气少阳，五气阳明，终气太阳）。
（乙辛丁癸丑酉）北政少阴在泉，阳明司天则两寸不应（初气太阴，二气少阳，三气阳明，四气太阳，五气少阴，终气少阴）。
（丙戊庚壬辰申）北政厥阴在泉，少阳司天，则右寸不应（初气少阴，二气太阴，三气少阳，四气阳明，五气太阳，终气厥阴）。
（丙戊庚壬辰戊）北政太阴在泉，太阳司天，则左寸不应（初气少阳，二气阳明，三气太阳，四气厥阴，五气少阴，终气太阴）。
诸不应者，反其诊则见矣。司天在泉四间气者，客气之六步也。凡初气为左间，二气为右间，三气为司天，四气为左间，五气为右间，终气为在泉。故曰：司左右者为间气，每气各主一步。又司天主上半年，在泉主下半年，故曰：岁半已前，天气主之。岁半以后，地气主之。南北政者，即甲已为南政，余为北政是也。谓南政之年，南面行令，其气在南，故寸为上而尺为下，左右俱同。北政之年，北面受令，其气在北，故尺应上而寸应下，是以司天应两尺，在泉应两寸也。脉不应者，指少阴所居之处而言，故曰：阴之所在。而三阴以少阴居中，太阴居左，厥阴居右，随南北二政以定上下也。故曰：诸不应者，反其诊则见矣。反其诊者，谓南北相反而诊之。北政之年，少阴司大，则两尺不应，太阴司天，则少阴在右。所以右尺不应，厥阴司天，则少阴在左，所以左尺不应。南政之年，少阴在泉，则两尺不应。太阴在泉，则少阴在右，所以右尺不应，厥阴在泉，则少阴在左，所以左尺不应也。
厥阴司天，其化以风。少阴司天，其化以热。太阴司天，其化以湿。少阳司天，其化以火。阳明司天，其化以燥。太阳司天，其化以寒。以所临藏位命其病者也。厥阴之至，其脉弦。少阴之至，其脉钩。太阴之至，其脉沉。少阳之至，大而浮。阳明之至，短而涩，太阳之至，大而长。至而和则平，至而甚则病，至而反者病，至而不至者病，未至而至者病，阴阳易者病死。
大寒至春分为初之气，厥阴风水主令其脉，乍大乍小乍短乍长。春分至小满为二之气，少阴君火主令，其脉浮大而短。小满至大暑为三之气，少阳相火主令，其脉洪大而长。大暑至秋分为四之气，太阴湿土主令，其脉缓大而长。秋分至小雪为五之气，阳明燥金主令，其脉紧细而微。小雪至大寒为终之气，太阳寒水主令，其脉沉短而敦。

方宜  ***************************
医以天下民生为己任，当具通天下之才识。非胶执一己之见，固守一隅之法者，之所能管窥也。吾吴为五方杂处之地。南北士商云集。苟未明水土之刚柔，风气之强弱，资禀之偏胜而欲妄治遐方游客。或客游他地治病，则与圆枘方鉴何异哉？况客游治病与治游客之病其法悬殊。设游艺他方，惟随其地之风土，若遐方流寓，又须详彼处之资禀，此地之风土，方始合宜。故经有一病而治各不同，地势使然之语。圆机之士，能于是触类旁推，匪特行之方内，虽广诸异域可以无间然矣。
东方发育之地，土膏气泽，冬鲜凛冽之寒四序常行春令，俗尚华而少实，病多热中疏理，而无真中风寒，即使外感内伤，总由理疏邪入，中热气伤所致，详热中疏理四字已道尽东方元气病情矣。按吴越皆居东方，而江南元气最薄，病则虚热居多，温顺为宜，苦寒切禁。江北则接壤东鲁，其间元气虚实兼半，寒热补泻随宜。江左地气稍厚，略觉奈病胜药，江右则南近闽粤内连荆楚，得火上之馀气，是以不任温补，然亦不胜峻攻，惟清理中外为宜，大抵东方所禀孱弱，宜宗东垣、复庵。而丹溪则宜于江之左右，新甫则偏宜江南。若河间戴人之法，非西北资禀刚厚人，断断不可效用也。
南方长养之处，阳盛气泄。穷冬恒服絺衣，四序常行夏令。缪仲淳云，阳燠既泄，则使人本气不坚，民虽致理，而雾露不时蒸发。人触之者，未免多挛痹之患。其稍不致者，则有瘴疠之虞矣，即居恒无病之人，气多上壅而少下降，以故时嚼槟榔，唾皆赤色。是以土人有天蛮不下雪，地蛮不落叶，人蛮日吐血之语，其患瘴疠之症，亦发热头胀，胸满呕逆，与伤寒相似，但治法与伤寒迥异。感之轻者，但食槟榔，祛散滞气，胸膈宽舒即愈。重则必需芳香正气之剂，开发中气为主。若误行表散，则阳气愈泄，表气愈虚，邪乘虚扰，发热愈无抵止矣。凡岭南烟瘴之乡，天晴亦多雾露，罕见日色。岚湿与醃暖交升，蛊毒与鬼蜮并疟，感之必内应湿土，中气先伤，故瘴疠之治，与疫疠彷彿。但广粤正向，离明黔滇斜临坤位，咸多湿热气蒸，闽虽未逾梅岭，已得南方气候，水土皆泄而不收。纵有大头瘟虾蟆瘟等疫，悉属阳邪，其毒亦易解散，非若北方之地脉坚厚，阴邪积而不发，发则旦发夕死，如疙瘩瘟黑骨瘟等症之暴绝也。
西方收引之界，金沙之域，地高土厚多风，四序常行秋令，其俗刚毅而不阿，其民不衣而褐荐，华实而脂肥，则知西域禀赋与关西无异，然蜀直指兑泽，元气与人文俱厚。有峡三倒流之势。关西正当北斗，地气与人文俱伟，有剑倚崆峒之概。以其材质俱俊，表里俱充，故邪弗能伤之也。惟是内气壅盛，故治宜毒药，如西域倒仓，子和漏下等法，观《内经》病生于内，治宜毒药，一方风气主治，了无馀蕴矣。
北方闭藏之境，阴盛气沉，春夏草木不生，四序常行冬令。民禀坎水而生，故常以水为事，且性好乳食，所以藏寒生满，则内因之症也至于乐野处，冒风沙，历冰雪，其寒可以断指裂肤，反不言伤寒之病者，以致理惯拒严寒，虽有大风苛毒，弗之能害。即得伤之，其气坚固不能便入于里。故感之轻者，但需鸡汤麦食，助其肝，实其胃，自能祛邪作汗，若伤之重者，竟行辛热表散。里气壅滞，便与苦寒峻攻。非若东南之元气瘠薄，投剂稍重便致变症蜂起也。惟是肾气素劳之人，邪乘虚入，而为卒中之患者，是必峻用温补，然煤火内蕴，须兼苦降之味，以防火炎竭泽之虞。盖煤为水土之精，人食其长气于阴中之阳。所以力能壮火伤阴。可不预为调制乎？复有车尘马足之劳，不内外因之候，又宜导气和中，不宜升发温补。若以南方内伤劳倦例治之，愈益其壅满矣。然燕与晋鲁皆北，燕则左诃右岱，地气最厚，鲁虽偏居艮土，风气已北，晋抵关西，惟一河之限。元气之充实，大率相类，其治亦相类。中央正中之位，水土平湿，万类各得其和，四序各行其令。民虽食杂不劳，而多痿厥寒热者，良由水土平湿使然。以其食杂不劳，元气平治所伤亦轻，故导引按蹻，便可愈之，不必毒药内治，针石外治也。然此言平气所致，若伤寒卒病，其可拘于此例乎？盖中央虽居正位，四维八埏之气，皆得干之，所以仲景有寒热补泻之不同。立法皆随病制宜，以为天下万世则，而于中州更宜。按：仲景为南阳圣医，吏治长沙，皆不离洛楚之地。夫洛与楚，皆居中央，而楚则交界江右，稍偏于南所以一切温补，皆为掣肘，以其地气浑厚，民多温饱，是以不须补益。洛则水土平湿，平湿则气柔，气柔则受补矣。经言，治所以异，而病皆愈者，得病之情，知治之大体也。
