
《伤寒直指》序  ***************************
医乃性命之学而不易精，病于伤寒之证为难治，以其邪既杀厉而传变迅疾也。始太阳，终厥阴，六经病状，出自《内经》，未有方法，盖上古以针砭为工耳。逮汉张仲景撰《伤寒论》，而三阳三阴、传经、直中、两感、正病、合病、并病之旨始备。设三百九十七法，一百一十三方。条晰病情，区画经络，候察色脉，分别阴阳、邪正、虚实、表里昭然，以垂万世，为立法制方之祖。惜其书值丧乱散佚。至晋王叔和搜辑成编，失其次第，精义不能贯串，后贤引伸索解，恒叹遗珠。是伤寒书显而犹晦矣。窥其一句之内，只字之间，仲景力具史笔，岂肯忽略，以负后人。核其原论，可想见诸篇条理之断续纷坛者，乃遗文脱漏也。顾一经之中，病象多端，而主方只一最可疑也。如太阳伤寒主麻黄，中风主桂枝，治表之剂也，在里者亦可主于是乎？或谓从太阳所传，故以二汤为主。然表里悬殊，乌能概治。至三阳并病、厥阴、及瘦暍霍乱等篇，文情舛错，有论无方。昧者不察，动口称之，举手法之，往往贻误。《内经》曰：人之伤于寒也，则为病热，初则应表，次则应和，终则应清、应下、应温、应补，各有随时调度。凡病层次，大法皆然，古今一理。麻桂辛温表药，混行直任，能无偏弊者乎？况仲景谆诫执方，明示禁条，经虽同而表里异，岂事一方以该六法之后先乎？夫法者，体也；方者，用也，相须而不相悖也。且三百九十七法，考之终未合数。王安道《溯洄集》辨之甚详。即所引《内经》，分叙六经形证。如阳明篇无目痛，少阳篇言胸胁满而不言痛，太阴篇无嗌乾，厥阴篇无囊缩。若此者，非无是证而勿论也，实有以脱之耳。书非仲景全壁，明矣。读仲景书，要知病情传变，乃所患之经也，不可不循理推求，治法方药，乃救病之权也，不可不随机活变。抑或人地不同，风俗偏尚，邪气为患则一，传经变病则一，勿作印定，始有见道之日。（健）于此备尝辛苦，稍知滋味，不得不为仲景辨。前辈发挥伤寒，奚止汗牛充栋。然能道其所以然，未尽所以然之妙，致后来之士犹豫趑趄，毫釐千里，道日远而日离矣。（健）后学，匪敢尚论古今。窃念人生疾苦，惟伤寒变幻叵测，故不惜心力，愿求根抵，以究差失。幸得林观子《伤寒折衷》，汇集诸家议论，参阅之久，不觉神游象现。奈板烬书少，未克流通宇宙，冀图复刻，尚乏其人。虽然，伤寒注疏，观子蒐罗殆遍，但未釐剔是否，恐学者泥于趋向。因不揣荒陋，选精节约而复编之。凡有疑窦，悉补管见，以发前贤未尽之蕴。方之不合于证，有误于人者，更参脉舌之显晦，取先哲变通良法，斟酌损益，以体仲景大旨，而轨伤寒之实际，质诸高明，务期有济于世耳。许学士云：余读仲景书，师仲景法，未尝守仲景方。古今以为善得仲景之心者。即（健）校补直指之意，虽未能具见仲景面目，然以仲景之心为心，补偏救弊，非摘前人之疵，实补前人之阙，为学者因时制宜之助云。
时乾隆二十四年岁次己卯春正上浣之吉
后学上海强健顺之撰

《伤寒卒病论》集  ***************************
论曰：余每览越人人虢之诊，望齐侯之色，未尝不慨然叹其才秀也。怪当今居世之士，曾不留神医药，精究方术，上以疗君亲之疾，下以救贫贱之厄，中以保身长全，以养其生。但竞逐荣势，企踵权豪，孜孜汲汲，惟名利是务。崇怖其末，忽弃其本，华其外而悴其内，皮之不存，毛将安附焉！卒然遭邪风之气，婴非常之疾，患及祸至，而方震慄。降志屈节，钦望巫祝，告穷归天，束手受败。齎百年之寿命，持至宝之重器，委付凡医，恣其所措。咄嗟呜呼。厥身已毙，神明消灭，变为异物，幽潜重泉，徒为啼泣。痛夫！举世昏迷，莫能觉悟。不惜其命，若是轻生，彼何荣势之云哉？而进不能爱人知人，退不能爱身知己，遇灾值祸，身居厄地，濛濛昧昧，蠢若游魂。哀乎！趋世之士，驰竟浮华，不固根本，忘躯徇物，危若冰谷，至于是也。余宗族素多，向馀二百。建安纪年以来，犹未十稔，其死亡者三分有二，伤寒十居其七。感往昔之沦丧，伤横夭之莫救，乃勤求古训，博採众方，撰用《素问》《九卷》《八十一难》《阴阳大论》《胎胪》《药录》、并平脉辨证，为《伤寒卒病论》，合十六卷。虽未能尽愈诸病，庶可以见病知源。若能寻余所集，思过半矣。夫天布五行，以运万数，人禀五常，以有五脏。经络腑俞，阴阳会通，玄冥幽微，变化难极。自非才高议妙，岂能探其理致哉。上古有神农、黄帝、岐伯、伯高、雷公、少俞、少师、仲文，中世有长桑、扁鹊，汉有公乘阳庆及仓公。下此以往，未之闻也。观今之医，不念思求经旨，以演其所知。各承家技，终始顺旧。省疾问病，务在口给。相对斯须，便处汤药。按寸不及尺，握手不及足。人迎趺阳，三部不参，动数发息，不满五十。短期未知决诊，九候曾无彷彿。明堂阙庭，尽不见察，所谓管窥而已。夫欲视死别生，实为难矣。孔子云：生而知之者上，学则亚之，多闻博识知之次也。余宿尚方术，请事斯语。
长沙守南阳张机著

《伤寒论》序  ***************************
夫前圣有作，后必有继而述之者，则其教乃得著于世矣。医之道源自炎黄，以至神之妙，始兴经方。继而伊尹，以元圣之才撰成汤液，俾黎庶之疾疢，咸遂蠲除，使万代之生灵，普蒙拯济。后汉张仲景，又广汤液为《伤寒卒病论》十卷，然后医方大备。兹先圣后圣，若合符节。至晋太医令王叔和，以仲景之书撰次成叙，得为完帙。昔人以仲景方一部为众方之祖，盖能继述先圣之所作。迄今千有馀年，不坠于地者，又得王氏阐明之力也。伤寒十卷，其言精而奥，其法简而详，非寡闻浅见所能颐究。后虽有学者，又各自名家，未见发明，仆乔业医，自幼徂老，耽味仲景之书五十馀年矣。虽粗得其门而近升乎堂，然未入于室，常为慊然。昨者，邂逅聊摄成公，议论该博，术业精通，而有家学。注成伤寒十卷，出以示仆。其三百九十七法之内，分析异同，彰明隐奥，候陈脉理，区别阴阳，使表里昭然，俾汗下而灼见。百一十二方之后，通明名号之由，彰显药性之主，十剂轻重之攸分，七精制用之斯见，别气味之所宜，明补泻之所适。文皆引《内经》，旁牵众说，方法之辨，莫不允当。实前贤所未言，后学所未识。是得仲景之深意者也。昔所谓慊然者，今悉达其奥矣。亲觌其书，诚难默默。不揆荒芜，聊序其略。
时甲子仲秋日，洛阳严器之序

《伤寒论》序  ***************************
夫《伤寒论》，盖祖述大圣人之意，诸家莫其伦拟。故晋皇甫谧序《甲乙针经》云：伊尹以元圣之才，撰用神农本草，以为汤液。汉张仲景论广汤液，为十数卷，用之多验。近世太医令王叔和，撰次仲景遗论甚精，皆可施用。是仲景本伊尹之法，伊尹本神农之经，得不谓祖述大圣人之意乎。张仲景汉书无传，见《名医录》云：南阳人，名机，仲景乃其字也。举孝廉，官至长沙太守。始受术于同郡张伯祖。时人言识用精微过其师。所著论其言精而奥，其法简而详，非浅闻寡见者所能及。自仲景于今八百馀年，惟王叔和能学之。其间如葛洪、陶弘景、胡洽、徐之才、孙思邈辈，非不才也，但各自名家，而不能修明之。开宝中，节度使高继冲曾编录进上。其文理舛错，未尝考正。历代虽藏之书府，亦阙于雠校。是使治病之流，举天下无或知者。国家诏儒臣校正医书，臣奇续被其选。以为百病之急，无急于伤寒。今先校定张仲景《伤寒论》十卷，总二十二篇，证外合三百九十七法，除复重定有一百一十二方。今请颁行。
太子右赞善大夫臣高保衡、尚书屯田员外郎臣孙奇、尚书司封郎中秘阁校理臣林亿等谨上

《伤寒论》读法  ***************************
读伤寒书，须识仲景以史行文，有纲有目。如六经篇起句称伤寒者，因伤于寒，称中凤者，因中于风，为病之总名耳。或在三阳，或在三阴，传经入腑，表里寒热，汗下攻补之法，俱在下句分别。一节一条类如此也。其在三阳，称太阳病云云者，乃太阳初受邪，本经之表证也。其传者，曰传某经云云也。若传阳明，则曰伤寒二三日阳明病，此即太阳传经之里证也。竟称阳明病起者，乃阳明本经受邪之表证也。若传少阳，则曰伤寒三四日少阳病，此是阳明递传之半表半里证也。竟称少阳病者，乃少阳本经受邪之证也。其在三阴称太阴病起者，乃邪入太阴本经自病也。曰伤寒四五日太阴病者，此属三阳递传之里证也。称少阴病起者，乃直中少阴本经之阴证也。曰伤寒五六日少阴病者，此太阴递传少阴之里证也。称厥阴病者，乃寒中本经之阴证也。曰伤寒六七日厥阴病者，此递传三阴经尽，而多入腑之下证也。但称伤寒病而散见于诸经者，阴阳寒热，表里无定，非本经自病，必他经传来。或表里兼行，或经腑兼见，或阴阳错杂，或寒热备具，盖非一种而治亦不同。其并病，则曰某经与某经并病。其合病，则曰某经与某经合病。类如此也。其过经证、瘥后证、及痓暍风湿温疫等证、妇人伤寒，俱各纲举目张。总要得其起句之纲，然后能知下文之目。明此大旨，始易读仲景书，而可悟伤寒之奥义。但其文法不一，有倒插、有影射、有遗漏、有误次。遥遥千古，终不是仲景全壁矣。然伤寒大法，必遵仲景。循其绳墨以审证处治，即不能尽对针锋，亦不失法家分寸。俾自信而人能信之，毋自误而更误人。嘘枯吹生，舍仲景何以救伤寒之危急哉！奈书因散佚，辞不达意，所赖历代名家见解，后人得以趋向。运用之妙，存乎其人。孟子曰：说诗者，不以文害辞，不以辞害志，以意逆志，是为得之。读仲景书当如孟子所云。读仲景《伤寒论》而不以意逆志，未得为善读仲景书，乌足明伤寒之道哉！
强健述

《伤寒直指》总论  ***************************
窃惟伤寒，证多传变，非仲景著论以始之，后世孰能开此法门。人但知宗《内经》病热一语，罔识三阴直中之候。而麻附细辛之温经散寒，理中四逆白通通脉之回阳救阴，有斡旋造化之功，垂万世不易之法。无仲景则伤寒何所据。惜其书遭散佚，叔和编次失序，未免难明易误。历代名医参互考订，是是非非，大抵随文释义者多，抉疑补漏者少。欲求全壁，实难得焉。固非潜心会悟，阅历揣摩，则伤寒深奥岂容易言。何怪乎学者视为畏途，无人能破千载之弊，以人仲景之室。虽然，精伤寒者，代不乏人。其间非无名言至论，但未通盘了澈。观林氏《折衷》，则牝牡判然。（健）稔悉箇中可否，不自揣量，纂此《直指》。志在开门见山，一望可即。然必读之有法，庶用之有效。读伤寒者，要识仲景纲目，始知旨趣之攸归。辨伤寒者，能味诸家精义，乃悟是非之迥别。纵千门万户，亦不觉头头是道矣。夫邪之轻重，在乎阴阳；病之浅深，在乎虚实；治之缓急，在乎表里；方之出入；在乎寒热。八要明而六法备，任其异同，极其传变，不越情理二字。意见得到，则亢害承制无遁情，逆从正反无偏弊。奈前贤议论，散见诸书，未得挚其纲领，以示进步之阶，故特举而论之，俾趋向不致多歧。是书也，精义在于注中，注有未尽，又当著眼于名论，如王安道之分晰异同。明伤寒即病，温暑晚发，时行寒疫，风疟风温温疫等证之不得与伤寒同法。辟《活人书》《原病式》之谬论，至切也。陶节庵之审证辨脉，别阴阳盛衰，悉传经直中之旨。再经过经之惑，摘成聊摄朱奉议之误解，处方用药之要，斟今酌古，至当也。王海藏、吴仁斋、王宇泰、李士材辈之阴阳偏胜，标本后先，察色验舌，方土异宜；李东垣、朱丹溪之除邪养正，根柢脾胃，皆至精也。此等文字，羽翼仲景大道，透达伤寒神髓，可谓取之无尽，用之不竭者矣。熟玩而精思之，不患道之不明，而患人之不自悟尔。嗟夫！伤寒疑窦集此诸家精粹，（健）又补其阀略，已足发明。唯是方剂乃下咽救病之物，死生系之。群贤独少指迷，因循附和，所谓无人能破千载之弊者，在是，可不为之区别乎？夫医在于识病，去病全在处方。病识则决断无差，方对则治疗不误。其或决断虽是，而方不中病，病之死生，犹反掌焉。务当切理得法，不事刻画，仍合古人心印，始为高手。仲景书既不全，证论与方恒多相悖而难用者，若不穷究而详绎之，何以慰仲景，以度后世之人？因表而出之。如太阳篇中，下后脉促胸满，桂枝去芍药；微恶寒者，加附子汤；脉浮微热，表未解，小便不利，五苓散；邪陷胸中之桅豉汤；脉浮自汗，小便数，脚挛急，加烧针之柴胡、龙骨、牡蛎汤，烧针令汗。针处核起，必发奔豚之桂枝加桂汤；半表半里证而咳之，人参、姜、枣、加五味子、乾姜之小柴胡。阳明篇中，大便硬，渴欲饮水之五苓散；伤寒六七日目中不了了，无表里证，大便难者之大承气。少阴篇中，下利不止，便脓血之桃花汤；咽中痛之半夏散。厥阴篇中，伤寒脉促，手足厥逆者之可灸。诸如此类，不胜枚举。皆证不合方，方与证碍，极难信任者。不得不逐一釐剔，酌诠变通良法以疗之。吁！仲景法祖，原为万世准则。其书之扞格难通者，盖因残缺失次，注解未莹，是以千百年来，疑信相半。前贤纵有发挥，犹未悟仲景当日著书，因感触而发，拟议之作。虽与《灵》《素》相表里，究非经验成案。独丹溪识此来历，而序《格致论》云：夫假说问答，仲景之书也。能知其如此，则从事伤寒，思过半矣。乃今世浇质薄，证变异常，古方今病，岂尽宜然。所以动辙得咎，裹足于伤寒之门，莫之能读，莫之能治。即或治之，无非循墙扪壁，混以杂病方药浪施，殊失仲景大法。积习相沿，贻人夭枉而莫之醒也。古人云：欲流之清必洁其源。既感林观子汇集之难，（健）复淘洗黑白，直指是非。庶几有济于世，无误于医，可以相忘乎畏途矣。
强健撰

《伤寒直指》凡例  ***************************
凡古圣贤载道之书，辞虽简而意义深，不以错杂为体。仲景医方法祖，立言岂肯如棼丝断梗者乎？乃《伤寒论》缘散佚之馀，叔和编次失序，故奥旨难明，学者艰于措手。盖条理既差，则病象迥异。世降智卑，更多以讹传误。浙西林观子，讨究有得，立心济世，将仲景书，汇集诸家注论，纂《折衷》二十卷，为伤寒善本，仲景之功臣也。不谓板毁祝融，世未尽窥其要，以识仲景之微，徒叹望洋。（健）不揣谫陋，凛承师训，（先业师姓李，字揆文，明太医。与参先生之孙，修之先生之子。本籍浙宁，流寓上海，世为名医。家著《证治汇补》，旧德堂医案行世）。感切向往。阅历之久，稍知箇中底蕴。乃校林本，去浮取实而补辑之，以政有道。素怪术家著作，类多隐晦，或因假手于人，或系坊间剿袭，最足误世。兹皆出自心裁，言则必穷根抵，直指是非。故名书曰《直指》。
林氏《折衷》，意在分门别类。将叔和原本移前掇后，聚证就方，未尝无当。然念仲景书既散怯，赖叔和编辑成帙，以垂不朽。即有舛错，其来已旧。比之儒书错简，朱子尚不敢易。此亦法祖遗经，安可任意更张？倘百世而下再有变动，则伤寒论不可问矣。兹仍宗叔和条目，存古制也。
成氏注，乃《伤寒论》之嚆矢。引经据证，辞意虽未尽当，然亦十得六七。悉载原注，略节其间字，贵简练耳。
林本《集解》最备，未免雷同重复，恐反滋惑。今补其精而删其谬，俾读者一往即诣，毋事旁罗贻隙也。
伤寒最难发明，前辈论言充栋，后学安能遍较短长。试观儒理，尚有龃龉。况乎医道，更可标异。大率自欲翻案，不难放倒前人。而穿凿不遗馀力，如喻嘉言之以禅说医，几成魔录。又限以法律，非胶柱鼓瑟乎？先哲云：医者，意也，理也。若证论悖理，乌足以发？是本取意理之当者集之，少有不逮，补《直指》以决之。倘未尽渊微，将俟后之君子。
伤寒原方一百一十有三，而失其一。古本即列病条之下，与证论互见。恐妨读法，因检出，另汇一卷，冀便览焉。
望色，寓神明之鉴，医道第一层功夫。伤寒书略而未备。今遵《内经》大旨，採集一篇，以便参究。至舌法图象，乃伤寒之指南，表里、虚实、阴阳、寒热、死生明验在是，悉依《金镜》绘注，合为一卷。
类证，创自《活人书》，而备于《准绳》。为帙既广，则难研究。若《伤寒括要》等，又觉太简。坊本虽多，未必尽善。兹宗林本，选集诸家证治，繁简适中，而变通之法颇备，堪与仲景书相表里。倘遇证变错杂之际，提纲挈领，多所裨益。此伤寒头绪，所宜究也。
伤寒诸家名论，玉石不同。今择其善者集之，最能资助见识，羽翼大道。
附方，乃诸先哲治伤寒变通良法，从类证，及增补条注录出，汇成一卷。以备因时制宜，有裨运用。
六经形证，文情互出，不逐一结束，学者难窥头项。如上下文病象不相涉者，另起段界之；句法前用空格；紧要精切处用空格；诸家注述亦用空格以标出。各有眉目易览。
仲景序《伤寒论》，合十六卷，因遇散失，叔和编为十卷。后世诸家增注，分卷不一，先后详略，皆非仲景之旧。今从叔和原本编次。辨平脉法一卷，伤寒序例一卷，六经形证五卷，原方一卷，望色舌法一卷，类证四卷，附方一卷，诸家名论二卷，共合一十六卷。


卷一  ——————————————————————————————————————————————————————————————————————————————————————————

辨平脉法第一  ***************************
（经文下初注，皆成氏原本，兹不著成氏者，省文耳。）
问曰：脉有阴阳者，何谓也？答曰：凡脉大、浮、数、动、滑，此名阳也；脉沉、涩、弱、弦、微，此名阴也。凡阴病见阳脉者生；阳病见阴脉者死。（《内经》曰：「微妙在脉，不可不察。察之有纪，从阴阳始。始之有经，从五行生。兹首论阴阳，以脉从阴阳始也。阳脉有五，阴脉有五，以脉从五行生也。阳道常饶，大、浮、数、动、滑五者，比之平脉也有馀，故谓之阳。阴道常乏，沉、涩、弱、弦、微五者，比之平脉也不及，故谓之阴。伤寒为病，邪在表则见阳脉，邪在里则见阴脉。阴病见阳脉主生者，邪气自里之表，欲汗而解也。如厥阴中风，脉微浮，为欲愈。不浮，为未愈是也。阳病见阴脉主死者，邪气自表入里，正虚邪胜，如妄言谵语，脉沉细者死是也。《要略》曰：诸病在外者可治，入里即死。此之谓也。三阳曰：阴病阳脉，邪气虽盛，而元气未脱也。阳病阴脉，邪气既盛，而元气已脱也。此皆初起之阴证阳证脉法，非后来自表之里，自里之表之辨。若邪气传里，焉能复之表而发汗。况邪气入里，乃阳证传阴之常，岂可遽断为死乎？惟阳证脉沉，则阴脉见矣。沉又不数，反见微弱，方是死脉。非元气脱而何？成注未妥。健曰：成氏以厥阴中风，脉微浮欲愈，为自里之表者生。但此是厥阴带表之脉，非阴证阳脉者比。谬矣。）
问曰：脉有阳结阴结者，何以别之？答曰：其脉浮而数，能食，不大便者，此为实。名曰阳结也。期十七日当剧。其脉沉而迟，不能食，身体重，大便反硬，名曰阴结也。期十四日当剧。（结者，气偏固结。阴阳之气，不得而杂之也。阴中有阳，阳中有阴，阴阳相杂以为和，不相杂以为结。今浮数，阳脉也，能食，不大便，里实也，为阳气固结，阴不得而杂之，是名阳结。沉迟阴脉，不能食，身体重，阴病也。阴病见阴脉，则当下利，反大便硬者，为阴气固结，阳不得而杂之，是名阴结。伤寒之病，日传一经者，经尽当愈。阳结为火，至十七日传少阴水，水能制火，火邪解散则愈。阴结为水，至十四日传阳明土，土能制水，水邪解散则愈。彼邪气结甚，水不能制火，土不能制水，故曰剧。《内经》曰：一候后，则病甚。三候后，则病危也。观子：浮而数，能食，为脉证俱属阳。故不大便者，曰阳结。沉而迟，不能食，体重，为脉证俱属阴。故不大便者，曰阴结。阴病当下利，不当结硬，故曰反也。小柴胡证，邪在半表半里者，为阳微结。少阴病为纯阴结，皆可与此互论也。）
问曰：病有洒淅恶寒，而复发热者何？答曰：阴脉不足，阳往从之，阳脉不足，阴往乘之。曰：何谓阳不足？答曰：假令寸口脉微，名曰阳不足。阴气上入阳中，则洒淅恶寒也。曰：何谓阴不足？答曰：假令尺脉弱，阳气下陷入阴中，则发热也。（一阴一阳之谓道，偏阴偏阳之谓疾。阴偏不足，则阳得而从之。阳偏不足，则阴得而乘之。阳不足，则阴气上入阳中为恶寒。阴胜则寒矣。阴不足，则阳气下陷阴中而发热。阳胜则热矣。兼善：此章论伤寒所以然之理，非病已发于外而言也。凡病伤寒，皆因营卫不足，是以尺寸之脉微弱，外邪因而袭之，使阴阳相乘，故洒淅恶寒，而复发热也。健曰：脉有阴阳、左右、表里、气血也。阴阳脉平，则无病。不平，则邪至而病矣。此恶寒发热，而曰阳从阴乘。成氏随文敷衍，未究其实也。夫洒淅恶寒，凛凛然寒之轻者，但发热而无他证，似属半表半里之柴胡汤证。不必拘于脉之上入下陷。若认定此二句，是《内经》所谓阳虚则恶寒，阴虚则发热。乃论本原，而不与受邪关涉矣。且此曰辨平脉法，盖言阳脉虚则阴邪易入，阴脉虚则阳邪得乘。就其脉，应有如是发端之病耳。阳脉浮阴脉弱者，则血虚。血虚，则筋急也。（阳为气，阴为血。阳脉浮者，卫气强也。阴脉弱者，营血弱也。《难经》曰：气主煦之，血主濡之。血虚则不能濡润，故筋急也。）其脉沉者，荣气微也。（《内经》云：脉者，血之府也。脉实则血实，脉虚则血虚，此其常也。脉沉者，知荣血内微也。观子：伤寒之始，邪气外盛，脉不当沉。若沉者，必荣气内衰，邪陷入而不能鼓也。）其脉浮，而汗出如流珠，卫气衰也。《针经》曰：卫气者，所以温分肉，充皮毛，肥腠理，司开合者也。脉浮汗出，如流珠者，腠理不密，开合不司，为卫气衰也。浮主候卫，沉主候营。以浮沉别营卫之衰微，理固然矣。然衰甚于微，于荣言微，而卫言衰者，以汗出如流珠，为阳气外脱。所以卫病甚于荣也。）荣气微者，加烧针，则血流而不行。更发热而躁烦也。（卫阳荣阴，烧针，益阳损阴。荣气微者，阴虚。阴虚则内热。又加烧针以助阳，不惟两热相合，而荣血不行，必外发热内躁烦也。不岩：流或作留，非。方其始也，虽微而不得不流者，烧针以迫之也。及其既流也，已衰，而复行者，烧针以竭之也。健曰：流者，行动之称。荣旺则血流行，以濡乎四体。荣微则血凝泣，而少充乎经队。如烧针以持之，则血藁而无所行，自然发热躁烦，为阴衰阳亢之象矣。故凡血虚内热之人，切忌辛温香燥之药。何况烧针以热济热，犯伤寒之诫乎。流而不行，乃血为热迫流散而不归正经，故热作，并躁烦也。成氏、不岩，言皆未切。泣，音涩。）脉蔼蔼如车盖者，曰阳结也。（蔼蔼如车盖者，大而厌厌聂聂也。为阳气郁结于外，不与阴气和杂也。宇泰按：车盖，言浮大。即前浮数之阳结也。健曰：车盖，上满下空，即洪脉带浮，有上无下之象。所谓洪大之脉，阴必伤，而阳自亢。凡病得之，俱为凶兆。伤寒家须防其猝然气喘之变。）脉累累如循长竿者，名曰阴结也。（累累如循长竿者，连连而强直也。为阴气郁结于内，不与阳气和杂也。宇泰：长竿者，紧弦也。即前沉迟之阴结也。健曰：长竿体直似弦，累累似泪泪兀兀，如转索而弦紧兼之也。《难经》言：弦紧俱属阴脉，故曰阴结。此阴结乃伤寒之邪。结于太阳而为表证。宇泰指为即前沉迟之阴结，非是。然百病不宜弦紧之脉，乃木剋土候，胃气受困，已乏生机。弦而软，其病轻。弦而硬，其病重。紧类乎硬，直至如竿，岂非阴邪盛极所致。须慎重为治。）脉瞥瞥如羹上肥者，阳气微也。（轻浮而主阳微也。健曰：羹上肥，无根之极。瞥瞥，忽见忽无之象，已属死脉矣。）
脉萦萦如蛛丝者，阳气衰也。（萦萦，滞也。若萦萦葱葱之不利，如蛛丝者，至细也。微为阳微，细为阳衰。《内经》曰：细则气少，故以至细为阳衰。宇泰：萦萦收卷也，有回旋之义。健曰：脉若绝若连为萦萦如蛛丝之细，已见气血将绝之象，岂特阳衰而然也。）脉绵绵如泻漆之绝者，亡其血也。（绵绵，连绵而软也。泻漆之绝者，前大而后小也。脉阳气前至，阴气后至。故脉前为阳气，后为阴气。前大后小，则阳气有馀，阴气不足，故知血亡。）脉来缓时一止，复来者，名曰结。脉来数时一止，复来者，名曰促脉。阳盛则促，阴盛则结，此皆病脉。（脉一息四至曰平，一息三至曰迟，小快于迟曰缓，一息六至曰数。时有一止，阴阳之气不得相续。阳行也速，阴行也缓。缓以候阴，若阴气胜而阳不能相续，则脉来缓时一止，数以候阳。若阳气胜而阴不能相续，则脉来数时一止。伤寒有结代之脉，动而中止，不能自还，为死脉。此促结之脉，是阴阳偏胜，而时一止。即非脱绝，而止云此皆病脉。宇泰：结、促、代，皆动而中止。但自还为结促，不能自还为代，无常数为结促，有常数为代结。促为病脉，代为死脉，不可不辨。仁斋：凡热极发斑发喘者，脉促。健曰：气为橐龠，血如波澜，气阳血阴，阴阳和平，脉来合度。阳盛则火亢，气粗而脉促。阴盛则寒凝，血泣而脉结，此本原盛衰之象。若伤寒阳盛，热邪结滞气分，经血狂乱，而脉数且促。阴盛，则寒邪结滞血分，经气壅遏而脉缓且结。故云病脉宜作两层看法。兹发明之，以佐前辈不逮。）阴阳相搏，名曰动。阳动则汗出，阴动则发热。形冷恶寒者，此三焦伤也。（动为阴阳相搏。方其阴阳相搏而虚者，则动。阳动为阳虚，故汗出。阴动为阴虚，故发热也。如不汗出发热，而反形冷恶寒者，三焦伤也。三焦者，原气之别使，主行气于三阳。三焦既伤，则阳气不通而微，致身冷恶寒也。《要略》曰：阳气不通者身冷。经曰：阳微则恶寒。健曰：脉之往来至数，俱称为动。《灵枢》十二中皆有动脉。若伤寒阳动，应察人迎之表，阴动按气口之里。凭缓急而究寒热，庶无遁情。）若脉数见于关上，上下无头尾，如豆大，厥厥动摇者，名曰动也。（《脉经》云：阳出阴入，以关为界。关为阴阳之中也。若数脉见于关上，上下无头尾，如豆大，厥厥动摇者，是阴阳之气相搏也。故名曰动。宇泰：阳升阴降，交通上下，往来于尺寸之内。冲和安静，乌有所谓动哉。惟夫阳欲降而阴逆之，阴欲升而阳逆之，两者相搏，不得上下，鼓击之势，隆然高起，而动脉之形著矣。然必见于关上，何也？关，阴阳之中也。不于此见，而谁见乎？安常：关位前三分为阳，后三分为阴。若当阳寸口动而阴静，法当有汗而解。《素问》曰：阳加于阴，谓之汗是也。若当阴连于尺动，而阳静，则发热。《素问》曰：尺粗为热中是也。若大汗后，形冷恶寒者，三焦伤，是死证也。按阴阳之气，宁谧则实，躁动则虚。阴动则阳虚，故不能卫于肤腠而汗出。阴动则阴虚，故不能濡于肌肉而发热。仲景云：阳微则恶寒，阴微则发热。厥厥动摇者，自为动摇，不与三部相混。如人在众人中，不与众合，名之为厥厥也。）脉阳浮大而濡，阴浮大而濡。阴脉与阳脉同等者，名曰缓也。（阳脉，寸口也。阴脉，尺中也。上下同等，无有偏胜者，是阴阳之气和缓，非若迟缓之有邪也。阴阳偏胜者，为结，为促。阴阳相搏者，为动。阴阳气和者，为缓。学者不可不知也。健曰：阴阳同等，浮大而孺，名之曰缓。盖缓为胃气之脉，不主于病，是缓而有神也。今浮大而濡，有类虚脉矣。虚合四形，浮大迟软，此近似之。非阿阿而缓者比。）脉浮而紧者，名曰弦也。弦者，状如弓弦，按之不移也。脉紧者，如转索无常也。（《脉经》云：弦与紧相类，以弦为虚，故虽紧如弦，而按之不移。不移，则不足也。经曰：弦则为减，以紧为实。是切之如转索无常，而不散。《要略》曰：脉紧如转索无常者，有宿食也。叔微：少阳之气，通于春。春脉弦者，以应春阳时令之脉也。如浮大而弦，浮滑而弦，浮数而弦，皆为阳也。若沉数而弦，沉涩而弦，沉细而弦，皆为阴证之脉也。仲景脉分阴阳二用之理，其义微矣。健曰：弦主厥阴，风木之象。仲景以为阴，叔和以为阳。《六经篇》又曰：尺寸俱弦，少阳受病，乃半表半里之诊明矣。此浮而紧，曰弦者，当分左表右里。浮为风而紧为寒，如转索无常者，乃寒邪夹食为患之候也。）脉弦而大，弦则为减，大则为芤。减则为寒，芤则为虚，寒虚相搏，此名为革。妇人则半产漏下，男子则亡血失精。（弦则为减，减则为寒。寒者，谓阳气少也。大则为芤，芤则为虚。虚者，谓血少不足也。所谓革者，言其既寒且虚，则气血改革，不循常度。男子得之，为真阳减，而不能内固，故主亡血失精。妇人得之，为阴血虚，而不能滋养，故主半产漏下。健曰：易卦革，去故也，改故从新之谓。形弦大而中空似芤，如按鼓皮之象。夫人气血充溢，六脉阿阿，而无他故。因于外感内伤。以致精神消耗，乃现此脉。弦为减，则阳气不足而寒。大为芤，则阴血不足而虚。寒虚相搏，邪正交侵，而有去故之义，此为革脉也。然亦有暴得此脉，而可愈者。经曰：三部脉革，长病得之死，猝病得之生。不可不知也。芤，音扣。）
问曰：病有战而汗出，因得解者，何也？答曰：脉浮而紧，按之反芤，此为本虚。故当战而汗出也。其人本虚，是以发战。以脉浮，故当汗出而解也。（浮为阳，紧为阴。阴阳争则战，邪气将出，邪与正争。其人本虚，是以发战。正气胜则战。战已复热，而大汗出也。健曰：浮紧是表邪盛于阳分。反芤是阴气虚，而不能和阳以作汗。当于表剂中，投养血之品，以和营卫，则不战而汗可出也。战即抖也，抖则表气通，而里气外越，故得汗，是正胜邪也。如战而无汗，有复战者，有再战者，若终无汗者，正衰邪胜，难治之证矣。）若脉浮而数，按之不芤，此人本不虚。若欲自解，但汗出不发战也。（浮数，阳也。本实阳胜，邪不能与正争，故不发战也。）问曰：病有不战而汗出解者，何也？答曰：脉大浮数，故知不战，汗出而解也。（阳胜则热，阴胜则寒，阴阳争则战。脉大浮数，皆阳也。阳气全胜，阴无所争，何战之有？）问曰：病有不战不汗出而解者，何也？答曰：其脉自微。此以曾发汗，若吐，若下，若亡血，以内无津液。此阴阳自和，必自愈。故不战不汗出而解也。（脉微者，邪气微也。邪气已微，正气又弱，脉所以微。既经发汗吐下，亡阳亡血，内无津液，则不能作汗。得阴阳气和，而自愈也。海藏：战而后解者，太阳也。不战有汗而解者，阳明也。不战无汗而解者，少阳也。）欲自解者当先烦，乃有汗而解。何以知之？脉浮，故知汗出解也。（烦，热也。邪气还表，则为烦热。汗出而解，以脉浮，故为邪还表也。）
问曰：伤寒三日，脉浮散而微，病人身凉和者，何也？答曰：此为欲解也，解以夜半。脉浮而解者，濈然汗出也。脉数而解者，必能食也。脉微而解，必大汗出也。（伤寒三日，阳去入阴之时，病人身热，脉浮数而大，邪气传也。若身凉和，脉浮数而微者，则邪气不传而欲解也。解以夜半者，阳生于子也。脉浮，濈然汗出解者，邪从外散也。脉数能食而解者，胃气和也。脉微大汗出而解者，邪气微也。宇泰：上脉微，故不汗出而解。此脉微而解，必大汗出。上以曾经吐下亡血，邪正俱衰，不能作汗而解。此以未经汗下，血气未伤，正盛邪衰，故大汗出而解。）
问曰：脉病欲知愈与未愈者，何以别之？答曰：寸口、关上、尺中，三处大小浮沉迟数同等，虽有寒热不解者，此脉阴阳为和平，虽剧当愈。（三部脉均等，即正气已和。虽有馀邪，何害之有？三阳曰：三处浮沉迟数同等者，非如成云均等也。照本部应得脉看，如肺脉当浮，肾脉当沉之谓也。宇泰：阴阳偏而为病，平而为和。故寸关尺脉皆同等，为阴阳和平而自愈。健曰：此当但察其三部。同是一脉，为和而同等，不在浮沉迟数上究。）凡得病，厥脉动数，服汤药更迟，脉浮大减小，初躁后静，此皆愈证也。（动数之脉，邪在阳也。变迟者，阳邪愈也。浮大之脉，邪在表也。复减小者，表邪散也。病初躁乱者，邪所烦也。汤入而安静者，药胜病，是以为愈。）凡病若发汗，若吐，若下，若亡津液，阴阳自和者，必自愈。（重亡津液，则不能作汗。脉见阴阳自和，虽不汗，亦自愈矣。）
立夏得洪大脉，是其本位。其人病身体苦疼重者，鬚发其汗。若明日身不疼不重者，不须发汗。若汗濈濈自出者，明日便解矣。何以言之？立夏得洪大脉，是其时脉，故使然也。四时仿此。（脉来应时，为正气自固。虽外感邪气，但微自汗出，而亦解尔。《内经》曰：脉得四时之顺者，病无他。观子：四时当令之气，即本脏旺气也。正气旺，邪自不容矣。体犹疼重者，营卫未和也。故一汗即愈，不疼重者，邪已散也。或不汗亦愈，或自汗亦愈。）
问曰：凡病欲知何时得，何时愈？答曰：假令夜半得病，明日日中愈。日中得病，夜半愈。何以言之？日中得病，夜半愈者，以阳得阴则解也。夜半得病，明日日中愈者，以阴得阳则解也。（日中得病阳受之，夜半得病阴受之。阳不和，得阴则和，是解以夜半。阴不和，得阳则和，是解以日中。经曰：用阳和阴，用阴和阳是也。）
寸口脉浮为在表，沉为在里，数为在腑，迟为在脏。假令脉迟，此为在脏也。（经曰：诸阳浮数为乘腑，诸阴迟涩为乘脏。宇泰：《九难》曰：数者，腑也；迟者，脏也。数则为热，迟则为寒。诸阳为热，诸阴为寒。故以别知脏腑之病也。此伤寒分三阳三阴证之总诀与。观子：古人所谓寸口，俱通三部而言，非仅指关前为寸口脉也。）
趺阳脉浮而涩，少阴脉如经也。其病在脾，法当下利。何以知之？若脉浮大，气实血虚也。今趺阳浮而涩，故知脾气不足，胃气虚也。以少阴脉弦而浮，才见此为调脉，故称如经也。若反滑而数者，故知当屎脓也。（趺阳者，胃之脉。诊得浮而涩者，脾胃不足也。经曰：脉浮而大，浮为气实，大为血虚。若脉浮大，当为气实血虚。此非也。今趺阳脉浮而涩，浮则胃虚，涩则脾寒。脾胃虚寒，则谷不消，而水不别，法当下利。少阴，肾脉也。肾为肺之子，为肝之母。浮为肺脉，弦为肝脉。少阴脉弦而浮，为子母相生，故云调脉。若滑而数者，客热在下焦，使血流腐而为脓，故屎脓也。损庵：趺阳，一名冲阳，一名会元，在脚背上，去陷谷三寸，乃足阳明先天之动脉也。胃者，水穀之海，五脏六腑之长。若胃气已惫，水穀不进，穀神已去，脏腑无所禀受，其脉不动而死也。故必诊趺阳以察胃气焉。切脉轻重，为气血之分。浮而大者，轻取有馀，重按不足，故为气实血虚之诊。轻取不大而涩，知脾胃气不足矣。不足则转输失职，而下利。见下利，属少阴。经曰：肾主二便，故云少阴如经。少阴之脉微细沉紧。此以弦而浮为调者，最宜活看。应弦浮而反滑数，所以知其便脓，此桃花汤证也。少阴动脉，在足内踝后跟骨上，名曰太溪。屎，音矢。）
寸口浮而紧，浮则为风，紧则为寒。风则伤卫，寒则伤营。营卫俱病，骨节烦疼，当发汗也。（《脉经、云：风伤阳，寒伤阴。卫为阳，营为阴。风为阳，寒为阴。各从其类而伤也。易曰：水流湿，火就燥者，是矣。卫得风则热，营得寒则痛。营卫俱病，故骨节烦疼。当与麻黄汤发汗则愈。宇泰：风，阳物也。其体在外，其伤在卫。飘然流行于上者，其脉不得不浮也。寒，阴物也。其体在中，其伤在营。揪然缴急而敛缩者，其脉不得不紧也。营卫俱病，而骨节烦疼，当开户以逐之，麻黄汤发汗是也。观子：既云风寒营卫两伤，何以不主大青龙？盖证仅骨节烦疼，则寒闭腠理为急，故单行发汗耳。健按：上文述趺阳，此忽言寸口，下节又是趺阳，岂非叔和编次失绪，非仲景原本明矣。）
趺阳脉迟而缓，胃气如经也。趺阳脉浮而数。浮则伤胃，数则动脾。此非本病，医特下之所为也。营卫内陷，其数先微。脉反但浮，其人必大便硬，气噫而除。何以言之？本以脉数动脾，其数先微，故知脾气不治，大便硬，气噫而除。今脉反浮，其数改微，邪气独留。心中则饥，邪热不杀穀。潮热发渴，数脉当迟缓。脉因前后度数如法，病者则饥，数脉不时，则生恶疮也。（经，常也。趺阳之脉，以候脾胃，故迟缓为常。若浮数，即为妄下，伤动脾胃，致邪气乘虚内陷也。盖因下里虚，营卫内陷，邪客于脾所为也。何以故？数则动脾。数先微者，脾邪先陷于里也。反但浮者，胃虚脾热，津液干少，大便必硬。《针经》曰：脾病，则善噫。得后与气，则快然如衰，故气噫而除也。脾主消磨水穀。今邪气独留，脾气不治，故心中虽饥，不能杀穀也。脾主为胃行其津液，脾为热烁，故潮热而发渴也。趺阳之脉，本迟而缓，因下后变浮为数。营卫内陷，数复改微，是脉因前后度数本如法，但邪热陷脾而善饥也。脉数不时者，法当改微，而复不微，是邪不传里，但郁于营卫之中，必出自肌皮而生恶疮也。宇泰：胃脉迟缓，其本也。若浮而数，则病矣。胃气伤，故虚，虚故浮。脾气动，故躁，躁故数。知为误下之故。营工之气，脾胃之气所为也。胃伤脾动，则内虚。营卫之气，乘虚内陷。浮数二脉，数脉先退，而浮脉独存，其人必大便硬，气噫而除也。何以言之？本以数脉动脾，脾虽躁动，不能持久，故数脉先改而微，故知脾气不治。脾不治，则孰为津液？津液少，胃中乾燥，故知大便硬。脾病善噫，得后与气，乃衰，故知气噫而除也。本以脉浮伤胃，胃伤则止于伤而已。故浮脉独存，不与数脉俱退，邪气独留于脾，无与于胃。胃中空虚，故饥而思食也。胃能纳，脾不能化，则食而不消。所以然者，脾中真火，乃能杀穀，邪热不能杀穀也。穀不化，反增胃中之热。则潮热而渴，势所必至矣。若数不改微，而改迟缓，病退之后，与未病之前，一息四至，度数如法。如是而饥，饥而能食，食即能化，不为患也。然数脉不改迟缓，非时而见，脾气躁动，肌肉必生恶疮也。）
师曰：病人脉微而涩者，此为医所病也。大发其汗，又数大下之，其人亡血，病当恶寒。后乃发热无休止时。夏月盛热，欲著复衣；冬月盛寒，欲裸其身。所以然者，阳微则恶寒，阴弱则发热。此医发其汗，令阳气微，又大下之，令阴气弱。五月之时，阳气在表，胃中虚冷。以阳气内微，不能胜冷，故欲著复衣。十一月之时，阳气在里，胃中烦热。以阴气内弱，不能胜热，故欲裸其身。又阴脉迟涩，故知血亡也。（微为亡阳，涩为无血，不当汗而强汗之，令病气微。阴气上入阳中，则恶寒，故曰阳微则恶寒。不当下而强下之，令阴气弱，阳气下陷入阴中，则发热，故曰阴弱则发热。气为阳，血为阴。阳以候气，阴以候血。阴脉迟涩，为营血不足。故知亡血。经曰：尺脉迟者，不可发汗。以营气不足，血少故也。损庵：大发其汗，伤阳也，宜其脉微而恶寒。又数大下之，伤阴也，宜其脉涩而发热。阴阳两伤，则气血俱损。而首尾独言亡血，下之亡阴，不必言汗，亦血类故也。健曰：微涩之脉，其人已自气血两虚。况因大汗大下之后，不免乎盛夏恶寒，严冬恶热。阳微阴弱之体，岂能胜冷胜热哉。非是盛夏，直延至盛冬也。）脉浮而大，心下硬，有热，属脏者，攻之，不令发汗。（浮大之脉，当责邪在表。若心下反硬者，热已甚而内结也。有热属脏者，谓别无虚寒，而但见里热。脏属阴，为悉在里，故可攻下之。不可以脉浮大，更与发汗也。《病源》曰：热毒气乘心，心下痞满，宜速下之。）属腑者，不令溲数。溲数，则大便硬。汗多，则热愈。（一本有甚字。）汗少，则便难。脉迟尚未可攻。（虽心下硬，若无里证，但见表证者，病尚在阳，谓之属腑。当先解表，然后攻痞。勿以饮结而利小便。其溲数，大便必硬也。经曰：小便数者，大便必硬。谓走其津液也。汗多，则邪除而热愈；汗少，则邪热不尽，又走津液，必便难也。硬家当下。设脉迟，则里气未实，未可攻也。三阳曰：虽心下硬，亦须脉紧有力，五六日不大便，方可下。虽下之，亦须大柴胡，切不可轻用承气。不然，姑守之。何也？因脉浮大故也。虽云属腑者，病已传里，不当汗矣，但比上文入里浅耳。成氏不当注解表二字。不岩：属腑亦有汗法。此以心下硬，有热，则非汗之所能除也。热愈，作热愈甚看为是。观子：此脉证在两可疑似之间，汗下俱不可轻忽也。心下硬，似内实可攻。然脉浮大，且身热，便非必攻之证。故必审果下于腑，全属于脏者，攻之。不可以犹有外热，为之发汗也。若犹属腑，在欲结未结之际，则无论攻大便不可，即利小便亦忌也。利小便，必溲数。溲数，则大便转硬矣。且属脏之可攻，不可汗，岂独大汗之，其热愈增。即小汗之，亦令便难也。何也？浮大，则本气已虚故发汗，则阳虚转甚。利小便，则阴虚随甚，况攻下之失当乎。然岂特浮大者不可遽攻也。浮迟者，亦如之。迟则均为证，似可攻，而脉非必攻者也。审之，法皆未可攻。心下硬与腹硬满不同。腹满，邪已结聚成实。此但心下硬，或缘表邪未悉收敛入胃，或缘里虚所结，犹属微浅。曰心下，曰反硬，自与非下不可者异矣。节内从脉浮大有热说起，末复结归尚未可攻，义颇显然。经又云阳明病，心下硬满者，攻之。利不止，死。可互证也。此所谓腑，但取与脏相对而言。彼为入里，此犹属外之义，非同便硬属腑之腑也。健曰：伤寒审经腑，而此言脏，盖古文之通称，不可认为真脏之脏。夫脏者，藏精而不泄者也。乌可以攻乎哉？虽心下硬，而脉浮大有热，岂是骤攻属腑之证。不令溲汗，是大法也。言脉迟未可攻，是矣。其或有可攻者，须察硬处，拒按与否，舌现何色。若舌焦黑，中官实邪窒滞，致脉道不利而迟者，须急攻之，庶无他变。脉浮而芤。浮为阳，芤为阴。浮芤相搏，胃气生热，其阳则绝。（浮芤相搏，阴阳不谐。胃气独治，郁而生热，消铄津液，其阳则绝。健曰：浮阳芤阴，是气血两虚之象。胃者，气血之总司。气血既虚，则胃无津液，而邪热愈炽，致成阴虚阳亢，所谓独阳不生，将自绝矣。）脉浮而洪，身汗如油，喘而不休，水浆不下，体形不仁，乍静乍乱，此为命绝也。（病有不可治者，谓邪气胜于正气也。《内经》曰：大则邪至，火则病进。脉浮而洪者，邪气胜也。身汗如油，喘而不休者，正气脱也。水浆不下者，胃气尽也。形体不仁者，营卫绝也。不仁，痛痒不知也。《针经》曰：营卫不行，故为不仁。邪与正争则乱，安则静。乍静乍乱，正负邪胜也。正气既脱，胃气又尽，营卫俱绝，邪气独胜，故死也。宇泰：火之将灭也，必明。脉来浮洪涌盛，此将去人体之兆。再以下文诸证，可必命绝矣。）又未知何脏先受其灾。若汗出发润，喘而不休者，此为肺先绝也。（肺为气之主，为津液之帅。汗出发润，津脱也。喘而不休，气脱也。）阳反独留，形体如烟燻，直视摇头者，心绝也。（肺主气，气为阳。心主血，血为阴。阳反独留者，身体大热，是血先绝，而气独在也。体如烟燻者，身无精华，血绝不荣于色也。心脉挟咽系目，直视者，心经绝也。头为诸阳之会，摇头者，阴绝而阳无根也。卿子：论中凡无血、血绝字面，要看得活。谓阴气先绝可耳。文录：人死者，气绝耳。以簪簪其皮肤，血犹然流出可见。）唇吻反青，四肢□习者，此为肝绝也。（唇吻者，脾之候。肝色青，肝绝则其色见于所胜之部。四肢者，脾所主。肝主筋，肝绝则筋脉引急，发于所胜之分。□习者，振动苦搐搦也。）环口黧黑，柔汗发黄者，此为脾绝也。（脾主口唇，绝则精华去，故环口黧黑。柔为阴，柔汗，冷汗也。脾胃津液之本，阳气之宗。柔汗发黄者，脾绝而阳脱，真气现也。）溲便遗失，狂言，目反直视者，此为肾绝也。（肾司开阖，禁固便溺。溲便遗失者，肾绝，不能约制也。肾藏志，狂言者，志不守也。《内经》曰：狂言失志者，死。《针经》：五脏之精气，皆上注于目。骨之精为瞳子，目反直视者，肾之精不荣，而瞳子不转也。）又未知何脏阴阳前绝，若阳气前绝，阴气后竭者，其人死，身色必青。阴气前绝，阳气后竭者，其人死，身必赤，腋下温，心下热也。（阳主热而色赤，阴主寒而色青。其人身青，则阴未离体，故曰阴气后竭。身赤，腋下温，心下热，则阳未离体，故曰阳气后竭。《针经》曰：人有两死，而无两生，是也。）寸口浮大，而医反下之，此为大逆。浮则无血，大则为寒。寒气相搏，则为肠鸣。医乃不知，而反饮冷水，令汗大出。水得寒气，冷必相搏，其人即䭇。（经云：脉浮大，应发汗，若反下之，为大逆。浮大之脉，邪在表也，当发其汗。若反下之，是攻其正气，邪得以深入，故为大逆。浮则无血，下后亡血也。大则为寒者，邪气独在也。寒邪因里虚而入，寒气相搏，乃为肠鸣。医见脉大，以为有热，饮以冷水，欲令胜热，而作大汗。里先虚寒，又得冷水，水寒相搏，使中焦之气迟涩，故令䭇也。䭇，同噎。）
趺阳脉浮，浮则为虚。浮虚相搏，故令气䭇，言胃气虚竭也。脉滑则为哕，此为医咎。责虚取实，守空迫血，脉浮鼻中燥者，必衄也。（趺阳脉浮为䭇，滑为哕，皆医之咎。责虚取实之过也。《内经》曰：阴在内，阳之守也。阳在外，阴之使也。发汗攻阳，亡津液，而阴气不足者，为守空。经曰：表气虚微，里气不守，故使邪中于阴也。阴不为阳守，邪气因得而入之。内搏阴血，阴失所守，血乃妄行，未知从何道出。若脉浮鼻燥者，知血必从鼻孔中出也。）
（不岩：为䭇，为哕，皆误下伤阴之咎。阴伤则阳失所守，故曰守空。文前后二段，并无当发其汗，与攻阳亡津之语，学者详之。宇泰：䭇与噎同，哕即俗之呃逆也。东垣：海藏以哕为乾呕，陈无择又以哕为咳逆，皆失之。此䭇与哕，皆因妄下之后，复与之水，反发其汗。胸中虚气逆上，轻则为噎，重则为哕矣。健曰：发汗攻阳，亡津液，阴气不足等语，乃成氏设辞，仲景未之及。此二条，只重医反下之句看。一以水寒相搏而致䭇，一以责虚取实而致哕，皆属误医犯胃。胃虚，故寸口趺阳之脉浮大而变证如是。阳气虚于中，则阴气不能独守。邪搏于阴，迫血妄行清道，故鼻衄也。䭇，是饮食之际，气塞于胃脘难下，脘中必痛，气稍转，食始入。有痰噎气噎之分，寒热虚实之别。故噎为杂证之重病，乃见于伤寒。责之医咎，致胃虚而痰凝气滞，故脉滑也。哕，于月切。宇泰谓即俗之呃逆，非也。呃则声有轻重连断，以辨证之寒热虚实。其声如字本音，有一声即定而复呃者，有连呃数声者，有连身挺动甚致抬肩撷肚者，有但在喉问呃忒者，此为呃逆。若哕，其声亦如字本音，而不连接。东垣海藏以为乾呕，健以为如干呕至尽之极声，其实非呕，迳为哕也。《内经》曰：病深者，其声哕，乃胃气虚，丹田之气逆上，进迫而作。凡病至此，不救者多。无择以为咳逆，更非。）诸脉浮数，当发热而洒淅恶寒。若有痛处，饮食如常者，积有脓也。（浮数之脉主邪在经，当发热，洒淅恶寒。病人一身尽痛，不欲饮食者，伤寒也。若发热恶寒，而痛偏一处，饮食如常者，非伤寒。是邪气郁结于经络之间，血气壅遏不通，欲畜聚成脓也。宇泰：伤寒书举类证数条，至痈疽之发，憎寒壮热大似伤寒，仲景已及之而后人多忽，何也？然人身有焮肿处，无不自觉者。此条所言，必是内痈，故畜聚成脓也。如胃痈、肺痈、肠痈，皆各有辨。而胃痈之脉，人迎反盛，未有不误以为伤寒。宜察之。）脉浮而迟，面热赤而战惕者，六七日当汗出而解。反发热者差迟，迟为无阳，不能作汗，其身必痒也。（脉浮，面热赤者，邪气外浮于表也。脉迟战惕者，本气不足也。六七日为传经尽，当汗解之时。若当汗不汗，反发热者，里虚津液不多，不能作汗。既不能汗，邪无从去，是以差迟。发热，为邪气独浮于皮肤，必作身痒也。经曰：以其不能小汗出，故身必痒。宇泰：脉浮而迟，为阳气虚。所以脉迟，气怫郁不得越，故面热赤。正与邪争，故战惕。犹天气褥蒸而成雨，岂可以不汗乎。若阳气衰微，不能作汗，六七日反发热，其身不痛而痒也，宜各半汤小汗之。）寸口脉阴阳俱紧者，法当清邪中于上焦，浊邪中于下焦。清邪中上，名曰洁也。浊邪中下，名曰浑也。阴中于邪，必内燥也。表气微虚，里气不守，故使邪中于阴也。阳中于邪必发热，头痛、项强、颈挛、腰痛、胫酸，所谓阳中雾露之气。故清邪中上，浊邪中下，阴气为慄，足膝逆冷，便溺妄出。表气虚，里气微急，三焦相溷，内外不通。上焦怫郁，脏气相熏，口烂蚀龈也。中焦不治，胃气上冲，脾气不转，胃中为浊。营卫不通，血凝不流。若卫气前通者，小便赤黄。与热相搏，因热作使，游于经络，出入脏腑。热气所过，则为痈脓。若阴气前通者，阳气厥微，阴无所使，客气内入，嚏而出之。声嗢咽塞，寒厥相逐，为热所拥，血凝自下，状如豚肝。阴阳俱厥，脾气孤弱，五液注下。下焦不阖，清便下重，令便数难，脐筑湫痛，命将难全。（浮为阳，沉为阴。阳脉紧，则雾露之气中于上焦；阴脉紧，则寒邪中于下焦。上焦，太阳也；下焦，少阴也。发热头疼、项强、颈挛、腰疼、胫酸者，雾露之气中于太阳之经也。浊邪中下，阴气为慄，足胫逆冷，便溺妄出者，寒邪中于少阴也。因表气微，虚邪入而客之。又里气不守，邪乘里弱，遂中于阴。阴虚遇邪，内为惧慄，致气微急矣。《内经》曰：阳病者，上行极而下；阴病者，下行极而上。此上焦之邪甚，则下于中焦。由是三焦混乱也。三焦主持诸气，膻中为阳气之海，既相混乱，气不得通，怫郁于上焦而为热，与脏相熏，口糜龈烂也。中焦为上下二焦邪混，亦不得治。中焦在胃中，失治，胃气因上冲也。脾助胃气消穀，脾气不转，则胃中水穀不消，故胃中浊也。营者，水穀之精气也；卫者，水穀之悍气也。气不能布散，致营卫不通，血凝不流也。卫气者，阳气也；营血者，阴气也。阳主为热，阴主为寒。卫气前通者，阳气先通，热气得行也。膀胱者，津液藏焉。气化能出，以小便赤黄，知卫气前通也。热气与卫气相搏而行，出入脏腑，游于经络。经络客热，则血凝肉腐而为痈脓也。若阴气前通者则不然，阳在外，阴之使也。阳气微厥，阴无所使，阳气不能卫外，寒气因而客之。鼻者，肺之候，肺主声。寒气内入，客于肺，故嚏出声嗢咽塞也。寒者，外邪也。厥者，内邪也。内外之邪合併相逐，又为热所壅，使血凝不流，且自下如豚肝也。上焦阳气，下焦阴气。二气俱厥，不相顺接，则脾气孤弱，不能行化气血，滋养五脏，致五脏皆虚，而五液注下也。阖者，合也。清者，圊也。下焦气脱而不合，故数便而下重。脐者，生气之原。脐筑湫痛，则生气欲绝，故曰命将难全。宇泰：此言邪，是湿邪也。盖天之湿，雾露与雨也。天本乎气，故中上，中表，中经络。地之湿，水泥是也。地本乎形，故中下，中里，中筋骨。经曰：风者，上先受之；湿者，下先受之。又云：清湿，地气之中人也，必从足始，故其脉紧。其证头痛项强腰痛，与伤寒同也。内慄者，心惕惕然慄也。《难经》以中湿为肾邪，其病足胫寒而逆，则此足膝逆冷，为中湿明甚。便溺妄出者，河间所谓邪客于足厥阴之经。廷孔郁结极甚，而气血不通，痿痹不用，旋溺遗失，不能收禁也。三焦者，原气之别使，主通行上中下之三气，经历于五脏六腑。通行三焦者，即纪氏所谓禀真元之气，即原气也，上达至中焦。中焦受水穀精悍之气，化为营卫。营卫之气与真元之气通行达于上焦，则上下内外左右皆通。今表气微虚，里气微急，则三焦相混，内外不通矣。上焦病则郁热内发，而口糜龈蚀。中焦病则脾不能化胃所纳。而胃中浊则无精气为营，悍气为卫。而营卫不通，则血亦凝泣而不流矣。其人尚可以久乎？然营卫不能一时而通，必有先后。欲知孰为先后，卫气先通者，必先小便黄赤而后发痈脓。营气先通者，必先嚏嗢咽塞，而后下血如豚肝也。卫气者，温分肉，充皮肤，肥腠理，司开阖。故其通也，以溃脓。营气者，以其津液注之于肺，化而为血，以荣四末，注脏腑。故其通也，以下血。若营卫之气竟不通，则阴阳俱厥。脾弱不能散精干肺，通调水道，而五脏之津液注下。下焦不阖，数至圊而无气以出之也。脐中如筑，拘急而痛，肾间动气欲绝故也，故曰命将难全。亮宸：卫气前通者，下焦之邪化而为热，阴病变阳，故痈脓也。营气前通者，上焦之邪化而为寒，复遇外客之寒邪，则上下皆寒矣。故向日为热所壅之血凝，自下如豚肝也。此阳病化阴，故曰阴阳俱厥。厥者，寒湿之极也，所以命将难全。伤寒之证，转热为佳。故少阴、厥阴，皆以发热而愈。则凡下脓血与痈脓，皆非死证也。）脉阴阳俱紧者，口中出气，唇口乾燥，踡卧足冷，鼻中涕出，舌上胎滑，勿妄治也。到七日以来，其人微发热，手足温者，此为欲解。或到八日已上，反火发热者，此为难治。设使恶寒者，必欲呕也。腹内痛者，必欲利也。（脉阴阳俱紧者，表里客寒。寒为阴，得阳则解。口中气出，唇口乾燥者，阳气渐复，正气方温也。虽尔，然阴未尽散，踡卧足冷，鼻中出涕，舌上胎滑，知阴犹在也。方阴阳未分之时，不可妄治，以偏阴阳之气。到七日以来，其人微发热，手足温者，为阴已退，阳气得复，是为欲解。若过七日不解，到八日以上，反发火热者，为阴极变热，邪气胜正，故治难。阳脉紧，寒邪发于上焦，上焦主外也。阴脉紧，寒邪发于下焦，下焦主内也。设使恶寒者，上焦寒气胜，是必欲呕也。腹内痛者，下焦寒气胜，是必欲利也。宇泰：此篇表里阴阳，混淆未的，疑似之间，慎勿妄投药饵，徐而俟之。若七日外当解之候，微热手足温，则为邪气解而自愈矣。若八日以上，当解不解，及发大热，此为逆证，不可治也。）阴阳俱紧，至于吐利，其脉独不解。紧去人安，此为欲解。若脉迟，至六七日不欲食，此为晚发，水停故也，为未解。食自可者，为欲解。（脉阴阳俱紧，为寒气甚于上下，至于吐利之后，紧脉不罢者，为其脉独不解。紧去则人安，为欲解。若脉迟至六七日不欲食者，为吐利后，脾胃大虚，则水饮内停也。晚发者，后来之疾也。若六七日而欲食，脾胃已和，寒邪已散，故云欲解。）病六七日，手足三部脉皆至，大烦而口噤不能言。其人烦扰者，必欲解也。（烦热也。传经之时，病人身大烦，口噤不能言，内作躁扰，则阴阳争胜。若手足三部脉皆至，为正气胜，邪气微，阳气复，寒气散，必欲解也。）若脉和，其人大烦，目重，脸内际黄者，此为欲解也。（《脉经》曰：病人两目皆有黄色起者，其病方愈。病以脉为主，若目黄大烦，脉不和者，邪胜也，其病为进。目黄大烦而脉和者，为正气已和，故云欲解。）脉浮而数，浮为风，数为虚。风为热，虚为寒，风虚相搏，则洒淅恶寒也。（《内经》曰：有者为实，无者为虚。气并则无血，血并则无气。风则伤卫，数则无血，浮数之脉，风邪并于卫。卫胜则营虚也。卫为阳，风搏于卫，所以为热。营为阴，营气虚，所以为寒。风并于卫，发热恶寒之证具矣。兼善：古今皆以数脉为热，兹以数为虚寒者，何也？数则为虚，乃阴阳偏负之理，非专寒而专热也。浮为阳，浮数为阳虚。沉为阴，沉数为阴虚。阳虚则恶寒，药用温热，抑阴扶阳。阴虚则发热，药用寒凉，抑阳扶阴，使二气平，其病自愈。且如病在表，脉浮而数，乃阴盛阳虚，汗之则愈，下之则死。病在里，脉沉而数，乃阳盛阴虚，下之则愈，汗之则死。经论昭然，非有差别。健曰：浮数，风热表证之脉。此言数者，乃阳气虚，而风邪乘之，上涌之象。虚为寒者，乃风邪犹未作热，先令恶寒。即《内经》云「邪之所凑，其气必虚」者是也。然证实非虚寒，误认则偾事矣。）脉浮而滑，浮为阳，滑为实。阳实相搏，其脉浮疾，卫气失度。浮滑之脉，数疾发热汗出者，此为不治。（浮为邪气并于卫，而卫气脉胜。滑为邪气并于营，而营气实。邪气胜实，壅于营卫，则营卫行速，故脉行疾，而失其常度也。浮滑数疾之脉，发热汗出当解。若不解者，精气脱也，不可治矣。经曰：脉阴阳俱盛，大汗出不解者，死。健曰：浮滑，风痰在表之脉，浮滑而至数疾。风从火炽，痰热盛极，喜其汗出而解。何以言不治耶？此应分两节看。浮滑既为阳实，明系在表之邪，必汗不及时，邪留于卫。卫气失度，热并于营，而营卫之行俱速，故脉更数且疾。势将喘息发热，而为亢阳之象。其舌必焦缩，火极自汗，热迫流津，而成不治矣。脉诀称七疾八极，诚属死候。）伤寒咳逆上气，其脉散者死，谓其形损故也。（《千金》：以喘嗽咳逆上气者，肺病。散者，心脉，是心火刑于肺金也。《内经》曰：心之肺，谓之死阴。死阴之属，不过三日死，形见损伤故也。）

辨平脉法第二  ***************************
问曰：脉有三部，阴阳相乘，营卫气血，在人体躬。呼吸出入，上下于中。因息游布，津液流通。随时动作，效象形容。春弦秋浮，冬沉夏洪。察色观脉，大小不同。一时之间，变无经常。尺寸参差，或短或长；上下乖错，或存或亡。病辍改易，进退低昂。心迷意惑，动失纪纲。愿为具陈，令得分明。师曰：子之所问，道之根源。脉有三部，尺寸及关。（寸为上部，关为中部，尺为下部。）营卫流行，不失衡铨。（衡铨者，称也，称量轻重也。《内经》曰：春应中规，夏应中矩，秋应中衡，冬应中权。营卫与脉，相随上下，应四时而不失常度。）肾沉心洪，肺浮肝弦，此自经常，不失铢分。（肾，北方水，旺于冬，而脉沉。心，南方火，旺于夏，而脉洪。肺，西方金，旺于秋，而脉浮。肝，东方木，旺于春，而脉弦。为铢分不差之经常。）出入升降，漏刻周旋，水下二刻，一周循环。（身之脉，长十六丈二尺。一呼行三寸，一吸行三寸，一息共六寸。一日一夜，漏水下百刻。人一万三千五百息，脉行八百一十丈，五十周于身。则一刻之中，人一百三十五息。脉行八丈一尺，水下二刻。人二百七十息，脉行十六丈二尺，一周于身也。经脉流行，终而复始，若循环之无端也。）当复寸口，虚实见焉。（经脉之始，从中焦注于手太阴寸口。二百七十息，脉行一周，还复寸口。寸口为脉之经始，故以诊视虚实焉。经曰：虚实死生之要，皆现于寸口也。）变化相乘，阴阳相干。风则虚浮，寒则牢坚。沉潜水畜，支饮急弦。动则为痛，数则热烦。（风伤阳，故脉虚浮。寒伤阴，故脉牢坚。畜积于内者，谓水之畜，故脉沉潜。走散于外者，谓之支饮，故脉弦急。动则阴阳相搏，则痛生焉。数为阳邪气胜，阳胜则热须焉。）设有不应，知变所缘。三部不同，病各异端。（脉有与病不相应者，必缘传变之所致。三部以候五脏之气，随部以察虚实之异。）太过可怪，不及亦然。邪不空见，中必有奸。审察表里，三焦别焉。知其所舍，消息诊看。料度腑脏，独见若神。为子条记，传与贤人。（太过不及之脉，皆由邪气干于正气，审看在表在里。入腑入脏，随其所舍而治之。宇泰按：此章后人以为出自叔和，今按《脉经》载仲景论脉，止此一条，则知非叔和自撰也。）师曰：呼吸者，脉之头也。（《难经》：一呼脉行寸，一吸脉行寸，以脉随呼吸而行，故曰脉之头也。）初持脉，来疾去迟，此出疾人迟，名曰内虚外实也。初持脉，来迟去疾，此出迟人疾，名曰内实外虚也。（外为阳，内为阴。《内经》曰：来者，阳是出以候外。去者，阴是入以候内。疾为有馀，有馀则实。迟为不足，不足则虚。来疾去迟者，阳有馀而阴不足，故曰内虚外实。来迟去疾者，阳不足而阴有馀，故曰内实外虚。）
间曰：上工望而知之，中工问而知之，下工脉而知之。愿闻其说。师曰：病家人请云，病人苦发热身体疼，病人自卧。师到，诊其脉沉而迟者，知其差也。何以知之？表有病者，脉当浮大，今脉反沉迟，故知愈也。（望以观其形证，问以知其所苦，脉以别其表里。病苦发热身疼，邪在表也。当卧不安，而脉浮数。今病人自卧而脉沉迟，表邪缓也，是有里而无表证，则知表邪当愈也。观子：阳病得阴脉者死，何以此得沉迟之脉，反属当差？曰：阳病阴脉死者，以未服汤药，未得汗之前而言。是病脉相反，里气已坏，故主死。此乃指发热身疼已罢之后而言。政所谓凡服汤，数动更迟，初躁后静之脉也。邪退正复，安得不愈。一为未汗之先，一为既汗之馀，观者毋忽诸。）假令病人云，腹内卒痛，病人自坐。师到，脉之浮而大者，知其差也。何以知之？表里有病者，脉当沉而细，今脉浮大，故知愈也。（腹痛者，里寒也，痛甚则不能起，而脉沉细。今病人自坐，而脉浮大者，里寒散也。是有表而无里证也，则知里邪当愈。是望证、问病、切脉，三者而得之，可谓十全之医矣。《针经》曰：知一为上，知二为神，知三神明矣。三阳曰：腹痛所因不同，亦有其脉自浮而大者，必自坐方愈。）师曰：病家人来请云，病人发热烦极。明日师到，病人向壁卧，此热已去也。设令脉下和，处言已愈。（发热烦极，则不能静卧。今向壁静卧，知热已去。）设令向壁卧，闻师到不惊，起而盻视者，若三言三止，脉之嚥唾者，此诈病也。设令脉自和，处言此病大重，当须服吐药，针灸数十百处，乃愈。（诈病者，非善人。以言恐之，使其畏惧则愈。医者，意也。其斯之谓欤！）师持脉，病人欠者，无病也。阳引而上，阴引而下，阴阳相引，故欠。阴阳不相引，则病。阴阳相引，则和。是欠者为无病也。）脉之呻者，病也。（呻，为呻吟之声，身有所苦则然。）言迟者，风也。（风客于中，则经络急，舌强难运也。健曰：中风痰塞，每见是脉。）摇头言者，里痛也。（里有病欲言，则头为之动摇。）行迟者，表强也。（表强者，由经络引急，而行动不利。健曰：风寒之初，邪在表，则四肢酸重，而步履难也。）坐而伏者，短气也。（短气者，里不和也，故坐而喜伏。）坐而一脚者，腰痛也。（《内经》：腰者，身之大关节。腰痛，则关节不利故坐一脚，以缓腰中之痛耳。）里实护腹如怀卵物者，心痛也。（心痛，则不能伸仰。护腹，得按其痛。健曰：心居膻中之内，心君不受邪，犯则立死。此护腹如怀物，非心之地位，大抵是胃气痛居多。）
师曰：伏气之病，以意候之。今月之内，欲有伏气。假令旧伏气，当须脉之。若脉微弱者，当喉中痛似伤，非喉痹也。病人云，实咽中痛，虽尔，今复下利。（冬时感邪，藏于经中，不即发者，谓之伏气。至春分之时，伏寒欲发。故云今月之内，欲有伏气。假令伏气已发，当须脉之，审在何经？得脉微弱者，知邪在少阴。少阴之脉，循喉咙，寒气客之，必发咽痛。肾司开阖，少阴治在下。寒邪内甚，则开阖失治。下焦不约，必成下利，故云虽尔咽痛，复欲下利。健曰：伏气，犹伤寒不即病，而变温变热之类，伏于少阴之经，则发喉痛。夫喉主天气，咽主地气。因其脉微弱，是少阴在下之象。故言咽痛，非喉痹也。文虽如此，然伏藏之气，其邪久郁，寒已变热，而上为咽痛者多。成氏谓寒气客之。客者，新感之称。新邪束其伏郁之热，亦有咽痛，此名热为寒束，治当辛凉以散，须鼠黏子汤加减。若认寒邪内甚，而进辛温，必害事矣。虽尔，而复下利者，盖咽通肠胃，其热下移，乃挟热而利。若作寒治，则均失伏气之义。）
问曰：人恐怖者，其脉何状？师曰：脉形如循丝累累然，其面白脱色也。（《内经》曰：血气者，人之神。恐怖者，血气不足，而神气弱也。脉形似循丝，而面白脱色。《针经》曰：血夺者，色夭然不泽，其脉空虚。是知恐怖为血气不足也。）
问曰：人不饮，其脉何类？师曰：其脉自涩，唇口乾燥也。（涩为阴，主亡津液。而唇口乾燥，以阴为主内，故不饮。）
问曰：人愧者，其脉何类？师曰：脉浮，而面色乍白乍赤。（愧者，羞也。愧则神气怯弱，故脉浮而面白色，改变不常也。）
问曰：经说脉有三寂、六菽重者，何谓也？师曰：脉者，人以指按之，如三菽之重者，肺气也；如六寂之重者，心气也；如九菽之重者，脾气也；如十二菽之重者，肝气也；按之至骨者，肾气也。（菽，豆也。《难经》曰：如三菽之重，与皮毛相得者，肺部也。如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋骨相得者，肝部也。按之至骨，举指来疾者，肾部也。各随所主之分，以候脏气。）假令下利，寸口关上尺中，悉不见脉。然尺中时一小见，脉再举头者，肾气也。若见损脉来至，为难治。（《脉经》曰：冷气来胃中，故令脉不通。下利不见脉，则冷气容于脾胃。今尺中时一小见，为脾虚，肾气乘之脉再举头者，脾为肾气所乘也。若尺中之脉，更或减损，为肾气衰。脾复胜之，鬼贼相形，故云难治。是脾胜不应时也。观子：此即察肾气脉之一法，以该上分菽数，求诸脏之法也。损脉者，平人数至，病人一至，所谓四损五损类也。诸部脉既伏匿难求，止得一脏之气见，而又至极迟减，兼得损脉，其欲生全也，难已哉。）
问曰：脉有相乘者，有纵有横，有逆有顺，何也？师曰：水行乘火，金行乘木，名曰纵。火行乘水，木行乘金，名曰横。水行乘金，火行乘水，名曰逆。金行乘水，木行乘火，名曰顺也。（金胜木，水胜火。纵者，言纵任其气，乘其所胜。横者，言其气横逆，故乘所不胜也。纵横，与恣纵恣横之义通。水为金子，子行乘母，其气逆也。母行乘子，其气顺也。）
问曰：脉有残贼，何谓也？师曰：脉有弦、紧、浮、滑、沉、涩，此六者名曰残贼，能为诸脉作病也。（为人病者，凡八邪：风寒暑湿，伤于外也。饥饱劳逸，伤于内也。其为诸经脉作病者，必由风寒暑湿，伤于营卫，客于阴阳之中。风则脉浮，寒则脉紧，中暑则脉滑，中湿则脉涩。伤于阴则脉沉，伤于阳则脉浮。谓之残贼者，以其能伤害正气也。健曰：既言内外八邪，何只言其外，而未及其内？窃以为饥则木来乘土，而脉弦。饱则悍气上溢于肺，而脉浮。劳则气耗而血不荣，其脉涩。逸则气滞而血不行，其脉沉。此内贼之脉，亦为证验。）
问曰：脉有灾怪，何谓也？师曰：假令人病脉，得太阳与形证相应，因为作汤。比还，送汤如食顷，病人乃大吐，若下利，腹中痛。师曰：我前来不见此证，今乃变异，是名灾怪。又问曰：何缘作此吐利？答曰：或有旧时服药，今乃发作，故名灾怪耳。（医以脉证药相对，而反变异，为其灾可怪，故名灾怪。）
问曰：东方肝脉，其形何似？师曰：肝者，木也，名厥阴。其脉微弦，濡弱而长，是肝脉也。肝病自得濡弱之脉者，愈也。（《难经》曰：春脉弦。肝，东方木也。万物始生，未有枝叶，故脉来濡弱而长。故曰弦是肝之平脉，肝病得此脉而愈者，是肝气和也。）假令得纯弦者死，何以知之？以其脉如弦直，是肝脏伤，故知死也。（纯弦，如弦直而不软，是中无胃气，为真脏之脉。《内经》曰：死肝脉来，急，益劲，如新张弓弦。）南方心脉，其形何似？师曰：心者火也，名少阴，其脉洪大而长，是心脉也。心病自得洪大者，愈也。（心主夏，夏贝j阳外胜，气血淖溢，故其脉来洪大而长。）假令脉来微去大，故名反，病在里也。脉来头小本大者，故名覆，病在表也。上微头小者，则汗出。下微本大者，则为关格不通。不得尿，头无汗者可治。有汗者死。（心脉来盛去衰为平，来微去大，是反本脉。《内经》曰：大则邪至，小则平。微为正气，大力邪气。来以候表，来微则知表和。去以候里，去大则知里病。《内经》曰：心脉来不盛，去反盛，此为不及。病在中，头小本大者，即前小后大也。小为正气，大为邪气。邪气先在里，今复于表，故名曰覆。不云去，而止云来者，是知在表。《脉经》曰：在上为表，在下为里。汗者，心之液。上微，为浮之而微。头小，为前小。则表中气虚，故主汗出。下微，为沉之而微。本大，为后大。沉则在里，大则病进。《内经》曰：心为牡脏，小肠为之使。今邪甚下行，格闭小肠，使正气不通，故不得尿，名曰关格。《脉经》曰：阳气上出，汗见于头。今关格，正气不通，加之头有汗者，则阳气不得下通，而上脱也。其无汗者，虽作关格，然阳气未衰，而犹可治。健曰：此断文义最奥，成氏虽引经详解，而皆未显豁。窃以为来微去大者，即浮按无力，而沉按有力也。头小本大者，即上部无力，而下部有力也。反覆表里四字，不必纤纲穿凿，其义似不中理。反者，反上之谓。何云在里覆者？覆下之谓。何云在表？此经文之倒句也。其要在头小汗出，为阳气脱。本大尿闭，为阴气结。头小，则天道不能下济，膀胱之水无气以化也。本大，则地气不能上升，为不交之否也。上微头小，义相合。下微本大，义不合。岂有微而兼大者乎？理难为信也。丹溪云：上逆不入为格，下闭不出为关，上下不通谓之关格。此但言不得尿，而未及乎水浆不入者，盖阙文耳。）西方肺脉，其形何似？师曰：肺者，金也，名太阴。其脉毛浮也，肺病自得此脉。若得迟缓者皆愈，若得数者则剧。何以知之？数者，南方火，火克西方金，法当痈肿，难治也。（轻虚而浮曰毛，肺之平脉也。迟缓者，脾之脉。脾为肺母，以子母相生，故云皆愈。数者，心脉。火剋金，为鬼贼相刑，故剧。肺主皮毛，数则为热，热客皮肤，留而不去，则为痈疡。经曰：脉数不时，则生恶疮。观子：此下当有北方肾脉一段，必阙亡也。）问曰：二月得毛浮脉，何以处言至秋当死？师曰：二月之时，脉当濡弱，反得毛浮者，故知至秋死。二月肝用事，肝脉属木，应濡弱，反得毛浮者，是肺脉也。肺属金，金来剋木，故知至秋死。他皆仿此。（当春时反见秋脉，为金气乘木。肺来克肝，夺其旺气而见。至秋肺旺，肝气则绝，故知至秋死。健曰：当春生发之令，而现肃杀之象，其人本原已乏生炁。至秋阴气旺，而阳气衰，安得不死。）
师曰：脉肥人责浮，瘦人责沉。肥人当沉，今反浮，瘦人当浮，今反沉，故责之。（肥人肌肤厚，其脉当沉。瘦人肌肤薄，其脉当浮。今肥人脉反浮，瘦人脉反沉，必有邪气相干。使脉反常，故当责之也。责者，究也。）
师曰：寸脉下不至关为阳绝，尺脉上不至关为阴绝，此皆不治，决死也。若计其馀命死生之期，期以月节克之也。（《脉经》曰：阳生于寸，动于尺；阴生于尺，动于寸。寸脉下不至关，为阳绝。阳绝者，不能下应于尺也。尺脉上不至关，为阴绝。阴绝者，不能上应于寸也。《内经》曰：阴阳决离，精气乃绝。此阴阳偏绝，故皆决死。期以月节克之者，谓如阳绝死于春夏，阴绝死于秋冬也。）
师曰：脉病人不病，名曰行尸。以无旺气，卒眩仆不省人者，短命则死。人病脉不病，名曰内虚，以无穀神，虽困无苦。（脉者，人之根本。脉病人不病，为根本内绝，形虽且强，猝然气绝，则眩运僵仆死。不曰行尸而何？人病脉不病，则根本内固，形虽且羸，止内虚尔。穀神，穀气也。穀气既足，自然安矣。经云：形气有馀，脉气不足，死。脉气有馀，形气不足，生。健曰：内虚无穀神五字，成解尚未透澈。此内虚要作内无邪滞看。无穀神，惟胃弱食少尔。其人虽困，而其脉不病，根原有在，犹可调养安全，故曰无苦。无苦，是无害也。）
问曰：翕、奄、沉，名曰滑，何谓也？沉为纯阴，翕为正阳。阴阳和合，故脉滑。关尺自平，阳明脉微沉。食饮自可，少阴脉微滑。滑者，紧之浮名也。此为阴实，其人必股内汗出，阴下湿也。（脉大而盛，聚而沉，谓之翕奄沉，如转珠之状。沉为脏气，故曰纯阴。翕为腑气，故曰正阳。滑者，阴阳之气不偏胜也。关尺自平，阳明脉微沉者，当阳部见阴脉，则阴胜而阳不足也。阳明胃脉，胃中阴多，故食自可。少阴脉微滑者，当阴部见阳脉，则阳胜而阴不足也。以阳凑阴分，故曰阴实。股与阴，少阴之部也。今阳热凑阴，必熏发津液，泄达于外，股内汗出，而阴下湿也。宇泰：翕奄沉三字，状滑字最好。夫翕者，合也，奄者，忽也。当脉来合聚而盛之时，奄忽之间，即已沉去，是名滑也。仲景恐人误认滑为沉，故下文又曰滑，紧之浮名也。曰沉曰浮，若异而同。观上文紧者，如转索无常也。一句，则知浮为转索无常之浮，非轻手便得有常之名也。沉为翕奄之沉，非重取乃得一定之说也。仲景下字，具有史笔，不可草草看过。健曰：翕、奄、沉，状滑脉之形也。将三字意义连贯神会，则往来替替，流利旋转。滑之为象，宛然指下，是阳中有阴之脉也，不必逐字分看，而又专重一沉字。仲景预防偏认，故明现乎辞。而曰阴阳和合，关尺自平，已无馀蕴。成氏未悟及此，将关尺自平句，连于阳明脉微沉句，而作阴胜阳不足解，谬矣。试思阴胜阳不足之胃，岂能饮食自可？且以和合自平四字，何谓乎？盖因文失误次，将脉滑二字，偏在关尺自平句上。若在自平句下，则省种种之疑议矣。读者当审之。）
问曰：曾为人所难，紧从何而来？师曰：假令亡汗若吐，以肺里寒，故令紧也。假令咳者，坐饮冷水，故令紧也。假令下利，以胃中虚，故令紧也。（《要略》曰：寒令脉急。经曰：诸紧为寒。宇泰：阳舒缓，阴缩急。阴化为寒，揪然收敛。气血以坚，其脉宁得不急？经曰：紧脉带数，且如切绳。又曰：如转索无常，故有寒，则见矣。观子：亡汗，若吐，内伤阳气，其脉因紧，固矣。若饮冷者，亦寒伤肺也。下利者，《内经》曰：微寒为咳，寒甚为泄是也。是以汗吐咳利四端，病虽殊而里寒颇同，故并见紧脉耳。）
寸口卫气盛，名曰高。（高者，暴狂而肥。《内经》曰：阴不胜其阳，则脉流薄疾，并乃狂。卫为阳气，卫气盛而暴狂者，阴不胜阳也。宇泰：高，谓脉来浮而有力。卫气主表，浮以候之，其体在上。今浮中有力，是卫气胜也。以其在上故谓之高，有升而不降之义。）营气盛，名曰章。（章者，暴泽而光。营者，血也，荣华于身者也。营盛，故身暴光泽也。宇泰：章者，明也。往来分明，有条理也。今脉滑为血实之诊，殆近是乎。卿子：此章字，责其暴著也。成注暴泽而光，安得为病脉？）高章相搏，名曰纲。（纲者，筋急脉直也。营卫俱盛，则筋络满急。宇泰：纲，总也。健曰：纲乃网之总把，起水则领直其绳，通身著力之物。以脉比之，亦弦直带紧之象。）卫气弱，名曰惵。（惵，迫怯也。卫出上焦，弱则上虚，而心中气动迫怯也。宇泰：举之濡弱恍惚，故谓之惵。）营气弱，名曰卑。（卑者，羞愧也。《针经》曰：血，神气也。血弱则神弱。故心中当自羞愧。宇泰：营主血，为阴。按之，其脉沉而无力，故谓之卑。卿子：高者，卫盛于外；卑者，营弱于内。相形气血之虚实。）惵卑相搏，名曰损。（损，虚慑也。营卫俱虚，则五脏六腑失于滋养，致乏气虚慑也。宇泰：阴阳俱虚，总为之损，举按无力也。）卫气和，名曰缓。（缓者，四肢不能自收。卫气独和，不与营相谐，则营病。《内经》曰：足受血而能步，掌受血而能握。四肢不收，由营血病不能灌养故也。）营气和，名曰迟。（迟者，身体重，但欲眠也。营气独和，不与卫气相谐，则卫病，身体重而欲眠。欲眠者，卫病而气不敷布也。宇泰：缓为胃脉，胃合卫气。卫气和，故见缓脉。迟为脾脉，脾合营气。营气和，故见迟脉。）迟缓相搏，名曰沉。（沉者，腰中直，腹内急痛，但欲卧，不欲行。营气独和于内，卫气独和于外，营卫不相和谐，相搏而为病。腰中直者，卫不利于外也。腹内痛者，营不和于内也。但欲卧不欲行者，营卫不荣也。卿子：迟缓之脉，多属和平。又以营卫内外分贴，故贴阳迟阴。又以迟缓二字，与浮躁反，故下曰沉。俗所说沉，静之意，善读书者会其意可也。一本沉，作强。宇泰：营卫俱和，故迟缓相搏，不亦强乎。）寸口脉缓而迟。缓则阳气长，其色鲜，其颜光，其声商，毛发长。迟则阴气盛，骨髓生，血满，肌肉紧薄鲜硬。阴阳相抱，营卫俱行，刚柔相搏，名曰强也。（缓为胃脉。胃合卫气，卫和气舒，则颜色光润，声清毛泽矣。迟为脾脉。脾合营气，营和血满，则骨正髓生，肌肉紧硬矣。营卫调和，二气相抱而不相戾。营卫流通，刚柔相得，是为强壮。不岩：此释上三句之义，并结高章以下一段脉法。故复提寸口二字，谓高章失之盛，惵卑失之弱。唯营卫和平，斯脉法迟缓。审能知迟缓之脉，阴阳相抱，刚柔相搏，断而名之为强，则无误于刚与损二者之患矣。观子：气盛髓生血满之人，而肌肉紧硬，能无太过偏胜乎？惟紧与薄俱，而又鲜硬，此为营气之和，刚柔相得之道也。）
趺阳脉滑而紧。滑者，胃气实；紧者，脾气强。持实击强，痛还自伤。以手把刃，坐作疮也。（趺阳之脉，以候脾胃。滑则穀气实，是为胃实。紧则阴气胜，是为脾强。以脾胃一实一强，而相持击，故令痛作。此脾胃两各强实相击，脏腑自伤而痛，譬若以手把刃而成疮，岂非自贻其害乎。卿子：玩趺阳数条，皆本虚寒。此之为实为强，非真实真强也。如不剂量邪正，以实持之，以强击之，误于攻削，乃自取伤耳，故重叹之。即为医咎同意。痛字，惜之也。三阳曰：胃中有食，脾中有寒，皆有馀也，是以相搏。若脾气自强，胃中虽实，自然消穀，岂能为病乎？）
寸口脉浮而大。浮为虚，大为实。在尺为关，在寸为格。关则不得小便，格则吐逆。（经曰：浮为虚。又曰：大则病进。浮则为正气虚，大则为邪气实。在尺则邪气关闭下焦，里气不得上通，故不得小便。在寸则邪气格拒上焦，使食不得入，故吐逆。丹溪：吸入肝与肾，夫一元之气，升者为阳，降者为阴。肝肾位居下，主吸与入。其所吸之气，不能达肾，至肝而还者，阴之弱也。浮大之脉属阳，见于寸者，阳气偏盛，阴不得配之也。故为格，主吐逆。此无阴，则呕也。见于尺者，阴血不足，阳往乘之也，故为关。主不得小便，此东垣滋肾丸意也。）趺阳脉伏而涩。伏则吐逆，水穀不化；涩则食不得入，名曰关格。（伏则胃气伏而不宣，中焦关格，正气壅塞，故吐逆，而水穀不化。涩则脾气涩而不布，邪气拒于上焦，故食不得入。卿子：寸口脉浮而大，趺阳脉伏而涩，皆名关格，皆为吐逆，一则不得小便，一则食不得入。浮者，见病于上；伏者，见病于下。二条上下相反而相别也。）
脉浮而大，浮为风虚，大力气强。风气相搏，必成瘾疹，身体为痒。痒者，名泄风，久久为痂癞。（痂癞者，眉少发稀，身有干疮而腥臭。《内经》曰：脉风成厉。）
寸口脉弱而迟。弱者，卫气微；迟者，营中寒。营为血，血寒则发热。卫为气，气缓者心内饥，饥则虚满不能食也。（卫阳营阴。弱者卫气微，阳气不足也。迟者营中寒，经中客邪也。营客寒邪，搏而发热也。阳气内微，心内虽饥，虚满不能食也。）
趺阳脉大而紧者，当即下利，为难治。（大为虚，紧为寒。胃中虚寒，当即下利。脉当微小，反紧者，邪胜也，故云难治。《内经》曰：下利脉大，为未止。）
寸口脉弱而缓。弱者，阳气不足；缓者，胃气有馀。噫音蔼）而吞酸，食卒不下，气填于膈上也。（阳能消穀。弱者，阳气不足，则不能消穀。缓者，胃气有馀。则胃中有未消之谷，故使噫而吞酸，食卒不下，气填于膈上也。《要略》曰：中焦未和，不能消穀故令噫。卿子：此胃气有馀，即经云陈气二字，不必指朱消穀物说。正是治之以兰，除陈气之证。健曰：此有馀，乃邪有馀。故噫酸气满，卿子言陈气，似是而实非。此伤寒里邪，非兰可治也。）
趺阳脉紧而浮。浮为气，紧为寒。浮为腹满，紧为绞痛。浮紧相搏，肠鸣而转。转即气动，膈气乃下。少阴脉不出，其阴肿大而虚也。（浮为胃气虚，紧为脾中寒。胃虚则满，脾寒则痛。虚寒相搏，肠鸣而转。转则膈中之气，因而下泄也。若少阴脉不出，则虚寒之气至于下焦，结于少阴，而聚于阴器不得发泄，使阴肿大而虚也。健曰：趺阳专主胃气，紧而浮，文言为气为寒，而现诸证。核之病情，是寒变为热矣。按浮紧，似弦数之象。肝木乘土，脾气受制，故腹满而痛绞势急。若寒痛，则痛微而势缓。肾主二便，虽膈气下，而少阴脉不出，则水就湿。湿与热并，肾失施化，脾失专制，流为阴肿。《内经》曰：前阴者，太阴阳明之所合也。湿热下聚，乃伤寒馀邪未化，故阴肿也。虚者，总因脾胃虚，而不能转输耳。）
寸口脉微而涩。微者胃气不行，涩者营气不足。营卫不能相将，三焦无所仰，身体痹不仁。营气不足则烦疼，口难言。卫气虚则恶寒数欠，三焦不归其部。上焦不归者噫而酢吞，中焦不归者不能消穀引食，下焦不归者则遗溲。（夫养三焦者，血也；护三焦者，气也。营卫俱损，不能相将而行，三焦无所依仰，身体为之顽痹不仁。《内经》曰：营气虚，则不仁。《针经》曰：卫气不行，则为不仁。营为血，血不足则烦疼。营属心，营弱心虚则口难言。卫为阳，阳微则恶寒。卫为气，气虚则数欠。三焦因营卫不足无所依仰，其气不能归其部。归者，至也。上焦在膈上，物未传化之分。上焦之气，不至其部，则物未能传化，故噫而酢吞。中焦在胃之中，主熟腐水穀，水穀化则思食。中焦之气不至其部，则水穀不化，故不能消穀引食。下焦在膀胱上口，主分清浊。溲，小便也。下焦之气不至其部，则不能约制小便，故遗溲。酢，同醋。）
趺阳脉沉而数。沉为实，数消穀。紧者，病难治。（沉为实者，沉主里也。数消穀者，数为热也。紧为肝，肝脉见于脾部。木来剋土，为鬼贼相刑，故云难治。）
寸口脉微而涩。微者卫气衰，涩者营气不足。卫气衰，面色黄。营气不足，面色青。营为根，卫为叶，营卫俱微，则根叶枯藁而寒慄咳逆、唾腥、吐涎沫也。（卫为气面色黄者，卫气衰也。营为血，面色青者，营血衰也。营行脉中为根，卫行脉外为叶，根叶俱微，则阴阳之气内衰，致生寒慄而咳逆、唾腥、吐涎沫也。宇泰：子能令母虚。肺主气，气虚则脾色见于面而黄。心主血，血衰则肝色见于面而青。肺臭腥，脾液涎也。营虚则寒慄，卫虚则咳逆。）
趺阳脉浮而芤。浮者卫气衰；芤者营气伤。其身体瘦，肌肉甲错。浮芤相搏，宗气衰微，四属断绝。（卫气衰则身体瘦而不肥，营气伤则肌肉甲错而不泽。宗气者，三焦归气也。四属者，皮肉脂髓也。营卫衰伤，则宗气亦微。四属失所滋养，致断绝矣。）
寸口脉微而缓。微者卫气疏，疏则其肤空。缓者胃气实，实则谷消而水化也。谷入于胃，脉道乃行。水入于经，其血乃成。营盛则其肤必疏，三焦绝经，名曰血崩。（卫为阳，微为亡阳。脉微者，卫气疏。卫温分肉，肥腠理。卫气既疏，皮肤不能温肥，则空虚也。经曰：缓者，胃气有馀，有馀则为实。《内经》曰：食入于胃，淫精干脉，是谷入于胃，脉道乃行也。《针经》曰：饮而液渗于络，合和于血，是水入于经，其血乃成也。故胃中水穀消化而为气血。今卫疏营盛，是营气强而卫气弱也。卫气弱者，外不能固密皮肤，而气为疏；内不能护卫其血，而血为之崩。经，常也。三焦者，气之道路。卫疏，则气不循常道，三焦绝其常度也。卿子：玩实字，乃胃病也。实则谷消水化，虚则不能使水穀入经。循其脉道，故外则肤空，内则血崩。营盛则不能与卫和，肤疏谓不能固其营，非营强而卫弱也。不岩：既言悍气为卫，精气为营，则营卫者，水穀精悍之气所成，岂独单言水不能化血？即单言谷，亦岂有化气之理乎？经文语甚圆，即引《内经》淫精于脉，合而为血，亦不似成字。水穀二字，截然两分也。）
趺阳脉微而紧。紧则为寒，微则为虚。微紧相搏，则为短气。（中虚且寒，气自短矣。）
少阴脉弱而涩。弱者微烦，涩者厥逆。（烦者，热也。少阴脉弱者，阴虚则发热，以阴部见阳脉，非大虚也，故生微烦、厥逆、四肢冷也。经曰：阴阳不相顺接，便为厥。厥者，手足逆冷是也。少阴脉涩者，是阴气涩，不能与阳相顺接，故厥逆也。）趺阳脉不出，脾不上下，身冷肤硬。（脾胃为营卫之根。脾能上下，则水穀消磨，营卫之气得行。今脾家气衰，不能上下，则营卫之气不得通行于外，故趺阳脉不出。身冷者，卫气不温也。肤硬者，营气不濡也。）
少阴脉不至，肾气微，少精血。奔气促迫，上入胸膈。宗气反聚，血结心下。阳气退下，热归阴股，与阴相动，令身不仁，此为尸厥。当刺期门、巨阙。（尸厥者，谓其从厥而生，形无所知，其状若尸，故名尸厥。少阴脉不出，则厥气客于胃，而肾气微，少精血。厥气上奔，填塞胸膈，壅遏阳气、使宗气反聚，而血结心下。《针经》曰：五穀入胃，其糟粕、津液、宗气，分为三队。宗气积于胸中，贯心肺而行呼吸者也。又曰：营气者，泌其津液，注于脉，化血而荣四末者也。今厥气甚，宗气反聚而不行，则绝其呼吸。血结心下而不流，则四体不仁。阳气为厥气所壅，不能宣发，退下至阴股间，与阴相动。仁者，柔也。不仁者，不柔和也。谓寒热痛痒俱不觉知也。阳气不能使，内外不通，营卫俱不能行，身体不仁，状若尸也。《内经》曰：厥气上行，满脉去形。刺期门者，以通心下结血。刺巨阙者，以行胸中宗气血。气流，厥气退，则苏矣。观子：伤寒必诊冲阳、太溪脉者，盖肾乃先天元气，有生之根蒂，胃乃后天元气，穀食之本原，较他脏不同。故必察其动脉之存亡，以验经气之绝否。至后世则多忽之，政仲景所谓握手不及足者矣。然亦有浮沉滑涩诸象，一如手诊在临病之工，善为消息。若寸口胃肾，是又冲阳、太溪之经气也。使未至伏乱不可察，则脉会太渊者，不即是诸法以兼求之乎。健曰：仲景书称趺阳，备矣。而不及太溪上少阴二条，是即太溪之谓也。成氏未达其义，而观子发明之。）
寸口脉微，尺脉紧，其人虚损多汗。知阴常在，绝不见阳也。（寸微为阳亡，尺紧为阴胜，故名虚损。又多汗，则愈损阳气，是阴常在而绝不见阳也。）寸口诸微亡阳，诸濡亡血，诸弱发热，诸紧为寒。诸乘寒者，则为厥。郁冒不仁，以胃无穀气，脾涩不通，口急不能言，战而慄也。（微为卫气微，故云亡阳。濡为营气弱，故云亡血。弱为阴虚，虚则发热。紧为阴胜，故诸乘寒者，阴阳俱虚而为寒邪乘也。寒乘气虚，抑伏阳气，不得宣越，遂成厥也。厥，尸厥也。郁冒，昏冒不知人也。不仁，强直无觉也，以胃无穀气，脾涩不通于上下，故口急不能言也。战者，寒在表。慄者，寒在里也。）
问曰：濡弱何以反适十一头？师曰：五脏六腑相乘，故令十一。（濡弱者，气血虚也，往反有十一者，五脏六腑，共有十一头也。）
问曰：何以知其乘腑？何以知其乘脏？师曰：诸阳浮数为乘腑，诸阴迟涩为乘脏也。（腑，阳也。阳脉见者，为乘腑也。脏，阴也。阴脉见者，为乘脏也。健曰：以上辨脉一卷，条理舛错，不能逐一结束。是知叔和误次之故，类多如此。）


卷二  ——————————————————————————————————————————————————————————————————————————————————————————

伤寒序例篇第三  ***************************
阴阳大论曰：春气温和，夏气暑热，秋气清凉，冬气凛冽，此则四时正气之序也。（春夏为阳，春温夏热者，阳之动，始于温，盛于暑。秋冬为阴，秋凉而冬寒，阴之动，始于凉，盛于寒。观子：天地之道，阴阳而已。春为阳中之阴，夏为阳中之阳，秋为阴中之阳，冬为阴中之阴。由是四序以成温、凉、寒、热，各正一气之候。此将言时行之变，故先四时之正气言之。）冬时严寒，万类深藏，君子固密，则不伤于寒。触冒之者，乃名伤寒耳。（冬三月纯阴用事，阳乃伏藏，水冰地拆，寒气严凝。当是之时，善摄生者，出处固密，去寒就温，则不伤于寒。其涉寒冷，触冒霜雪为病者，谓之伤寒也。）其伤于四时之气，皆能为病。（春风、夏暑、秋湿、冬寒，谓四时之气。）以伤寒为毒者，以其最成杀厉之气也。（热为阳，阳主生；寒为阴，阴主杀。阴寒为病，最成肃杀毒厉之气。观子：四时为病，春伤于风，夏必飧泄之类也。唯独冬伤于寒，为最毒者，以阳主生而阴主杀。冬时阴寒用事，万物遭之，靡不殒落，故其气尤杀厉而暴速也。）中而即病者，名曰伤寒；不即病者，寒毒藏于肌肤，至春变为温病，至夏变为暑病。暑病者，热极重于温也。（《内经》曰：先夏至日为温病，后夏至日为暑病。温暑之病，本伤于寒而得之，故太医均谓之伤寒。仁斋：伤寒者，冬月著寒即病之称。温暑，皆因伏寒所变，则不得为伤寒明矣。观子：同是伤于寒，何以有即病不即病之殊？大抵元气衰，邪客犹浅者，即病是也。元气衰，邪气留连内伏者，不即病是也。《内经》又曰：冬不藏精，春必温病。少阴真气既亏，邪必深入，是不即病之致病，不为不重于即病者也。即病，始于肌肤；不即病，极于骨髓。即病寒犹未变，不离于表；不即病郁久化热，自内而出，其治自不同矣。曰：热极重于温，不言温重于伤寒者，举一以该之也。曰暑病，不曰热病者，《内经》有后夏至日为暑病之文。因推本言，其实热病也。下文春夏句甚明。肌肤，《千金》作肌骨。）是以辛苦之人，春夏多温热病，皆由冬时触寒所致，非时行之气也。（观子：辛苦之人，腠理易开，里气不守，最易中邪，得伤寒者多。后云小人触冒，即此义也。此节又重明温热病之由伤寒不即病之变，非如应寒反温，应暖复寒时行之比。盖序例一篇，是反复得病名之不同，由病因之各异耳。名正因别，而投治自不谬矣。）凡时行者，春时应暖，而复大寒；夏时应大热，而反大凉；秋时应凉，而反大热；冬时应寒，而反大温。此非其时，而有其气。是以一岁之中，长幼之病多相似者，此则时行之气也。（四时气候不正为病，谓之时行之气。时气所行非伤寒杀厉之比，其气感受略同。是以一岁之中，长幼之病多相似也。宇泰：以上辨伤寒时气之异。观子：阴阳常顺，则为四时正气；阴阳常反，则为非时疫厉。既应暖，复大寒；应热，复大凉，气之乖戾极矣。故其邪最能伤人，而莫不感受之也。谓之时行者，乃天行疫气也。以非时不正之气，托厉于人，所以境邑之内，长幼尽伤矣。然此气复有重轻，累百年一作者，往往非常，而多不治。数十年一作者，不过疾困，而犹可生。是又五运六气胜复之所致，未可一例视也。）夫欲候知四时正气为病，及时行疫气之法，皆当按斗□占之。（四时正气，春风、夏暑、秋湿、冬寒是也。时行者，时行之气是也。温者，冬时感寒，至春发者是也。疫者，暴厉之气是也。占前斗建，审其时候寒温，察其邪气轻重而治之。故下文云云。观子：此结上二节而又起下数节之纲者也。斗□者，月建斗柄所指，节气由此分也。一岁之序，四分之为温、凉、寒、热，细分之为二十四节气。岂独三月之久，为一时之变哉？其间节异而气不同，气之正与不正，皆可于斗□见之。故曰：审其时候之寒温，以察邪气之轻重，如下文所云也。）九月霜降节后，宜渐寒，向冬大寒。至正月雨水节后，宜解也。所以谓之雨水者，以冰雪解而为雨水故也。至惊蛰二月节后，气渐和暖，向夏大热，至秋便凉。（冬寒、春温、夏热、秋凉，四时之正气也。观子：此先备言四时正气之序。）从霜降以后，至春分以前，凡有触冒霜露，体中寒即病者，谓之伤寒也。（九月、十月，寒气尚微为病则轻；十一、十二月，寒冽已严，为病则重；正月、二月，寒渐将解，为病亦轻。此以冬时不调，适有伤寒之人，即为病也。此为四时正气，中而即病者也。观子：此言得之霜降后春分前即病者，为正伤寒。一岁之寒，唯九月节至二月中，最为杀厉之气，故特分别言之。然其间亦有轻重，如成氏所推言是也。）其冬有非节之暖者，名曰冬温。冬温之毒，与伤寒大异。冬温复有先后，更相重沓，亦有轻重，为治不同，证如后章。（此为时行之气，前云冬应寒而温者是也。观子：此言得之冬月非时之暖者，为时行冬温也。冬不伤于寒，反伤于暖，所云冬应寒而反大温是已，故曰冬温。所伤之气既不同，则其主治自大异矣。然所谓后先轻重，更相重沓之法，则皆佚而无考也。健曰：伤寒感冬寒，冬温感冬暖，气既殊而治各异。伤寒宜温散，冬温宜凉解乃已。）从立春节后，其中无暴大寒，又不冰雪，而有人壮热为病者，此属春时阳气，发于冬时伏寒，变为温病。（此为温病也。《内经》曰：冬伤于寒，春必温病。观子：此言得之立春后，无新受寒邪而壮热者，由不即病之伤寒，至春温病也。春时既无暴寒卒感之邪，乃壮热为病者，即必冬伤于寒，不即病，至春而发耳。既伏寒所变，其治自殊矣。独不言暑热者，义可类推也。暑热者，又过一时而发，重于温者是也。）从春分以后，至秋分以前，天有暴寒者，皆为时行寒疫也。（观子：此以三时之伤于暴寒，俱为寒疫也。凡伤于寒，必为病热，是内外证亦多同矣。然所感致病之气大不同者，则以冬月之寒，非他时之可并。而春夏秋阳气用事之时，其寒邪外薄，必伤浅而病轻也。既邪由各异，寒疫一证，治亦悬殊矣。味此，则桂枝麻黄不可通治三时之病，仲景言之甚明，后人复纷纷臆说，何欤？）三、四月，或有暴寒，其时阳气尚弱，为寒所折，病热犹轻。五、六月阳气已盛，为寒所折，病热则重。七、八月阳气已衰，为寒所折，病热亦微。其病与温及暑病相似，但治有殊耳。（此为疫气也，是数条，以前斗□之法，占其随时气候，发病之寒热轻重不同耳。观子：此复言寒疫之中，又有轻重也。寒之因于时，既有微甚，则病亦不同。然五六月重，而春秋轻者，夏大热之时反为寒折，是以其邪尤重也。寒疫，亦谓之四时伤寒，故证相似。既日治与温暑病殊，则更与伤寒殊，不言可知矣。寒疫既不可同温暑治，则温暑不可同伤寒治，又不言可知矣。宇泰：伤寒即发于冬令寒冷之时，而寒邪在表，闭其腠理，故非辛甘温之剂不足以散之。此仲景桂枝麻黄等汤之所必用也。温病热病，后发于天令暄热之时，怫热自内而达于外，郁其腠理，无寒在表，故非辛凉或苦寒或酸苦之剂，不足以解之。）十五日得一气，于四时之中。一时有六气，四六名为二十四气也。（节气十二，中气十二，共二十四。《内经》曰：五日谓之候，三候谓之气，六气谓之时，四时谓之岁。观子：此即斗□之义。因下文将言化气不及，亦致病，故先申言之。）然气候亦有应至而不至，或有未应至而至者，或有至而太过者，皆成病气也。（疑漏或有至而不去者一句。按《要略》曰：有未至而至，有至而不至，有至而不去，有至而太过，何故也？师曰：冬至后甲子夜半，少阳起少阳之时，阳始生天得温和，以未得甲子，天因温和，此为未至而至。已得甲子而天未温和，此为至而不至。已得甲子，天大寒不解，此为至而不去。已得甲子而天温如盛夏，此为至而太过。《内经》曰：至而和则平，至而甚则病，至而反者病，至而不至者病，未至而至者病。即是观之，脱漏明矣。观子：一岁之化气，必始于冬至后者，以其为阴阳绝而复续，死而复生之界限也。然致病有岁多岁少者，皆平气与太过不及之故也。如未至而至，至而不去，是为太过；应至不至，是为不及。皆于冬至后，所得甲子夜半，起少阳推之，而知病气矣。君子于此际观天道之盈虚，而节宣之，焉有实实虚虚之患哉。然此匪独伤寒也，凡一岁六气之邪，胥于此定之矣。）但天地动静阴阳鼓击者，各正一气耳。（《内经》曰：阴阳者，天地之道。清阳为天，动而不息；浊阴为地，静而不移。天地阴阳之气，鼓击而生春、夏、秋、冬、寒、热、温、凉，各正一气也。）是以彼春之暖，为夏之暑；彼秋之忿，为冬之怒。（春暖为夏暑从生而至长也，秋忿为冬怒从肃而至杀也。）是故冬至之后，一阳爻升，一阴爻降也。夏至之后，一阳气下，一阴气上也。（十月六爻皆阴，坤卦为用。阴极阳来，阳生于子。冬至之后，一阳爻升，一阴爻降，于卦用复，言阳气得复也。四月六爻皆阳，乾卦用事。阳极阴来，阴生于午。夏至之后，一阳气下，一阴气上，于卦为垢，言阴得遇阳也。《内经》曰：冬至四十五日，阳气微上，阴气微下。夏至四十五日，阴气微上，阳气微下，此阴阳升降之常道也。）斯则冬夏二至，阴阳合也；春秋二分，阴阳离也。（二至，阳生于子，阴生于午，是阴阳相接，故曰合。二分，阳退于酉，阴退于卯，是阴阳相背，故曰离。《内经》：气至之谓至，气分之谓分，至则气同，分则气异。）阴阳交易，人变病焉。（天地阴阳之气，既变错而不正，人随气易，所以病生。《内经》曰：阴阳相错，而变由生也。）此君子春夏养阳，秋冬养阴，顺天地之刚柔也。（《内经》曰：养生者，必顺于时。春夏养阳，以凉以寒，秋冬养阴，以温以热，所以然者，从其根故也。健曰：君子能循天理，慎起居，适寒暖，而常患病至，即成氏从根之谓。根者，保养根本，以顺时令之刚柔也。）小人触冒，必婴暴疹。须知毒烈之气，留在何经，而发何病，详而取之。（不能顺四时调养。触冒寒温者，必成暴病。医者当在意审详而治之。观子：夫由斗□推之，岂特正气为病，与时行为病可明。彼伤寒温暑，非时寒疫，靡不由此辨矣。其或气候太过不及而病，或阴阳升降离合而病，惟君子顺其道而养之、从之。小人则触其疹而婴之、留之。凡累乎气交之间者，可不审而用调之欤？疹，应作殄解。）是以春伤于风，夏必飧泄；夏伤于暑，秋必病疟；秋伤于湿，冬必咳嗽；冬伤于寒，春必温病。此必然之道，可不审明之。（当春之时，风气大行，春伤于风。风气通于肝，肝以春适旺，风虽入之，不能即发，至夏肝衰，然后始动。风淫末疾，则发于四肢。夏以阳气外盛，风不能外发，故攻内而飧泄。飧泄者，下利米穀不化而色黄。夏之时，暑气大行，夏伤于暑。夏以阴主内，暑虽入之，势未能动。及秋，秋阴出而阳为主内，然后暑动传阴而为痎疟。痎者，二日一发；疟者，一日一发。当秋之时，湿气大行，秋伤于湿。湿则干肺，肺以秋适旺，湿虽入之，不能即发，至冬肺衰，然后始动。两淫腹疾，则当发为下利。冬以阳气为内固，湿气不能下行，故上逆而为咳嗽。当冬之时，寒气大行，冬伤于寒。冬以阳为主内，寒虽入之，势未能动。及春阳出而阴为主内，然后寒动传阳，而为温病。是感冒四时正气为病，必然之道也。景岳：春伤于风，木气通于肝胆，即病者，乃为外感。若不即病，而留连于夏，脾土当令，木邪相侮，变为飧泄。夏伤于暑，金气受邪，即病者，乃为暑病。若不即病，而暑汗不出，延至于秋，新凉外束，邪郁成热，金火相拒，寒热交争，故病为疟。夏秋之交，土金用事，秋伤于湿，其即病者，湿气通脾，为濡泄等证。若不即病，而湿畜金脏，久之变热，至冬则外寒内热，相搏于肺，病为咳嗽。冬伤于寒，不即病者，至春阳气发越，营气渐虚，所藏寒毒，外合阳邪，而变为温病。然多从足太阳始者，正以肾与膀胱为表里，受于阴而发于阳也。然四时为病，春夏以木火伤人而病反寒，秋冬以寒湿伤人，而病反热，此正《内经》重阴必阳，重阳必阴之义欤。观子：若不能顺四时，以养阴阳，则岂独伤于寒者之必病哉。凡四时不正之气，皆能为病，特冬寒之伤，证变无穷，为最钜耳。健曰：注说皆从素难发明，无复疑议。是知伤寒由正气为病，而时行疫气，由不正之气为病，自别矣。）伤寒之病，逐日浅深，以施方治。（《内经》曰：未满三日者，可汗而已；其满三日者，可泄而已。）今世人伤寒，或始不早治，或治不对病，或日数久淹，困乃告医，医又不依次第而治之，则不中病。皆宜临时消息制方，无不效也。（健曰：处方施治之要，总在临时消息，因病制宜。仲景己将心印付人，无事刻舟求剑，学者醒诸。）
（叔和）今搜採仲景旧论，录其证候诊脉声色，对病真方，有神验者，拟防世急也。（仲景之书，逮今千年而显用于世者，王叔和之力也。观子：世以此二十八字，遂疑例篇，俱为叔和所作。夫叔和果属序述仲景经义，亦必指陈明白，岂以是数语，了却发挥之意耶？且叔和乃表章先圣之人，岂故为疑似，以作僭窃之人哉？此数语本叔和注脚，因向之传书者，混录为一，令人莫辨。今观通篇文字，无一笔间空，何杂此数字，与上下文义绝不相属？曰临时消息制方者，仲景意，处疗语也。曰录其真方有神验者，叔和意，中编集语也。即此判两人胸臆，焉得误合为一？）
又土地温凉，高下不同，物性刚柔，餐居亦异。是黄帝与四方之间，岐伯举四治之能，以训后贤，开其未悟者。临病之工，宜须两审也。（东方地气温，南方地气热，西方地气凉，北方地气寒。西北方高，东南方下。是土地温凉、高下不同也。东方安居食鱼，西方陵居华食，南方湿处嗜酸，北方野处食乳，是餐居之异也。东方治宜砭石，西方治宜毒药，南方治宜微针，北方治宜灸焫。是四方医治之不同也。医治当审其地土所宜。庞氏：非圆机之士，孰能臻此？一州之内，有山居者，为居积阴之所，盛夏冰雪，其气寒，腠理闭，难伤于邪，其人寿。其有病者，多中风中寒之疾。有平泽居者，积阴之所，严冬生草，其气温，腠理疏，易伤于邪，其人夭。其有病者，多中温中暑之疾。观子：四方之问，四治之能，俱详《内经》。观此，则风气厚薄，时令寒暖，方土甫北，种种不同，当分别施治。仲景垂训，临病酌剂，随地置宜，是为两审。健曰：西方治宜毒药。毒药者，非药品之毒，乃剂之重耳。焫，音纳，松节问蔓也。）凡伤于寒，则为病热，热虽甚，不死。（《内经》曰：风寒客于人，使人毫毛毕直，皮肤闭而为热，是伤寒为病也。《针经》曰：多热者，易己；多寒者，难已。是热虽甚，不死。观子：邪留营卫间，则张弛之机窒。正气欲周肤腠，而邪固闭之，不通于外，而内郁，所以热大作也。热虽甚不死者，正气犹能与邪相持，一汗一下，遂可除也。不比阴阳偏胜离绝之谓。）若两感于寒而病者，必死。（表里俱病者，谓之两感。观子：两感，则脏腑交病，内外并伤矣。故不治下数节，皆由此三语发其纲，而各分别言之。健曰：表里俱病为两感，当辨孰轻孰重，间有治之可生者。必死二字，慎重之谓。但犯之，死者多耳。）
尺寸俱浮者，太阳受病也，当一二日发。以其脉上连风府，故头项痛，腰脊强。（太阳为三阳之长，其气浮于外，故尺寸俱浮。是邪气初入皮肤，外在表也，故当一二日发。风府，穴名，在项中央。太阳之脉从巅入络脑，还出别下项，是以上连风府，其经循肩膊内，挟脊抵腰中。故头项痛，腰脊强耳。景岳：邪之中人，必自外而内。如《皮部论》等篇曰：邪客于皮，则腠理开，开则邪入。客于络脉，络脉满，则注于经脉。经脉满，则入舍于腑脏。此所以邪必先于皮毛，经必始于太阳，而后三阴三阳，五脏六腑皆病。尺寸俱长者，阳明受病也，当二三日发。以其脉挟鼻络于目，故身热、目疼、鼻乾、不得卧。（阳明气血俱多，尺寸俱长者，邪并阳明，而气血淖溢也。太阳受邪不已，薄于阳明，是当二三日发。其脉挟鼻者，阳明脉起于鼻，交额中，络于目。阳明之脉，正上䪼頞，还出系目系。身热者，阳明主身肌肉。《针经》曰：阳明气盛，则身前热；目疼鼻乾者，经中客邪也；不得卧者，胃气逆不得其道也。《内经》曰：胃不和则卧不安。景岳：伤寒多发热，而此独云身热者，阳明主肌肉。身热犹甚也。不得卧者，邪热在胃也。健曰：发热，身热，同一热也。而有别发热者，热始发轫，达于皮肤之上，轻手按之，即觉壮热。此为在表，属太阳而脉浮，法当辛甘发散。身热者，邪渐入里，热在肌肉之间，轻按未觉，略重按之而得。此为表传里热，属阳明，而脉长，法当甘寒解肌。热在表，则舌无胎，而口和知味；热在里，则舌有胎，而口乾失味矣。䪼，音拙。頞，音遏。）尺寸俱弦者，少阳受病也，当三四日发。以其脉循胁络于耳，故胸胁痛而耳聋。（《内经》曰：阳中之少阳，通于春气。春脉弦，尺寸俱弦者，知少阳受邪也。阳明之邪不已，传于少阳，是当三四日发，胸胁痛而耳聋，经壅而不利也。宇泰：查少阳有胸胁满，而无痛证。观子：太阳篇中，则有邪高痛下之文。）
健曰：痛者，甚于满也。满则邪气已盛凝结胸胁，痛则必兼停滞。或肝气横，其人必血虚性躁也。此三经皆受病，未入于腑者，可汗而已。（三阳受邪，为病在表，法当汗解。然三阳亦有便入腑者，入腑则宜下。故云未入于腑者，可汗而已。观子：按未入于腑，《内经》作未入于脏，谓未入三阴之脏，故可从汗散。健曰：此以上，仲景俱宗《内经》而言致病之由。邪传各经，应乎脉象明矣。然未及治法，令读者如饥思食而不得。直待后篇始言各经之方法，头绪繁多，应接不暇矣。如太阳伤寒，主麻黄；中风，主桂枝；阳明应主柴葛解肌。而后文阳明家证，大半列于太阳篇中，乃主麻、桂者多。盖因经文遗佚误次之故，万难信用。如或信之，恐有取祸之患。学者先须知此，而展玩后篇，则是非易悟。若少阳法，惟小柴胡，和解为主，此三阳正病之概，未言併合传变之旨。既变，则推后章而详绎之。）尺寸俱细者，太阴受病也，当四五日发。以其脉布胃中，络于嗌，故腹满而嗌乾。（阳极，则阴受之，邪传三阳已遍，次乃传阴经。在阳为表，在阴为里。邪在表，则见阳脉；在里，则见阴脉。阳邪传阴，邪气内陷，故太阴受病，而尺寸俱沉细也。自三阳传于太阴，是当四五日发。邪入于阴，则里渐成热，腹满咽乾者，脾经壅而成热也。亮宸：热邪传里，脉当见洪大而长，今反沉细者，以太阴主内，邪热伤之。邪虽阳，而脏则阴，故见阴脉也。邪壅于腹，故腹满。太阴脉挟咽，里热甚，而水乾不得上行，故咽乾也，宜小承气以下之。）尺寸俱沉者，少阴受病也，当五六日发。以其脉贯肾络于肺，系舌本，故口燥舌乾而渴。（少阴，肾水也，性趋下。故少阴受病，尺寸俱沉。太阴之邪不已，至五六日则传少阴。少阴为病，口燥舌乾而渴者，邪传入里，热气渐深也。景岳：肾经属水，而邪热涸之，故口舌为之于渴。健曰：伤寒至少阴，最为难治。此言脉沉，肾在下之义，不可以沉为寒，而与热剂，则更助其燥，将致舌缩昏迷，而告穷矣。兹系传入之邪，热极在肾，法惟以下为事，其一二日不从三阳所传，即病少阴，但恶寒而不发热者，乃为直中少阴之证，始可温热治之。）尺寸俱微缓者，厥阴受病也，当六七日发。以其脉循阴器，络于肝，故烦满而囊缩。（缓者，风脉也。厥阴微缓者，邪传厥阴，热气已剧，近于风也，当六七日发。少阴邪传于厥阴，烦满囊缩者，热气聚内也。全善：烦满，少腹烦满也，观下云少腹微下，可见。《活人》：厥阴脉浮缓者，囊不缩外证必发热恶寒似疟，为欲愈，宜桂枝麻黄各半汤。著尺寸俱沉缓者，囊必缩，毒气入脏，宜承气汤。三阳云：厥阴风脉，固当缓，但缓为胃气和，似欲愈之候。病传厥阴，亦危笃矣，岂有胃气乎？必缓中带弦直而无神，方是邪传厥阴之恶候。若只是缓脉，传经己尽，火气已去，吉兆矣。健曰：伤寒传至厥阴，是经尽应解之候。脉得微缓，乃和软有胃之象，似无凶兆。谅与大柴胡下之，则腹减囊纵可愈矣。王三阳深于辨脉，理论极是，厥阴恶证，见于后篇。）此三经皆受病，已入于腑者，可下而已。（三阴受邪，为病在里，于法当下。然三阴亦有在经者。在经，则宜汗。故云已入于腑者，可下而已。经曰：临病之工，须宜两审。三阳云：成云三阴亦有在经，正阴证，亦有在经在腑之谓也。经不云三经皆受病，可下而已，而必增已入于腑四字，亦以别直中阴经者，则当发汗。非谓阳证传到阴经，有可汗者在也。若阳证传到阴经，纵有未尽入腑者，当用大柴胡汤之时也，岂可再言发汗哉！）
（观子：此以上，是申言伤于寒则病热，热虽甚，不死之义。病热者，传邪也。传邪在表，当汗；在里，当下。故以未入腑、已入腑别之。）
若两感于寒者，一日太阳受之，即与少阴俱病，则头痛（太阳）。口乾、烦满而渴（少阴）。二日阳明受之，即与太阴俱病，则腹满（大阴）、身热、（阳明）不欲食（太阴）、谵语（阳明）。三日少阳受之，即与厥阴俱病，则耳聋（少阳），囊缩而厥，（厥阴）水浆不入，不知人者，六日死。若三阴三阳、五脏六腑皆受病，则营卫不行，腑脏不通，则死矣。（阴阳俱病，表里俱伤，为两感。以其阴阳两感，病则两证俱现。至于传经，则亦阴阳两经俱传也。一日太阳少阴同病者，膀胱与肾为表里也。二日阳明太阴同病者，胃与脾为表里也。三日少阳厥阴同病者，胆与肝为表里也。然一日至二日，太阳传阳明，而少阴则传太阴。二日三日阳明传少阳，而太阴则传厥阴矣。水浆不入，不知人，胃气不通也。《内经》：五脏已伤，六腑不通，营卫不行，如是之后，三日乃死，何也？岐伯曰：阳明者，十二经脉之长也。其血气盛，故云不知人，三日血气乃尽，故死矣。谓三日六经俱病，营卫之气不得行于内外，脏腑之气不得通于上下，至六日脏腑营卫之气俱绝，则死矣。三阳曰：二三日内，谵语囊缩，水浆不入，不知人者，真两感也，其死必矣。太阳少阴俱病，头痛口千烦满，而有似暑病热病，宜细辨之。且太阳入本，亦渴，不可便断为两感也。两感证，先少阴，而传经证。先太阴者，两感，表里同病。传经，阳邪内陷。脾胃为仓廪之官，且木来剋土，势易侵也。此申言两感于寒，而病必死之义。）其不两感于寒，更不传经，不加异气者，至七日太阳病衰，头痛少愈也。八日阳明病衰，身热少歇也。九日少阳病衰，耳聋微闻也。十日太阴病衰，腹减如故，则思饮食。十一日少阴病衰，渴止，舌乾己，而嚏也。十二日厥阴病衰，囊纵，少腹微下，大气皆去，病人精神爽慧也。（六日传遍，三阴三阳之气皆和，大邪之气皆去，病人精神爽慧也。士材：夫六经以次受病，其愈皆以七日为期。此论原本《素问》，而从来注解，不能无误，故请疏之。不两感者，非表里双传也。更不传经者，邪但在此经，而不传他经也。如是，则可期六经病愈之日矣。太阳篇云：发于阳者七日愈。乃知六经之病，自一日受者，第七日当衰。二日受者，八日当衰。故一日邪在太阳，不传阳明，更无他证，则七日头痛少愈。二日传阳明，更不传变，至八日阳明病衰，身热少歇。以此类推，至十二日六经病尽，邪气皆去，而可起矣。观子：此节首句，结前两感节之义，第二句结前病热传经节之义。不加异气句，则承上而喝起下文递衰邪去之谓也。）若过十三日以上不间，尺寸陷者，大危。（间，瘳也。十二日传经尽，则当愈。若过十三日以上不瘳，更尺寸沉陷，则正气内衰，邪气独胜，故云大危。元礼：伤寒先犯太阳，以次而传，此特言其概尔。其中变证不一，兼证亦多。有发于阳，即少阴受之者，有夹食伤寒，食动太阴之经，一得病，腹满痛者；亦有不循经而入，如初得病，径犯阳明，身热谵语发斑之类，皆不始于太阳也。亦有首尾止在一经，不传他经。亦有止传一经而止者，不必尽传诸经也。至如病之逾越，不可泥于次序，当随证施治。所以伤寒得外证为多。《活人》：凡寒邪自背而入者，或中太阳，或中少阴。自面而入者，则中阳明之类，亦不专始于太阳也。宇泰：有寒客三阴，极而生热，则逆入阳明之腑，凡邪初中三阴，则寒，故宜温药发汗。及寒极变热，则复寒药下之。盖三阴三阳，皆能自受邪，不止自太阳传经也。）
若更感异气，变为他病者，当依旧坏证病而治之。若脉阴阳俱盛，重感于寒者，变为温疟。（异气者，为先病未已，又感别气也。两邪相合，为他病。脉阴阳俱盛者，伤寒之脉也。《难经》曰：伤寒之脉，俱盛而紧满。经曰：脉盛身寒，得之伤寒，则为前病热未已。再感于寒，寒热相搏，变为温疟。嗣真：更感异气为他病者，即索矩所谓二气三气，杂合为病是也，是为变病。虽曰当依坏证，与医坏病各别。三阳曰：阴阳俱盛者，伤寒脉也。十三日以上病已传里，变为热矣。脉当沉数，今复见伤寒之脉，岂非重感于外寒乎？寒热相搏，故变为温疟。健曰：脉阴阳俱盛，乃指人迎气口而言。此节引更感异气，而变他病之由，以接下文诸证。）阳脉浮滑，阴脉濡弱者，更遇于风，变为风温。（此前热未歇，又感于风者也。《难经》曰：中风之脉，阳浮而滑，阴濡而弱，风来乘热，故变风温。）阳脉洪数，阴脉实大者，更遇温热，变为温毒。温毒为病最重也。（此前热未已，又感温热者也。阳主表，阴主里，洪数实大，皆热也。两热相合，变为温毒。以其表里俱热，故为病最重。）阳脉濡弱，阴脉弦紧者，更遇温气，变为温疫。以此冬伤于寒，发为温病，脉之变证方治如说。（此前热未已，又感温气者也。温热相合，变为温疫。宇泰：按《活人》云，温病有二，其用升麻解肌者，乃正伤寒太阳证；恶寒而不渴者，特以其发于温暖之时，故谓之温病尔。其用竹叶石膏汤者，乃仲景所谓渴不恶寒之温病也。要须细别，勿令误也。然不恶寒而渴之温病，四时皆有之，不独春时而已。观子：窃谓此皆不即病，而加感异气为病者也。严寒之毒，伏藏至春，变为温气。以温气之在内，而或重感于寒，则为温疟；重感于风，则为风温；重感于热，则为温毒；重感疫气，则为温疫。虽感遇不同，而在内之温气无异也，故皆谓之温。且曰：是皆冬伤于寒，至春发为温病所致者也。然既属变病，脉证方治，可不各随其异气而求之。健曰：此三节，言更感异气于春温之时，而变诸证也。曰当依坏证而治者，是不得同伤寒例治也。因其有重感之时气，故脉见阴阳俱盛耳，下节义亦同。古温字，即瘟同。）
凡人有疾，不时即病，隐忍莫差，以成痼疾。（凡觉少苦，急须早说求治。隐忍苟延，则邪气入深，而为痼疾，难以处制。）小儿女子，益以滋甚。（小儿气血未旺，女子血室多病，凡所受邪，易于滋甚。观子：小儿幼而无知，女子柔而多讳，故其求治尤迟。）时气不和，便当早言，寻其邪由，及在腠理，以时治之，罕有不愈者。（腠理者，津液腠泄之所，文理缝合之中也。《要略》曰：三焦会通元真之处，为气血所注。理者，皮肤脏腑之文理也。邪客皮肤，则邪气浮浅，易为发散。若以时治之，罕有不愈者矣。《玉函》曰：主候常存，形色未病，未入腠理，针药及时，服将调节。委以良医，病无不愈。健曰：病无大小，失治，悉关性命。）病人忍之，数日乃说，邪气入脏，则难可制。此为家有患，备虑之要。（邪在皮肤，则外属阳而易治。邪传里，则内属阴而难治。《内经》曰：善治者，治皮毛，其次治肌肤，其次治筋脉，其次治六腑，其次治五脏。治五脏者，半死半生也。昔桓侯怠于皮肤之疾，以致骨髓之病。家有患者，可不备虑乎？《千金》、扁鹊曰：病在腠理，汤熨之所及。病在血脉，针石之所及。病在骨髓，无可奈何。而凡医治病，或言且待，使病成乃去之，此为妄矣。当预约束家中，及所部曲，语解此意。使有病者，得悉其害为要。）
凡作汤药，不可避晨夜，觉病须臾，即宜便治，不等早晚，则易愈矣。（《千金》曰：凡始觉不佳，即须治疗，迄至于病，汤食竞进，折其毒势，庶可自然而差矣。）若或差迟，病即传变，虽欲除治，必难为力。（传，有常也；变，无常也。传谓循经而传，如太阳传阳明是也。变为不常之变，如阳证变阴是也。邪既传变，病势深也。《本草》曰：病势已成，可得半愈，病势己过，命将难全矣。）服药不如方法，纵意违师，不须治之。（《内经》曰：拘于鬼神者，不可与言至德；恶于针石者，不可与言至巧。病必不治，治之无功。观子：昔淳于氏有六不治，骄恣不论于理者一不治，即纵意违师之谓。是不可以与治矣。）
凡伤寒之病，多从风寒得之。（凡中风与伤寒为病，自古通谓之伤寒。《千金》曰：伤寒病者，起自风寒入于腠理，与精气分争，营卫偏伤，周身不通而病。）始表中风寒，入里则不消矣。（始自皮肤入于经络，传于脏腑，是也。）未有温覆，而当不消散者。（风寒初客于皮肤，便投汤药。温暖发散而当者，则无不消散之邪。）不在证治，拟欲攻之，尤当先解表，乃可下之。（先解表而后下之，则无复传之邪。观子：不在证治者，证在两可疑似之间也，拟欲攻之，尤当解表者。伤寒表不解，则不可攻里，必先解表，乃可攻内也。如阳明病当下，若发热恶寒，脉浮紧，猝下之，表邪陷入，必腹满，小便难也。）若表已解而内不消，非大满，尤生寒热，则病不除。（表证虽罢，里不至大坚满者，亦未可下。是邪未收敛成实，下之，则里虚，而邪复不除，犹生寒热也。）若表已解而内不消，大满大实坚，有燥屎，自可除下之。虽四五日不能为祸也。（表无外证，里有坚满，为下证悉具。《外台》云：表和里病，下之则愈。下证既具，则不必拘于日数。）若不宜下而便攻之，内虚热入，协热遂利，烦躁，诸变不可胜数，轻者因笃，重者必死矣。（下之不当，轻者尤难治，矧重者乎。华氏：伤寒六日入胃，乃可下也。若热毒在表，未入于胃，而先下之者，其乘虚入胃，即烂胃也。热既入胃，须下去之，不可留于胃中也。若胃有实热，三死一生矣。健曰：以上言表里不得混治之要。）夫阳盛阴虚，汗之则死，下之则愈。阳虚阴盛，汗之则愈，下之则死。（表为阳，里为阴。阴虚者，阳必凑之。阳盛之邪，乘其里虚而入于腑者，为阳盛阴虚也。经曰：尺脉弱，名曰阴不足。阳气下陷入阴中，则发热者，是矣。下之除其内热而愈。若反汗之，则竭其津液而死。阴脉不足，阳往从之；阳脉不足，阴往乘之。阴邪乘其表虚，客于营卫之中，为阳虚阴盛也。经曰：假令寸口脉微，名曰阳不足。阴气上入阳中，则洒淅恶寒者，是矣。汗之散其表邪而愈，若反下之，则脱其正气而死。经曰：本发汗而复下之，此为逆；本先下之，而反汗之为逆。嗣真：《内经》曰：邪气盛则实，精气夺则虚。盖实者，指邪气而言。虚者，指正气而言。正气在人，阳主表，而阴主里。邪气中人，表为阴，而里为阳。夫表之真阳先虚，故邪气乘之而盛实。表受邪者，阳虚也。脉浮紧者，阴邪盛于外也，是谓阳虚阴盛。所以用桂枝辛甘温之剂汗之，则阴邪消。温之则真阳长，使邪去正安而愈。又若里之真阴先虚，故阳邪入之而成盛实。里受邪者，阴虚也。脉沉实者，阳邪盛于内也，是谓阴虚阳盛。所以用承气酸苦寒之剂下之，则阳邪消；寒之，则真阴长，邪去正安，故愈。如其不然，阳盛而用桂枝，下咽即毙。阴盛而用承气，入胃即亡。是皆盛盛虚虚，而致邪失正也。《活人》所引《素问》阳虚则外寒，阴虚则内热。阳盛则外热，阴盛则内寒。四证皆杂病也。《难经》所谓阳虚阴盛，汗出而愈，下之即死。阳盛阴虚，汗出则死。下之即愈者，说脉也。《外台》所谓表病里和，汗之则愈。表和里病，下之则愈者，说阴阳表里也，皆非仲景之意。夫仲景所论，阴阳虚实者，邪正消长之机也，其义深矣。且和者，无病也。以和字训虚字，恐碍理。安道：所谓阳盛则毙者，是表证已罢，而里证热盛，可攻而不可汗。所谓阴盛以亡者，是里证未形，表证热盛，可汗而不可下也。由此观之，仲景本旨，庶畅然矣。健曰：阴阳虚实，表里汗下，八者乃伤寒家大关键，学者最要著力领悟。观嗣真之论，安道之言，明白而无馀蕴矣。）夫如是，则神丹安可以误发，甘遂何可以妄攻。虚实之治，相背千里，吉凶之机，应若影响，岂容易哉！（神丹，汗药也。甘遂，下药也。汗下当则吉，汗下不当则凶，其应如影随形，如响应声。）况桂枝下咽，阳盛则毙；承气入胃，阴盛以亡。（桂枝汤，发汗药也。承气汤，下药。《玉函》曰：不当汗而强与汗之者，令人夺其津液，枯藁而死。不当下而强与下之者，令人开肠洞泄，便溺不禁而死。节菴：方其风寒初客皮毛之间，阴气闭塞腠理，身中阳气已虚，不能外御，当此之时，用桂枝辛甘温之药，助阳抑阴而发之。阴邪既散，表气冲和而愈。不知出此，而以承气苦寒之药下之，表里俱伤，不亡何待。若表邪既罢，寒作为热，阳陷入深，而盛于里，则津液消耗，肠胃燥涩，而脏腑之真阴虚矣。当此之时，宜用承气苦寒之剂，扶阴抑阳，而泄去热气。阳邪既退，胃中真阴来复，里气和平而愈。不知出此，而以桂枝辛热之药助邪伐正，安有不毙者乎？故越人、仲景所以深致意，而有下咽云云之诫。全善：阳盛，则阳并于阴，故宜下。阴盛，则阴并于阳，故宜汗。阳并于阴，脉沉而实；阴并于阳，脉浮而实也。总之阳盛阴虚，是病在里；阳虚阴盛，是病在表，更易明矣。观子：此数节，前后反复言之，只是发汗吐下，不可相反之义。阳盛阴虚四字，言邪已入里也，故下愈汗死。阳虚阴盛四字，言邪犹在表也，故汗愈下死。又继之曰：阳盛则毙者，入里则阳邪盛矣，而乃误以桂枝阳药反攻表也。阴盛以亡者，在表则阴邪盛矣，而乃误以承气阴药反攻里也。有不速其死乎？滑伯仁注《难经》，谓受病为虚，不受病为盛。与《外台》之表和里和，和字义同。此阳盛阴盛，不可作本气论。仲景已明言于桂枝下咽，四句之内矣。健曰：节菴论详且精，深得仲景汗下之秘，而善全人命，为伤寒名家。全善兼脉言之，倘有脉证不相合者，以此推求。观子之辨，更进一层，然其揆一也。）死生之要，在乎须臾，视身之尽，不暇计日。（投剂不当，则灾祸立见，岂暇计其日数哉！）此阴阳虚实之交错，其候至微，发汗吐下之相反，其祸至速。而医术浅狭，懵然不知病源，为治乃误，使病者殒殁，自谓其分。至今冤魂塞于冥路，死尸盈于旷野，仁者鉴此，岂不痛与！
凡两感病俱作，治有先后，发表攻里，本是不同。而执迷妄意者，乃云神丹甘遂，合而饮之，且解其表又除其里，言巧似是，其理实违。夫智者之举错也，常审以慎；愚者之动作也，必果而速。安危之变，岂可诡哉！世上之士，但务彼翕习之荣，而莫见此倾危之败。惟明者居然能护其本，近取诸身，夫何远之有焉？（两感病俱作，欲成不治之疾，医者大宜消息，审其先后次第而治之。若妄意攻治，以求速效者，必致倾危之败矣。观子：盖尝读此而有感焉。神丹甘遂合而饮之，似乎后世为必无之事。然近人发表兼消导之说，药虽不同，而意实一辙。何哉？彼意以外既感邪，内必停物，藉口于夹食伤寒之治，遂以芎苏羌防类解其外，枳朴楂卜类消其中，一举两得，岂不有理。殊不知伤寒之初，邪只在腠理肌表，并未深入，只一汗可除。焉事兼求里实，昧者施此，其罪有三：本太阳表病，妄攻阳明之里，则诛伐无故，以犯经禁，其失一也。邪在皮毛，必从汗而解，胃主津液，内夺其气，得汗反数，其失二也。邪未入腑，胃本无实可除，先事削伐，令邪乘虚内陷，其失三也。夫表不解者，不可攻里，仲景法也。病在外，反以兼内误之，是表邪方欲从汗而去，而里虚夺之内陷矣，汗之非法。虽解表奚用乎？所以里气未甚败者，不过侵入阳明，而血弱气尽者，变端其可数乎？夫伤寒惟患传里，何为速之使入，庸工习为常胜之兵，是伤寒非必死之病，而昧者操必杀之机也。言巧似是，其理实非，可不深省欤！健曰：林氏三失之咎，勘破时人积习。近来杂病尚多妄治，何况伤寒。孰能窥仲景之奥哉！苟读其书，而未得其要，亦不济事。往往溺于三失，而不能醒悟，且终身不知伤寒书为何物。即或知之，而涵以伤寒方法，概施杂病，杂病汤剂，反治伤寒。而两误俱败者，亦复不少。皆因无良师指授，少善本力学尔。举今之世，奚止三失而已哉！无论伤寒、时气、疫毒，一至入腑，而现谵语、狂躁、舌燥焦黑、耳聋昏闷之象，不分虚实寒热，辄指归阴，总以地黄汤为事。寓意于养阴退热，为前贤所未到之巧思。甚至以六味丸料，壮水之主，而麦冬五味，枸杞石斛，知柏龟板，任意妄投。遂致腹硬屎结脉沉口噤而毙者，此常事耳。又或瘟疫发斑，伤寒时气，脉微汗泄，舌湿无胎；或独语神昏，羞明怕日，或食填太阴；或阳虚阴弱之证，而反以羌防发散，膏连清热，元参知母生地丹皮之属并进，以致身冷痰升而殒者，比比尤多。正仲景所谓冤魂塞于冥路，仁者鉴之，能无悯惕？而若辈懵然，宁受病家之辱，毫不自返。一掉同风，其祸蔓延，而道日浸离，可胜叹与！或曰：此时势使然，人命有数耳。夫天固有运，人固有数，运有盛衰，数有修短，诚难测也。然圣人之道，承制之理，无可或失，岂容妄事非法？不特误世殃人，且恐酿成贻患。若不表而出之，则健亦为仲景之罪人矣。
（叔和）此以前是伤寒热病证候也。
凡发汗，服汤药，其方虽言日三服，若病剧不解，当促其间，可半日中尽三服。若与病相阻，即便有所觉。重病者，一日一夜，当晬时观之。如服一剂，病证犹在，故当复作本汤服之。至有不肯汗出，服三剂乃解；若汗不出者，死病也。（发汗药，须温服者，易发散也。日三服，药势续也。病势稍重，当促急服之，以折盛热，不可拘于本方。设药病不相对，汤入即便知之。如阴多者，投以寒凉，即寒逆遂生。阳多者饮以温剂，则热毒即起，是便有所觉。晬时者，周时也。一日一夜，服汤药尽剂，更看其传，病证犹在，当复作本汤，以发其汗。若服三剂不解，汗不出，邪气大盛，渴不能胜，必成大疾。《千金》曰：热病脉躁盛，而不得汗，此阳脉之极也，死。三阳曰：有黄耆建中补之，而后汗出者。若服三剂发汗药，汗复不出，其死必矣。宜仔细候脉消息之，毋妄治也。观子：作汤至三剂，是九服汗药矣。此亦古人禀赋厚，腠理坚，且非邪热盛极，不至于此。后人无此气血，当消息用之。况有津液竭而不得汗者，须助元气而汗出，非一概强发其汗也。）
凡得时气病五六日，而渴欲饮水，饮不能多，不当与也，何者？以腹中热尚少，不能消之，便更与人作病也。至七八日，大渴欲饮水者，犹当依证与之。与之常令不足，勿极意也。言能饮一斗，与五升。若饮而腹满，小便不利，若喘若哕，不可与之。忽然大汗出，是为自愈也。（热在上焦，则为消渴，言热消津液，上焦乾燥，则生渴也。大热则能消水，热少不能消之，若强饮，则停饮变为诸病。至七八日阳胜气温，向解之时，多生大渴，亦须少少与之，以润胃气，不可极意饮也。若饮而腹满，小便不利，若喘若哕者，为水饮内停而不散，不可更与之。忽然阳气通，水气散，先发于外，作大汗而解。）凡得病，反能饮水，此为欲愈之病。其不晓病者，但闻病饮水自愈，小渴者，亦强与饮之，因成其祸，不可复数。（小渴者，为腹中热少。若强与水，水饮不消，复为诸饮病也。《千金》：久病非大渴，不可与水。能饮一斗者，与五升饮之。若全不与，则乾燥无由作汗，多发喘死。小渴剧饮，致心下痞结喘死者，当以五苓散，或陷胸丸与之。又水停心下者，气上乘心，则为悸为喘。结于胸胁，则为水结胸。胃中虚冷，则为呕为哕。冷气相搏，则喘。上迫于肺，则为咳。渍于肠中，则为利。邪热所薄，畜于下焦，则为小便不利。小腹满，或里急，溢于皮肤，则为肿。若小渴咽乾者，少少呷之，润其胃中和，乃解。）
凡得病厥，脉动数，服汤药更迟；脉浮大减小；初躁后静，此皆愈证也。（动数之脉，邪在阳也。汤入而变迟者，阳邪愈也。浮大之脉，邪在表也。复减小者，表邪散也。病初躁乱者，邪所烦也。汤入而安静者，皆为愈证也。）
凡治温病，可刺五十九穴。（五十九穴，以泻诸经之温热。《针经》曰：热病，取之诸阳五十九穴，刺以泻其热，而出其汗；实其阴，而补其不足。所谓五十九，两手内外侧各三，凡十二痏；五指各一，凡八痏；足亦如是；头入发际一寸，旁三分，各三，凡六痏；更入发三寸，边五，凡十痏；耳前后口下各一，项中一穴，凡六痏；巅上一，囟会一，发际一，廉泉一，风池二，天柱二。又《内经》曰：热俞五十九，头上五行。行五者，以泻诸阳之热逆也。大抒、膺俞、缺盆、背俞，此八者，以泻胸中之热也；气街、三里、巨虚、上下廉，此八者，以泻胃中之热也；云门、髃骨、委中、髓空，此八者，以泻四支之热也；五脏俞旁五，此十者，以泻五脏之热也。凡此五十九穴者，皆取之左右也。痏，音委。）人身之穴，三百六十有五。其三十九穴，灸之有害也；十九穴，刺之有灾。并中髓也。（穴有三百六十五，以应一岁。其灸刺之禁，皆肉薄骨解之处。血脉虚少之分，针灸并中髓也。仁斋：针法近失真传，不可轻用，恐反惹祸。惟灸法，极虚寒者，可行之。）
凡脉四损，三日死。平人四息，病人脉一至，名曰四损。脉五损，一日死。平人五息，病人脉一至，名曰五损。脉六损，一时死。平人六息，病人脉一至，名曰六损。（四脏气绝者，脉四损。五脏气绝者，脉五损。五脏六腑气俱绝者，脉六损也。）脉盛身寒，得之伤寒；脉虚身热，得之伤暑。（《内经》曰：脉实血实，脉虚血虚。寒则伤血，邪并于血，则血盛而气虚。故伤寒者，脉盛而身寒。热则伤气，邪并于气，则气盛而血虚。故伤暑者，脉虚而身热。南阳：大抵中暑，与热病外证颇相似，而热病脉盛，中暑脉虚，以此别之。盖寒伤形而不伤气，所以脉盛，热伤气而不伤形，所以脉虚。观子：虽曰身寒，实指发热言也，要以意得之。又刘从周曰：盛夏发热，有进退者，为冒暑。一直热而不止者，为伤寒。）脉阴阳俱盛，大汗出不解者死。（阴阳俱盛，当汗出而解。不解者，邪气胜，正气脱也。《内经》曰：汗出而脉尚躁盛者，死。《千金》曰：热病已得汗，脉尚躁盛，此阳脉之极也，死。）脉阴阳俱虚，热不止者死。（阴阳俱虚者，真气弱也。热不止者，邪气胜也。《内经》曰：病温虚甚者，死。）脉至乍疏乍数者，死。（天真营卫之气断，绝也。）脉至如转索者，其日死。（为紧急而不软，是中无胃气，故不出其日而死。）谵言妄语，身微热，脉浮大，手足温者，生。逆冷脉沉细者，不过一日，死矣。（谵言妄语，阳病也。身微热，脉浮大，手足温，为脉病相应。若身逆冷，脉沉细，为阳见阴脉之病，不相应。故不过一日，即死矣。健曰：此篇条理错杂，岂是仲景原书？如刺穴下，复入辨脉数条，何不列于前篇？益见编次之失，其脱漏多矣。读者须体会之。）
（叔和）此以前是为伤寒热病证候也。

辨痓湿暍脉证第四  ***************************
（痓音炽，暍音歇）
伤寒所致太阳痓、湿、暍三种，宜应别论，以为与伤寒相似，故此见之。（痓，当作痉，传写之误也。痓者，恶也，非强也。《内经》曰：肺移热于肾，传为柔痓。柔谓筋柔而无力，痉谓骨痉而不随。痉者，强也，《千金》以强直为痉。经曰：颈项强急，口噤背反张者，痓。即是观之，痓为痉字明矣。健曰：太阳风湿为病，项背强急，名曰痉，有刚柔之分，以有汗无汗别之。痓者，恶候也。其证口噤昏迷，角弓反张，痰塞时作。亦有刚柔之别，与痉为甚。三日不解，过七日则死矣。痉则不然，惟项背强，无反张迷闷等势，而尚可治。有汗者，应和解；无汗，应发散，然必俱兼逐湿养血为主。此不言痉，而名痓者，盖古人之通称耳。）太阳病，发热无汗，反恶寒者，名曰刚痓。（《千金》曰：太阳中风，重感寒湿，则变痓。太阳病，发热无汗，为表实，则不当恶寒。今反恶寒者，则重感于寒，为痓病也。以表实感寒，故名冈痓。）太阳病，发热汗出，不恶寒者，名曰柔痓。（太阳病发热汗出，为表虚，则当恶寒，其不恶寒者，为阳明病。今发热汗出而不恶寒者，非阳明证，则是太阳中风，重感于湿，为柔痓也。表虚感湿，故曰柔痓。宇泰：湿胜者，自多汗出。观子：痓病以无汗恶寒，汗出不恶寒，分别刚柔则可。以此辨与否，非也。痓必先具项背强直之状，而后别其孰为刚痓也。由表实感寒，孰为柔痓也，由表虚感湿。）太阳病，发热脉沉而细者，名曰痓。（太阳主表，表病发热，脉当浮大。今脉反沉细，既不愈，则太阳中风，重感于湿而为痓也。《要略》曰：太阳病其证备，身体强，[几][几]然，脉反沉迟，此为痓。栝蒌桂枝汤主之可也。几，音如。）太阳病，发汗太多，因致痓。（太阳病发汗太多，则亡阳。《内经》曰：阳气者，精则养神，柔则养筋。阳微不能养筋，则脉急而成痓也。卿子：可见亦不必重感寒湿。观子：有由伤寒致痓之处，如太阳中风成痓，太阳发汗太多成痓者是也。有痓病似伤寒之处，如发热恶寒汗出是也。仲景既曰伤寒所致太阳痓，又曰以为与伤寒相似，二意是殊矣。太阳痓，虽证近伤寒，其脉沉细，及浛浛如蛇，必项背强直或反张其不佯自可判矣。中风重感寒湿者，属外因有馀。汗多亡阳，去血太过者，属内因不足。病虽同而治可同乎？太阳痉外，复有阳明痓与少阳痓，虽经言来之，及尤当推广分别以施治之。）病身热足寒，颈强急，恶寒时头热面赤，目脉赤，独头面摇，卒口噤，背反张者，痓病也。（太阳中风，为纯中风也；太阳伤寒，为伤寒也，皆不作痓。惟是太阳中风，重感于湿，乃变为痓也。身热足寒者，寒湿伤于下也；时头面赤者，风伤于上也。头为诸阳之首，风伤阳，风主动，故目脉赤，而头面摇也。若纯伤风者，身亦为之动摇，手足为之搐搦。此惟内挟寒湿，故但头面摇也。口噤者，寒主急也。卒口噤者，不常噤也。若风寒相搏，则口噤不能时开。此加之风湿，故卒口噤而有时缓也。足太阳之脉，起于目内眦，上额交巅，其支者从巅入络脑，还出别下项，循肩膊，夹脊抵腰中，下贯臀，以至足。风寒客于经中，则筋拘急，故颈项强急，而背反张也。《活人》：痉病发热恶寒，外证与伤寒相似，但其脉沉迟弦细，项背反张为异耳。健曰：前条虽皆称痓；或重感寒，或重感湿，及汗多亡阳，而未至于反张口噤者，此是痉证，非痓也。如此条，方是痓病。因其本原消耗，津液内亡，不能荣养百骸。又值外感风湿，痰火相搏，筋脉藁而拘急，肢体强而反张，昏迷口噤，卒纵卒收，已成不治。后贤虽有栝蒌根汤、小续命之设，亦十难救一，真恶候也。然必因久病后，虚极所致者多。若伤寒猝病，不应见此。故余当作痉。）
太阳病，关节疼痛而烦，脉沉而细者，此名湿痹。湿痹之候，其人小便不利，大便反快，但当利其小便。（《要略》曰：雾伤皮腠，湿流关节，疼痛而烦者，湿气内流也。湿，同水也。脉沉而细者，水性趋下也。痹，痛也，因其关节烦疼而名。湿痹，非脚气之痹也。《内经》曰：湿胜则濡泄，小便不利，大便反快者，湿气内胜也。但当利其小便，以宣泄腹中之湿气。古云：治湿不利小便，非其治也。或云：甘草附子汤、麻黄赤小豆汤。健曰：不若四苓散合胃风汤，或羌活胜湿汤。）湿家之为病，一身尽疼，发热身色如似熏黄。（身黄如橘子色者，阳明瘀热，此如熏黄，知非瘀热也。身黄发热者，栀子柏皮汤，为表里有热，故身不痛。此一身尽痛，知非伤寒客热也，由湿邪在经使然。脾恶湿，湿伤，则脾病而色现身黄如烟燻者，非正黄色也。徐氏：此本湿热证，而论不言热，且无治法。或治以白术附子汤、甘草附子汤、桂枝加桂汤等，恐与湿热病不宜。观子：此痛与痹痛不同，湿在关节而疼，故曰痹。今一身尽疼而复表热，故曰在经。熏黄与橘子黄，同是湿热。彼以热胜者，黄而明，此以湿胜者，黄而暗。治法小便不利，茵陈五苓散；小便利者，术附汤。海藏曰：熏黄者，阴黄。盖既湿胜，则次传寒中者，有之。健曰：黄乃中央土色，脾为湿困，而本色外现。凡物受湿气，必化热而蒸黄，如醃酱然。虽验明暗，以分阴阳，然身既黄而发热且疼，是湿已变热，只宜清热利湿，茵陈四苓最妙，附子桂枝非所宜也。次传寒中之说，亦未必然。）湿家，其人但头汗出，背强，欲得被覆向火。若下之早，则哕，胸满，小便不利，舌上如胎者，以丹田有热，胸中有寒，渴欲得水而不能饮，则口燥烦也。（湿家有风湿寒湿，此寒湿相搏者也。湿胜则多汗，伤寒则无汗。寒湿相搏，虽有汗，不及周身，故但头汗出也。背，阳也；腹，阴也。太阳之脉，夹脊抵腰，寒湿客之，则表气不利，而背强也。里有邪者，外不恶寒，表有邪者，则恶寒，欲得向火，寒湿在表而恶寒也。若下之早，伤动胃气，损其津液，故哕。而胸满，小便不利者，下后里虚，上焦阳气，因虚而陷于下焦，为丹田有热，表中寒乘，而入于胸中，为胸中有寒，使舌上生白胎而滑也。脏燥则欲饮水，以胸上客寒湿，故不能饮，而但口燥烦也。宇泰：此寒湿相搏于表，不可妄下者也，小陷胸汤、甘草附子汤。小便不利，四苓散，理中去姜加术。小便利者，桂枝加附子，理中加茯苓，茯苓白术汤类选用。健曰：此证必先感于湿，而复感风寒，三气同经相搏，故头汗背强，欲被向火。何也？风伤于上，而挟湿，则头汗。寒伤于表而挟湿则脊强、怕冷，法当表散，则三气皆去。若反下之，则三气内陷而哕。此哕，不比久病之哕，是呕逆有声，而气上胸满。气不下化，则小便不利。湿则下先受之，其邪内畜，则舌上白滑，而现丹田有热，胸中有寒之象。渴欲得水者，呕则津干，口燥烦也。又不能饮者，因内陷之寒在胸，而湿未化热，原非可下之证，故云下早。考损菴所举诸方，亦难取法。莫如海藏神术、局方羌活胜湿二者，能散风寒，化湿气，生津利便。不必求伤寒方治，而可消弭于无事矣。）湿家下之，额上汗出，微喘，小便利者，死。若下利不止者，亦死。（湿家发汗则愈。《要略》曰：湿家身须疼，可与麻黄加术四两，发其汗为宜。若妄下，则大逆。额上汗出而微喘者，乃阳气上逆也。小便自利，或下利者，阴气下流也。阴阳相离，故云死。《内经》曰：阴阳离缺，精气乃绝。）问曰：风湿相搏，一身尽疼痛，法当汗出而解，值天阴雨不止。医云：此可发汗，汗之不愈者，何也？答曰：发其汗，汗大出者，但风气去，湿气在，是故不愈也。若治风湿者，发其汗，但微微似欲汗出者，风湿俱去也。（值天阴雨不止，明其湿胜也。《内经》曰：阳受风气，阴受湿气。又曰：伤于风者，上先受之；伤于湿者，下先受之。风湿相搏，则风在外，而湿在内。汗大出者，其气暴，暴则外邪出，而里邪不能出，故风去而湿在。汗微微而出者，其气缓，缓则内外之邪出，故风湿俱去也。宇泰云：麻黄白术汤、桂枝附子汤。风湿宜汗，桂枝加白术黄耆防己汤。卿子：风湿相搏，法当汗出而解。正如前条麻黄加白术，使微微蒸发，表里气和，风湿俱去。若成注，似以表言风，以里言湿，则不可。健曰：风湿，为值阴雨致者，非伤寒家证明甚。损庵、卿子岂不知此，而仍事伤寒方法，谬矣！只须海藏神术为妙，少加羌活，可去一身之痛，亦风能胜温之法。）湿家病，身上疼痛，发热，面黄而喘，头痛鼻塞而烦，其脉大，自能饮食，腹中和无病，病在头中寒湿，故鼻塞。内（读纳）药鼻中，则愈。（病有浅深，证有中外，此则湿气浅者也。何以言之？湿家不云关节烦疼，而云身上疼痛，是湿不流关节，而外客肌表也。不云发热身似熏黄，复云发热面黄而喘，是湿不干于脾，而薄于上焦也。阴受湿气，则湿邪为深。今头痛鼻塞而烦，是湿客于阳也，湿家之脉，当沉细，为湿气内流。今脉大者，阳也。则湿不内流，而外在表也。又以自能饮食，胸腹别无痞满，为腹中和，无病。知其湿微浅，纳药鼻中，以宣泄头中寒湿。仁斋：按此以瓜蒂散搐鼻，下黄水则愈。嗣真：头疼发热，背强身痛，与伤寒相似。其不同者，脉沉而细，头汗面黄，能饮食，所以为异也。夫太阳伤寒，脉必浮盛，今脉沉细，苟非湿家，即阳证阴脉也。盖有面黄头汗，其为湿也无疑。其能饮食者，为病在经，而不干里也。然大便反快，小便滞，亦经络涩滞，不能施化所致也。）病者，一身尽疼，发热，日晡所剧者，此名风湿。此病伤于汗出当风，或久伤取冷所致也。（一身尽疼者，湿也。发热日晡所剧者，风也。若汗出当风而得之者，则先伤风而后中湿，可与麻黄杏仁薏苡仁甘草汤，方见《金匮》。黄氏：太阳湿家病，与太阳伤寒相似，其不同者，湿脉沉细故也。湿脉与痉脉亦相似，而证不同。湿则身疼，痊则身不疼也。健曰：上诸湿证，虽列于伤寒序例之后，观其现病，概非冬令所主，故与痓暍同论。其不与伤寒同法明矣。不列方剂者，亦阙文耳。）
太阳中热者，暍是也。其人汗出恶寒，身热而渴也。（汗出恶寒，身热而不渴者，中风也。汗出恶寒，身热而渴者，中暍也。白虎加人参汤主之，方见《金匮》。）太阳中暍者，身热疼重，而脉微弱，此亦夏月伤冷水，水行皮中所致也。（经曰：脉虚身热，得之伤暑。身热脉微弱者，暍也。身体疼重者，水也。夏时暑热，以水灌洗而得之。《要略》：以一物瓜蒂散主之。宇泰：或云五苓散。健曰：暍为阳邪曝毒中人，即不伤水冷，而夏暑气兼湿热，故病。必身热疼重而烦渴，应与葛根汤，加白虎藿香六一散，内外双解之。）太阳中喝者，发热恶寒，身重而疼痛。其脉弦细芤迟，小便已，洒洒然毛耸，手足逆冷，小有劳身即热，口开，前板齿燥。若发汗，则恶寒甚；加温针，则发热甚；数下之，则淋甚。（病有在表者，有在里者，有表里俱病者。此则表里俱病者也。发热恶寒，身重疼痛者，表中暍也。脉弦细芤迟者，中暑脉虚也。小便已，洒洒然毛耸，手足逆冷者，太阳经气不足也。小有劳，身即热者，谓劳动其阳，而暍即发也。口开，前板齿燥者，里有热也。《内经》曰：因于暑，汗烦则喘喝，口开谓喘喝也。以喘喝不止，故前板齿燥也。若发汗以去表邪，则外虚阳气，故恶寒甚。若以温针助阳，则火热内攻，故发热甚，若下之以除里热，则内虚而膀胱燥，故淋甚。徐氏：此条无治法，东垣以清暑益气汤主之，所谓发千古之秘也。宇泰：中暍、中暑、中热，名虽不同，实一病也。若冬伤于寒，至夏至后而变为热病者，此过时而发，自内达表之证，俗谓晚发是也。又非暴中暑热新病之可比。或曰：新中暑病脉虚，晚发热证脉盛。张氏：清邪中上，浊邪中下，风寒湿者，地之气为浊邪，所以俱中足经，惟暑，乃天之气，系清邪，所以中手少阴心经也。其病多与伤寒相似，但证与脉不同耳。伤寒虽恶寒发热，初病未至于烦渴。中暍不然，初病即渴。伤寒之脉浮，中暑之脉虚弱，或弦细芤迟者，有之。经曰：脉盛身寒，得之伤寒；脉虚身热，得之伤暑，此之谓也。汪氏：以证言之，伤寒恶寒，伤热恶热。以脉言之，伤寒脉盛，伤暑脉虚。且暑脉虚细，与湿、痓之脉有相似者。而证则不同，暑则自汗而渴，湿则渴而不能饮，痓则身不疼也。健曰：此篇痓、湿、暍三证，理当列于六经变证之后，不当先列于前，盖叔和之误次也。）


卷三  ——————————————————————————————————————————————————————————————————————————————————————————

辨太阳病脉证治上第五  ***************************
太阳之为病，脉浮，头项强痛而恶寒。（经曰：尺寸俱浮，太阳受病。太阳主表，为诸阳，主气。脉浮头项强痛而恶寒者，太阳表病也。观子：太阳者，巨阳也，为诸阳之长，主气于表，故脉浮。其经从头下项行身之背，邪中之，则头项强痛。恶寒，伤于寒，则恶之也。盖邪初入人，尚在腠理。而太阳为经病，在表，故脉与证应之。）太阳病，发热，汗出恶风，脉缓者，为中风。（风，阳也，风则伤卫。卫为阳，卫外者也，病则不能卫固其外，而皮腠疏，故汗出而恶风也。伤风脉缓者，风性懈缓故也。健曰：脉浮而紧，为伤寒。脉浮而缓，为伤风。皆太阳经表证。然伤寒为阴邪伤营，腠理闭，故无汗而恶寒。伤风为阳邪伤卫，腠理疏，故自汗而恶风。如是分别，古人称中风，即伤风通称，非真中风。）太阳病，或已发热，或未发热，必恶寒，体痛，呕逆，脉阴阳俱紧者，名曰伤寒。（经曰：凡伤于寒，则为病热，为寒气客于经中，阳气怫结而成热也。中风即发热者，风为阳也。伤寒或未发热者，寒为阴邪，不能即热，郁而方变热也。风则伤卫，寒则伤营。卫虚者恶风，营虚者恶寒。营伤寒者，必恶寒也。气病则麻，血病则痛。风令气缓，寒令气逆。体痛呕逆者，营中寒也。经曰：脉盛身寒，得之伤寒，脉阴阳俱紧者，知其伤寒也。观子：紧者，气为寒束，寒性敛缩，阳不得伸，故脉形切急如绞绳。《要略》曰：寒则令脉急，是也。）伤寒一日，太阳受之，脉若静者，为不传；颇欲吐，若躁烦，脉数急者，为传也。（太阳主表，一日则太阳受邪，至二日当传阳明，若脉微则不传阳明矣。胃经受邪，则喜吐；寒邪传里者，则变热，如颇欲吐，若烦躁，脉数急者，为太阳寒邪变热，传于阳明也。）伤寒二三日，阳明少阳证不见者，为不传也。（伤寒二三日无阳明少阳证，知邪不传，止在太阳经中也。）
太阳病，发热而渴，不恶寒者，为温病。（发热而渴不恶寒者，阳明也。太阳受邪，知为温病，非伤寒也。积温成热，所以发热而渴，不恶寒也。观子：《内经》曰：冬伤于寒，春必温病。经曰：不即病者，寒毒藏于肌肤，至春变为温病。东垣又曰：冬伤于寒者，冬行秋令，当寒而温，火胜而水亏矣。当春之月，阳已外泄，孰为发生？肾水内竭，孰为滋养？身之所存热耳，故为温病。夫受病之由既殊，所发之时又异，虽头痛、发热、项强，同是太阳经病，岂可于伤寒之太阳证以治哉？曰：不恶寒，过时而发，在表者轻也；口渴，热郁已深，在里者重也。然则有从同之里证，而有必不可同之表药矣。经但例其端，而未竟其旨。其治法与入里之证，不一再见，岂非散失已多乎！健曰：温病，乃伤寒至春而发之变证。兹不言春字，而入于太阳经篇，疑是冬温，乃伤寒类也。观子引东垣之说，明系冬温，而不同伤寒变温之温矣。然其不恶寒而渴，似热邪已入阳明之象。故云有从同之里证，有必不可同之表药，尚可与太阳论治乎？《伤寒赋》曰：冬温总是时行，加乎调燮，宜以葛根兼石膏汤治之，则热解而汗泄渴止矣。）若发汗已，身灼热者，名曰风温。风温为病，脉阴阳惧浮，自汗出，身重，多眠睡，息必鼾，语言难出。若被下者，小便不利，直视，失溲；若被火者，微发黄色，剧则如惊痫，时瘛瘲，若火熏之，一逆尚引日，再逆促命期。（伤寒发汗己，则身凉。若发汗已，身灼热者，非伤寒，为风温也。风伤于上，而阳受风气，风与温相合，则伤卫。脉阴阳俱浮，自汗出者，卫受邪也。卫者，气也。风则伤卫，温则伤气。身重多眠睡者，卫受风温，而气昏也。鼻息必鼾，语言难出，风温外盛，而气壅不利也。若被下者，则伤脏气，太阳膀胱经也。《内经》曰：膀胱不利为癃，不约为遗溺。癃者，小便不利也。太阳之脉，起目内眦。《内经》曰：瞳子高者，太阳不足；戴眼者，太阳己绝。小便不利、直视、失溲，为下后竭津液，损脏气，风温外胜。经脉欲绝也，为难治。若被火者，则火助风温成热。微者，热瘀而发黄；剧者，热甚生风，如惊痫而瘛瘲也。先曾被火，为一逆，若更以火熏之，是再逆也。一逆尚可延引时日而不愈，其再逆者，必致危殆，故云促命期也。观子：按风温有二，发汗已身犹灼热者，曰风温，本条所列是也。若序例之热未已，更遇于风者，亦为风温。一言证，一不言证；一言脉阴阳俱浮，一言阳脉浮滑，阴脉濡弱。虽其间或有不同，然皆以冬伤于寒，至春病温之际，复感于风。风与温二气相合而成，则所谓前病未已，更感异气，变为他病，自当依坏证施治。被下火熏，有不犯深成者乎？健曰：此条承上文温病而来。当温之际，发汗已，身犹灼热不退，必复中风邪，名为风温。故脉阴阳俱浮，而现证如是，则非伤寒所致明矣。观子谓当依坏证而治，非也。既非伤寒传变，应作时气论治。疏风泻热，凉以解之，列之太阳篇中亦差也。）
病有发热恶寒者，发于阳也；无热恶寒者，发于阴也。发于阳者七日愈，发于阴者六日愈，以阳数七，阴数六故也。（阳为热，阴为寒。发热而恶寒，寒伤阳也。无热而恶寒，寒伤阴也。阳法火，阴法水。火成数七，水成数六。阳病七日愈者，火数足也。阴病六日愈者，水数足也。观子：此以有热无热，辨阴证阳证之大纲也。阳得数奇，阴得数偶。阳道常盈，故至七日邪始衰。阴道常缩，故至六日而邪衰也。元礼：几治伤寒，先辨阴阳二候，不可误也。阳经有三：太阳、阳明、少阳是也。阴经有三：太阴、少阴、厥阴是也。经之阴阳，以脏腑言，腑为阳，膀胱胃胆是也。脏为阴，脾肾肝是也。病之阴阳，即邪之阴阳，阴气阳气是也。健曰：邪之阴阳，风寒暑湿是也。治之阴阳，表里汗下是也。无不有阴阳之分也。）太阳病，头痛，至六七日已上自愈者，以行其经尽故也。若欲作再经者，针足阳明，使经不传，则愈。（伤寒自一日至六日，传三阳三阴经尽，至七日当愈。经曰：太阳病衰，头痛少愈。若七日不愈，则太阳之邪，再传阳明。针足阳明，为迎而夺之，使经不传则愈。观子：既日一日太阳，脉静者不传。烦躁数急者传，二三日，阳明少阳证不见者不传。则日传一经之旨，言之甚晰。叉云：太阳病七日行其经尽，何耶？盖是传经之微妙，实有二种之不同也。一日一经，六日递六经者，即序例之太阳受病，一二日发；阳明受病，二三日发，及此处首节二节所云，皆日过一经而传之常也。若二日不传阳明，三日不传少阳者，则始终只在一经矣。只在一经，故太阳七日者，亦但头痛而已。此在序例有之，曰：更不传经，不加异气者，七日太阳病衰，头痛少愈是也。病衰少愈者，即行其经尽，自愈之谓也。然七日经尽不愈者，亦有之。不愈，则太阳必传于阳明，所谓再经是也。再经者，此经不已，再过一经，非六经已遍，复始太阳阳明之为再也。夫此由太阳以入阳明之传颇同。而七日欲愈未愈，衰微之邪，与一日即传炽邪，其相去奚止径庭哉。故刺以通其经气，而可收勿药之愈。成氏未达其旨，遂谓六日传至厥阴，此七日复始太阳为再经。噫，谬矣！此日过一经之传，与七日始过一经之传，仲景序例，及太阳与三阳之末，靡不分举而详之，人自不之察耳。其详具于后论，兹不备述。健曰：经称太阳病，至六七日以上自愈者，以行其经尽也。直达太阳，日过一日，至经尽而愈，明矣。若作再经，则递传阳明，而阳明将受传邪。故刺以绝其经气，使不入阳明，而太阳病则解矣。林氏历举序例，反复以辟成氏之谬，甚当。若认为日传一经，则三日传遍三阳，六日传遍三阴，已成下证，岂有再传，返至太阳之表者乎？一言遂立剖矣。后人惑于成氏误注，故特详辨而政之。）太阳病欲解时，从己至未上。（己为正阳，则阳气得以复也。始于太阳，终于厥阴，六经当三时解。而太阳从己至未，阳明从申至戌，少阳从寅至辰，太阴从亥至丑，少阴从子至寅，厥阴从丑至卯者，以阳行也速，阴行也迟。阳主于昼，阴主于夜。阳三经解时，从寅至戌，以阳道常饶也。阴三经解时，从亥至卯，以阴道常乏也。《内经》曰：阳中之太阳，通于夏气，则己午未，太阳乘旺时也。）风家，表解而不了了者，十二日愈。（中风家，发汗解后，未全快畅者，十二日大邪皆去，六经悉和则愈。观子：桂枝之和营卫，必不如麻黄微表之快迅。且风家既以多汗，亡阳损气，则真元不能遽复。七日不尽了了，十二日卦气再周，无不安矣。言只当静养以俟，勿妄攻治也。）病人身大热，反欲得近衣者，热在皮肤，寒在骨髓也。身大寒反不欲近衣者，寒在皮肤，热在骨髓也。（皮肤言浅，骨髓言深；皮肤言外，骨髓言内。身热欲近衣，表热里寒也；身寒不欲近衣，表寒里热也。南阳：热在皮肤，寒在骨髓，仲景无治。法宜先与阳旦汤，寒己，次以小柴胡加桂以温其表。寒在皮肤，热在骨髓，仲景亦无治法，宜先与白虎加人参，热除，次以桂枝麻黄各半，以解其外。大抵病有标本，治有先后。表热里寒者，脉须沉迟，手或微厥，下利清穀也。所以阴证亦有发热，四逆汤、通脉四逆汤主之。表寒里热者，脉必滑而厥，口燥舌乾也。所以少阴恶寒而踡，时时自烦，不欲厚衣，用大柴胡下之而愈，此皆仲景之馀议也。）
太阳中风，阳浮而阴弱。阳浮者，热自发；阴弱者，汗自出。啬啬恶寒，渐渐恶风，翕翕发热，鼻鸣乾呕者，桂枝汤主之。（阳以候卫，阴以候营。阳脉浮者，卫中风也。阴脉弱者，营气弱也。风并于卫，则卫实而营虚，故发热，汗自出也。经曰：太阳病发热汗出者，此为营弱卫强是也。啬啬，不足也，恶寒之貌。渐渐，洒淅也，恶风之貌。卫虚则恶风，营虚则恶寒。营弱卫强，恶寒复恶风者，以自汗，则皮肤缓，腠理疏，是亦恶风也。翕翕，熇熇然热也，若合羽所覆，言热在表也。鼻鸣乾呕者，风壅而气逆也。与桂枝汤和营卫而散风邪。观子：此言脉浮发热，自汗恶风寒，鼻鸣乾呕之为中风，宜主桂枝汤。言卫实者，邪气实，卫虚者，正气虚也。健曰：阳浮阴弱，本从脉言，而合营卫，以辨伤寒中风二者之异。因阳脉浮，虽自汗出，而邪犹在表也。因阴脉弱，虽于呕而邪未入里也。两言即能显豁，应桂枝汤，和其营卫。）太阳病，头痛，发热，汗出，恶风者，桂枝汤主之。（头痛者，太阳也。发热汗出恶风者，中风也。与桂枝汤解散风邪。观子：此言头痛发热，汗出恶风之亦为中风，宜桂枝汤主之。）太阳病，项背[几][几]，反汗出恶风者，桂枝加葛根汤主之。（[几][几]者，伸颈之貌，动则伸颈摇身而行。项背强者，动则如之。项背[几][几]者，当无汗，今反汗出恶风者，中风表虚也，与桂枝汤以和表，加葛根以祛风。谦甫：[几][几]，项屈而且强也。《明理论》谓短羽乌，不能飞腾，动则伸引其颈之貌，甚得之。盖不能左右回视之义。宇泰：诗，赤写[几][几]。[几][几]，絇貌，谓拘也。取自拘持，低首不妄顾视之义。按此，可想见项背拘强之状矣。成氏谓伸颈摇头而行，反不切拘强之义。后葛根汤，乃桂枝汤中加麻黄葛根也。其证无汗，故以麻黄加之。此证有汗，故去麻黄，而曰桂枝加葛根汤。观子：此项与背强，且[几][几]焉，则非复太阳证矣。膀胱之脉，夹背者四行，由邪气盛实而极，故背强而[几][几]。则知侵入者必多，而阳明之证，已将具矣。二阳经邪既炽，则邪并而外实，卫何由虚？曰：反汗出恶风者，中风之邪未除也。中风必解肌，是以仍主桂枝，法兼迎而夺之，故加葛根耳。健曰：项背强，汗出恶风，原是太阳伤风自汗之证未解，故汗出而犹恶风。[几][几]，若平人失枕之状，有似乎痉，不但中风，且兼湿并。桂枝加葛，主于仲景，后人用之者少，变通之法，海藏神术，加防风可疗之。）
太阳病，下之后，其气上冲者，可与桂枝汤，方用前法。若不上冲者，不可与之。（太阳病属表，而反下之，则虚其里，邪欲乘虚传里。若气上冲胸者，里不受邪而气逆上，与邪争也，则邪仍在表，故当复与桂枝汤解外。其气不上冲者，里虚不能与邪争，邪气已传里也，故不可更与桂枝攻表。观子：此言误下而里气实，不受邪陷，仍与桂枝汤。）
太阳病，三日，已发汗，若吐若下，若温针，仍不解者，此为坏病，桂枝不中与也。观其脉证，知犯何逆，随证治之。（太阳病，三日中，曾经发汗吐下温针，虚其正气，病仍不解者，谓之坏病，言为医所坏。不可复与桂枝汤。审观脉证，随所逆而救之。宇泰：逆者，谓不当汗而汗，不当下而下，或汗下过甚，皆不顺于里，故云逆也。王韩诸家，以坏病另作一证，为羊肉汤主之，误矣！观子：此言坏病之不宜桂枝也。）桂枝本为解肌，若其人脉浮紧，发热、汗不出者，不可与也。常须识此，勿令误也。（脉浮发热，汗出恶风者，中风也，可与挂枝汤解肌。脉浮紧，发热，不汗出，伤寒也，可与麻黄汤。常须识此，勿妄治也。观子：此言伤寒之不宜桂枝，而应麻黄。）若酒客病，不可与桂枝汤，得汤则呕，以酒客不喜甘故也。（酒客内热，喜辛而恶甘，桂枝汤，酒客得之，则中满而呕。观子：酒客之不可例用桂枝，明矣。）喘家作桂枝汤，加厚朴杏子仁。（太阳谓诸阳，主气，风盛气壅，则生喘也。与桂枝汤以散风，加厚朴杏仁以降气。观子：此言喘家不可例用桂枝。健曰：喘出于肺，何列于太阳篇中，而以桂枝乎？盖因风中于表，无汗发泄，皮毛之气壅塞，干动于肺而为喘也。既喘，则风乘火炽，岂可以桂枝辛温作治耶？不若三拗汤加芩之妙也。）凡服桂枝汤吐者，其后必吐脓血也。（内热者，服桂枝汤则吐，如酒客之类也。既亡津液，只为热所传，其后必吐脓血，而为肺痿。《要略》曰：热在上焦为肺痿，谓或从汗，或呕吐，重亡津液，故得之。健曰：观《要略》之言，则知喘家不当用桂枝，明矣。）
太阳病，发汗，遂漏不止，其人恶风，小便难，四肢微厥，难以屈伸，桂枝加附子汤主之。（太阳病，因发汗，遂汗漏不止，而恶风者，为阳气不足。因发汗阳气益虚，而皮腠不固也。《内经》曰：膀胱者，州都之官，津液藏焉，气化则出。小便难者，汗出亡津液，阳气虚弱，不能施化也。四肢者，诸阳之本。四肢微急，难以屈伸者，亡阳而脱液也。《针经》曰：液脱者，骨属屈伸不利，与桂枝加附子汤，以温经复阳。）太阳病，下之后，脉促胸满者，桂枝去芍药汤主之。若微恶寒者，去芍药，方中加附子汤主之。（脉来数时一止，复来者，名曰促。促为阳盛，则不因下后而脉促者也。此下后脉促，不得为阳盛矣。太阳病，下之，脉促，不结胸者，此为欲解。此下之后，脉促，而复胸满，则不得为欲解。由下后之阳虚，表邪渐入，而客于胸中也。与桂枝汤以散客邪，通行阳气。芍药益阴，阳虚非所宜，故去之。阳气己虚，若更加之微恶寒，则必当温剂以散之，故加附子。《活人》：芍药味酸，脉促胸满，恐成结胸，故去芍药，单用辛甘之味，发散毒气也。健曰：脉促胸满，已属里热下证，此不言他故，而言下后脉促胸满，是不应下而误下之也。误下之，则邪从内陷，里热更深。故脉至促，而胸至满矣。若进桂枝加附，夫乃以热济热，吾斯未信也。谓其微恶寒而去芍，亦非。殊下思脉促者，热邪内结，营血大伤，卫气不能外卫，故觉恶寒。《经》所谓大热在内，大寒必伏于外，岂特微恶者哉！与阳虚表弱者不同论也。若用此汤，势必助虐，其祸叵测，况病情脱略，非仲景原文。仲景虽西北人，然病机有一定之理，如此法，恐难遵信也。前辈随文敷衍，兹不得不辨，如验舌胎焦乾芒刺，则是调胃承气证。如胸胃拒按，则是小陷胸证，未可遂投热剂，以致毫釐千里，且伤寒而至脉促，里热己极，亦危候矣。）
太阳病，得之八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈也。脉微而恶寒者，此阴阳俱虚，不可更发汗，更下更吐也。面色反有热色者，未欲解也，以其不能得小汗出，身必发痒，宜桂枝麻黄各半汤。（伤寒八九日，则邪传再经，又遍三阳，欲传三阴之时也。传经次第，则三日传遍三阳，至四日，阳去入阴，不入阴者，为欲解。其传阴经第六日、传遍三阴、为传经尽而当解。其不解，传为再经者，至九日又遍三阳，阳不传阴则解。如疟，发作有时也。寒多者，为病进；热多者，为病退。经曰：厥少热多，其病为愈；寒多热少，阳气退，故为进也。今虽发热恶寒，而热多寒少，为阳气胜，而邪气少也。里不和者，呕而利，今不呕，清便自调者，里和也。寒热间日发者，邪气深也。日一发者，邪气复常也。日再发者，邪气浅也。日二三发者，邪气微也。《内经》曰：大则邪至，小则平。言邪甚，则脉大，邪少，则脉微。今日数多，而脉微缓者，是邪气微缓也，故云欲愈。脉微而恶寒者，表里俱虚也。阳表也，阴里也。脉微为里虚，恶寒为表虚。以表里俱虚，故不可更发汗，更下，更吐也。阴阳俱虚，则面色清白，反有热色，表未解也。热色，为赤色，得小汗则和，不得汗则邪气不能外散皮肤，而为痒也。与桂枝麻黄各半汤，小发其汗，以除表邪。宇泰：此论当分三段看。自首至寒少，为自初至今之证。下文皆防拟之辞，至欲愈，是不须治。至吐也，是宜温之。至末，是小汗之，麻黄发，桂枝止，一发一止，则汗不得大出矣。健曰：伤寒八九日，如疟、脉微等证，虽属过经不解，为将愈之候也。成氏欲申说传经之旨，而以九日为再经，谬矣。若至再经岂能得欲愈之脉证耶？所云六日传遍三阴，已成下证，岂有复返三阳之表者乎？仲景再传之旨，从《内经》一日一经之数，至第六日，则六经之病气当解；如不解，则初太阳，而次阳明；阳明不解，则传少阳，以及三阴，而证危矣。非谓六日至厥阴，七日复转太阳，九日仍是少阳，为再经也。其义已悉。前章观子说约，而后卷名论详剖。即此证既言不可汗吐下，又何以各半为剂耶，只与小柴胡，定能疗之矣。）
太阳病，初服桂枝汤，反烦不解者，先刺风池、风府，却与桂枝汤则愈。（烦，热也。服桂枝汤后，当汗出而身凉和。若反烦不解者，风甚而未能散也。先刺风池、风府，以迎太阳之经，而泄风气，后与桂枝汤，解散而愈。洁古：卫为阳，主表。阳维受邪，亦病在表。二穴，乃阳维之会，故服桂枝后，尚自汗发热。脉寸浮尺弱，反烦，为病在阳维，宜先针此二穴也。观子：太阳，诸阳之长；阳维，诸阳之会。此不但病在太阳，而阳维亦病者，桂枝不能兼解阳维之邪，故服反烦。须泻此二穴，而并治之，始愈。）服桂枝汤，大汗出，脉洪大者，与桂枝汤，如前法。若形如疟，日再发者，汗出必解，宜桂枝二麻黄一汤。（经曰：如服一剂，病证犹在，日当复作本汤服之。服桂枝汤汗出后，脉洪大者，病犹在也。若形如疟，日再发者，邪气客于营卫之间也，与桂技二麻黄一汤，解散营卫之邪。观子：如疟日再发，二三发者，寒热随作随止也，邪气更移，欲解之候也。其犹有流连营卫之间，而不即从汗去者，则一二各半汤，轻和之剂以调之。既无馀邪不解之患，亦无发汗太过乏弊矣。）服桂枝汤，大汗出后，大烦渴不解，脉洪大者，白虎加人参汤主之。（大汗出，脉洪大，不渴，邪气犹在表也，可更与桂枝汤；若大汗出，脉洪大而烦渴不解者，表里有热，不可更与桂枝汤，可与白虎加人参汤，以生津止渴，和表散热。三阳曰：前条脉洪大者，不渴，此条脉洪大，而颁渴不解，故二汤不同。观子：白虎为阳明大热而设，脉浮发热无汗，邪犹在表也，故戒不可与。表证罢，渴欲饮水，里有大热，明矣，故与之。若大渴乾燥而烦，表里俱热，及口燥渴，心烦，二证，热气炎灼，焦膈已甚，虽有恶风微恶寒之证，直须与之，不可谓犹有表不解也。况恶风曰时时，恶寒曰背微恶，与但在表者自异也。至于大汗出后，大烦渴，脉洪大一条，尤为白虎证具矣。然但邪热者，白虎汤证，元气已伤，津液已涸者，加人参汤证也。白虎与葛根，俱阳明要药，此以外带表邪，及从太阳以入阳明，故遂出太阳篇中。其阳明篇，反缺二汤之证，则知仲景书，遗扶多矣。健曰：观子论精理，切大汗后脉洪大而烦渴不解，乃血耗津枯，得白虎加参，清热止渴，阴阳两益者矣。）
太阳病，发热恶寒，热多寒少，脉微弱者，此无阳也，不可更汗，宜桂枝二越婢一汤。（宇泰：前脉微缓，以各半汤小汗之者，犹未弱也。此脉微弱，则虚于前证矣，虽小汗亦不宜，故曰不可更汗，决辞也。然病在阳，表证未罢，桂枝之药终不可无，但不令汗而已。亮宸：夫发热恶寒者，宜汗解，其热多寒少，为阳邪盛。若单用麻桂辛热之剂以取汗，则邪气愈盛，而不散，正气愈闭，而不舒。故用石膏于桂枝汤中，少佐麻黄取其凉以散之，使邪气易解，而脾气得越，故曰越婢也。然亦须审脉浮数，或浮大者，方宜此。若脉微弱，是阳气虚也。阳既虚，再用麻桂，能无蹈汗多亡阳，肉瞤筋惕之逆乎？故曰：此无阳不可更汗。又所以重诫之耳。卿子：无阳二字，宜审，谓脾气不发越耳。又云寒少，故桂枝少；热多，故石膏多。健曰：此证发热恶寒，热多寒少，脉微弱，而曰不可更汗。是已经发汗于前，而热不解，寒犹在之谓也。又曰：此无阳，谓其脉微也。乃元气不充，发热恶寒之证，应与小柴胡和之可解。何必列于太阳篇中，而以越婢为治，令人不解。
服桂枝汤，或下之，仍头项强痛，翕翕发热，无汗，心下满，微痛，小便不利者，桂枝汤去桂，加茯苓、白术汤主之。（头项强痛，翕翕发热，虽经汗下，为邪气仍在表也。心下满，微痛，小便利者，则欲成结胸。今外证未罢，无汗，小便不利，心下满，微痛，为停饮也。与桂枝汤以解外，加茯苓白术利小便，行留饮。观子：病在表者，固头痛项强，发热无汗。然水饮内畜，致经络不利者，亦头项强痛，翕然无汗，是病异而证颇同也。夫何以知留饮之为患耶？以服桂及下后，其证仍在，则非太阳为邪明矣。证兼心下满，微痛，小便不利，非内有饮畜而何？桂枝去桂者，病不在表也，加茯苓白术法专行水也。宇泰：或问头项强痛，此邪在表之恙，虽经汗下而未解，何故去桂加茯苓白术，是无意于表矣。曰此非桂枝证，乃属饮家也。夫头项强痛，既经汗下而不解，心下满而微痛，小便不利，此为水饮内畜，邪不在表，故去桂而加苓术。若得小便利，水饮行，胸满减，而热自除，则头项强痛悉愈矣。且如十枣汤证，头亦痛，乃邪热内畜而有伏饮，故不须攻表，但宜逐饮，饮尽，则病安矣。健曰：此证盖太阳风湿为病，既经汗下，而仍发热，头项强痛，胸满，小便不利者，何也？想因病热之际，恣饮水浆，或平昔多酒挟湿，或体肥，向有痰饮，壅于中焦，则胃之清阳不能上升而头痛，浊阴不能下降而溺涩，法当清痰燥湿。仲景虽未明言留饮，而用苓术，其旨微矣。然不必仍谓桂枝去桂，使人岐惑，而苓术并难用也。诸家但循文衍释，未悉致饮之由，何致项强头痛耶。夫饮者，水类。水聚则湿盛，因于风则相搏于太阳之经，而项则强，头则痛矣。治宜海藏神术，合二陈，以去其表里之邪。因其有似乎痉，而兼心下满，故必祛风胜湿，庶胃气行，三焦通，而水饮俱化。）
伤寒脉浮，自汗出，小便数，心烦，微恶寒，脚挛急，反与桂枝汤，欲攻其表，此误也，得之便厥。咽中干，烦躁，吐逆者，作甘草乾姜汤与之，以复其阳。若厥愈足温者，更作芍药甘草汤与之，其脚即伸。若胃气不和，谵语者，少与调胃承气汤。若重发汗，复加烧针者，四逆汤主之。（脉浮自汗出，小便数，而恶寒者，阳气不足也。心烦，脚挛急者，阴气不足也。阴阳气血俱虚，则不可发汗，若与桂枝攻表，则又损阳气，故为误也，得之便厥。咽中干，烦躁吐逆者，先作甘草乾姜汤，复其阳气。得厥愈足温，乃与芍药甘草汤，益其阴血，则脚胫得伸。阴阳虽复，其有胃燥谵语，少与调胃承气汤，微溏，以和其胃。重发汗，为亡阳，加烧针，则损阴。《内经》曰：营气微者，加烧针，则血不流行。重发汗，复烧针，是阴阳之气大虚，四逆汤以复阴阳之气。嗣真：发汗漏风，小便难，与自汗，小便数，二证相似。仲景恐人误认，故重出一章以明之。首一证云：太阳病发汗，遂漏不止，其人恶风，小便难，四肢微急，难以屈伸，桂枝附子汤主之。盖是因邪发汗，遂漏不止，乃服汗药太过，非自汗也。恶风者，馀邪未尽也。小便难，四肢急者，亡津液，筋失所养也。乃汗多亡阳，外虚经气，病带表邪，不在里也。故宜附子温经，桂枝解表，芍药益血舒筋也。此一证云云，盖是脉浮为虚也，汗自出，微恶寒者，阳虚无以卫外也。小便数，为下焦虚寒，不能制水也。心烦，为阴虚血少也。脚挛急，乃血为汗夺，筋无以润也。此初得病，便表里俱虚，外无阳证，病不在表，是虚虚也，得之便厥。咽乾，烦躁，吐逆，为寒格而上也。故宜乾姜以温里复阳，甘草、芍药益其汗夺之血，然后可以复阴阳不足之气。得脚伸后，或谵语者，由自汗，小便数，胃家先自津液乾燥，又服乾姜性热之药，以致阳明内结，谵语。然此非实邪大满，故但用调胃承气以调之。原其芍药甘草，乃是厥愈足温后，专治两胫挛急之药，非正治脉浮自汗，便数之药也。盖尝玩味而细绎焉。自常人观之，岂不日自汗，小便数证，又无自利，遽用于姜温之，以致燥结谵语，而又用大黄芒硝寒药以解热，似若失次。殊不知仲景之意，不患乎乾姜之热，惟患乎正气之虚，正气之长，邪气之所由消也。且自汗便数等证，为表里俱虚，治法为先复其阴阳不足之正气，非乾姜、芍药、甘草不可。至正气已复，而内有所主则虽胃燥谵语，不过大便内结，大黄、芒硝润而去之，则正气内强，不致下脱结燥而得安矣。以上用药次第，先热后寒，先补后泻，似逆而实顺，非仲景之妙，孰能至是！后之学者，不以推广而应变，又何暇辨病家之谬谤也耶。复庵：此证为一阳中寒，盖邪中膀胱经虚寒也，宜桂枝加附子汤则愈。健曰：此条病情舛错，方治无伦，即曰仲景原论，亦是设辞，未必有是证也。纵有之，须在误与桂枝便厥上看，总非可温之证矣。夫厥有阴阳寒热之分。经曰：厥深热深，厥微热微，乃大法也。此言与桂枝便厥者，其为热厥明甚。且得之便咽乾，烦躁，吐逆，热证蜂起。而复与甘草、乾姜，姜虽止吐而碍咽，甘草反作呕而引吐，因其皆可和胃，故得厥愈足温。但更热甚谵语，如舌无胎，腹无垢，何可遽投承气，至重发汗，复烧针者，气血两耗，阴衰阳亢，而更与四逆，非补养气血之剂，寒热混施，汗下失序，岂是仲景原文？独嗣真以为非仲景之妙，孰能至是，此未明根柢之言也。就此而论，属阳明家病，不当列于太阳篇中。脉浮自汗，无头痛发热者，非太阳中风也，故与桂枝而便厥，其误明矣。显系热邪内郁阳明，津液空乏，故咽乾烦躁，便数谵语，脚挛诸证毕具。皆因以热犯热，营卫受伤，阳明失其总司。法惟清热润燥，人参白虎为宜。若云姜附四逆，必致孤阳独亢，而成厥竭者已。复庵又谓为一阳中寒，说更谬矣。夫一阳，少阳也。少阳乃中清之腑，无中寒证，且以一阳为膀胱虚寒，其认经已误，岂能复察病情。况中寒从无便数、心烦、脉浮自汗之理，愚者尚不出此，乃斯言之玷也。
问曰：证象阳旦，按法治之而增剧，厥逆咽中干，两胫拘急而谵语。师曰：言夜半手足当温，两脚当伸，后如师言，何以知此？答曰：寸口脉浮而大，浮则为风，大则为虚。观子：（夫桂枝证，脉浮缓也，缓则风邪。今脉浮而大，则为虚豁可知。）风则生微热，虚则两胫挛，病证象桂枝，因加附子参其间，增桂令汗出，附子温经亡阳，故也。厥逆咽中干，烦躁，阳明内结，谵语，烦乱，更饮甘草乾姜汤。夜半阳气还，两足当热，胫尚微拘急，重与芍药甘草汤。尔乃胫伸，以承气汤微溏，则止其谵语，故知病可愈。（阳旦，桂枝别名也。前证脉浮自汗出，小便数，心烦，微恶寒，脚挛急，与桂枝证相似，是证象阳旦也。与桂枝而增剧，得寸口脉浮大，浮为风邪，大为血虚，即于桂枝汤，加附子以补虚，增桂今汗出，以祛风。其有治之之逆而增厥者，与甘草乾姜汤，阳复而足温。更与芍药甘草汤，阴和而胫伸。表邪已解，阴阳已复，而有阳明内结，谵语须乱，少与承气，微溏以和胃，则阴阳之气皆和，内外之邪悉去，故知病可愈。观子：此条与前证治颇同，而文则互见，以明其义也。前条详于言证，及误后救逆诸脉，而终不言正治之属何药，且既有脉浮自汗，微恶寒，其为表虚而风伤明甚，何以投桂枝，即厥燥大错乎？夫证本疑似，而治法更杂，若不明晰其故，后学何所领承。此重出问答，以释其由也。曰脉浮而大，但浮者，当责风；兼大者，当责虚。虚而有风邪，若徒以形证象桂枝，而施阳旦，以再渴其外，能免虚虚之祸乎，此数语，已将似桂枝，而不可误投桂枝之义，说得了然。曰：因加附子忝其间者，正治法也。盖桂枝加附子汤，本治阴阳而外挟风邪之正药。使知此而加附子以忝之，即可温经而安和。不知此而反增桂，必且汗出亡阳。夫证既近似，而药复不远，只一加附子，与不加附子，便霄壤之隔。仲景于此类，必俟人深造自得。故其辞秘，其义隐也。若以温经句，接读加附子句，亡阳句，接增桂枝句读去，便易明矣。既申明成误之故，又指出当用之剂，误后诸药，自可忝观而得，所以更不重言其义，而惟就前文点缀以结之耳。健曰：是问，欲明前条治误增剧之故，答以寸口脉浮而大，为风为虚。夫浮大在人迎，则属表，而用桂枝之证。今浮大在寸口，乃是胃虚挟热，而脉自浮也。因汗多亡阳，误令厥逆，而现诸证，皎然矣。汗为血化，虽曰亡阳，实属阴耗，凡浮大之脉阴必伤。阴虚阳亢，则内燥而咽乾烦谵，以成阳明结热。两条病概，在此一句，为经文大旨。阳明内燥，胃气不能输津，充达四肢，故两胫自然拘急。夜半阳生阴长，病气少退，胃气少转，则足能伸，岂姜附为功之证耶。或以为姜附，扶阳益阴之药，似是实非。彼草木之资，岂能及天地絪縕之气？终难免以热济热之累，不得不使承气复解其结。然细审之，于证于脉，于治法，皆反复错乱。仲景或设言以防微杜渐，或因散佚而局法纷更，未可信为成验，而效此以误人也。观子明知之，而隐斥之。曰：证本疑似，治法更杂。又曰：辞甚秘，义甚隐，俟后人深造自得。此皮里春秋，若待健直指以明之者。）

辨太阳病脉证治中第六  ***************************
太阳病，项背[几][几]，无汗恶风，葛根汤主之。（太阳病，项背[几][几]，汗出恶风者，中风表虚也。项背强[几][几]，无汗恶风者，中风表实也。表虚宜解肌，表实宜发汗，是以葛根汤发之也。观子：此证疑属寒伤营之久，而欲传者。成云中风表实，岂以证恶风，与方之仍兼芍药姜枣耶？夫伤寒恶风者，多矣。伤寒复汗，皆桂枝汤，安可因是决其为中风哉？曰项背[几][几]，则侵入阳明者，自深。夺阳明，则太阳之邪悉去，故主葛根汤。犹有无汗恶风之表证在，则麻黄类，亦不可少耳。健曰：项背[几][几]，无汗恶风，乃风湿所郁，正应海藏神术。）太阳与阳明合病，必自下利，葛根汤主之。（伤寒有合病，有并病。本太阳病不解，并于阳明者，谓之并病。二经俱受邪，相合病者，谓之合病。合病者，邪气甚也。太阳阳明合病，与太阳少阳合病，阳明少阳合病，皆言必自下利者，以邪气并于阴，则阴实而阳虚；邪气并于阳，则阳实而阴虚。寒邪气甚，容于二阳，二阳方外实。而不主里，则里气虚，故必下利，与葛根汤，以散经中之邪。损庵：或曰太阳表未解，而阳明里又至，两阳相合，热甚于表，乘虚渐攻于里，故下利也。其不下利而呕者，邪气虽攻里，未入于胃，但气逆而呕，故加半夏以止逆气。庞氏曰：外证必头痛，腰疼，肌热，目疼，鼻乾，脉浮大而长。浮大，太阳也；长，阳明也。头、腰，太阳也。肌、目、鼻，阳明也。）太阳与阳明合病，不下利，但呕者，葛根加半夏汤主之。（邪气外甚，阳不主里，里气不和，气下而不上者，但下利而不呕；里气上而不下者，但呕而不下利，与葛根汤，以散其邪，加半夏以下逆气。）太阳病，桂枝证，医反下之，利遂不止，脉促者，表未解也。喘而汗出者，葛根黄芩黄连汤主之。（经曰：不宜下而便攻之，内虚热入，协热遂利。桂枝证者，邪在表也，而反下之，虚其肠胃，为热所乘，遂利不止。邪在表见阳脉，邪在里见阴脉。下利脉微迟，邪在里也。促为阳盛，虽下利而脉促者，知表未解也。病有汗出而喘者，为自汗出而喘也，即邪气外甚所致。喘而汗出，为因喘而汗出也，即里热气逆所致。与葛根黄芩黄连汤，散表邪除里热。宇泰：汗出而喘不已者，外邪壅盛，使气不利。既邪犹在表，虽经汗下，亦可发之，故与麻黄杏仁甘草石膏汤。喘而汗出，邪气内攻，气逆不利。既邪气在里，虽表未解，止可和之，故与葛根黄芩黄连汤。健曰：太阳而曰桂枝证，是中风表病也。误下，则邪乘虚入，遂利不止。而喘且汗，表未解而邪已内陷，故其脉促。用此清解之法，理也。成氏言促为阳盛，作表之阳邪未解，而以此汤为解表之剂，谬矣。后人能无因之而认他证之促，亦为表脉，其误多矣。）
太阳病，头痛发热，身疼腰痛，骨节疼痛，恶风无汗而喘者，麻黄汤主之。（此太阳伤寒也。寒则伤营，头痛、身疼、腰痛，以至牵连骨节疼痛者，太阳经营血不利也。《内经》曰：风寒客于人。使人毫毛毕直，皮肤闭而为热，寒在表也。风并于卫，卫实而营虚者，自汗出，而恶风寒也。寒并于营，营实而卫虚者，无汗而恶风寒也。以营强卫弱，故气逆而喘，与麻黄汤，以发其汗。观子：此言发热头痛、体痛、骨痛、无汗之为伤寒，宜主麻黄汤。按桂枝证曰乾呕，麻黄证曰喘，非风主呕，而寒主喘也。首条伤寒内曰：体痛呕逆，桂枝汤曰喘家，加厚朴杏子，则寒未尝不呕，风未尝不喘也。又桂枝亦有恶寒，麻黄亦有恶风，昔人谓伤风恶风，伤寒恶寒，殆未尽然。）太阳与阳明合病，喘而胸满者，不可下，宜麻黄汤主之。（阳受气于胸中，喘而胸满，阳气不宣发，壅而逆也。心下满，腹满者，皆为实，当下之。此以为胸满，非里实，故不可下。虽有阳明，然与太阳合病为属表，是与麻黄汤发汗。叔微：有人病伤寒，脉浮长，喘而胸满，身热头痛，腰脊强，鼻乾不卧。予曰：太阳阳明合病，仲景有三证，若喘而胸满者，麻黄汤也，治以麻黄得解。）太阳病，十日以去，脉浮细而嗜卧者，外己解也。设胸满胁痛者，与小柴胡。脉但浮者，与麻黄汤。（十日以去，向解之时也。脉浮细而嗜卧者，表邪已罢也，病虽未已，和解之。若脉但浮，而不细者，邪犹在表也，与麻黄汤发散之。观子：十日以去，当再传三阴之时，不入阴经者，阳尽欲解也。浮者，得阳脉也；细者，邪气微也；浮而且细者，阴阳并见而和同。嗜卧者，身无他患，精神欲复也，故为已解。其犹有馀邪之未尽，在半表里，则小柴胡和之，在表则麻黄散之。经曰：伤寒差后，更发热者，小柴胡主之。脉浮者，以汗解之，即此类矣。伤寒再汗，即主桂枝汤者，已经汗解后，邪气必微，虑过竭表气也。此虽十日之外，脉犹但浮，必邪气仍在，故当重与麻黄汤解表也。惟其邪之重轻，不惟其日，惟其病，真圣人转圆之法欤。健曰：既与小柴胡后，脉但浮，而无发热字样，何可再与麻黄。况十日以去，外解而嗜卧者，乃汗后血虚，阳上浮而阴气未复，懒倦之象，脉无根柢之势也。当与养荣汤，以敛其浮越之阳。即胸满胁痛，亦因血虚气溢，肝来犯胃，小柴胡中，应加归芍。莫谓其浮也，而可麻黄，莫谓其列于太阳，而可言表。若此，则难免虚虚之祸矣。）
太阳中风，脉浮紧，发热，恶寒，身疼痛，不汗出而烦躁者，大青龙汤主之。若脉微弱，汗出恶风者，不可服，服之，则厥逆、筋惕、肉瞤，此为逆也。（此中风见寒脉也。浮则为风，风则伤卫；紧则为寒，寒则伤营。营卫俱病，故发热恶寒，身疼痛也。风并于卫者，为营弱卫强；寒并于营者，为营强卫弱。今风寒两伤，则营卫俱实，故不汗出，而烦躁也。与大青龙汤发汗，以除营卫风寒。若脉微弱，汗出恶风者，为营卫俱虚。反服大青龙，则必亡阳，或生厥逆、筋惕、肉瞤，此治之逆也。《活人》：此证脉似桂枝反无汗，病似麻黄反烦躁也。凡阴气少，阳气胜，则热而烦，故太阳伤于风，必烦而躁。观子：风伤卫，桂枝治之；寒伤营，麻黄治之。此风寒两伤，营卫俱病者，则大青龙汤是也。既营卫俱病矣，其但见寒脉，与寒证，何也？曰：此虽两伤，而寒邪复胜，故但见脉之浮紧，与证之恶寒，身热，无汗也，寒胜矣。其烦躁，何也？夫寒邪既闭固于腠理，风邪未有不壅于内者。风，阳也。阳壅成热。烦者，内热也。躁者，身热也。风寒之邪，交炽于营卫之中，岂轻剂所能胜任，非君麻黄以解表，臣石膏以澈里，安能一雨济亢极之阳哉。然此为营盛者设也，若脉微弱，汗出恶风，一表虚营弱证耳。既无交炽难解之邪，麻黄以竭之，石膏以寒之，中外俱虚，有不厥逆瞤惕哉。）伤寒脉浮缓，身不疼，但重，乍有轻时，无少阴证者，大青龙汤发之。（此伤寒见风脉也。伤寒者身疼，此以风胜，故身不疼。中风者身重，此以兼寒，故乍有轻时，不发厥吐利。无少阴证者，为风寒外甚也，与大青龙以发散表中风寒。观子：此亦两伤而复风邪胜者也。浮缓者，风胜，但见风脉也。伤寒营血不利，当身疼。邪未传里，不当身重，身不疼。但重者，阳炽而热气内薄也。然寒伏于营，非风邪所竟伤，故乍有轻时。夫身重，脉缓，殊类阴证，更寒气在里，当厥逆吐利。无少阴证，知风寒但炽于营卫之中，而阳热已盛也，故亦以大青龙发之。）
伤寒表不解，心下有水气，乾呕，发热而咳，或渴或利，或噎，或小便不利，少腹满，或喘者，小青龙汤主之。（伤寒表不解，心下有水饮，则水寒相抟，肺寒气逆，故乾呕发热而咳。《针经》曰：形寒饮冷，则伤肺，以其两寒相感，中外皆伤，故气逆而上行，此之谓也。与小青龙汤，发汗散水。水气内渍，则所传不一，故有或为之证，增损以解化之。健曰：是证，仲景为表不解，水停心下，用此治法，后人难解其意。核诸证，总因表无汗出，热邪入里，故乾呕、咳、利、喘、噎俱作。是热传阳明，上迫于肺，下移于肠，兼渍于膀胱，而少腹且满。内则溺涩不利，外则腠理不疏，邪气无从发泄，即无水。而水气不得不停而为患，皆系热邪所致，何可以小青龙之辛温酸敛，不几藉寇兵而齎盗粮矣。如后条之发热不渴，服汤已反渴者，益见以热助热之验。独此二条，诸家何无忝发，岂忽此而不辨欤，抑疑似而难断欤。成氏谬引《针经》形寒饮冷伤肺之说，逮非此证之热迫于肺，而喘且渴者，可同日语。须治以葶苈定喘汤，加石膏，则轻可去实，庶毛孔开，汗可泄，水可逐，气可顺，溺可行，喘可定，而满可除矣。此虽属手太阴之主剂，然能泻足太阳阳明之良药也。或曰：水性寒，水停，故谓之水寒相抟，而竟忘其所病伤寒，已发热之变证为哉。）伤寒心下有水气，咳而微喘，发热不渴，服汤已渴者，此寒去欲解也，小青龙汤主之。（咳而微喘，水寒射肺也。发热不渴者，表证未罢也，与小青龙汤发表散水。服汤已渴者，里气温，水气散，为欲解也。健曰：此比前证稍轻，既欲发表散水，而方中有辛辣酸敛之姜桂细辛。芍药五味，岂是喘咳所宜？亦非散水之物。服已而反渴，益见其助热之弊。前条辨之概详，就其文义，小青龙汤句，应在微喘发热之下，则服汤已渴者，此寒去欲解，而无别辞也。若曰与汤复渴，而更以是汤主之，非误而何。）
太阳病，外证未解，脉浮弱者，当以汗解，宜桂枝汤。（脉浮弱者，营弱卫强也。观子：此脉浮弱之外证未解，必从汗解，故主桂枝汤。）太阳病，下之。微喘者，表未解故也，桂枝加厚朴杏仁汤主之。（下后大喘，则为里气大虚，邪气传里，正气将脱也。下后微喘，则为里气上逆，邪不能传里，犹在表也。与桂枝汤以解外，加厚朴杏仁以下逆气。）太阳病，外证未解者，不可下也。下之为逆，欲解外者，宜桂枝汤主之。（经曰：未发汗而复下之，为逆也。若先发汗，治不为逆。观子：此言中风外证，未解之可汗，不可下，主桂枝汤。）太阳病，先发汗不解，而复下之，脉浮者，不愈。浮为在外，而反下之，故令不愈。今脉浮，故知在外，当须解外则愈。宜桂枝汤主之。（经曰：柴胡汤证具，而以他药下之。柴胡汤证仍在者，与柴胡，此虽已下之，不为逆则其类矣。观子：此言误下，而表证仍在者，宜复用桂枝汤。）
太阳病，脉浮紧，无汗发热，身疼痛，八九日不解，表证仍在，此当发其汗。服药已，微除，其人发烦，目瞑。剧者必衄，衄乃解，所以然者，阳气重故也，麻黄汤主之。（脉浮紧，无汗发热，身疼痛，太阳伤寒也。虽至八九日，而表证仍在，亦当发其汗。既服发散药，虽未作大汗，亦微除也。烦者，身热也，邪气不为汗解，郁而变热，故烦也。目受血而能视，营气既伤，血为热搏，肝气不治，故目瞑也。剧者，热甚于经，迫血妄行，而为衄，则热随血散而解。阳气重者，热气重也，与麻黄汤，以解前太阳伤寒之邪也。文禄：此与下条同看，上条阳气重，即下条所谓不得越也。下条不彻，即上所谓微除也，麻黄泻实，故主之。兼善：或谓经言衄家发汗，汗出必额上陷。今衄家之证，皆赘麻黄其下，何也？夫太阳脉浮紧，发热无汗，自衄者愈。此一定论也，何故复用麻黄以汗之？曰：麻黄汤主之五字，合应列当发其汗之下，盖以汗之文法，用药诸方，类皆赘于本条之下。观子：此发热身痛无汗之伤寒，至八九日，热气甚重，虽服麻黄汤，必显剧，必得衄而解。健曰：成云热搏阴血，肝气不治，此不治，是肝盛不和也。肝开窍于目，目得血而能视，血热气盛，则目昏冒而畏阳光，故瞑也。汗不外泄，邪热搏血，上干请道而为衄。经所谓阳络伤，则血溢而上出，病热伤阳，衄出于鼻，俗名红汗，至则其邪可解。既衄矣，则夺血者无汗，当凉血清热，以泻阳邪，何可仍以麻黄发汗，不畏其亡阳者乎。兼善：谓麻黄句应在当发其汗之下，则理顺矣。（太阳病，脉浮紧，发热，身无汗，自衄者，愈。（风寒在经，不得汗，郁而变热，衄则热随血散，故云自衄者，愈。观子：此言当汗不汗，而得衄即解，可见汗即是血。）
二阳并病，太阳初得病时，发其汗，汗先出不彻，因转属阳明，续自微汗出，不恶寒。（宇泰：大柴胡汤。）若太阳病证不罢者，不可下，下之为逆，如此可小发汗。设面色缘缘正赤者，阳气怫郁在表，当解之熏之。若发汗不彻，不足言阳气怫郁不得越，当汗不汗，其人躁烦，不知痛处，乍在腹中，乍在四肢，按之不可得，其人短气，但坐，以汗出不彻故也。更发汗，则愈。（葛根汤。）何以知汗出不彻，以脉涩，故知也。（太阳病未解，传併入阳明，而太阳证未罢者，名曰并病。续自微汗出不恶寒者，为太阳证罢，阳明证具也，法当下之。若太阳证未罢者，为表未解，则不可下，当小发其汗，先解表也。阳明之经循面，色缘缘正赤者，阳气怫郁在表也，当解之熏之，以取其汗。若发汗不出者，不足言阳气怫郁，止是当汗不汗；阳气不得越散，邪无从出，壅甚于经，故躁烦也。邪循经行，则痛无常处，或在腹中，或在四肢，按之不可得而短气，但责以汗出不散，更发汗则愈。《内经》曰：诸过者，切之。涩者，阳气有馀，为身热无汗，是以脉涩，知阳气壅郁而汗出不彻也。宇泰：因太阳，故当汗，因并阳明，故当下。小发先字，最有次第，仲景之枢机也。下之大小承气，汗之麻黄等汤。观子：张兼善曰：并者，催併督并之义，乃前病未已，后病又至，有逼促相併之势，故曰并。如果并作一家，则仲景不具两经之证而言也，其非并字，明矣。夫病起二经三经齐病，曰合病。病起一经未罢，一经随至，曰并病，如律书二事併发之义。若作此经，併入彼经，则是传经病，而非并病矣。要处，在证已罢，证未罢别之。此节分三段看，至不恶寒是一段。言转属阳明者，之不得为并病也。太阳初得汗四语，已悉前阳明中言，由太阳汗出不彻，转属入腑，是太阳证己罢。此复曰续微汗出，不恶寒，是阳明证又具，虽不言下，而当下之意已明。故下文于证不罢者，反足其意，曰不可下也。若此者，缘既经发汗，止为传经，不为并病矣。至解之熏之，是一段。政太阳与阳明并病之证也。太阳证不罢，则太阳之邪犹在，安可攻里。然阳明之邪已炽，安可发汗。曰小发汗，而与解之熏之，以除怫郁在表之邪，既不失太阳当汗，复不失阳明之不可大汗也。若发汗不彻，至末一段，言汗出不彻之正当重汗，亦不得为并病也。已经发汗，则非阳气怫郁之比矣。汗之不彻，必躁烦短气，痛无定处之证随作，然只一更汗可除，非如并病之但可小汗解熏也。何以辨之？汗不彻者，脉必涩，非再汗，邪奚自去乎？是知未汗，则为并病。已汗，则为转属阳明。未汗，则为阳气怫郁在表。已汗，即为汗出不彻。汗不彻者，更汗之。转属者，必下除之。未汗者，可小发汗。怫郁者，解之，熏之。邪由不同，为病自不同，而施治亦不同矣。）
脉浮数者，法当汗出而愈。若下之，身重心悸者，不可发汗，当自汗出，乃解。所以然者，尺中脉微，此里虚，须表里实，津液自和，便自汗出，愈。（经曰：诸脉浮数，当发热而洒淅恶寒，言邪气在表也，是当汗出愈。若下之，身重心悸，损其津液，虚其胃气。若身重心悸，而尺脉实者，则下后里虚，邪气乘虚传里。今尺脉微，身重心悸者，知下后里虚，津液不足，邪气不传里，但在表。然津液不足，则不可发汗，须里气实，津液足，便自汗而愈矣。）脉浮紧者，法当身疼痛，宜以汗解之。假令尺中迟者，不可发汗，何以知之？然以营气不足，血少故也。（《针经》曰：夺血者，无汗。尺脉迟者，为营血不足，故不可发汗。南阳：先以小建中加黄耆，如尺尚迟，再一剂，次以柴胡汤、桂枝二越婢一汤和解之。）脉浮者，病在表，可发汗，宜麻黄汤。（浮为轻手得之，以候皮肤之气。《内经》曰：其在皮者，汗而发之。）脉浮而数者，可发汗，宜麻黄汤。（浮则伤卫，数则伤营。营卫受邪，为病在表，故当汗散。观子：麻黄汤，必脉浮紧而见证甚重者宜之。此但脉浮，及浮数耳，又无前条诸证，何以亦主麻黄汤？盖浮者，太阳受病，邪气在表，非与发汗，则太阳之邪奚从解乎？不惟其证，惟其脉，故特举而明之。）病尝自汗出者，此为营气和。营气和者，外不谐，以卫气不共营气和谐故尔。以营行脉中，卫行脉外，复发其汗，营卫和则愈，宜桂枝汤。（风则伤卫，寒则伤营。卫受风邪，而营不病者，为营气和也。卫既客邪，不能与营气和谐，亦不能卫护皮腠，是以尝自汗出，与桂枝汤解散风邪，调和营卫，则愈。观子：此言中风自汗之伤卫而不伤营，故主桂枝汤。）病人脏无他病，时发热自汗出，而不愈者，此卫气不和也。先其时，发汗则愈，宜桂枝汤主之。（脏无他病，里和也。卫气不和，表病也。《外台》云：里和表病，汗之则愈。所谓先其时者，先其发热汗出之时，发汗则愈也。宇泰：时发热者，有时而发热也。时作时止，病流连不愈。候其时止，而与之，曰先其时也。《素问》曰：因其衰也，事必大昌，其此之谓欤。观子：此言发热自汗，而时作时止，宜先其未作，迎而夺之之意，故主桂枝汤。）伤寒脉浮紧，不发汗，因致衄者，麻黄汤主之。（伤寒脉浮紧，邪在表也，当与麻黄汤发汗。若不发汗，则邪无从出，壅热于经，迫血妄行，因致衄也。三阳曰：夺血者无汗，既致衄，不可轻用麻黄汤，须审之，如点滴不成流者，斯可。观子：此言虽得微衄而邪重未解，必再主麻黄汤。夫衄，必分点滴成流，成流者，邪气已散，不须服药，上条自衄者愈是也。点滴者，邪犹在经，当散其邪，用麻黄汤，非治衄也，邪去衄自止矣。）伤寒不大便六七日，头痛有热者，与承气汤。其小便清者，知不从里，仍在表也。当鬚发汗。若头痛者，必衄，宜桂枝汤。（不大便六七日，头痛有热者，故宜当下。若小便清者，知里无热，则不可下。经曰：小便数者，大便必硬，不更衣十日，无所苦也。况此不大便六七日，小便清者，不可责邪在里，是仍在表也。与桂枝汤，以解外。若头疼不已，为表不罢，郁甚于经，迫血妄行，上为衄也。丹溪：外证未解，不可下，下之为逆。今头痛有热，宜解表，反与承气，正是责其妄下之过也。故下文又言小便清者，知其无里，不当行承气。又继之曰：当鬚发汗，头痛必衄，不复告诫，论意甚明。而成注曰：故宜当下，想因六七日不大便耳。虽不大便，他无所苦，俟表解，然后攻之，正仲景法，注意似未莹。健曰：伤寒头痛有热，无论便与不便，明是在表，理当发汗。若无汗仍头痛者，势必衄。衄至当自解，即或未解，亦不必再与桂枝温剂，应行清解法。前章言之详矣。）伤寒发汗已解半日许，复烦，脉浮数者，可更发汗，宜桂枝汤主之。（烦者，热也。发汗身凉，为已解。至半日许，身复热，脉浮数者，邪不尽也，可更发汗，与桂枝汤。亮宸：汗后若见他证，即当易方。今仍见表证表脉，不嫌复汗，但有汗之太过，其麻黄峻驶，故复汗多用桂枝。伤寒本不主桂枝，此以解后复烦，且得脉浮数，非邪盛表实可比。与桂枝汤，所谓和其营卫则愈之义，故凡属再汗者，主桂枝，皆同此旨也。健曰：按仲景曰烦者，成注皆称为热，此谓其表未退，而身复热，非也。窃以为烦者，不安之貌，不耐烦也。当与躁、燥、渴、虚等字相连，则烦之称，属里热居多。若云表热，何不称仍热、发热、身热，而曰已解复烦。虽脉浮数，而无头痛等证，盖因汗去营虚，内火外越，故烦也。且烦字，从火，岂宜更用桂枝。若未汗之前，得脉浮数，或可与之。既汗之后，浮主表虚，数主里热矣。理当益营清热，以小柴胡，合人参白虎汤和解之，自可安己。
凡病若发汗，若吐，若下，若亡津液，阴阳自和者，必自愈。（重亡津液，则不能作汗，必待阴阳自和，乃自愈矣。）大下之后，复发汗，小便不利者，亡津液故也。勿治之，得小便利，必自愈。（因亡津液，而小便不利者，不可以药利之，俟津液足，则小便自利，而本原自复也。）下之后，复发汗，必振振寒，脉细，所以然者，以内外俱虚故也。（发汗，则表虚而亡阳。下之，则里虚而亡血。振寒者，阳气微也，脉微细者，阴血弱也。）下之后，复发汗，昼日烦躁不得眠。夜而安静，不呕不渴，无表证，脉沉微，身无大热者，乾姜附子汤主之。（下之虚其里，汗之虚其表。既下又汗，则表里俱虚。阳旺于昼，阳欲复，虚不能胜邪，正邪交争，故昼日烦躁不得眠。阴旺于夜，阴旺，阳虚不能与之争，是夜安静。不呕不渴者，里无热也。又无表证而脉沉微，知阳气大虚，阴寒气胜，与乾姜附子汤，退阴复阳。健按：下后亡阴，而复汗夺其血，此营气大虚，卫气孤立之候也。昼日阳旺，无阴以济之，故烦躁不得眠矣。卫气者，昼行于阳，夜行于阴，昼不得与营气合，故目不瞑。至夜阴旺，营与卫合，则安静而眠矣。既不身热，脉沉微，无表证，全是营血虚，而不能受任阳光，毫无邪气为患。何成住称阳虚不能胜邪，阴旺不能与争？认作阳气大虚，阴寒独胜，而以姜附能退阴复阳。其意不过宣扬姜附本领，然于病情未协，尚未知耳。殊不思仲景书非全壁，证治不符者多，故许叔微有师仲景法，未尝守仲景方之心印。要在融会贯通，若刻舟求剑，反似是而非。就此证，皆缘亡阴不能济阳，岂宜姜附复亢其阳，必致愈烁其阴，而更增烦躁。理当人参养荣汤，扶阴益阳，为中病之剂，脉之沉微可起。且沉微，而无迟字，何以姜附为哉？况姜附，但能去寒，引经回阳，不能补本以生气血。此既无邪，应从脉而扶阳益阴。）发汗后，身疼痛，脉沉迟，桂枝加芍药生姜各一两，人参三两，新加汤主之。（汗后身疼，邪气未尽也，脉沉迟，营血不足也。经曰：其脉沉者，营气微也。迟者，营气不足故也。与桂枝汤，以解未尽之邪，加芍药生姜人参，以益不足之血。兼善：或谓经言表邪盛，身疼痛，脉浮紧，法当汗。自身痛，皆表邪未尽，此又加参芍生姜以益血，何也？夫表邪盛则身疼痛，血虚则身亦痛。其脉浮紧者，邪盛也；其脉沉微者，血虚也。盛者损之则安，虚者益之则愈。仲景凡言发汗后，以外无表证，里无实证，止余身痛一事而已。若脉稍浮盛，表邪未尽解也。今言沉迟，此血虚致然，宜新加汤以益血。卿子：经曰：其脉沉者，营气微。又曰：脉迟为营中寒，故脉沉迟，知营气不足，而寒犹胜也。健曰：观二家之论，则知前条的是营血虚，而非阳气虚也。况脉无迟字，姜附之不可用，明矣。此以脉沉迟，身痛，乃虚而且寒，应与此汤，以和气血，并可加当归为佐。）发汗后，不可更行桂枝汤。汗出而喘，无大热者，可与麻黄杏仁甘草石膏汤主之。（发汗后喘，当作桂枝加厚朴杏仁汤，汗出，则喘愈。今汗出而喘，为邪气壅甚，桂枝不能发散，故不可更行桂枝汤。汗出而喘，有大热者，内热气甚也；无大热者，表邪必甚也。与麻黄杏仁甘草石膏汤，以散其邪。兼善：观仲景尝言发汗后，乃表邪悉解，止馀一证而已，故言不可行桂枝汤。今汗出而喘，无大热，乃上焦馀邪未解，当用麻黄杏仁甘草石膏汤，以散之。夫桂枝加厚朴杏仁汤，乃桂枝证悉具，而加喘者用之。注言汗出而喘，以为邪气壅甚，非桂枝所能发散，此误也。况身无大热，更无他证，何故复言表邪必甚。其后章，下后不可更行桂枝汤条下，注曰：汗下虽既不当，损正气则一，其言有至理存焉。可见汗后所注之误矣。原其理，当时因事发机，前后失于照应，故有此等之弊也。文禄：成注谓不可更行解表，恐贻之热耳。故复庵云：审知邪热未解，虽经汗下，宜石膏竹叶汤。又云：太阳汗解后，不复行暖剂。亮宸：此汗后热壅于经也。桂枝所以治风，今汗后风已变热，桂枝汤甘补而性热，不可再行矣。汗出而喘，热壅于肺也。无大热者，里热而表不热也。石膏甘寒而发，用以清肺胃之热，配麻黄之快利，所谓凉以发之也。杏仁苦辛，能利肺气，以定喘，用甘草者，微和之意，乃虑石膏易伤胃耳。此方散解郁闭之热，蕴热去而经气自通矣。健曰：按三家之说颇是，然以为发汗后，汗出而喘，无大热者，非肺热壅盛，即气立孤危，汗多亡阳之象，不可不虑。脱文不言脉候，而皆以麻黄杏仁甘草石膏汤之无复拟议，殊不审经曰无汗而喘者，麻黄汤主之。自汗出而喘者，为邪气外甚；喘而汗出者，乃里热气逆，于葛根黄芩黄连汤条下，成注别之甚明。此既发汗后，无馀证，复汗出而喘，恐不宜此剂。倘投之喘汗垂脱，将如之何？须诊脉气何如。如脉虚微，或洪，空豁，已属危候，速与补中益气。然亦未保吉凶，夫喘为急证，百病不宜。况伤寒既汗之馀，里证紧急，而复与发汗，难免虚虚之祸耳。）
发汗过多，其人叉手自冒心，心下悸，欲得按者，桂枝甘草汤主之。（发汗过多，亡阳也。阳受气于胸中，胸中阳气不足，故叉手自冒心，心下悸，欲得按，与桂枝甘草汤，以调不足之气。健曰：方书向称汗多亡阳，犹未之信也。夫汗为血化，乃心之液，是阴类也，何谓乎亡阳哉。原其达于腠理，澈于皮毛，通卫出表，而外多疏泄，故谓之亡阳耶，抑成云胸中之阳气不足耶。由是言之，盖亡阳，即亡气矣。气亡，必皮毛酒浙，手足冷，而喘迫肺孤矣。何不出此，而见之叉手冒心，心下悸，欲按者，何也？因其人汗出心虚，惕惕然有恐惧不宁之势，故叉手自冒其心，以庇护之，并欲得按，乃虚者实之之义，人未察其液去舍空，而致是也，不知汗虽外泄于表之阳，实内亡乎里之阴耳。经曰：夺血者无汗，夺汗者无血，即此旨也。谓之曰汗多亡阴，正究本之理也。夫实则治标，虚则治本，汗过多，而现虚象，应从本治矣。安可桂枝为事乎？或曰：唯子之言，汗多为亡阴，则下多乃亡阳乎？曰：汗多亡阴，而下多亡阳，亦理也。盖肺为天象，主阳，主气，与大肠为表里。大肠，津液之腑也，下多，则津液耗，而肺气内陷，元阳下脱，岂非亡阳而何。古人因其在里在下之乡，故称下多亡阴。亦犹汗为心液，心主君象，在上向南，故称亡阳。人但知言其标，而未究其本，所以常蹈虚虚之辙，而孰审其弊乎。观前贤以天王补心，治汗出舍空，以补中益气，治下多阳陷。细味药品，岂非汗多益阴，而下多升阳，始得太极旋转之机，阴阳互交之理，方是根柢妙用。否则徒言，而人莫之悟也。按诸下条，更见汗去舍空，诸证蜂起。盖血虚必火旺，君火动而相火随之，不濈则自焚矣。固宜养血清火，何可仍事桂枝真武等剂，只恐木火通明，上冒下厥，而阳亦不免乎终亡。）
发汗后，其人脐下悸者，欲作奔豚，茯苓桂枝甘草大枣汤主之。（汗者，心之液，发汗后，脐下悸者，心气虚，而肾气发动也。肾之积曰奔豚，发则从少腹，上至心下，为肾气逆，欲上凌心。今脐下悸，为肾气发动，故云欲作奔豚，与茯苓桂枝甘草大枣汤，以降肾气。健曰：此亦汗后心虚之证，比上条稍轻，欲作奔豚，非真奔豚也。乃汗虚心气，血室空乏。脐下，冲脉地位，冲为血海，血虚不能朝宗，故生奔逆之气，如奔豚然。成氏以为肾气，欲上凌心，非也。此属汗后血虚，与肾何涉，若一牵扯，后之疑团，更莫释矣。是汤亦非对病之剂，须养荣汤，加重归芍，入橘红、钩藤、黄芩，以平其逆气。）发汗后，腹胀满者，厚朴生姜甘草半夏人参汤主之。（吐后腹胀，与下后腹满，皆为实，言邪气乘虚入里为实。发汗后，外已解也，腹胀满，知非里实，由脾胃津液不足，气涩不通，壅而为满，与此汤，和脾胃而降气。兼善：或问发汗后诸证，不言太阳病，固所当然。至于既列伤寒之右，何止言腹胀云云。曰凡言发汗后者，以外无表证，里无别证，止有腹胀一事而已，除此之外，即获安全。夫伤寒二字，岂易言哉，其传变，吉凶反掌，岂可与所馀一证并列，故诸后条目，不复言伤寒者，皆具此意。三阳云：曰吐、曰下后胀满为实者，表邪未除，而误下之故也。此发汗后，邪气己散，故知非里实也。健曰：汗后腹胀满，有误汗之。而邪陷入里者，有表已解，而里未和者，当究脉证之虚实，腹之坚软，舌之有无胎色。如脉虚腹软，舌无胎者，直宜补中，以健脾胃；如脉沉数，腹拒按，舌焦黄者，是宿垢在腑为患，已属下证，岂可便投参剂？文未明悉，兼善亦无定断。）伤寒若吐、若下后，心下逆，犹气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之。（吐下后，里虚气上逆者，心下逆满，气上冲胸；表虚阳不足，起则头眩；脉浮紧，为邪在表，当发汗；脉沉紧，为邪在里，不可发汗。汗则外动经络，损伤阳气，阳气外虚，则不能主持诸脉，身为振振摇也，与此汤，以和经益阳。亮哀：气满上冲胸，水饮内发也，起则头眩，水饮上行也。沉与紧，乃水之象。经曰：沉潜水高，紧则为寒是也。然里气既虚，不可再下矣。若发汗，则外动经络，阳虚不能主持诸脉，故振摇也。甘草、白术以益脾土，茯苓降气而行水，桂枝行阳而散寒。健曰：伤寒既吐既下，表里之邪，俱可两解。何脉尚沉紧，而逆满上气，头眩发汗则动经，身振摇者，何谓也？此因吐下，内亡津液，火气空发，故作逆满等证。《内经》曰：诸逆冲上，皆属于火。诸风掉眩，皆属于肝。眩而振摇，风自火出之象。吐下既已伤津，发汗更耗营血，故病转剧。桂枝辛温助热，奚可用乎？须去之，加归、芍、黄芩、天麻、钩藤，始得敦土平木之法，清火定风之义，诸证疗而经气平矣。）发汗病不解，反恶寒者，虚故也。芍药甘草附子汤主之。（发汗病解，则不恶寒。发汗不解，表实者亦不恶寒。今发汗病不解，反恶寒者，营卫俱虚也。汗出则营虚，恶寒则卫虚，与芍药甘草附子汤，以补营卫。）发汗若下之，病仍不解，烦躁者，茯苓四逆汤主之。（发汗，若下，病宜解也。若病仍不解，则发汗外虚阳气，下之内虚阴气，阴阳俱虚，邪独不解，故生烦躁。与茯苓四逆汤，以复阴阳之气。亮宸：正虚有邪，正欲胜邪而不能，故烦躁，温其正气，邪自除矣。又云：大青龙烦躁者，实也；茯苓四逆烦躁者，虚也。健曰：躁有阴阳之分，寒热之治，当从脉舌辨之。阳热盛，则脉数有力而舌胎干；阴寒甚，则脉沉微而胎湿滑。）发汗后恶寒者，虚故也。不恶寒，但热者，实也。当和胃气，与调胃承气汤。（汗出而恶寒者，表虚也。汗出而不恶寒，但热者，里实也。经曰：汗出不恶寒者，此表解里未和也，与调胃承气汤，和胃气。观子：但热恶热也，汗后而但恶热，邪在里成实，明矣，故以调胃承气除之。健曰：发汗后恶寒句，乃比起不恶寒，但热句也，当以调胃承气，微下之，此条文顺而治亦顺。）
太阳病，发汗后，大汗出，胃中干，烦躁不得眠，欲得饮水者，少少与饮之，令胃气和则愈。若脉浮，小便不利，微热，消渴者，与五苓散主之。（发汗已解，胃中干，烦躁不得眠，欲饮水者，少少与之，胃气得润，则愈。若脉浮者，表未解也。饮水多而小便少者，谓之消渴，里热是也。微热消渴者，热未成实，上焦燥也，与五苓散，生津液，和表里。观子：发汗后，则邪当解，此何以不解，以其汗大出也，与桂枝汤漐漐微似汗者，佳。麻黄法复取微似汗，不可如水淋漓，病反不除。夫胃者，津液之主，外既过夺夫津液，内即乾燥烦而不得眠矣。胃不和，则卧不安也，欲得水，少少与之，以润胃气也。此数句，是虽有过汗之馀证，然得水即可解者。若脉浮以下，是虽与水，亦不解者矣。何也？消渴者，频饮而渴不止，小便不利者，饮多而溺道涩，是水虽入而燥热不为减，且有凝滞也。夫发汗后，而脉浮微热，太阳之邪仍在者，因汗太过，则津液徒损，而邪无从出，遂下结于腑，而为传本。故津液不化，而热聚，小便不利也。与五苓散，其在下者，引而竭之之治乎。按兼善谓脉尚浮，身微热，乃表邪未全解，故用桂枝之辛，以和肌表。窃谓既经大发汗，不当责邪仍在表，只是汗之非宜，阴阳失度，营卫未和，故邪陷而内传。此脉浮，是浮为太阳之浮，非为在表之浮，且微热亦非但在表之热，使非谒与小便不利，必不为传本矣。既下入于腑，又是大汗之馀，何反用桂枝以行表，且妄走津液乎？畜血证，亦有曰：表证仍在者，然只一抵当，逐血而邪自解，未尝再用攻表药也。健曰：上段因大汗出，胃亡津液，欲得水而胃可和，下段复云脉浮，小便不利，微热消渴。观子：指为太阳传本，而曰与五苓散，引而竭之之治，未为确论。兼善又曰：用桂枝之辛，以和肌表，认五苓之桂，为桂枝，则所误皆从此出。考仲景原方，只刊一桂字，下注去皮，明是肉桂，而非桂枝。其来已旧，夫欲行表，乃取枝可旁达，枝而去皮，有失和表之义矣。按：肉桂为龙雷之主，阴经血药，补火之品。配四苓而为五苓，以治阴水，脾虚肿胀泄泻，肾寒小便不利之剂，非太阳传本热结之表方。兼善亦误认矣。成注称饮多而小便少，谓之消渴，是里热明甚，若用五苓之燥热渗利，岂不更耗津液，转增剧乎？《内经》曰：二阳结，谓之消。二阳，手足阳明也。二经皆主津液，因邪热所耗，故饮多，犹未能润，而消渴不止，无以济利小便，如投热燥，于理大背，应竹叶石膏汤，为解渴利便，润燥除热之妙药。何纷纷塞说，而以五苓为和肌表，止消渴，以贻后害，而人莫之悟也。）发汗已，脉浮数，烦渴者，五苓散主之。（发汗已，脉浮数者，表未尽也。烦渴亡津液，胃燥也，与五苓和表润燥。海藏：渴者，邪入太阳本也。太阳高，则汗而发之，下则引而竭之，五苓散为下药，使从膀胱出也。肾燥膀胱热，小便不利者宜之。然太阳病热而渴，虽小便不利，亦宜五苓散下之。若当服不肌，必谷消，水去，形亡，就阳明戊土发黄，此太阳入本失下也。若不当服而服，是为犯本，强利小便，重亡津液，侵阳之极，必侵阴而成血证矣。健曰：海藏所论，前则言其概，后则诫其误，原有可否在焉。上条脉但浮而小便不利者，尚恐五苓燥热，更耗津液。此条脉加数，无小便不利字样，明是热入阳明而烦渴，何必牵涉太阳，盖皆佚文误次故也。然上条从太阳发汗后而烦躁者，原有少少与水，令胃气和则愈之句，而此无太阳之证。前则引五苓为表剂，此则以五苓为泻肾燥膀胱热之利药。其疑团终在以桂为桂枝上来。虽然，仲景虽设此方，究非太阳表里之剂，实属脾胃燥湿利水之药也。前辈往往围护经文，不能直折是否，后学之欲登道岸难矣。因重言以明之，如此条，宜白虎加参，清之润之，可愈。）伤寒汗出而渴者，五苓散主之；不渴者，茯苓甘草汤主之。（伤寒汗出而渴者，亡津液，胃燥，邪气渐传里也。五苓散，以和表里。若汗出不渴，邪气不传里，但在表而虚也，与茯芬甘草汤和表合卫。观子：汗出不渴，若汗之得宜，其病已解。惟汗之非宜，虽汗已，不渴，病亦不除也。消渴烦渴者，热聚饮多，而水道不行，渴在上，而病在下，故五苓散以利其下。此不渴者，饮留于上，而未至成燥也。主茯苓以行饮，兼桂枝生姜甘草，以除未尽之邪。按厥阴曰：厥而心下悸者，当服茯苓甘草汤，以治其水。又伤寒之茯苓桂枝甘草大枣汤、茯苓桂枝白术甘草汤，皆属治水饮之剂，则此或单就上言之饮而设，非仅为和表合卫者也。健曰：前二条，脉浮数，渴烦，明是津耗火浮，当清当润。此但汗而渴，不言不解，并无小便不利。是汗多，则上焦津耗而必渴，下多，则下焦液脱而亦渴，一定之理也。观子亦随声附和，三条并无水饮二字，特为五苓而将水饮作解，忘其辛热补火之力，不顾渴家反燥之祸，可乎？玩成注亡津胃燥一句，已得至理，何不喝破？既非太阳，而五苓亦非应，用乍出乍入，偶中偶失，乌足以度后世。所谓无人破其痼弊者，在是。况此并无表证，犹泥于和表合卫四字，俱执五苓为能和表里，是认药差而认病亦差矣。虽有充栋之书，欲求指南车，而不可得也。如下条，方是水饮，然亦只须四苓可已。仲景书之难明易误，盖如此。）中风发热，六七日不解而烦，有表里证，渴欲饮水，水入则吐者，名曰水逆。五苓散主之。（中风发热，至六七日，则当解，若不解，而烦者，邪在表也。渴欲饮水，邪传里也。里热甚，则能消水，水入则不吐；里热少，则不能消水，停积不散，饮而吐水也。以其因水而吐，故名水逆。与五苓散，和表里，散停饮。《活人》：假令发热脉浮而大，是表证当汗，其人烦渴，小便赤，却当下，是表里证俱现。观子：表里俱有证，热未全入里，渴亦非大渴，自不能消水而吐。如经云：五六日，渴欲饮水，饮不能多，不当与也。以腹中热尚少，不能消之，便更与人作疾也。宜五苓以救水逆。此条曰中风，与伤寒发汗者异矣。曰发热，视微热者，异矣。日六七日不解，有表证，视汗后邪热内虚者，异矣。然则同用五苓，其为病迥殊也。盖五苓散主之，是专治渴欲饮水，水入即吐之水逆证，非治中风发热至渴欲饮水之证也。若中风发热，六七日烦渴，表里证俱作者，则宜小柴胡，去半夏，加花粉治之。里热再甚者，柴葛解肌汤与之。原非太阳白虎之比，焉能大饮无伤。欲按五苓之用，原有二义：曰服散后，多饮暖水，令汗愈者，致津液之义也。曰忍之，一日不饮水，外水不入，乃愈者，行停水之义也。消渴者，热甚饮多，膀胱不治也。水逆者，热少不能消水，入则拒也。盖为病本殊，而治法从同耳。健曰：为病既殊，治法岂可从同。中风发热不解而烦，是邪传入里，乃表证未除，里证已现，故曰有表里证。渴欲饮水而吐，乃为水逆，以五苓温散水气，恐烦渴未必能解，表热未必能去。故观子曰：表里俱作者，须小柴胡，去半夏加减，为和解添津之治。里热甚者，柴葛解肌，则知前条诸无表证。而脉数烦渴者，自当责重里热，白虎是可与，而五苓决难进也。观子率意于前条，始校正于此节，犹不失为我心之同然者。）
未持脉时，病人叉手冒心，师因教试令咳，而不咳者，此必两耳聋无闻也。所以然者，以重发汗虚，故如此。（发汗多亡阳，胸中阳气不足，病人叉手自冒心。师见外证知阳气不足也。又试令咳，而不即咳者，耳聋也，知阳气虚明矣。耳聋者，阳气虚，精气不得上通于耳也。三阳：看此病，当常思少阳柴胡证，但强弱自不同耳。健：按此与前条发汗过，其人叉手冒心者同，而加甚于耳聋也。此则原知其发汗虚，何前独不知，而犹以桂枝为事？于此见仲景原本，自有精义，凡所疑似者，皆散佚颠倒之文也。叉手冒心，即《灵枢》所谓交两手而瞀之象，故令咳而不闻也。盖因重发汗虚，痰热结于胸臆，与郁冒之证相类。但冒以自汗而解，此则挟虚，而应半夏泻心汤，补虚泻热，则神气自清。条无治法，盖阙如也。）发汗后，饮水多，必喘，以水灌之，亦喘。（喘，肺疾。饮水多，喘者，饮冷伤肺也。以水灌洗，而喘者，形寒伤肺也。）发汗后，水药不得入口，为逆。若更发汗，必吐下不止。（发汗后，水药不得入口，为吐逆。发汗亡阳，冒中虚冷也。若更发汗，则愈损阳气，胃气大虚，故吐下不止也。）
发汗吐下后，虚烦不得眠；若剧者，必反复颠倒，心中懊憹，（同恼）栀子豉汤主之。（发汗吐下后，邪热乘虚客于胸中，谓之虚烦者，热也，胸中烦热郁闷，而不得发散者，是也。热气伏于里者，则喜唾，今热气浮于上，烦扰阳气，故不得眠。心恶热，热甚，则神必昏，是以剧者反复颠倒而不安，心中懊憹而溃闷。懊憹即懊恼也。《内经》曰：其高者，引而越之，与栀子豉汤，以吐胸中之邪。健曰：既汗吐下后，而致虚烦不眠懊憹，何复与栀豉吐剂？倘更吐之，而致逆气不食，能无虚虚之虑乎。考前后栀豉法，俱未合病，后人用之，毫无所益，即群贤方解，亦少明辨，不过述栀豉之性而已。窃以发汗吐下后，上中下三焦之原气皆伤，津液已耗，岂尚有邪而三法不去者乎。何可再与吐剂，更亡其胃气乎。夫先虚烦而致不得眠者，乃热迫于心，血虚而不能睡也。当与人参白虎，加当归、枣仁、茯神，以补虚除烦，使一睡而懊憹尽适矣。若先不眠而致烦憹者，以导赤各半汤安之，始为保本之治。既无表里之证，又何用栀、政为哉。）若少气者，栀子甘草豉汤主之。若呕者，栀子生姜豉汤主之。（少气者，热伤气也，加甘草以益气。呕者，热烦而气逆也，加生姜以散气。少气，则气为热搏，散而不收，甘以补之可也。）
（健按：栀子性能解郁除烦，泻无根之火，是杂病中药，于伤寒外感之证，其力甚微。乌能及苓连膏翘之捷？至豆豉为托斑要药，能引吐发汗，其他一无胜任。此以汗吐下后，虚烦懊憹而致少气，比前更甚一层。夫少气，即短气也。成云气为热搏，亦有分别。若热壅迫气，则气满逆，而息粗；虚而少气，则气短促而息微，俗名吃力是也。此条承上文而致少气，更不应用栀、豉，即就少气二字，非栀、豉所能治也，明矣。若加呕者，是虚甚，而胃气逆也，法当理中六君为主。如虚而火旺津干作呕，则六君加黄连、竹茹，乃止呕之圣药。况此无外证之兼，栀、豉本属吐剂，用之，反益其呕，即兼表证之呕，栀豉加姜，亦不甚担力也。）发汗，若下之而烦热，胸中窒者，栀子豉汤主之。（阳受气于胸中，发汗若下，使阳气不足，邪气客于胸中，结而不散，故烦热，而胸中窒塞，与栀子豉汤，以吐胸中之邪。健曰：此言汗下之后，而烦热窒于胸中，乃汗下，皆非其当，而邪在半表里间也。不有停滞在胃，即有斑点蕴畜，与栀、豉吐之，虽为对病，然恐力不能胜，不若以膏易栀，效兼解肌，其功始捷。健常用之彻应也。）伤寒五六日，大下之后，身热不去，心中结痛者，未欲解也。栀子豉汤主之。（伤寒五六日，邪气在里之时，若大下后，身热去，心胸空，为欲解。若大下之后，身热去，而心中结痛者，结胸也。身热不去，而心中结痛者，虚烦也。结胸为热结胸中为实，热气已收敛于内，则外身热去。虚烦，为热客胸中，未结为实，散漫而烦，是以身热不去。六七日为欲解时，以热为虚烦，故云未欲解也。与栀子豉汤，以吐除之。宇泰：身热不去四字，要玩结胸身不热，知热不在表，故可用大小陷胸丸以遂之。今热仍在表，宜越之而已。第一证，是虚烦之最剧者，故不得眠，反复颠倒。第四证，是虚烦之稍静者，故但觉烦热，而胸不舒。第五证，则类结胸而有表热，全未收敛入内，故虽心胸结痛，而止为虚烦。三者固有微甚之分，然邪之所结略同，遂总以越而去之。健曰：汗则表邪泄，下则里邪去。伤寒五六日，大下之，身热不去，而心中结痛者，犹当审其可搔，拒按之空实，察脉之属表，属里，舌胎之有无。如胎黄而胸冒拒按者，宿食未消，虽下而不能去，故尚热不解。身热者，阳明胃热也，应小陷胸化之。盖痛为实邪，窒为虚邪，二者大不同也。宇泰之说：于表里虚实，亦朱凿然，岂可一例栀、豉耶。在此条，的系阳明实邪，非结胸，亦非虚须，不但栀、豉吐之非理，亦不当列于太阳也。）伤寒下后，心烦，腹满，卧起不安者，栀子厚朴汤主之。（下后，但腹满而不心烦，即邪气入里，为里实；但心烦，而不腹满，即邪气在胸中，为虚烦；既烦且满，则邪气壅于胸腹之间也。满则不能坐，烦则不能卧，故卧起不安，与栀子厚朴汤，吐烦泄泻。健曰：此若舌黄，而右脉实者，以黄连易栀子，并加橘半枳桔尤良。）伤寒医以丸药大下之，身热不去，微烦者，栀子乾姜汤主之。（丸药不能除热，但损正气，邪气乘虚，留于胸中，未深入者，则身热不去，而微烦，与栀子乾姜汤，吐烦正气。）凡用栀子汤，病人旧微溏者，不可与服。（旧微溏者，里虚而寒在下也。虽须，则非蕴热，故不可与栀子汤。《内经》曰：先泄而后生他病者，治其本，必且调之，后乃治其他病。）
太阳病，发汗，汗出不解，其人仍发热，心下悸，头眩，身瞤动，振振欲僻地者，真武汤主之。（发汗不解，仍发热，邪气朱解也。心下悸，头眩，身瞤动，振振欲僻地者，汗出亡阳也。里虚为悸，上虚为眩，经虚为身瞤振振摇，与真武汤主之，温经复阳。《活人》《类纂》云：凡发汗过多，筋惕肉瞤，振摇，或微羸人，微汗出，便有此证，俱宜服真武汤。羸甚者，芍药量多少与之；恶热者，去附子，余依加减。健曰：汗出不解而心下悸，头眩等齐作，较前证为重。成氏、《活人》俱以亡阳而就真武立论，窃以为不然。汗出已解而现诸象者，庶可谓之亡阳，然实亡其阴血。此则汗虽出，而邪未解，乃津液空乏，营气不能和于经脉，热邪内搏，心血虚而心为之悸。肝风鼓而头为之眩，风火相迫，无阴以制，故身瞤动，振振欲僻地矣。《内经》曰：诸噤鼓慄，如丧神守，皆属于火；诸风掉眩，皆属于肝。心下悸，有丧神之意。身瞤振，有鼓慄之形。无痰不作眩，无火不生风是也。此因发汗未解之证，法惟和而已，何与乎真武者哉。诸家谓汗多，心亡津液，肾气欲上凌心，真武北方之神，能司水火。以此主之，谓可伐肾而疗悸，壮火而祛邪，和营而生津，其言似是而非。如果肾上凌心，则乙癸同源，木得水而柔和，火得水而既济。恐不如此，则反助热增剧，不若养血和营，以使风平火息之为稳也。与小柴，加归、芍、天麻、钩藤、姜、蚕之属治之，诸证庶乎悉完。）
咽喉乾燥者，不可发汗。（津液不足也。）淋家不可发汗，发汗必便血。（膀胱里热则淋，反以汤药发汗，亡耗津液，益增客热，膀胱虚，必小便血。）疮家虽身疼痛，不可发汗，发汗则痓。（表虚聚热，则生疮，疮家身疼如伤寒，不可发汗；发汗，则表气愈虚，热势愈甚，生风，则交痓也。）衄家不可发汗，汗出必额上陷，脉急紧，直视不能眴，不得眠。（衄者，上焦亡血也。若发汗，则上焦津液枯竭，经络乾涩，故额上陷，脉急紧，诸脉皆属于目，筋脉紧急，则牵引其目，故直视不能眴。眴，瞬，合目也。《针经》曰：阴气虚，则目不瞑，亡血为阴虚，是以不得眠也。韩氏云：此人素有衄血证，非伤寒后，如前条之衄也，故不可发汗。）亡血家不可发汗，发汗，则寒慄而振。（《针经》曰：夺血者，无汗，亡血发汗，则阴阳俱虚，故寒慄。《活人》：假如淋家、衄家，类不可汗，而振摇者，亦可以小柴胡和解之。《千金》：太阳证具，而其人适失血，及大下利，不可大汗也。只频频少与桂枝汤，使体润，漐漐汗出，自解。健曰：前章汗后不解，头眩身振者，曾拟小柴胡，加养血定风之药，和解之，以代真武汤之未妥，适合《活人》此旨。）汗家重发汗，必恍惚心乱，小便已，阴疼，与禹馀粮丸，（方阙。汗者，心之液。汗家重发汗，则心虚，恍惚心乱，夺汗则无水，故小便已，阴中疼。三阳：血家、汗家，指平时旧病言也。）病人有寒，复发汗，胃中冷，必吐蛔。（有寒则温散，反发汗，损阳气，胃中冷，必吐蛔也。三阳：温散者，理中汤之类。《活人》云：先服理中丸，次服乌梅丸。）本发汗，而复下之，此为逆也。若先发汗，治不为逆，本先下之而反汗之为逆。若先下之，治不为逆。（病在表者，汗之为宜，下之为逆。病在里者，下之为宜，汗之为逆。经曰：阳盛阴虚，汗之则死，下之则愈。阳虚阴盛，汗之则愈，下之则死。娄氏：阳盛，则阳并于阴，故宜下。阴盛，则阴并于阳，故宜汗。阳并于阴，沉而实也。阴并于阳，浮而实也。阳盛阴虚是病在里，阳虚阴盛是病在表。健曰：娄氏将脉之沉实、浮实，分阳盛阴盛，虽为显亮，然脉之沉者，多实；而浮者，少实，且有病不合脉，脉不合病之诊，不可拘此一见。
伤寒医下之，续得下利清穀不止，身疼痛者，急当救里；后身疼痛，清便自调者，急当救表。救里，宜四逆汤；救表，宜桂枝汤。（伤寒下之，续得下利清穀不止，身疼痛者，急当救里，以里气不足，为先救急，与四逆汤。得清便自调，知里气己和，然后急与桂枝汤，以救表。身疼者，表邪也。《内经》曰：病发而不足，标而本之，先治其标，后治其本，此以寒为本也。三阳：此证当照顾协热利，须审其利之色何如，与势之急缓，不可轻投四逆桂枝也。亮宸：此大关键，不可不知。若两感者，亦可类推矣。观子：下利至清穀不止，不特里虚邪陷，其中寒气已甚，非四逆急温之。正气且脱矣，虽有表邪未解之身疼痛，不遑治也，惟有救里而已。至清便自调，知虚寒已愈，而身痛犹未除，非重与发汗，表邪奚从去乎？故再以桂枝急救表也。按太阳施四逆者三证，惟发热头痛，脉反沉者，为真寒在里，余皆为救逆而设。盖既由误下致成内气虚寒，则非阴证之比。四逆但可救在里之寒，彼先时发于阳经之邪，岂从四逆去乎？故温里之后，必别解表散邪，方安也。健曰：观子之论虽是，然未详其身之热与否，而曰救表，若仍热不解者，此是协热利，两方俱不宜也。若热已解，续下利清穀者，始宜四逆。至清便自调，后身疼痛，此下多亡阴，不能荣于肢体，更宜加归、术，以扶脾胃，而转气血。岂尚挟表而曰急当救表，况文无表象，观子亦附会其说矣。）病发热头痛，脉反沉，若不差，身体疼痛，当救其里，宜四逆汤。（发热头痛，表病也。脉反沉者，里脉也。经曰：表有病者，脉当浮。今脉反沉迟，故知愈也。见表病而得里脉，则当差。若不差，为内虚寒甚也，与四逆汤救其里。宇泰：此为阳病得阴脉，若以发热体痛，证在太阳，迟投四逆，则病生他变也。亮寝：此以四逆治太阳经虚，欲入少阴者。盖发热头痛身疼，虽太阳表证，而脉沉，其势即欲入少阴，见厥逆吐利矣。虽见表证，急当救里，使邪不内侵，治未病之法也。观子：发热头痛，太阳病，其脉当浮，反沉者，虽得表证，而里之真寒已深，况不差，加之身痛乎？此体痛，当照少阴附子汤之体痛看，内外多阴，变证随作，故宜四逆以救其里也。遇此等证，若犹先治表，误矣。健：按此证，发热头痛，乃表邪也，脉当浮，而此脉反沉，复身疼痛，是脉证不合矣。当求其故，以别阴阳。夫脉有三候，浮、中、沉为大纲耳。欲究病脉，必有兼象，此但言沉，而不分人迎气口，不言兼象，何以即决为里寒，而必四逆汤耶。倘太阳初病，未经汗泄，脉得沉紧沉数，表证不解，而体痛，头疼者，甚多。因成注增入沉迟字面，致诸家咸附其说，而曰虽属表证，里之真寒已具，皆以四逆为宜。夫四逆者，治四逆之剂也。证不病四逆，而药以四逆，何说乎？玩若不差三字，是曾究表，而不得汗，脉现沉者，乃寒束营血，邪滞经脉，故体仍痛。不愈，无厥逆下利，却未入阴，应麻附细辛，温经散寒，必效于四逆也。
太阳病，先下之而不愈，因复发汗，以此表里俱虚。其人因致冒，冒家汗出自愈，所以然者，汗出表和故也。得里未知，然后复下之。（冒者，郁也。下之，则里虚而亡血；汗之，则表虚而亡阳。表里俱虚，寒气怫郁，其人因致冒。《要略》曰：亡血复汗，寒多，故令郁冒，汗出，则怫郁之邪得解，则冒愈。又曰：冒家欲解，必大汗出，汗出表和，而里未和，然后复下之。观子：经曰：诸虚乘寒，则必郁冒。东垣曰：昏迷不省者，上焦心肺之热也。上焦之病，悉属于表。又曰：瞑目之病，悉属于阴，宜汗不宜下者也。故虽新产郁冒，亦必升而举之，政冒家必从汗解之义也。然冒后，多有大便腹坚者，以血分必不足也，故复当下。健：按此是应汗，而反下之，则表邪内陷，无以发越。故致冒也。既冒，仍令汗出，表和而愈。若里未和，则复与下之，其病明悉，无容他赘矣。但因表里俱虚一句，遂致疑团莫释，乃以寒气怫郁，诸虚乘寒等，度之。如果表里俱虚，则当进补治，何复行汗下，而得愈耶。此必误文牵入。去此一句，则情顺理直，何必纷纷臆断哉。夫冒，上越之谓，只有火冒，而无寒冒之理，岂伤寒而反是者乎？明者熟审之。）
太阳病未解，阴阳脉俱停，必先振粟，汗出而解。但阳脉微者，先汗出而解。但阴脉微者，下之而解。若欲下之，宜调胃承气汤主之。（脉阴阳俱停，无偏胜者，阴阳气和也。阴阳和平，虽剧当愈，故先振慄汗出而解。但阳脉微者，阳不足而阴有馀也。经曰：阳虚阴盛，汗之则愈。阴脉微者，阴不足，而阳有馀也。经曰：阳盛阴虚，下之则愈。三阳曰：阴阳俱停者，三部相等，皆微脉也。既脉微，不必更用汗下法，彼必自汗出，自便利而愈。不必如成氏阳盛阴虚之说也，盖观经文，用调胃，与若字，可知非必当下之下矣。观子：脉大者病进，脉微者病退。阳脉微者，表之正气将复也，故当从汗而解；阴脉微者，里之正气将复也，故当从下而解。下则必以苦药除之，调胃承气是也。）
太阳病，发热汗出者，此为营弱卫强，故使汗出。欲救邪风者，宜桂枝汤。（太阳中风，风并于卫，则卫实而营虚。营者，阴也。卫者，阳也。发热汗出，阴弱阳强也。《内经》曰：阴虚者，阳必凑之，故少气，时热而汗出，与桂枝汤解散风邪，调和营卫。观子：太阳中风，以自汗为主，馀证不必悉具，脉之阳浮阴弱，虽不再言，当无有或异者矣。）
伤寒中风五六日，往来寒热，胸胁苦满，默默不欲食，心烦喜呕，或胸中烦而呕，或渴，或腹中痛，或胁下痞硬，或心下悸，小便不利，或不渴，身有微热，或咳者，与小柴胡汤主之。（病有在表，有在里，有在半表里间者，谓半表里证，或中风，或伤寒，至五六日，邪气自表传里之时，非是伤寒再中风，中风复伤寒也。但见一证，即是柴胡，不必诸证悉具也。经云：邪在表则寒，在里则热。今邪在半表半里，未有定处，是以寒热往来也。邪在表，则心腹不满；邪在里，则心腹胀满。今但言心腹苦满，知邪在表里间也。邪在表则呻吟不安，邪在里则烦而闷乱。《内经》云：阳入之阴，则静。默默者，邪方自表之里。邪在表则能食，在里则不能食。不欲食者，邪在表里之间，未至于必不能食也。邪在表，则不烦，不呕；在里，则烦满，而呕。喜呕者，邪在表，方传里也。表初入里，未有定处，则所传不一，故有或为之证。或者，无定之称，或在表，或在里，皆以小柴胡主之。）血弱气尽，腠理开，邪气因入。与正气相搏，结于胁下。正邪分争，往来寒热，休作有时，默默不欲饮食，脏腑相连，其痛必下，邪高痛下，故使呕也。小柴胡汤主之。（人之气血，随时盛衰，当月郭空时，则为血弱气尽，腠理开疏之时也。邪气乘虚，伤人则深。《针经》曰：月郭空，则海水东盛。人血气虚，卫气去，形独居，肌肉减，皮肤缓，腠理开，毛发残，焦理薄，烟垢落。当是时，遇风，则其深入者，是矣。邪因正虚，自表之里，而结于胁下，与正分争，作往来寒热，默默不欲饮食，此为自外之内。经络脏腑相连，邪气随经，必传于里，故曰其痛下。痛一作病，邪在上焦，为邪高，邪渐传里，为病下。里气与邪气相传，逆而上行，故使呕也。与小柴胡汤，以解半表半里之邪。）服柴胡汤已，渴者，属阳明也，以法治之。（服小柴胡汤，表邪已而渴者，里邪传于阳明也，以阳明治之。三阳曰：前条渴者，去半夏，柴胡证已具，未服柴胡汤，先见渴证者也。此条渴者，已服柴胡汤，外证已除，而又渴者也。）得病六七日，脉迟浮弱，恶风寒，手足温，医二三下之，不能食而胁满痛，面目及身黄，颈项强，小便难者，与柴胡汤，后必下重。本渴而饮水呕者，柴胡汤，不中与也，食谷者，哕。（六七日脉迟浮弱，恶寒，手足温，则邪在半表半里，未为实，反二三下之，虚其胃气，损其津液，邪蕴于里，故不能食而胁下满痛。胃虚为热蒸之，熏发于外，面目及身悉黄也。颈项强者，表仍未解也。小便难者，内亡津液也。虽本柴胡汤证，然以里虚，下焦气涩，而小便难，若与柴胡，又走津液，后必下重也。不因饮水而呕者，柴胡汤证。若本因饮而呕者，水停心下也。《要略》曰：先渴却呕者，为水停心下，此属饮家。饮水，水停而呕；食谷者，物聚而哕，哕者，皆非柴胡汤所宜，不可不识也。观子：此本柴胡证，以过下之，遂成坏证，与或以过饮而呕，或以食谷而哕，皆不可用柴胡汤也。健曰：治病无论伤寒杂证，须从重而治。重者去，而轻者自愈。此因不当下而下之，则脾胃虚，湿热反聚，故不能食，而诸证皆作，原非柴胡证矣。当与茵陈，合四苓，利湿清热可己。若更饮，则更恶湿而呕。食谷，则壅滞难化而哕，此哕非比病深之哕，似作嗳气窒塞耳。下重者，少腹紧急，因小柴胡中有参，反补其湿故也。成氏谓又走津液，更非。）伤寒四五日，身热恶风，颈项强，胁下满，手足温而渴者，小柴胡汤主之。（身热恶风，颈项强，表未解也。胁下满而渴，里不和也。邪在表，则手足通热；邪在里，则手足厥寒。今手足温，知邪在表里间也，与小柴胡，以解表里之邪。亮宸：此有身热恶风项强，则太阳之证犹多，宜兼桂枝更妙。健曰：亮废谓其太阳证多，愚谓胁满，手足温，而渴，已兼少阳、阳明，是三阳合病矣。仲景专主和解，而用小柴胡，亮宸兼挂之说，恐反助热，方中应加防风、防己、石膏、木通良。）伤寒阳脉涩，阴脉弦，法当腹中急痛者，先与小建中汤。不差者，与小柴胡汤主之。（脉阳涩阴弦，腹中急痛者，作里有虚寒，与小建中温中散寒。若不差，非里寒也，必由邪气自表之里，里气不利所致。与小柴胡，去岑加芍药，以除传里之邪。健曰：脉左阳右阴，左血右气，左表右里，寒邪伤营，故阳脉涩也。营伤，则肝无血养，而肝气乘脾，故阴脉弦也。土受木克，则腹中急痛也。凡腹痛，寒痛缓，热痛急。缓者，宜柴胡桂枝；急者，须柴胡芍药，不可去芩，乃能清热和肝。且芍药黄芩，为腹痛之妙剂。此太阳之邪，已入少阳，传至太阴地位，邪热已甚，故痛而急，奚可建中之温乎？）伤寒中风，有柴胡证，但见一证便是，不必悉具。（柴胡证，是邪气在表里之间也，或胸中烦，而不呕，或渴，或腹中痛，或胁下痞硬，或心下悸，小便不利，或不渴，身有微热，或咳，但见一证，便宜与柴胡汤治之，不必待其证候之全具也。）凡柴胡汤病证而下之，若柴胡证不罢者，复与柴胡汤，必蒸蒸而振，却发热汗出而解。（邪在半表半里之间，为柴胡证，即未作里实，医便以药下之。若柴胡证仍在者，虽下之，不为逆，可复与柴胡，以和解之。得汤，邪气还表者，外作蒸蒸而热，先经下，里虚，邪气欲出，内作振振也。正气胜阳气生，却复发热汗出而解也。健曰：此结上文反复叮咛之意也。）
伤寒二三日，心中悸而烦者，小建中汤主之。（伤寒二三日，邪气在表，未当传里之时，心中悸而烦，是非邪气相搏所致。心悸者，气虚也；烦者，血虚也。以气血内虚，与建中汤，先建其里。《明理》：二三日悸而烦，烦之虚者也，故与小建中补之。烦本为热，悸甚为虚。大抵先烦而悸者为热，先悸而烦者为虚，如少阳之邪入腑，烦而悸，则为热也。健曰：伤寒二三日，已传阳明，心中悸而烦，则邪热与胃中水饮相搏所致，岂可即为气血两虚，而骤与建中乎？况无汗下字样，何谓属虚，未可深信者也。当与麻黄石膏汤，加橘半，发太阳之表，而除阳明之里，庶为得当。）
太阳病，过经十馀日，反二三下之，后四五日，柴胡证仍在者，先与小柴胡汤。呕不止，心下急，郁郁微烦者，为未解也，与大柴胡汤下之则愈。（日数过多，屡经攻下，而柴胡证不罢者，亦须先与小柴胡汤，以解其表。经曰：凡柴胡汤证，而下之，柴胡证不罢者，复与柴胡是也。呕止者，表里和也。呕不止，郁郁微烦者，里热已甚，结于胸中，与大柴胡，下其里热，则愈。宇泰：仲景虽云，呕家虽有阳明证可攻，攻之为逆。然阳明伏热，郁蒸清道而呕且烦者，非苦寒直折不可，故以大柴胡下之。观子：呕不止，则半表半里证犹在，然心下急，郁郁微烦者，中有燥屎也，非下之不可，故以大柴胡，兼而行之。健曰：过经十馀日，而云反下之，则非下证明矣。后四五日，尚有小柴胡证在也，与柴胡而呕不止，心下急，郁郁烦者，为未解，其证仍在半表里，而入于阳明者多，将作斑也。当察其肌肤，如斑迹已现，应与柴葛解肌，兼豆豉石膏，凉以托之。即无斑迹，与之，亦合于证，能解呕而除烦。经文但言烦而不言满，未必即是大柴胡证。宇泰既引仲景诫呕家不可攻之句，而又曰非以苦寒直折下之不可，则自相矛盾矣。要知伏热在经，呕而烦者，邪欲外越之势，非班即汗乃解。若以得下而解，则前二三下之，何不早解而复烦呕不止。即如实热应下之证，必腹满拒按，潮热谵语，舌焦齿燥兼致，方是下证。文既无此实象，重复下之，是一误再误矣。）伤寒十三日不解，胸胁满而呕，日晡所发潮热，已而微利。此本柴胡证，下之而不利，今反利者，医以丸药下之，非其治也。潮热者，实也，先宜小柴胡汤以解外，后以柴胡加芒硝汤主之。（伤寒十二日，再传经尽，当解之时也。若不解，胸胁满而呕者，邪气犹在表里之间，此为柴胡汤证。若以柴胡汤下之，则无潮热自利矣。医反以丸药下之，虚其肠胃，邪气乘虚入腑，日晡所发潮热，热已而利也。潮热虽为热实，然胸胁之邪未已，故先与小柴胡汤，以解外，后以柴胡加芒硝汤，以下胃热。观子：既有胸胁满呕之半表里证，又有日晡潮热之里证，若竟以大柴胡兼解之，则内外之邪悉去，而胃实亦除矣。乃医妄以丸药攻之，丸药徒虚肠胃，不能解实邪，故证仍在，而反得微利也。利则邪陷而深，留滞肠脏，上下不并矣。是必分而治之，先以小柴胡除胸胁之邪，加芒硝以涤下焦之滞。然均为荡涤，入芒硝，而不入大黄，邪遂利药，而作肠垢，非大黄所能胜任耳。健曰：此条文正治当，肠垢，即痢积也，利，古之通称。）伤寒十三日不解，过经，谵语者，以有热也，当以汤下之。若小便利者，大便当硬，而反下利，脉调和者，知医以丸药下之，非其治也。若自下利者，脉当微厥，今反和者，此为内实也。调胃承气汤主之。（十三日，再传经尽，谓之过经。谵者，阳明胃热也，当以诸承气下之。若小便利者，津液偏渗，大便当硬，反下利，知医下之误也。下利脉微厥者，虚寒也。今脉调和，则非虚寒，由肠虚胃热，协热而利也。与调胃承气汤，以下胃热。宇泰：经文内实之实，当作热，注中偏渗之偏，当作漏。此段有反对，热与厥反，丸与汤反，便硬与下利反，脉微与脉和反，下药与自利反，惟小便利，大便硬，为对，读宜细玩。三阳：前条医下之，下利清穀不止，身疼痛，当以四逆救里。观身疼痛，则知邪在表，不当下下之，里虚元气，急当温里。况误下，里之受损多矣，可不救里乎？且外疼痛，亦须桂枝矣。此本柴胡证，邪在半表半里，一半可下，一半当汗。若以丸药下之，表热不能彻去，邪热乘虚入里，为协热利。且外证谵语，内有实邪，见脉调和，元气颇在，故用调胃承气，复下之也。两证虚实表里不同，必当参看。观子：过经不解，热实在里，于法当下，既下似难再下。殊不知谵语，反自利，脉和者，为内实，虽大便日几行，而燥屎不去，皆由丸药下之非法，故病不为解。夫下之不当，必再下除之。审视脉证，以除里实可也。调冒承气证，应列阳明，此过经不解，非他证己罢，专属在腑之比。故出太阳篇中。健曰：过经不解，里热谵语，已属阳明。若小便利，大便硬者，法当与下，如以丸下之，不能荡涤邪秽，销鎔渣滓，而反自利不解。脉若不微，此内证仍实，须调胃承气，复下其燥屎，始解也。窃按医以丸药句，乃仲景示不可用丸，而法须汤下之之诫。）
太阳病不解，热结膀胱，其人如狂，血自下，下者愈。其外不解者，尚未可攻，当先解外。外解已，但少腹急结者，乃可攻之，宜桃核承气汤主之。（太阳，膀胱经也。太阳病，邪热不解，随经入腑，为热结膀胱。其人如狂者，尚未至于狂，但不宁尔。经曰：其人如狂者，以热在下焦。太阳多热，热在膀胱，必与血相搏。右血不为蓄，为热迫之，则血自下；血下，则热随血出而愈。若血不下者，则血为热搏，畜积于下，而少腹急结，乃可攻之，与桃核承气汤，下热散血。《内经》曰：从外之内，而盛于内者，先治其外，后调其内，此之谓也。宇泰：此当作三证看，至下者愈，是一证，谓其自下也。疑有阙文，至当先解其外，是一证。盖其人如狂，是下焦血，非桃仁承气证也。自外解，至末，又一证，恐是自下，只去得下焦血，而中焦道远，未能尽去，尚留于少腹耳。故以桃核承气汤主之。）
伤寒八九日，下之，胸满烦惊，小便不利，谵语，一身尽重，不可转侧者，柴胡加龙骨牡蛎汤主之。（伤寒八九日，邪已成热，而复转阳经之时，下之虚其里，而热不除。胸满而烦者，热客胸中也。惊者，心恶热，而神不守也。小便不利者，里虚，津液不行也；谵语者，胃热也。一身尽重，不可转侧者，阳气内行于里，不营于表也。与柴胡汤，以除胸满而烦，加龙骨牡蛎铅丹，收敛神气而镇惊；加茯苓，以行津液，利小便；加大黄，以遂胃热、止谵语；加桂枝以行阳气，和解身重。错杂斯悉，愈矣。健曰：证非应下，而误下之，则邪从内陷，故胸满烦惊。盖下则津液内耗，热邪扰攘于中，正气不能下济，故小便不利。阴血不能内荣，故一身尽重。表里皆病，捋成阴极阳亢之象，岂宜桂枝之辛温，大黄之荡涤，铅丹之利，龙骨之涩，皆非中病之品。后人亦难效法，投之必有奇祸。去此五味，而入归身、红花、木瓜、钩藤、木通、石膏之属，庶乎阴血得行，而津液自回，诸患悉可解矣。）
伤寒腹满谵语，寸口脉浮而紧，此肝乘脾也，名曰纵。刺期门。（腹满谵语者，脾胃病也，浮而紧者，肝脉也。脾病见肝脉，木行乘土也。经曰：木行乘火，木行乘土，名曰纵，此其类矣。刺期门者，肝之募也，刺之，以泄肝经盛气。）伤寒发热，啬啬恶寒，大渴欲饮水，其腹必满，自汗出，小便利，其病欲解，此肝乘肺也，名曰横。刺期门。（伤寒发热，啬啬恶寒，肺病也。大渴欲饮水，肝气胜也。《玉函》曰：作大渴欲饮酢浆，是知肝气胜也。伤寒欲饮水者，愈。而腹满者，此肝行乘肺，水不得行也。经曰：木行乘金，名曰横。刺期门，以泄肝之盛气，则肺气平，水散而津液得通，外作自汗出，内为小便利，而解也。宇泰：伤寒发热恶寒，表病也。至自汗出，则表已解矣。大渴腹满，里病也，至小便利，则里自和矣，故曰其病欲解。观子：腹满澹语，热实胃者，深矣，安得脉有浮紧乎？紧者，弦之类也，肝之诊也。木亢盛，必贼土，有似腑实，而非泄冒之可除也，惟泻肝之盛邪，则乘脾之患自已，故法刺期门。渴而腹满者，俱属里证，何发热恶寒耶？既发热恶寒犹在，安得大渴，至欲饮水耶？是此证与上证皆在常法之外矣。大渴且腹满者，木藏烽焰，是肝邪炽盛极也。极则兼侮胜已者，木行乘金，发热恶寒，邪淫于肺，非表证也。病既不属于三阳表里，治亦非汗下诸法之可已。故亦刺期门，以泻其盛实之势。自汗出，至欲解，至其病自愈，并不须刺之之谓。汗出则肺气通和，小便利则肺邪更不作，尚何乘寒之为患哉。然肝肺之句当连于腹必满之下，缘仲景文法，往往如此耳。健曰：按伤寒只言经腑表里而不言脏，此二条，何皆及于肝，而有纵横之名，其义难析。上条腹满谵语，寸口脉浮而紧，是邪实阳明，如舌色黄焦，乃调胃承气证也。此条发热，而啬啬恶寒，是邪在少阳半表也。大渴欲饮水是兼入阳明半里之热甚者，得自汗，小便利，其腹虽满，而表里欲解，何涉于肝之乘肺乎。只须小柴胡合白虎治之，可愈。夫伤寒之于肝，属厥阴矣。厥阴家证，未尝有此，诸家何随文衍说，而不破其的，使人终莫测其所自。故特以理详绎，举此二方，以代刺法。盖上古以针砭疗病，设此纵横之名，立此期门之刺，仲景引之，以示后人，针家所应知也。近世刺法失真，恒多谬误，非细事也，勿轻试之。）
太阳病二日，反躁，反熨其背，而大汗出，大热人胃，胃中水竭，躁烦必发谵语，十馀日振慄，自下利者，此为欲解也。故其汗，从腰以下不得汗，欲小便不得，反呕，欲失溲，足下恶风，大便硬，小便当数而反不数，及不多，大便已，头卓然而痛，其人足心必热，穀气下流故也。（太阳病二日，则邪在表，不当发躁，而反躁者，热气行于里也。反熨其背而发汗，大汗出则胃乾燥。大热入胃，胃中燥热，躁烦而谵语，至十馀日，振慄自下利者，火邪势微，阴气复生，津液得复，大汗出则愈。若从腰以下不得汗，则津液不得下通，故欲小便不得，热气上逆而反呕也。欲失溲，足下恶风者，气不得通于下而虚也。津液偏渗，令大便硬者，小便当数。经曰：小便数者，大便必硬也。此以火热内燥，津液不能下通，故小便不数，及不多也。若火热消，津液和，则结硬之便得润，因自大便也。便已，头卓然而痛者，先大便硬，阳气不得下通。既得大便，则阳气降下，头中阳虚，故卓然而痛。穀气者，阳气也。先阳气不得通于下之时，足下恶风，今阳气得下，故足心热也。健曰：太阳病二日，不应躁而反躁者，其人必平素内热，反熨其背，而大汗出，胃中津液消耗，大热入胃，故更烦谵。十馀日振慄者，内有大热，外必恶寒，非表也，故自下利为欲解。至足心热，而自愈，火气下泄而退矣。文无治法，当以小柴胡合白虎治之，可已。）太阳病，中风，以火劫发汗，邪风被火热，血气流溢，失其常度，两阳相熏灼，其身发黄。阳盛，则欲衄，阴虚，则小便难。阴阳俱虚竭，身体则枯燥。但头汗出，剂颈而还，腹满微喘，口乾咽烂，或不大便，久则谵语，甚者至哕，手足躁扰，捻衣摸床，小便利者，其人可治。（风为阳邪，因火热之气，则邪风愈甚，迫于血气，使血气流溢，失其常度。风与火气，谓之两阳。两阳相熏灼，热发于外，必发身黄。若热抟于经络，为阳盛外热，迫血妄行，必衄。热抟于内者，为阴虚内热，必小便难。若热消血气少，为阴阳俱虚，血气虚少，不能荣于身体，为之枯燥。三阳经络至颈，三阴至胸中而还，但头汗出，剂颈而还者，热气炎上，抟阳而不抟于阴也。《内经》曰：诸腹胀大，皆属于热。腹满微喘者，热气内郁也。火气内发，上为口乾咽烂者，火热上熏也。热气上而不下，大便不硬，若热气入胃，消耗津液，则大便硬，故云或不大便，久则胃中燥热，必发谵语。《内经》曰：病深者，其声哕。火热太甚，正气逆乱则哕。四肢者，诸阳之本，阳盛，则四肢实。火热太甚，故手足躁扰，捻衣摸床。扰，乱也。小便利者，为火未剧，津液未竭，而犹可治也。健按：此条病情总因风从火炽，火得风炎，熏灼其经脉，消烁其津液，逼迫其气血，扰乱其神明，遂成阴离阳亢之象。曰小便利者，其人可治，而不言治法，盖亦脱辞也。当与人参白虎，合茵陈蒿汤，及早治之，不使致哕，与捻衣摸床之时，则难措手矣。）
伤寒脉浮，医以火迫劫之，亡阳，必惊狂，起卧不安者，桂枝去芍药，加蜀漆牡蛎龙骨救逆汤主之。（伤寒脉浮，责邪在表，医以火劫发汗，汗大出者，亡其阳。汗者，心之液。亡阳，则心气虚，心恶热，火邪内迫，则心神浮越，故惊狂，起卧不安，与桂枝汤，解未尽表邪；去芍药以芍药益阴，非亡阳所宜也。火邪错逆，加蜀漆之辛以散之。阳气亡脱，加龙骨牡蛎之涩以固之。《本草》云：涩可去脱，龙骨、牡蛎之属是也。健曰：伤寒脉浮，而无发热头痛等表证者，其浮已属内火上盛之象，何可以火劫之，而致亡阳惊狂不安者。法当清火，生阴济阳为宜。岂桂枝辛温，而反去敛阴之芍，于理实有悖焉。夫汗多亡阳，以汗为心液，心为阳脏。又汗出表虚，表为阳，故古人称曰亡阳。窃以为汗太过，则心液虚，而脉必空。心主血主脉，血属阴，汗从血化，实亡其阴耳，此究本之论，前章言之详矣。阴亡则虚阳孤注，心神失守，而惊狂不宁，皆因火邪错逆所致也。《内经》：重阳者狂，重阴者癫。癫责心虚，狂责胃火。胃主津液，汗多液耗，胃火空发，故发狂也。肝为藏血之脏，主惊。汗多血走，胆气虚怯，故似惊也。不以归、芍、枣仁、茯神、朱砂、钩藤、膏、连之属养血安神，除邪补正为治，而欲以龙骨镇之，牡蛎涩之，可乎？殊不知二者，但能固下涩精，不能回津敛汗，以救伤寒误劫之惊狂。成氏就文解注，未知底里是非，所以世人视伤寒为畏途，而动手便错也。考蜀漆，系常山之苗，性猛辛散，力同常山，劫痰截疟之剂，非伤寒家药。在当日仲景，或另有他见，或因脱佚，而叔和误次，未可深信也。浪用之，其祸叵测。）形作伤寒，其脉不弦紧而弱。弱者，必渴。被火者，必谵语。弱者，发热脉浮，解之，当汗出愈。（形作伤寒，谓头痛身热也，脉不弦紧则无伤寒表脉也。经曰：诸弱发热，则脉弱为里热，故云弱者必渴。若被火气，两热相合，抟于胃中，胃中躁烦，必发谵语。脉弱发热者，得脉浮，为邪气还表，当汗出而解矣。三阳：此证固不须治，待其自汗则愈。若脉不肯浮，酒炒芩连等，微解之可也。健曰：此是虚人患证，其形属半表里，当汗出愈，但云解之，而无解法，亦非全文，明矣。当与小柴胡，加石膏，自然可解。）太阳病，以火熏之，不得汗，其人必躁，到经不解，必清血，名为火邪。（此火邪迫血，而血下行者也。太阳病，用火熏之，不得汗，则热无从出，阴虚被火，必发躁也。六日，传经尽，至七日，再到太阳经，则热气当解。若不解，热气迫血下行，必清血。清者，厕也。健曰：此可与小柴胡，合犀角地黄汤，凉血解热以和之。）脉浮热甚，反灸之，此为实。实以虚治，因火而动，必咽燥唾血。（此火邪迫血，而血上行也。脉浮热甚，为表实，医以脉浮为虚，用火灸之，因火气动血，迫血上行，故咽燥唾血。健曰：此可与白虎，合犀角地黄汤。）微数之脉，慎不可灸。因火为邪，则为烦逆，追虚逐实，血散脉中，火气虽微，内攻有力，焦骨伤筋，血难复也。（微数之脉，则为热也。灸则除寒，不能退热，是慎不可灸也。若反灸之，热因火，则甚，遂为烦逆。灸本追虚，而复逐热为实，热则伤血，又加火气，使血散脉中。气主煦之，血主濡之，气血消散，不能濡润筋骨，使骨焦筋伤，血散而难复也。健曰：此以犀角地黄，加归身、条芩、花粉之属治之。下条同此。）脉浮，宜以汗解，用火灸之，邪无从出，因火而盛，病从腰以下，必重而痹，名火逆也。（脉浮在表，宜以汗解之。医用火灸取汗，而不得汗，邪无从出，又加火气相助，则热愈甚。身半以上，同天之阳，身半以下，同地之阴，火性炎上，则腰以下阴气独治，故从腰以下，必重而痹也。）欲自解者，必当先烦，乃有汗而解。何以知之？脉浮，故知汗出解也。（烦，热也。邪气还表，则为烦热汗出而解。以脉浮，故为邪还表也。）烧针令其汗，针处被寒，核起而赤者，必发奔豚。气从少腹，上冲心者，灸其核上各一壮，与桂枝加桂汤，更加桂三两。（烧针发汗，则损阴血，而惊动心气。针处被寒，气聚成核。心气因惊而虚，肾气承寒气而动，发为奔豚。《要略》曰：病有奔豚，从惊发得之。肾气欲上乘心，从少腹直上冲心也。先灸核上，以散其寒，与桂枝加桂汤，以泻奔豚之气。健曰：凡烧针之处，赤而微肿者，因火热，逼其肌肉故也，岂有被寒而起核者耶？即针处肿硬如核，必是火逆太甚，尔曰必发奔豚，焉有其事？夫奔豚、肾积也。此杂证家病，非伤寒暴病所有。盖缘针伤血分，火气迫其血海，冲脉上冲，而似奔豚，非真奔豚也。不与散火凉血，复以火灸其核，更与桂枝加桂，是与火益烈矣。于理不然，于法甚悖，后人蜀敢行之？然此亦属希有。）火逆下之，因烧针烦躁者，桂枝甘草龙骨牡蛎汤主之。（先为火逆，复以下除之，里气因虚，又加烧针，里虚而为火热所烦，故生烦躁，与桂枝甘草龙骨牡蛎汤，以散火邪。健曰：因火逆烧针，而致烦躁，岂可复以辛燥投之，是以火济火，更增害矣。）太阳伤寒者，加温针，必惊也。（寒则伤营，营气微者，加烧针，则血留而不行。惊者，温针损营血，而动心气。《要略》曰：血气少者，属心。宇泰：心属火，火先入心；心主血，藏神。血如水也，神如鱼也，两阳相熏灼，水热汤沸，则鱼惊跃不安矣。健按：以上诸条，乃三阳杂见之证。不当列于太阳篇中。俱主桂枝是不分表里寒热，岂仲景之原底欤。如此等，因于火逆烧针者，总是热伤气血经脉，而致烦躁惊狂诸恙，何可概与辛温以济火乎，不尽疑团。惟宇泰此断，足称棒喝。可见前条错误，健之折辨，非矫枉矣。）
太阳病，当恶寒发热，今自汗出，不恶寒发热，关上脉细数者，以医吐之过也。一二日吐之者，腹中饥，口不能食；三四日吐之者，不喜糜粥，欲食冷食，朝食暮吐，以医吐之所致也，此为小逆。（恶寒发热，为太阳表病；自汗出，不恶寒发热者，为阳明证。本太阳表病，医反吐之，伤动胃气，表邪乘虚传于阳明也。以关脉细数，知医吐之所致。病一二日，为表邪尚寒而未成热，吐之则表邪传于胃中，胃中虚寒，故腹中饥而口不能食。病三四日，则表邪已传成热，吐之，则表邪乘虚入胃。胃中虚热故不喜糜粥，欲食冷食，朝食暮吐也。朝食暮吐者，食入胃中，胃虚不能消化，至暮，胃气行里，与邪气相搏则吐。然以胃气尚在，故云小逆。兼善：此病虽逆，当自愈，吐中有发散之义也。但当节饮食，则馀邪自去。若更妄治之，变证起矣。健曰：病已自去，而无恶寒发热，胸满等证，医反吐之，致关上脉细数，是馀邪传入阳明，吐伤津液，胃虚热燥，故饥而不能食也。何成氏谓其表寒入胃耶？胃寒而有关脉数者耶？三四日不应吐，而反吐之，胃更热矣。故欲冷食，冷食至暮，亦己作热，而自吐出。皆因吐逆，胃气大伤，岂小逆也？夫胃为后天之本，百病不宜伤胃，蜀可无治？盖亦脱文耳。急须二陈合竹茹温胆汤，去枳实投之，逆始已也。）太阳病，吐之，但太阳病当恶寒，今反不恶寒，不欲近衣，此为吐之内烦也。（太阳表病，医反吐之，伤于胃气，邪热乘虚入胃，胃为邪热内烦，故不恶寒，不欲近衣也。健曰：此条与上条同等。成氏原知为邪热乘胃，可见前条注谬，不待言矣。何古人之出入，不自返也？治应同上。更宜或连或膏，以除其烦。）病人脉数，数为热，当消穀引食，而反吐者，此以发汗，令阳气微，膈气虚，脉乃数也。数为客热，不能消穀，以胃中虚冷，故吐也。（阳受气于胸中，发汗外虚阳气，令阳气微、膈气虚也。数为热，本热则消穀，客热则不能消，因发汗损阳气，致胃中虚冷，故吐也。健曰：此条结句冷字最疑。既得脉数，而客热在胃不能消穀，胃为热扰，故吐也。谓其胃虚则可，谓其胃冷则否。岂有胃冷而脉数者乎？此冷字乃误入也。治宜清胃以止吐，扶胃以迸食。顾伤寒书之差失类此者不少，读者须审之。）太阳病，过经十馀日，心下温温欲吐，而胸中痛，大便反溏，腹微满，郁郁微烦。先以此时自极吐下者，与调胃承气汤。若不尔者，不可与。但欲呕，胸中痛，微溏者，此非柴胡证，以呕故知极吐下也。（心下温温欲吐，郁郁微烦，胸中痛，当责邪热客于胸中。大便反溏，腹微满，则邪气已下于胃也。日数虽多，若不经吐下，止是传邪，亦未可下，当与柴胡汤，以除上中二焦之邪。若曾吐下，伤损胃气，则邪乘虚入胃为实，非柴胡汤所能去，与调胃承气汤下胃热。以呕，知胃气先曾伤动也。观子：过经十馀日，邪热入里之时，欲吐，胸痛，腹满，微烦，热结在腑之候。大便当硬而反溏者，必由先时医人吐下所伤也。妄吐者，损动胃气而呕；妄下者，肠虚不固而溏。虽溏，内有实热未除，当与调胃承气以去之。若未经吐下者，不可与，以便溏则内无实结也。大呕吐胸痛者，多为柴胡证。便溏者，热未全入腑，此亦不得为邪在半表里。何也？呕者，以先时极吐而呕，则溏者亦因先时极下而溏。不因欲呕，便作柴胡证也。健曰：凡下证，必见里邪作实者，方可与下。此先已自极吐下，而尚温温欲吐，胸痛，微溏，烦满，成注谓邪乘入胃为实，与承气以下胃热。又曰不经吐下者，不可与。愚以为已经吐下，若是实邪，可以去矣。今不去复呕，明系经邪在胃，故过经不解，势欲发斑。若与承气，是经腑不分而有内陷之祸，须当以柴葛解肌，合小陷胸投之，托斑化滞，则呕止，而烦满痛蠲。如果拒按舌焦者，乃调胃承气之证也。温温，古作嗢嗢。）
太阳病六七日，表证仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈。所以然者，以太阳随经，瘀热在里故也。抵当汤主之。（太阳，经也。膀胱，腑也。此太阳随经入腑者也。六七日邪传里之时，脉微沉，邪气在里之脉也。表气仍在者，则邪气犹浅，当结于胸中；若不结胸中，其人发狂者，热结在膀胱也。经曰：热结膀胱，其人如狂。此发狂则又深矣。少腹硬满，小便自利者，血证谛也。与抵当汤以下畜血。宇泰按：玩「仍在」二字，则邪气为不传里，非犹浅也。膀胱为太阳本经，曰热在下焦，曰少腹满，小便自利，皆膀胱之证，故总结曰随经瘀热也。「在里」二字，要看得活，非三阴之里，乃随经膀胱之里。兼善：因是下焦畜血，中间自有轻重，然皆发汗，未得其宜。或当汗不汗，或汗迟，或覆盖不周而汗不透，其太阳之邪无从而出，故随经入腑，结于膀胱，令小腹满硬。若小便不利者，血不畜；小便利者，血畜也。血或不畜，为热迫之，则自下血，热随血出而愈。若血不下，外不解者，为未可攻，当先解外。外解但少腹结急者，用桃核承气攻之，此如狂也。其发狂者则不然，表证虽在，脉已沉微，邪气传里，其可已乎？下之则已，故抵当汤主之。海藏：畜血下焦，血结膀胱，当知其为从太阳中来，侵尽无形之气，乃侵有形之血。）太阳病，身黄脉沉结，少腹硬，小便不利者，为无血也；小便自利，其人如狂者，血证谛也，抵当汤主之。（身黄脉沉结，少腹硬，小便不利者，胃热发黄也，可与茵陈汤。身黄脉沉结，少腹硬，小便自利，其人如狂者，非胃中瘀热，即热结下焦而为畜血也，与抵当汤以下畜血。健曰：发黄、如狂，是两证。同是少腹硬，在小便利不利之分。发黄属胃家热结，未入膀胱而无血畜；如狂乃太阳随经入腑之热，结聚畜血。故黄主茵陈，狂主抵当，此条理顺。）伤寒有热，少腹满，应小便不利；今反利者，为有血也，当下之，不可余药，宜抵当丸。（伤寒有热，少腹满，是畜血于下焦；若热畜津液不通，则小便不利，其热不畜津液而畜血不行。小便自利者乃为畜血，当与桃核承气汤下之。然此无身黄矢黑，又无喜忘发狂，是未至于甚，不可峻利之药，当与抵当丸，小下之可也。宇泰：身黄矢黑，喜忘发狂，是推广之词。上文只是满而不硬耳。海藏：丸药味同剂，如何是二法？盖喜忘发狂，身黄矢黑者，病之甚也。无以上各证，但少腹满，小便利者，轻也。故止以三之二作丸。丸者，取其数少而缓，汤用煎服一升，而丸止七合耳。）
太阳病，小便利者，以饮水多，必心下悸。小便少者，必苦里急也。（饮水多而小便自利者，则水不内畜，但腹中水多，今心下悸。《要略》曰：食少饮多，水停心下，甚者则悸。饮水多而小便不利，则水畜于内而不行，必苦里急也。健曰：心下悸者，以饮水多，水凌心气，虽小便利，而不能去也，宜二陈合四苓以除之。小便不利而里急者，宜八正散解之。）


卷四  ——————————————————————————————————————————————————————————————————————————————————————————

辨太阳病脉证治下第七  ***************************
问曰：病有结胸，有脏结，其状何如？答曰：按之痛，寸脉浮，关脉沉，名曰结胸也。何谓脏结？答曰：如结胸状，饮食如故，时时下利，寸脉浮，关脉小，细沉紧，名曰脏结。舌上白滑胎者，难治。（结胸者，邪结在胸。脏结者，邪结在脏。二者皆下后，邪气乘虚入里所致。下后邪气入里，与阳相结者，为结胸，以阳受气于胸中故尔。与阴相结者，为脏结，以阴受之，则入五脏故尔。气宜通，而塞，故痛。邪结阳分，则阴气不得上通；邪结阴分，则阳气不得下通。是二者，皆心下硬痛，寸脉浮，关脉沉，知邪结在阳也。寸脉浮，关脉小细沉紧，知邪结在阴也。阴结而阳不结，虽心下结痛，饮食亦自如故，阴气乘肠虚而下，故时时自下利。阴得阳，则解，脏结得热证，多易治。舌上白胎滑者，邪气结，胸中亦寒，故云难治。宇泰：按本文如结胸状，则与结胸有分别矣。注云：是二者，皆心下硬痛，欠稳，如结胸状，饮食如故，只是按之不痛耳。既结于脏，而舌白胎滑，又为胸寒外证，上下俱病，故云难治。）脏结无阳证，不往来寒热，其人反静，舌上胎滑者，不可攻也。（脏结，于法当下。无阳证，为表无热；不往来寒热，为半表半里无热；其人反静，为里无热。经曰：舌上如胎者，以丹田有热，胸中有寒也。以表里皆寒，故不可攻。观子：脏结一证，既与结胸连类并举，其为伤寒之邪明甚。但结胸由表证初得，误下之邪热内陷，或虽未下，里虚耗气，传入而成。病发于阳，邪属于阳，结归于阳，证不难治，攻之可愈也。若脏结者，无阳证，外无表证可得也。不往来寒热，中无表里证可得也。其人反静，内无里证可得也。病不属三阳，其所以类结胸者，则是亦为邪结，按之亦痛，亦痞硬耳。夫脏为里，为阴，既不从表气始，必阴寒内萦于里。里寒，则吐利厥逆之证随作，乃仅饮食如故，时时下利，何也？三阴大寒，极阴之证多矣。皆有阳剂以治之，何但云无治，不可攻，而不一处方药耶。脏气既结，病悉属里，其脉之寸浮，舌之白胎，又何也？先哲云：阴受之，则入五脏。夫心肺居上，肝肾居下，脾居中央，脏各异列，果入何脏耶？抑五脏之气，总相结耶？盖尝思之：阳明，居中土也，万物所归，无所传变，风寒营卫，六经之邪，靡不由之者，其常道也。外此，则脾与冒，实表里。盖胃主纳受，脾职磨运，胃禀四脏之气，而脾化精微，以营诸经真灵之气。是脾之与胃，一而二，二而一者也。发于阳，邪为阳，而与阳相结者，必阳明。发于阴，邪为阴，而与阴相结者，有不于太阴者乎。太阴者，至阴也，其经本阴寒，而又得外受之寒邪，与饮食之寒冷，未有不病者。然太阴为病，亦有数端，桂枝加芍药，大黄证者，病从太阳之邪，误下而传陷也。四逆辈证者，脏寒虚甚，当温也。桂枝中风证者，邪但伤于经也，皆不足为脏结之由。脏结者，亦从风寒饮食而得。但其人中亏气弱，内夺所守，遂使三阳之气，不复能作郁热于外，而凝固之邪，直与至阴深结于里，其能食而下利者，胃为水穀之海，营卫之总司，病不在胃，营卫无邪，故饮食如故，便利时通也。然脾一病，必不能运精微，而敷布诸经络，又不能行津液，而输泄夫糟粕。积之有渐，则上结而胸胁痞满，中结而邪高病下，无从解散，下结而丹田且热，胸中且寒，阴阳乖膈，时时下利，必终闭塞，而有不可攻之形矣。何也？脾者，卑下之气结者，寒邪之凝，似当温散。经不言可温，同直中之里寒者，一验之，舌上白胎也，再验之寸脉犹浮也。太阴者，阴之首，亦阴之表，去少阳犹未远也。白胎者，邪犹半在表半在里也，是当从中治以和解之，岂温里之可胜任乎。寸犹浮者，虽不从发于阳以始，然其外陷之邪，无由解散，则入里成热，犹是阴中伏阳也。其不可攻者，脾之与胃，阴之于阳，交通气化者也。结则阴并于阴，而阴阳不相济。邪之内陷者，既化丹田之热，气之外虚者，复为胸上之寒。二气间隔，一寒一热，上下不并，而或痞，或痛。若以在脏为阴，而惟与热剂，则下热转增，而闭者愈闭。以邪结为热，而惟与寒剂，则上寒必盛，而阴者益阴。曰不可攻者，盖结久则实，疑若可攻，不知本由邪气内陷成结，攻之则陷益深，结愈固，病何由解乎。近子由卢氏独阐脏结之秘，所载治案甚详。曰：热入者，顿结。顿结者，併发，故攻之可已。寒入者，渐积，渐积者，入而出，攻之反致脏转寒，阴转凝，结转固，肠转枯矣。斯言已尽脏结之蕴。第其所分气结、痰结、食结、饮结、虫结、垢结、血结、水结、积结，及诸热病、寒病、虚病、实病、诸怪异病，种种多由脏结而致。有脏结之常，复有脏结之变。议以从缓，从小，从轻，从渐而治。窃谓此可语杂病之脏结，而未可语伤寒之脏结。盖伤寒为日既速，而邪复毒烈，治之后时，变生不测，岂彼日积月盈，以渐而致。但夺食饮醇，听其自解之比，然或疑脏结之证，古人罕知，而近世何其多哉。不知脾胃水穀之海，无所不纳。虽曰人身法阴阳造化，实犹一器。然其枢机旋运之处，未有不久而敝惫者，或由他病而致肠胃固结，或从肠胃固结而转生他病，理所必然。昔丹溪法湔腹荡肠之巧，以倒仓法，穷推陈致新之妙，荡与生俱生之宿积，皆此类耳。故虽痿痹㿗癃，营泣卫弛，阴伤阳绝者，无不克臻奇效。但于伤寒脏结，终未洞然，且不知宣通二剂之外，因势利导之机，尚有他法可从事否？如结胸状者，结痛痞塞，似结胸，非邪由同结胸，误下亦同结胸也。成氏谓二者，皆下后入里所致，误矣。夫阴邪入里必作痞；阳邪入里不作痞。即协热利甚者，且清穀。安有误下入里，而复作脏结者哉。仆于近岁所见闻者，大抵外非三阳诸证，内非阴寒直中，而痞结日久，邪不得去，或腹，或胁，硬痛不舒，或下利，或闭结，皆舌上白胎。误投寒凉攻下温热法者，靡不决裂。昔陶尚文处小柴胡加生姜，以主斯证，仆谓更当参以先后缓急。如果上塞结痛难除，何妨暂从枳桔理中。如果下热闭结已久，又应合之泻心分解。庶病无定形，而药非执一矣。少阳，表里兼有，故治不可单寒单热。脾土，阴阳俱备，故病亦且寒且热，是太阴绝类少阳者也。而舌胎亦如之。经曰：难治者，以其胎滑也。滑则内转寒，阴转盛，若但胎白，末至于滑，犹可治耳。或曰：丹田，阴也，而反有热；胸中，阳也，而反有寒，是其病不在表里，而在上下也。上下之邪相悖，而不相入，所以不可攻也。健曰：脏结之证，虽似结胸，实不同结胸也。结胸因太阳汗下之误，此属太阴寒邪结塞。结胸在上，脏结在下，顾名思义，地位可判也。乃因元阳之气虚，阴寒之邪盛，凝结于腹胁肠脏之内耳。结胸痛，实而拒按，不食者多。脏结无拒按，能食自利之可辨也。群贤反复辨论，以胎不滑为可治，胎白滑为难治。皆涉丹田有热，胸中有寒之句。拘疑寒凉温热攻下之间，致证治俱未凿然，后学何所适从。考之舌法，昭然可别矣。其丹田有热，胸中有寒者，乃少阳半表半里无疑，柴胡栀子豉汤。白胎之证，并无滑字，其白胎滑者，有左右之分，舌右白胎滑者，病在肌肉，亦主半表半里之邪，必往来寒热，宜小柴胡汤解之。舌左白胎滑者，方是脏结之证，邪併入脏，斯为难治。其或左或右，半边胎白滑，半边胎或黑、或黄，乃寒邪结在脏也。宜黄连汤加附子。结咽者，不能言语，生脉散合四逆，可救十之一二，此危候也。若非半边白滑，不得以脏结论。何前辈俱惑于丹田热，胸中寒，而不酌治以善后乎！细玩寸脉浮，关脉细小沉紧，又曰无阳证，不往来寒热，总是表邪乘虚入阴。太阴为阴经之首，与少阳相接，此不易之理，当从陶氏小柴胡，以解少阳之邪，而合理中去附子，加桂枝为治，以使冒气鼓动于脾。《内经》曰：脾为死阴，待胃气以生，脾气得舒，阴寒之结可散，而四脏之气，咸得转环。所谓邪不解，何由而散？寒不温，何从而解？总循伤寒治法，不必较量杂病，庶无歧惑。）
病发于阳，而反下之，热入，因作结胸。病发于阴，而反下之，因作痞，所以成结胸者，以下之太早故也。（发热恶寒者，发于阳也，而反下之，则表中阳邪入里，结于胸中，为结胸。无热恶寒者，发于阴也，而反下之，表中阴邪入里，结于心下为痞。兼善：成注谓无热而恶寒者，发于阴也。既无热恶寒为阴证，安可有下之理，又岂止作痞而已哉。夫仲景所谓阴阳者，指表里而言也。病在表，则当汗，而反下之，因作结胸；病在里，尚未入腑，而辙下之，因作痞。所以成结胸者，下之太早故也。然结胸与痞，皆太阳证所致，非阴证之谓也。观子：经云柴胡证，他药下之，但满而不痛为痞，是以半在里之邪为阴也。崔皋云：三阴各有在经表证，下之早，皆成痞，是以阴经为阴也。窃观致痞之由不一，安得谓但有在里之阴，而无三阴表邪之阴。吴氏之言可为善推仲景之馀意矣。至张兼善又以风邪入里为结胸，寒邪入里为痞。陶节庵以桂枝证为结胸，麻黄证为痞。二人语异而意同，是直以寒为阴耳。然经云：伤寒中风，下之皆成痞，表未解，宜桂枝汤者亦戍痞。痞果尽属寒耶，否耶！大抵痞与结胸，要在分高下轻重，虚实之迥殊。若阴阳表里，虽言其邪已不同，亦未可尽拘拘者。如经云：下早成痞，然生姜泻心证，又因汗后所致者，有焉。作痞句，虽不言热，其意可会。痞但邪轻于结胸，非痞为寒入也，所以成结胸句，不言痞，而含一痞字在内。结胸、痞，皆由下之太早而成。文则举此以该彼耳。健曰：发于阳者，为风，为表；发于阴者，为寒，为里。但三阳三阴，皆有表里，因不当下而下之，则成结胸与痞耳。结胸痞之列于太阳篇者，以太阳为首经，病必先之也。）结胸者，项亦强，如柔痓状。下之则和，宜大陷胸丸。（结胸病项强者，为邪结胸中，胸膈结满，心下紧实，但能仰而不能俯，是项强如柔痓之状也。与大陷胸丸，下结泄满。观子：结胸不曰膈内拒痛，即曰心下硬满，不曰心下石硬，即曰心下至少腹，痛不可近。是邪虽未入腑，而三焦上下，心腹之所为病也，故大陷胸汤以下之。此更不言胸腹诸患，但项强如柔痓，则其邪犹浅，仅浮结于上部，无峻剂之下达，遂易丸煮饮，兼泻肺闭也。）结胸证，其脉浮大者，不可下，下之则死。（结胸病邪结胸中，属上焦之分，得寸脉浮，关脉沉者，为在里，则可下。若脉浮大，心下虽结，是在表者犹多，未全结也。下之重虚，邪气复结，则难可制，故云下之则死。兼善：结胸为可下之证。今脉浮大，心下虽结，表邪尚多，下之重虚其里，外邪复聚死矣，故言此为箴戒也。又如小结胸，脉浮滑，按之则痛，知邪亦非深结，不敢下，无过解除心下之热耳。或曰：结胸倘有外证，大陷胸可用否？曰结胸无外证，或有微热，或有小潮热，已明言之。若有外证具，邪亦未结，不可以结胸论也。如经云：六七日，恶寒，心下支结，外证未去者，柴胡桂枝汤主之。六七日，胸胁微结，但头汗出，往来寒热心烦者，柴胡桂枚乾姜汤。以上皆有外证之治，如无外证，止胸腹结实而痛者，方必陷胸也。健按：浮大之脉，表邪尚在阳分，故不可下。结胸之脉，必寸浮关沉，为在里可下，兹不分寸关，但曰浮大，想必两手浮大矣。乌可误下者乎。）结胸证具，烦躁者，亦死。（结胸证具，邪结已深也。烦躁者，正气散乱，邪气胜正，病者必死矣。太阳病，脉浮而动数，浮则为凤，数则为热，动则为痛，数则为虚。头痛发热，微盗汗出，而反恶寒者，表未解也。医反下之，动数变迟，膈内拒痛，胃中空虚，客气动膈，短气躁烦，心中懊憹，阳气内陷，心下因硬，则为结胸，大陷胸汤主之。若不结胸，但头汗出，余无汗，剂颈而还，小便不利，身必发黄也。（浮动数皆阳脉也，当责邪在表。睡而汗出，谓之盗汗，为邪在半表半里，则不恶寒。此头痛发热，微盗汗出，反恶寒者，表未解也。当发其汗，医反下之，虚其胃气，表邪乘虚内陷。邪在表则见阳脉，邪在里则见阴脉，邪气内陷，动数之脉，所以变迟。而浮脉独不变者，以邪结胸中，上焦阳结，脉不得而沉也。客气者，外邪乘胃空虚入里，结于胸中，而拒痛者，客气动膈也。《要略》曰：短气不足以息者，实也。短气躁烦，心中懊憹，皆邪气为实，阳气内陷，不得通于膈，塞于心下，为硬满而痛，成结胸也。与大陷胸汤，以下结热。若胃中空虚，阳气内陷，不结于胸膈，下入于胃中，遍身汗出，则为热越，不能发黄。若但头汗出，身无汗，剂颈而还，小便不利者，热不得越，必发身黄也。亮宸：病发于阳，为太阳中风证，故盗汗出，恶寒，当以桂枝汗之。今医反下，虚其里气，邪热乘虚结于膈上，胃在膈下，故胃中反空虚，而客气动膈也。夫人之有膈，前齐鸠尾，所以遮膈肠胃浊气。今邪结于膈，气不得下，故短气。邪热内结，气不得通，故躁烦。热熏胸中，故懊憹。心下硬且痛者，结之最坚也。脉动数变迟者，在表，故动数，既胸中坚结，故变迟也。前云寸脉浮者，上气不得下降也，关脉沉者，下气不得上行也，方用大黄最多。若以荡涤，芒硝佐之，咸以软坚，此皆下焦血分之品。而用之者，上焦水与气并，未全腐化，非甘遂从上焦直达，通泄水气以鼓硝黄之力。是气分之药，为专功也。观子：此表邪初盛之际，已妄下之，入里成结胸者也。玩痛发热恶寒，及脉浮数类自见，政所谓下之太早者，膈内拒痛，八语，形容结胸之状，备且晰矣。）
伤寒六七日，结胸热实，脉沉而紧，心下痛，按之石硬者，大陷胸汤主之。（病在表而下之，热入，因作结胸。此不云下后，而云伤寒六七日，则是传里之实热也。沉为在里，紧为里实，以心下痛，按之实硬，是以为结胸，与大陷胸汤，以下结热。兼善：经言所以成结胸者，以下之太早故也。此不云下后，但云伤寒六七日，热实而亦结胸者，何也？夫下早结胸，事之常，热实传里结胸，事之变，乃法之关防不尽者。故仲景述其证，以著其方也。于此可见古人用心曲尽之妙。且如下章水结胸胁，但头汗出者以大陷胸汤主之亦在常法之外，故条列其证以彰其理也。亦或其人本虚，或曾吐下而里气弱，外邪因入，故自为结胸也。然所入之因，虽不同，其证治，则一理而已。亮宸：虽曰下后，亦有不因下，而表邪传入，遂成结胸者。此一条，政明传邪也。沉紧为里实，石者，言坚之甚也。观子：此不由误下里虚，邪热内结，因以成结胸者也。结胸皆热入胸中，此独云热实者，可见未尝妄治，而热已收敛成实也。结胸脉寸浮，关沉。脏结脉，关小细沉紧。此但沉紧者，邪入之深也，既病略同，遂一法治之。）伤寒十馀日，热结在里，复往来寒热者，与大柴胡汤。但结胸无大热者，此为水结胸胁也。但头微汗出者，大陷胸汤主之。（伤寒十馀日，热结在里，是可下之证。复往来寒热，为正邪分争，未全敛结，与大柴胡汤下之。但结胸无大热者，非热结也，是水饮结于胸胁，谓之水结胸。周身汗出者，是水饮外散，则愈。若但头微汗出，余处无汗，是水饮不得外泄，停畜而不行也。与大陷胸汤，以逐其水。洁古：甘遂直达水气所结之处，乃泄水之圣药。若水结胸中，非此不除，但有毒，不可轻用。亮宸：热与水，结于里，故表无热。水结，则停畜不行，故但头汗出，是水饮外发，则愈矣。然必作痛，果有坚结之状者，方可大陷胸汤，又不若活人书，小半夏茯苓汤类为稳也。观子：此言水结胸，与热结在里之不同也。十馀日，邪深入腑之时，热结在里，而犹有半表里之邪，作往来寒热者，必以大柴胡两除之。但胸胁结满，初无大热收敛入内者，此亦不得为大柴胡证，必水结胸也。何以知之？热结胸者，头汗出，今但头微汗，水结胸证也。与大陷胸汤。）太阳病，重发汗而复下之，不大便五六日，舌上燥而渴，日哺所小有潮热，从心下至少腹硬满，而痛不可近者，大陷胸汤主之。（重发汗而复下之，则内外重亡津液，而邪热内结，不大便五六日，舌上燥而渴也。日晡所潮热者，属胃，此日晡小有潮热，非但在胃，从心下至少腹硬满，而痛不可近，是一腹之中，上下邪气俱甚也。与大陷胸汤以下其邪。亮宸：日晡潮热，少腹硬满，似属承气证，今从心下至少腹，由于胸中之结，故亦主陷胸也。观子：此太阳与阳明，俱有邪结者也。玩舌上乾燥而渴，可为热结胸之甚者。从心下至少腹，硬痛不可近，可为大陷胸之甚者。盖重汗复下，因不大便，转属胃实，则邪已干阳明。然潮热犹小，硬痛从心下始，则结于太阳者，为本矣。故亦从大陷胸汤治。健曰：所字，作时字解。日晡，日西申酉时也。阳明燥金经气，旺于申酉，至其时，邪气搏之，则发潮热。潮热者，如潮之应时，而至不失汛也。）小结胸病，正在心下，按之则痛，脉浮滑者，小陷胸汤主之。（心下硬痛，手不可近者，结胸也。正在心下，按之则痛，是热气犹浅，谓之小结胸。脉沉紧，或寸浮关沉，今脉浮滑，知热未深结，与小陷胸汤以除之。宇泰：上文言硬满而痛不可近者，是不待按而亦痛也。此云按之则痛，是手按之然后作痛耳。上文云至少腹，是通一腹而言。此云正在心下，则少腹不硬痛可知矣。热微于前，故云小陷胸也。观子：此热邪微，但痰气之相结者，故不用硝黄类，而曰小陷胸也。）
太阳病，二三日不能卧，但欲起，心下必结，脉微弱者，此本有寒分也。反下之，若利不止，必作结胸；未止者，四日复下之，此作协热利也。（太阳病，二三日，邪在表也。不能卧，但欲起，心下必结者，以心下结满，卧则气壅而愈甚，故不能卧而但欲起也。心下结满，有水分，有寒分，有气分，今脉微弱，知本有寒分。医见心下结，而反下之，则太阳表邪乘虚入里，利止则邪气留结，为结胸。利不止，至次日，复如前，则下利不止者，是邪热下攻肠胃，为挟热利也。观子：太阳病二三日之时，表邪必盛。脉微弱，有寒，则又里虚邪深，卧起不安心下结。邪留心胸间，政为半表里之候，法当柴胡类双解之。医不知此，而以内结为实，下除之，表邪必併入于里，其陷高者，利止而结胸。陷之深，与四日复下者，利不止，而协热也。结胸者，如经云：本柴胡证，下之，心下满而痞硬者为结胸，大陷胸汤主之。是已协热者，如经云：外证未除，数下之，协热而利，心下痞硬，表里不解，桂枝人参汤主之，是已。健曰：经文不言治法，观子引前结胸以发明之。但协热利下文无心下痞硬、表里不解二句，何可与桂枚人参为治？温补之剂，与协热二字有碍，而于心下痞硬、表里不解八字，更有违矣。观子之囊括虽精，而折断未妥，盖非阅历经验中来耳。）太阳病，下之，其脉促，不结胸者，此为欲解也。脉浮者，必结胸也；脉紧者，必咽痛；脉弦者，必两胁拘急；脉细数者，头痛未止；脉沉紧者，必欲呕；脉沉滑者，协热利；脉浮滑者，必下血。（此太阳病，下之后邪气传变也。其脉促者，为阳盛。若下之后脉促，为阳胜阴也，故不作结胸，为欲解。下后脉浮，为上焦阳邪结，而为结胸也。经曰：结胸寸脉浮，关脉沉。下后脉紧，则太阳之邪，传于少阴。《经》曰：脉紧者属少阴。《内经》曰：脉紧者，邪客少阴之络，令人咽痛，不可纳食，所以脉紧者，必咽痛也。脉弦则太阳之邪传于少阳。经曰：尺寸俱弦者，少阳受病也。其脉循胁，络耳，所以脉弦者，必两胁拘急也。下后邪气传里，则头痛当止，脉细数，为未传里，而伤气也。细为少气，数为在表，故头痛未止。脉沉紧，则太阳之邪，传于阳明，为里实。沉为在里，紧为里实，阳明里实，故必欲呕。脉滑，则太阳之邪传于肠胃，以滑为阴气有馀，知邪气入里，干于下焦也。沉为血胜气虚，是为协热利；浮为气胜血虚，是必下血。经曰：不宜下而便攻之，诸变不可胜数，此之谓也。东垣：此太阳一下，分八变也。观子：同一误下，而所变不同如此，邪气与正气之争胜无常也。或侵少阳，或侵少阴，或侵阳明，或结于胸，或入于肠，随其所传陷，而莫不征之于脉，诚病之先机乎。玩此，又以悟传经之微旨，原不可拘拘为者。）
病在阳，应以汗解之，反以冷水潠之，若灌之，其热被劫不得去，弥更益烦。肉上粟起，意欲饮水，反不渴者，服文蛤散。若不差者，与五苓散。寒实结胸，无热证者，与三物小陷胸汤，白散亦可服。（病在阳，为邪在表也，法当汗出而解，反以冷水潠之，灌洗，热被寒水，外不得出，则反攻其里，弥更益烦。肉上粟起者，水寒之气，客于皮肤也。意欲饮水者，里有热也。反不渴者，寒在表也。与文蛤散以散水寒之气。若不差，是水热相抟，欲传于里，与五苓散发汗以和之。始热在表，因水制之，不得外泄，内攻于里，结于胸胁，心下硬痛，本是水寒伏热为实，故谓之寒实结胸。无热证者，外无热，而热悉收敛于里也，与小陷胸汤以逐之。与白散下热，故亦可攻。观子：此寒实结胸致病之由，与随证施治之法。结胸皆由下早，热入而成。此未曾下，而以冷水潠灌，致在表之邪，随水寒之气，郁伏入内，而成寒结胸也。邪在阳者，从汗外解。潠灌则转劫入里矣，奚从去乎？由是内则热入而弥烦，外则寒凝而粟起。邪热在胸，意欲饮水，寒气内凌，究不成渴。其浅而易解者，与文蛤散；深而难去者，与五苓散，庶几相搏之气，导而散之。不已者，必闭热入里，而悉收敛于内，外更无热证也。是寒已成实，而结胸中，宜三物小陷胸汤，以除焦膈之烦灼，而被劫之邪自去矣。犹不已，则结久而痰饮邪浊，留之深固也。与白做攻之，而胶滞之物悉蠲矣。水结胸，乃过饮停水，是有物为病。此惟溪灌洗濯，寒冷之气，劫热而成，虽曰寒实，较之停饮者，有有形无形之殊。）
太阳与少阳并病，头项强痛，或眩冒，时如结胸，心下痞硬，当刺大椎第一间，肺俞、肝俞，慎不可发汗，发汗则谵语。脉弦，五六日，谵语不止，当刺期门。（太阳之脉，络头下项。头项强痛者，太阳表病也。少阳之脉，循胸络膈如结胸，心下痞硬者，少阳表病也。太少阳相併为病，不能在表，故头项不但强痛，而或眩冒，亦未全入里，故时如结胸，心下痞硬，此邪在半表半里之间。刺大椎第一间肺俞，以泻太阳之邪；刺肝俞，以泻少阳之邪。邪在表，则可发汗，在半表半里，不可发汗。发汗则亡津液，损动胃气。少阳之邪，因干于胃，土为木刑，必发谵语。脉弦，至五六日，传经尽，邪热去，而谵语当止。著复不止，为少阳邪热甚也。刺期门，泻肝胆之气。观子：太阳之病，头项强痛而已。或眩冒者，与少阳并病也。少阳之病，胁下硬满而已，如结胸，心下痞硬者，与太阳并病也。太阳当汗，有少阳，则不可汗。少阳当和解，有太阳则和解邪不去，此非汤药所能行也。惟刺大椎第一间、肺俞，而太阳之热邪以泻；刺肝俞，而少阳之热邪以泻，则二经之气悉和矣。若不知而误汗，亡津损胃，则必谵语。脉弦，盖太阳之邪，即从汗衰，而少阳之邪转盛也。五六日，谵语，犹宜刺期门者，此之谵语，由亡津液，损胃气而致，不宜再下，以夺内液。法惟刺期门以泻肝之盛热。大椎，即百劳穴。一椎上陷中，主泻胃中诸热气。第一间，疑即商阳，在食指内侧，主胸中气满，热病汗不出。肝俞，在第九椎下。肺俞在三椎下，各去脊中二寸。二穴并主泻五脏之热。期门，在乳根二肋端，主伤寒胸中烦热，过经汗不出。健曰：太阳少阳并病，经文但有刺法，世医兼擅者少。如必待刺而愈，倘无能刺者，坐而待毙耶。可与小柴胡去参，加防风、苍术、石膏，合温胆汤治之，谅亦可解。柴胡温胆，能和解少阳，除眩冒痞结之气；防风、苍术、石膏，能散太阳颈项强痛之风湿与热，则半表半里之邪俱解矣。）
妇人中风，发热恶寒，经水适来，得之七八日，热除而脉迟身凉，胸胁下满，如结胸状，谵语者，此为热入血室也。当刺期门，随其实而泻之。（中风发热，恶寒，表病也。若经水不来，表邪传里，则入腑而不入血室也。因经水适来，血室空虚，至七八日，邪气传里之时，更不入腑，乘虚而入于血室。热除脉迟身凉者，邪气内陷而表证罢也。胸胁下满，如结胸状，谵语者，热入血室而里实。期门者，肝之募，肝主血，刺期门者，泻血室之热。审看何经气实，更随实而泻之。东垣：妄见妄闻，夜梦亡人，皆肝木大盛而为邪，刺期门，即此义。亮宸：此少阳内结肝脏之在也，三条惟此为独盛。发热恶寒，表病也。经水来而血室大虚，邪遂乘虚，内结于肝。曰热除，曰身凉，曰脉迟，则表邪悉罢，非如犹有寒热者矣。曰胸胁满，如结胸状，曰谵语，则里结甚坚，非如次证之无痞硬。三证之止暮谵语者矣。然在肝赃非如腑病之可桃仁抵当下也。惟有刺肝之募，使脏气通而血自行，故曰，随其实而泻之也。妇人中风，七八日，续得寒热，发作有时，经水适断者，此为热入血室，其血必结，故使如疟状发作有时，小柴胡汤主之。（中风七八日，邪气传里之时，本无寒热而续得寒热，经水适来适断者，此为表邪乘虚，入于血室，与血相搏而血结不行，经水所以断也。血气与邪分争，致寒热如疟而发作有时，与小柴胡汤，以解传经之邪。三阳：经水适来，血虚甚矣，而邪气入之，热除身凉，胸满谵语者，则邪尽入里。里有实邪，又难下，故刺以泻之。经水适断，则血尚未尽，为邪热相搏，而结之不行，续得寒热，发作有时，邪在半表半里，故用小柴胡汤以彻其邪也。亮宸：往来寒热，少阳证，然少阳无时，今发作有时，以经行之际，血室空虚，表邪乘虚入之，与热相结而不行，经水所以适断也。血气与邪分争，故如疟状，而发作有时，然有寒热，尚未全结，犹有可散之机。故以小柴胡清其热，益其虚，热邪既去，血自流通矣。）妇人伤寒发热，经水适来，昼则明瞭，暮则谵语，如见鬼状者，此为热入血室，无犯胃气，及上二焦，必自愈。（伤寒发热者，寒已成热也。经水适来，则血室空虚，邪热乘虚入于血室。若昼日明瞭，暮则谵语，如见鬼状，是邪不入腑，入于血室，与阴争也。阳盛谵语，则宜下；此热入血室，不可与下药，犯其胃气。热入血室，血结寒热者，与小柴胡汤散邪发汗；此虽热入血室而不留结，不可与发汗药，犯其上焦。热入血室，胸胁满如结胸状者，可刺期门；此虽热入血室而无满结，不可刺期门，犯其中焦。必自愈者，以经行，而热随血去，则邪热悉除而愈矣。所谓发汗犯上焦者，汗则动卫气，卫气出上焦故也。刺期门为犯中焦者，刺则动营气，营气出中焦故也。经曰：无犯胃气及上二焦，必自愈。岂谓药不谓针耶！宇泰：犯胃气，谓下之；犯上二焦，谓发汗也。《明理论》：妇人热入血室，有须治而愈者，有不须治而愈者，各不同也。所谓无犯者，谓恐以谵语，为阳明内实，攻之，是犯胃气也。无胸胁邪，刺之，是犯中焦也。无血结，与柴胡汤，是犯上焦也。何以知之？卫出上焦，小柴胡，解散卫气，是以犯上焦。。营出中焦，刺期门，则动营气，是以犯中焦。南阳：胃实谵语，有燥矢，故宜承气下之。若血室有热，非胃实之比，仲景恐人误作胃实攻之，故曰无犯胃气也。亮宸：此病能自愈者，全在适来二字。热虽入血室，而血仍自行故也。第一条之适来，以七八日，经水尽，而血室虚，表邪悉入千里，故如结胸状。第二条之适断，邪与血结，故如疟状。此昼日明瞭，邪不在阳，而热亦轻。暮始谵语者，夜属阴，血为阴类，寒为阴邪，入于血室，与阴相争，故如见鬼状也。然不寒热，不痞满，知血不结，不与邪搏，俟经行尽，则热随血去，而自愈矣。所谓血自下，下者，愈是也。无犯胃气，谓不必下。及上二焦，谓不必汗。及和解，盖夺血者，无汗，则柴胡亦不必与也。健曰：热入血室，不独妇女有之，男子亦有此患。妇女因病而经水适来适断，男子亦因病而吐血下血，皆邪热乘虚，血热妄行，而为热入血室。前条言七八日，热除而胁满如结胸，谵语者，乃表解里实，但刺期门以泻肝之募，而去血分之热。二条经水适断，乃热结于血，故如疟状者，用小柴胡解之。三条经水适来，虽谵语如见鬼状，而日无犯胃气，及上二焦，必自愈，不设方治。此仲景恐人误药之耳。然果不治，而能自愈乎？倘失治有变，又将何如？健常遇此证，而处小柴胡，合地黄汤，加紫草、茜根；挟虚热盛，兼滞斑疹未化者，加人参、石膏、连翘、花粉，以和解其经邪，凉泻其血热，则结滞胁满，谵语如疟状等，俱得获效者，伙矣。）
伤寒六七日，发热微恶寒，支节烦疼，微呕，心下支结，外证未去者，柴胡加桂枝汤主之。（伤寒六七日，邪当传里之时。支，散也。呕而心下结者，里证也，法当攻里。发热微恶寒，支节烦疼，为外证未去，不可攻里，与柴胡桂枝汤以和解也。宇泰：支节，犹枝节，古字通用。支结，谓支撑而结，若训作散，则不结矣。南阳云：外证未解，心下妨闷者，非痞也，谓之支结。全善：病虽太阳表证，而有里证兼者，则不言太阳病，但称表不解。外证未去，其兼心下支结，则此条柴胡桂枝汤是也。观子：发热微恶寒，烦疼，邪犹在表，微呕，心下满闷，则半表里证又具，其主柴胡宜矣。前加减内云：外有微热，加桂三两，此合桂枝以治外证未去，即此义矣。芍药善泻土中之壅塞，故妨闷尤宜之。健按：发热微恶寒，是邪传少阳半表，未解。微呕，支节烦疼，为半里证具。少阳为中清之腑，阳明乃气血总司，邪热干之，中气窒塞，营卫不行于四肢，而心下支结。支结者，支离郁闷，为痰饮畜聚，如留饮伏饮证类是也。柴胡汤中，应去参，不必加桂，而加竹茹，则合乎时宜之治，不必拘拘于古法也。）
伤寒五六日，已发汗，而复下之，胸胁满微结，小便不利，渴而不呕，但头汗出，往来寒热心烦者，此为未解也，柴胡桂枝干姜汤主之。（伤寒五六日，已经汗下之后，则邪当解。今胸胁满，微结，小便不利，渴而不呕，但头汗出，往来寒热，心烦者，邪气犹在半表半里之间，为未解也。小便不利而渴者，汗下后，亡津液，内燥也。若热消津液，其人必呕，今渴而不呕，知非里热也。伤寒汗出则和，今但头汗出，而余处无汗者，津液不足，而阳虚于上也。与柴胡桂枝干姜汤，以解表里之邪，复津液而助阳也。宇泰：既汗之，邪当自散，然不待其全解，及内实而彻下之，是犹伤于早也，乌得不仍结。但已汗之后，邪势向衰，虽失之下早，结亦微矣。观子：此汗下后，损津液，阳气虚，虽有半表里，宜兼助阳复津者也。）伤寒五六日，头汗出，微恶寒，手足冷，心下满，口不欲食，大便硬，脉细者，此为阳微结，必有表，复有里也。脉沉，亦在里也。汗出为阳微，假令纯阴结，不得复有外证，悉人在里，此为半在里半在外也。脉虽沉紧，不得力少阴病，所以然者，阴不得有汗，今头汗出，故知非少阴也，可与小柴胡汤。设不了了者，得屎而解。（伤寒五六日，邪当传里之时，头汗出，微恶寒者，表仍未解也。手足冷，心下满，口不欲食，大便硬，脉细者，邪结于里也。大便硬为阳结，此邪热虽传于里，然以外带表邪，则热犹浅，故曰阳微结。脉沉虽为在里，若纯阴结，则更无头汗恶寒之表证。诸阴脉皆至颈胸中而还，不上循头，今头汗出，知非少阴也。与小柴胡，以除半表半里之邪。服汤已，外证罢而不了了，为里热未除，与汤，取其微利则愈，故云得屎而解。孙兆：一人患伤寒五六日，头汗出，自颈而还，手足冷，心下痞闷，大便闭结，或以为阴证。孙诊脉沉而紧，曰此诚可疑，然便结非虚秘也，安得以阴脉沉紧为少阴证？盖少阴，多自利，未有秘结者，此正半在表，半在里也。仲景云伤寒五六日，头汗出云云，遂投小柴胡而愈。或难曰，仲景云脉阴阳俱紧，反汗者，亡阳也，此属少阴，不得有汗，今头汗出，何也？曰：此一段，正是仲景议论处。意谓四肢冷，脉沉紧，腹满，全似少阴，然大便硬，头汗出不得为少阴。夫头者，三阳同聚。若三阴至胸而还，有头汗出，自是阳虚，故曰汗出为阳微，是阴不得有汗也。若少阴头有汗则死矣。观子：此便硬，为阳微结，而邪仍在半表里也。健曰：头为诸阳之首，汗出于头，是阳经热盛上蒸，内有大热，外必恶寒，而反手足冷矣。心下满，不欲食，大便硬者，脉应数实而大。今脉沉细，此为阳微结，半在表，半在里也。如舌现干黄，直可与大柴胡微下之，非小柴胡能解。故仍不了了，至得屎而解，原是下去，而病始除，一番作两番治矣。倘迟则有变，将如之何。）伤寒五六日，呕而发热者，柴胡汤证具，而以他药下之。柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。若心下满，而硬痛者，此为结胸也，大陷胸汤主之。但满而不痛者，此为痞，柴胡不中与之，宜半夏泻心汤。（伤寒五六日，邪在半表半里之时，呕而发热，邪在半表半里之证，是应柴胡汤为主。以他药下之，而其证不罢者，不为逆，因其阴阳俱有邪，复与柴胡可解矣。若下后，阳邪传里，结于胸中则结胸，以胸中为阳受气之分，与太陷胸汤主之，以下其结。阴邪传里者，则留于心下，而为痞。以心下为阴受气之分，与半夏泻心汤，以通其痞。经曰：病发于阳，而反下之，热入，因作结胸；病发于阴，而反下之，因作痞，此之谓也。观子：此本柴胡证，不为逆，然有因下而遂成他证者，则阳邪陷为结胸，阴邪陷为痞，皆不可复与柴胡汤也。）
太阳少阳并病，而反下之，成结胸心下硬，下利不止，水浆不下，其人心烦。（太阳少阳并病，为邪气在半表半里也，而反下之，二经之邪乘虚入里，结于胸中为结胸，心下硬；少阳里邪乘虚下干肠胃，遂利不止。若邪结阴分，则饮食如故，而为脏结；此为阳邪内结，故水浆不下而心烦。宇泰：生姜泻心汤、小陷胸汤。观子：以慎勿下而误下之，所以上证犹未至如结胸者，而此竟成结胸，则太阳之邪已热入在胸矣。少阳之仅在心下者，此复下于肠胃，下利不止，则少阳之邪转深矣。木盛必土败，水浆为之不下，热既客于内，其人因而心烦也。然此下，语尚未竟，疑必有阙文。健曰：太阳少阳并病三条，经言不宜汗下，而无方治，但以刺为工。如无能刺者，可无治乎？宇泰举二方以善后，妙甚。）脉浮而紧，而复下之，紧反入里，则作痞。按之自濡，但气痞耳。（脉浮为伤阳，紧为伤阴，当发其汗，而反下之。若浮入里，为阳邪，则作结胸；浮不入里而紧入里者，为阴邪，则作痞。观子：脉浮紧者当发汗，医反下之，所以作痞也。然必紧入里，始成痞者，阴邪与阴分相结，物各从其类也。均此下之，紧入，浮不入者，前证云大下后心下痞，恶寒者，表未解也。即此紧虽入内，浮仍不入内之类矣。曰：按之自濡，但气痞，则不特痞轻于结胸，而气痞复轻于但满不痛之痞，又可知矣。健曰：注言浮不入，紧入里，为阴邪作痞之说，文虽明而未悉入里之微。窃以为脉浮而紧，乃伤寒在表宜汗之诊，因误下之，邪乘虚陷，但有紧而无浮矣。故曰反入里则作痞。痞者，否塞不通之谓，濡而不实，非结胸拒痛之比，当与理中汤去参治之。前结胸章，及太阳与少阳并病条中，何不入此二节而兹复言之，犹有未竟者然。其为编次失绪，明矣。）
太阳中风，下利呕逆，表解者，乃可攻之。其人漐漐汗出，发作有时，头痛，心下痞，硬满，引胁下痛，乾呕，短气，汗出不恶寒者，此表解里未和也，十枣汤主之。（下利呕逆，里受邪也。邪在里者，可下，亦须待表解，乃可攻之。其漐漐汗出，发作有时，不恶寒者，表已解也；头痛心下痞满，引胁下痛，乾呕短气者，邪热内畜，而有伏饮，里未和也，与十枣汤，下热遂饮。亮宸：下利呕逆，有似里寒，然其人漐漐汗出，则是水饮内结，而蒸其汗，以结聚甚坚，故亦如阳明之发作有时。但彼为热，而此为水，所以一则潮热，一则汗出也。头痛者，水气上冲也。心下痞硬，引胁下痛者，水结于心胸之间也。乾呕者，水气逆也；短气者，实也；表邪已解而里结，非芜花、大戟之毒，不足以攻之。大枣恶甘遂，取其反激为功，亦伤胃而不至大伤意耳。观子：中风邪方在表，不当有下利之里证，此下利，即是水乾肠胃而然。然太阳中风，下利呕逆，表未解者，一小青龙证耳。漐漐以下，正表未解，攻之之证也。故末申明之，曰此表解，里未和也。其证虽曰汗出，非风家自汗之比，盖中讽当自汗出无时，此漐漐出而有时，故为水饮内蒸而然。中风表未解，必恶寒，此表已解，故不恶寒，但云头痛，亦由水畜，经络不利而痛，非太阳病在之痛，故总曰此表解也。病既不在表，复有心下痞硬，胁痛相引之证，则知在里者，明矣。乾呕且短气者，痰饮深伏于内，而未可轻除也，非十枣汤，何以逐之。）
太阳病，医发汗，遂发热恶寒，因复下之，心下痞，表里俱虚，阴阳气并竭，无阳则阴独，复加烧针，因胸烦，面色青黄，肤瞤者，难治。今色微黄，手足温者，易愈。（太阳病，因发汗，遂发热恶寒者，外虚阳气，邪复不除也。因复下之，又虚其里，表中虚邪内陷，传于心下为痞。发汗表虚，为竭阳，下之里虚，为竭阴。表证罢，为无阳，里有痞，为阴独。又加烧针，虚不胜火，火气内攻，致胸烦也。伤寒之病，以阳为主，其人面色青，肤肉瞤动者，阳气大虚，故云难治。若面色微黄，手足温者，即阳气得复，故云易愈。观子：此二证，虽是心下痞硬，然俱吐下之太过，阴阳两损，表里俱虚，遂成坏证。故不复列汤剂，而但详其难治之状也。）心下痞，按之濡，其脉关上浮者，大黄黄连泻心汤主之。（心下硬，按之痛，关脉沉者，实热也。心下痞，按之濡，其脉关上浮者，虚热也。大黄黄连汤，以导其虚热。甫阳：结胸与痞，关脉须皆沉。若关脉浮者，必大黄黄连泻心主之。若脉浮，则结热，故三黄以泻肝也。士材：结言胸，痞言心下；结言按之硬，痞言按之濡；结言寸浮关沉，痞不言寸，但曰关上浮，可以明二病之分矣。观子：按之濡，则为虚邪；关上浮者，去表未远，故泻心以胜其虚热，而痞自去。健曰：结胸，结于膻中地位之下，故脉寸浮关沉。寸浮，则上焦之热势浮也。关沉，是胸中邪结，中焦之气塞不通，故关沉也。痞则否塞于心之下，胃之上，故脉但关上浮，是邪气不能下舒，而独上壅之故。故治结胸，以三陷胸；治痞，以五泻心。虽曰肾心，实泻其脾胃之邪，以疏通其窒塞也。）心下痞，而复恶寒汗出者，附子泻心汤主之。（心下痞者，虚热内伏也。恶寒汗出者，阳气外虚也。与泻心汤攻痞，加附子以固阳。观子：痞而表不解，汗出恶寒者，实也。故表解之后，宜以苦寒除痞。痞而阳不固，汗出恶寒者，虚也。故去痞之中，必兼附子益阳。健曰：汗后痞，而汗出者，为实，先解表，后治痞。此痞，而复恶寒汗出，为虚，则应附子泻心汤矣。）本以下之，故心下痞，与泻心汤；痞不解，其人渴而口燥烦，小便不利者，五苓散主之。（本因下后成痞，当与泻心汤除之。若服之痞不解，其人渴而口燥烦，小便不利者，为水饮内畜，津液不行，非热痞也，与五苓散，发汗散水则愈。一方：忍之乃愈者，不饮水，则外水不入，所停之水得行，而痞亦愈也。观子：误下，邪陷入星，故痞。其肠虚而热不畜者，下利日数十行，是也。口燥烦，小便不利，热畜而水道为之不利也，与五苓散，分利其热邪。）伤寒汗出，解之后，胃中不和，心下痞硬，乾噫，食臭，胁下有水气，腹中雷鸣下利者，生姜泻心汤主之。（胃为津液之主，阳气之根。大汗出后，外亡津液，胃中空虚，客气上逆，心下痞硬。《要略》曰：中焦气未和，不能消穀，故今噫。乾噫食臭者，胃虚而不杀穀也。胁下有水气，腹中雷鸣，土弱不能胜水也。与泻心汤以攻痞，加生姜以益胃。观子：汗不至损伤中气，则邪退正复，无下陷成痞之咎。汗解失宜，至乾噫食臭者，胃虚，食穀不化也。胁下水气者，土虚腰脐不利也。下利雷鸣者，肠虚无以约制也。然则汗下虽殊，其为正损邪陷则一。姜半以除逆气，参甘以复阳气，芩连以泻热气。汗则津液亡而胸弱，故益气扶阳是主耳。健曰：观子详解通畅，兼方法之微，而此剂最为工稳。）
伤寒中风，医反下之，其人自利，日数十行，穀不化，腹中雷鸣，心下痞硬而满，乾呕，心烦不得安。医见心下痞，谓病不尽，复下之，其痞益甚，此非热结，但以胃中虚，客气上逆，故使硬也。甘草泻心汤主之。（伤寒中风，是伤寒，或中风也。邪气在表，医反下之，虚其肠胃，而气内陷也。下利日数十行，穀不化，腹中雷鸣者，下后里虚胃弱也。心下痞硬，乾呕心烦，不得安者，胃中空虚，客气逆也。与泻心汤以攻痞，加甘草以补虚。前以汗后胃虚，是外伤阳气，故加生姜；此以下后胃虚，是内损阴气，故加甘草。观子：伤寒中风者，风邪与寒邪，下早皆成痞耳。不当下而下之，重伤里气，故下利日数十行，完穀雷鸣也。肠胃虽虚，邪热不除，故硬满，乾呕心烦。土居心下，位中央，升降阴阳，变通上下者也。伤则虚而不运，邪气留滞，医者不知为虚痞，又复下之，正益虚而邪益深，痞硬何由去乎？夫下利数十行，完穀雷呜，火化急迫可知。君甘草以缓肠胃之气，邪气内结为热，芩连以清之。烦不得安，正气内虚，乾姜以复之，半夏以散逆气，大枣以养脾气，中土妆宁，而痞自解矣。此条自首至乾呕心烦句为一证。医见以下，又一证，甘草泻心汤，是治复下后，已甚痞，非治初证之痞也。设未经复下，遂无正治之剂乎。味此，当正属半夏泻心汤也。盖柴胡条内，虽止说得但满不痛，为证在如结胸，对举而言。若详具之，自当有以上诸证在，非便以心下满而硬痛一句了却也，此非热结者，见不与结胸之热实同，但虚邪凝结为痞耳。健曰：此节文顺详，总以心下满而痛者为结胸，硬满不痛者为痞。但甘能作满，岂可用甘草为君，何不以半夏为君，甘草为使，始妙也。）
伤寒服汤药，下利不止，心下痞硬，服泻心汤已。复以他药下之，利不止，医以理中与之，利益甚。理中者，理中焦，此利在下焦，赤石脂禹馀粮汤主之。复利不止者，当利其小便。（伤寒服汤药，下后，利不止，而心下痞硬者，气虚而客气上逆也，与泻心汤攻之，则痞已。医复以他药下之，又虚其里，致利不止也。理中丸，脾胃虚寒下利者，服之愈。此以下焦虚，故与之，其利益甚。《圣济经》曰：滑则气脱，欲其收也。如开肠洞泻，便溺遗失，涩剂所以收之，此利由下焦不约，与赤石脂禹馀粮汤，以涩洞泻。下焦主分清浊，下利水穀不分，若服涩剂，而利不止，当利小便，以分其气。观子：服汤药，利不止，是始为误下也。复以他药，利不止，是终为误下也。医因利久不止，意为虚寒，遂用理中温之，不知利不在脾胃，既由热入邪陷，以成痞，复加温补中州之药，心下之邪，何由得解，利所以益甚也。夫肠开洞泻，病在下焦滑脱，法当用石脂、馀粮，涩而固之，复不止，邪热壅结，未能去也，以分利药行之。此利在下焦，大须著眼，盖利有由中焦者，脾胃虚，邪陷成利是也。有由下焦者，肾主禁固，肾虚滑脱也。既在下焦，非崇上之可已，法淮涩剂，止而收之。）伤寒吐下后发汗，虚烦，脉甚微，八九日，心下痞硬，胁下痛，气上冲咽喉，眩冒。经脉动惕者，久而成痞。（伤寒吐下后发汗，则表里之气俱虚，虚烦，脉甚微，为正气内虚，邪气独在。至七八日，正气当复，邪气当罢，而心下痞，胁下痛，气上冲咽喉，眩冒者，正气内虚而不复，邪气留连而不去。经脉动惕，经络之气虚极，久则热气还经，必成痿弱。宇泰：或用真武汤，桂枝茯苓白术甘草汤。）伤寒发汗，若吐若下，解后，心下痞硬，噫气不除者，旋覆代赭石汤主之。（大邪虽解，已曾发汗吐下，胃气弱而未和，虚气上逆，故心下痞硬，噫气不除，与旋覆代赭石汤，降虚气而和胃。南阳：有是证，其人或咳逆气虚者，先服四逆汤。胃寒者，先服理中丸，次服旋覆代赭石汤。观子：邪气已从汗下而解，或曰解后，但病后中气大虚，肺金失职，肝无所畏，得以上逆，噫而痞结。然此非表邪入里之痞，乃浊痰逆气未理之痞也。故主旋覆代赭石汤以治。）
下后，不可更行桂枝汤。若汗出而喘，无大热者，可与麻黄杏仁甘草石膏汤。（前第三卷中十六证云：发汗后，不可更行桂枝汤。汗出而喘，无大热者，为与此证治法同。汗下虽殊，既不当损正气则一，邪气所传既同，遂用一法治之。经所谓若发汗，若下，若吐后，是矣。）
太阳病，外证未除而数下之，遂协热而利。利下不止，心下痞硬，表里不解者，桂枝人参汤主之。（外证未除而数下之，为重虚其里，邪热乘虚而入，里热，遂利不止而心下痞。若表解而下利，心下痞者，可与泻心汤。若不下利，表不解，而心下痞者，可先解表，而后攻痞。以表里不解，故与桂枝人参汤，和里解表。士材：既云桂枝证，医反下之，利遂不止，与葛根黄芩黄连汤，此又与桂枝人参汤，二证俱以表不解而下之成利，何用药有温凉之异？盖二证虽同是内虚热入，挟热遂利，而脉证不同，故用药有别。且前证但曰下之，此曰数下之；前证但曰下利，此曰利不止，两论味之即有虚实之分矣。兼善：大柴胡汤，泻也；桂枝人参，补也，何为皆治下利心下痞硬？曰此非里实，乃下之早，因作痞，里虚协热，遂利也。观成氏注若表解云云，夫伤寒发热，汗出不解，心下痞硬，呕吐而下利者，痞硬虽同，而虚实有异，故用药有攻补之别也。健曰：痞硬虚实，当察按之痛不痛分，而行补泻之剂，并探舌苔燥滑，脉之大小，厥无贻误。）伤寒大下后，复发汗，心下痞，恶寒者，表未解，不可攻痞，当先解表，表解，乃可攻痞。解表宜桂枝汤，攻痞宜大黄黄连泻心汤。（大下后，复发汗，则表里之邪当悉已。此心下痞而恶寒者，表里之邪俱不解也。因表不解而下之，为心下痞，先与桂枝汤解表，表解，乃与大黄黄连泻心汤攻痞。《内经》曰：从外之内，盛于内者，先治其外，而后调其内。《活人》：大抵结胸与痞，皆应下，然表未解者，不可攻也。观子：病在表反下之，邪陷下则痞，然有虽经大下成痞，而表邪仍在者，亦须先解表，乃治痞也。恶寒者，表也，夫既属表邪，发汗，治不为逆，是以虽经发汗，表邪不为之衰也。治痞，用大黄黄连者，外证未除，其痞结者，热邪耳，又无下利完穀、里虚诸证，故惟以苦寒之品，入心除热也。）伤寒发热，汗出不解，心下痞硬，呕吐而下利者，大柴胡汤主之。（伤寒发热，寒已成热也。汗出不解，表和而里病也。吐利心腹濡软为虚，呕吐而下利，心腹痞硬者，是里实也，与大柴胡汤以下里热。观子：伤寒发热，得汗当解。不解者，非表病，而里病，热气内蒸，津液外走也。热越汗出，不当吐利，津液内外亡损，证得心下痞硬，下除里实为急。阳明病，发热汗出多者，急下之，即此类矣。然发热为邪在表，下利为邪在里，呕吐自汗痞硬，为邪在半表半里，则柴胡汤，仍不可少，故亦以大柴胡汤，兼而行之。）病如桂枝证，头不痛，项不强，寸脉微浮，胸中痞硬，气上冲咽喉，不得息者，此为腰有寒也。当吐之，宜瓜蒂散。（病如桂枝证，谓发热汗出恶风，言邪在表也。头痛项强，为桂枝证具。若头不痛，项不强，则邪不在表，而传里也。浮为在表，沉为在里，今寸脉微浮，则邪不在表，亦不在里，而在胸中也。胸中与表相应，故知邪在胸中，犹如桂枝证，而寸脉微浮也。因胸中痞硬，上冲咽喉不得息，知寒邪客于胸中，而不在表也。《千金》曰：气浮上部，填塞心胸，胸中满者，吐之则愈，与瓜蒂散，以吐胸中之邪。观子：因是太阳中风，故发热自汗，如桂枝证，病不在经，故头不痛，项不强，痞硬至冲咽喉不得息者，寒邪全窒塞于膈以上也。胸中去表不远，故寸脉应以微浮，瓜蒂散引而越之之义也。华元化曰：伤寒四日在胸，宜藜芦丸、瓜蒂散吐之，其即此类乎。健曰：此言寸微浮，为邪在胸中，只应痞满，乃无形之气，按之不痛也。痞而硬者，必拒按。如拒按者，又当究其关脉沉实与否。倘关脉沉实而数，舌现黄胎，是不但表邪入里成痞，且有形之物停滞，非特吐之，并可消之，亦不可不辨也。）病胁下素有痞，连在脐旁，痛引少腹，入阴筋者，此名脏结，死。（素有宿昔之积，结于胁下为痞。今因伤寒邪气入里，与宿积相助，使脏之真气，结而不通，致连在脐旁，痛引少腹，入阴筋者，死。观子：脏结曰难治，本危证也。若去太阴，而且入少腹阴筋，肝肾之地，如斯之脏结，安得不死乎。然以胁痞连脐旁，其邪遂深，则旧疾安可轻视哉。）
伤寒病，若吐若下后，七八日不解，热结在里，表里俱热，时时恶风，大渴，舌上乾燥而烦，欲饮水数升者，白虎加人参汤主之。（若吐若下后，七八日则当解，复不解，而热结在里。表热者，身热也；里热者，内热也。本因吐下后，邪气乘虚内陷，为结热，若无表热而纯为里热，则邪热结而为实；此以表热未罢，时时恶风。若邪气纯在表，则恶风无时；纯在里，则更不恶风。以时时恶风，知表里俱有热也。邪热结而为实者，则无大渴，邪热散漫则渴。今虽热结在里，表里俱热，未为结实，邪气散漫，熏蒸焦膈，故大渴，舌上乾燥而烦，欲饮水数升。与白虎加人参汤，散热生津。）
（亮宸：热结在里，热在肺胃也。表者，经热也；里者，胃热也。时时恶风，热极反见寒化，热伤肺气故也。引饮之为渴，舌乾燥，谓无津液也。烦者，热甚也，欲饮水至数升，渴之极矣，非人参石膏焉能救之。健曰：若吐下后，大渴，时时恶风，欲水，里热之证悉具，方与人参白虎是也。然但治其渴烦，而未治其恶风，亮宸谓热极反见寒化，此只可与杂证论，不可与伤寒言也。况恶风不同恶寒，此虽吐下后，而未得汗，则表邪未解，不能全归里热。故时时恶风，方中宜加苏叶、杏仁为妥。）伤寒无大热，口燥渴心烦，背微恶寒者，白虎加人参汤主之。（无大热，谓身无大热也。口燥渴心烦者，当作阳明病。然以背微恶寒，为表未全罢，所以属太阳也。背为阳，背恶寒，口中和者，少阴病也，当与附子汤。今口燥渴，背虽恶寒，此里也，则恶寒亦不至甚，故云微恶寒。与白虎汤和表散热，加人参，止渴生津。吴氏：或问白虎汤，仲景以表不解，不可与。今时时恶风，背微恶寒，此有表，而以白虎主之，何也？盖石膏辛寒，解足阳明本经之热，蒸蒸发热，潮热，表里皆热，舌燥烦渴之圣药也。且时时者，时或恶风，而不常也。背微恶者，但觉微寒，而不甚也。所有热甚燥渴，用之无碍。若失表证，恶寒常在，背上恶寒，而不燥渴者，不可用也。又太阳经发热，渴无汗者，不可与之；但汗后脉洪大，而渴者，则可与也。如阴经伤寒，面赤烦躁，身热与冒虚恶心，大便不实，脉弱食少，无大热者，切不可用也。如误用之，倾危可立而待。亮宸：上言表里热，此何以言无大热，谓身不甚热，而肺胃热也，视前证为稍深矣。背微恶寒者，亦热伤肺气，故也。）伤寒脉浮发热，无汗，其表不解者，不可与自虎汤。渴欲饮水，无表证者，白虎加人参汤主之。（脉浮，发热无汗，其表不解。不渴者，宜麻黄汤；渴者宜五苓散，非白虎所宜。大渴欲水，无表证者，乃可与白虎加人参汤，以散表热。临病之工，大宜精别。兼善：用药有迟速之误，故设法以防备也。法有防备不尽者，则著方以拯救也。如此条，乃仲景设法以防备也。前二条，及若吐若下后，七八日不解，则著方以拯救也。夫白虎专治大烦大渴，古人设法之意，惟恐表证未罢，而辄用之，治有太速之弊。若背恶寒，及时时恶风二证，其烦渴已甚，非白虎不能遏也。必俟表邪俱尽，未免太迟之愆，此乃法之防备不尽者，故著方以拯救也。不著方，必然违法，此方法之妙，所以不可偏废也。健曰：脉浮发热无汗，表不解，不渴者，宜麻黄汤，而不可与白虎，人所知也。成注云：渴者，宜五苓散。人所不解也，热而无汗，若渴，是表邪已入阳明，津液为热所迫，故渴也。何可用五苓之辛温，以燥之，必致更渴增剧。文无是句，而成氏臆见加此，若后人信之，必误苍生矣。不得不为指出。）
太阳少阳并病，心下硬，颈项强而眩者，当刺大椎肺俞，慎勿下之。（心下硬而眩者，少阳也。颈项强者，太阳也。刺大椎肺俞，以泻太阳之邪，以太阳之脉挟脊故尔。太阳为在表，少阳为在里，明是半表半里。前第六证云不发汗，发汗则谵语。是发汗攻太阳，则少阳之邪益甚，干胃，故发谵也。此云慎勿下之，攻少阳，则太阳之邪乘虚入里，必作结胸。经曰：太阳少阳并病，而反下之，成结胸。宇泰：小柴胡加桂汤。观子：此与前证相似，而无冒无时如结胸，邪既稍轻，故刺肺俞，泻太阳之经也。然前曰不可发汗，此曰慎勿下，皆互言以见意，而前之不可下，此之不可汗，瞭然言外矣。）
太阳与少阳合病，自下利者，与黄芩汤；若呕者，黄芩加半夏生姜汤主之。（太阳阳明合病，自下利，为在表，当与葛根汤发汗。阳明少阳合病，自下利，为在里，可与承气汤。此太阳少阳合病，自下利，为在半表半里，非汗下所宜，故与黄芩汤以和解半表半里之邪。呕者，胃气逆也，故加半夏生姜以散逆气。宇泰：下利而头痛胸满，或口苦咽乾，或往来寒热，其脉大而弦，是也。此表实里虚，热渐攻里，故自利，若兼痰饮，则呕。）
伤寒胸中有热，胃中有邪气，腹中痛，欲呕吐者，黄连汤主之。（湿家下后，舌上如胎者，以丹田有热，胸中有寒，是邪气入里，而为下热上寒也。此伤寒邪气传里，而为下寒上热也。胃中有邪气，使阴阳不交，阴不得升而独治于下，为下寒，腹中痛，阳不得降而独治于上，为胸中热，欲呕吐，与黄连汤，升降阴阳之气。观子：胸中热者，阳邪也；胃中邪气者，阴邪也。腹中痛，且呕吐者，阳欲降而不得降，阴欲升而不得升也。此邪正不得交通，阴阳互格可知矣。与黄连分理其寒热，而阴阳靡不和同矣。太阳病，从表，则不当有腹痛证。然有里挟虚寒者，有邪己传之里者，有寒热相抟于中者，以其病处方起，而非专属他经之可比也，故遂出太阳篇中耳。健曰：就此论治方中，应除参桂为稳，以其胸中有热，胃中有邪，胃与胸相接，此邪未必为寒，况腹中痛，欲呕吐者，岂宜温补之品欤。）
伤寒八九日，风湿相搏，身体疼烦，不能自转侧，不呕不渴，脉浮虚而涩者，桂枝附子汤主之。（伤寒与中风，至七八日再经之时，则邪气多在里，身必不苦疼痛。今日数多，复身体疼烦，不能自转侧者，风湿相搏也。烦者，风也。身疼不能转侧者，湿也。经曰：风则虚浮。《脉经》曰：脉来涩者，为病寒湿也。不呕不渴，里无邪也。脉得虚浮而涩，身有疼烦，知风湿但在经也。与桂枝附子汤，以散表中风湿。健曰：伤寒八九日，不呕不渴，脉虚浮而涩，想因无汗，故风寒湿之气，皆未能散。桂枝附子汤虽能祛风逐寒，而不能除湿，何不用桂麻各半汤，加苍术以除湿，当归以和营卫为当。）若其人大便硬，小便自利者，去桂枝加白术汤主之。（桂枝发汗走津液。此小便利，大便硬为津液不足，故去桂枝加术。）风湿相搏，骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。（风则伤卫，湿流关节，风湿相转，两邪乱经，故骨节疼烦，掣痛不得屈伸，近之则痛剧也。风胜则卫气不固，汗出短气，恶风不欲去衣，为风在表；湿胜则水气不行，小便不利，此身微肿，为湿外薄也。与甘草附子汤，散湿固卫。《活人》：杏仁汤。健曰：此有似杂证之周痹，风寒湿三气合致。甘草附子汤，恐未对病，而反助热。不如海藏神术，加羌独二活、木瓜、木通、灵仙之妙。）
伤寒脉浮滑，此表有热，里有寒，白虎汤主之。（浮为在表，滑为在里。表有热，外有热也；里有寒，邪气传里也。以邪未入腑，故止言寒。如瓜蒂散证云：胸中有寒是矣，与白虎汤以解内外之邪。亮宸：浮者，表脉也。肺最为表，与太阳气合，表热炎于肺，脉所以滑，滑为阳邪也。里有寒，胃腑属里，胃腑之里无热也。不渴为液未竭，故止用白虎清热而不加参耳。健曰：此条若非注解有理，否则里有寒，而可用白虎者乎。然里寒二字，必是误文。脉诀云：浮滑风痰，古人以滑为寒，究非通论，而白虎亦非治痰之剂。）伤寒脉结代，心动悸，炙甘草汤主之。（结代之脉，动而中止能自还者，名曰结；不能自还者，名曰代。由气血虚寒，不能相续也。心中悸动，知真气内虚也。与炙甘草汤，益虚补血气，而复脉。健曰：脉以血为荣。此证似伤寒汗出将解之象，盖因汗多，消耗心液而然，则炙甘草汤可与之。若初起未经汗，而现此象，必寒甚伤营，血泣不行于脉，故结且代也。心悸动，似畏寒惕惕，阳气内怯，营卫不能发越之状，当以桂麻合当归四逆散通之。）
按脉之来缓，而时一止复来者，名曰结。又脉来动而中止，更来，小数中有还者反动，名曰结阴也。脉来动而中止，不能自还，因而复动，名曰代阴也。得此脉者，必难治。（结代之脉，一为邪气留结，一为真气虚衰。脉动而中止，不能自还，因其呼吸，阴阳相引。复动者，是真气衰极，名曰代阴，为难治之脉。经曰：脉结者生，代者死，此之谓也。）


卷五  ——————————————————————————————————————————————————————————————————————————————————————————

辨阳明病脉让治第八  ***************************
问曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也。（阳明，胃也。邪自太阳经传之入腑者，谓之太阳阳明。经曰：太阳病，若吐，若下，若发汗后，微烦，小便数，大便因硬者，与小承气汤，即是太阳阳明脾约证也。）正阳阳明者，胃家实是也。（邪自阳明传入腑者，谓之正阳阳明。经曰：阳明病，脉迟，虽汗出不恶寒，其身必重，短气，腹满而喘，有微热者，欲解，可攻里也。手足濈濈然汗出者此大便已硬也，大承气汤主之，即是正阳阳明，胃家实也。）少阳阳明者，发汗，利小便已，胃中燥，烦实，大便难是也。（邪自少阳传入腑者，谓之少阳阳明。经曰：伤寒脉弦细，头痛发热者，属少阳。少阳不可发汗，发汗，则谵语，此属胃，即是少阳阳明也。宇泰：太阳阳明，当用调胃承气，故附证于太阳篇中。正阳阳明当用大承气；少阳阳明当用小承气。但少阳禁汗下，故去芒硝之峻剂，当少少与之也。又须识太阳阳明，可脾约丸，少阳阳明，又可用大柴胡也。观子：三阳明均为胃实便结，然所入之经不同，故分之有三。当太阳病时，脾苟能为胃行其津液，则阴阳和，营卫通，汗出邪解而病已矣。其致入腑者，脾失约制，不能无过也，故亦曰脾约，非麻仁丸之脾约耳。正阳者，病在本经入腑，而成胃实。三阳明独于此言冒实者，政见与经病之有殊也。三阳本为三禁，乃妄汗利以夺其津液，内热躁烦，转属阳明，明矣。夫当其在各经之时，实有三者之不同，及其既已入腑，一热实不大便而已，岂可因是而分三治。经于叙列其由之下。盖入腑而犹有他经未尽之证。则太阳篇中，桂枝柴胡诸条，已详言之。若止属入腑，而有上中下微甚之分，则当如后所列三承气以分别施治。故不重言汤剂，政见未可以一法拟也。）阳明之为病，胃家实也。（邪入阳明，热毒留结则胃家为实。华佗曰：热毒入胃，要须下之，不可留于胃中，是知邪在阳明，为胃家实也。健曰：阳明有在经在腑之分。邪传入经，即曰胃实，犹当解肌以泄之。元化所云要须下去者，此邪已入腑，必谵语舌焦，燥矢结聚，腹实拒按之证，方可下也。若下早多变。）
问曰：何缘得阳明病？答曰：太阳病，发汗，若下，若利小便，此亡津液，胃中乾燥，因转属阳明，不更衣，内实，大便难者，此名阳明也。（本太阳病不解，因汗、利小便，亡津液，胃中乾燥，太阳之邪入腑，转属阳明。古人登厕必更衣，不更衣者，谓不大便，则胃中物不得泄，故内实。胃无津液，加之畜热，大便则难，为阳明里实。健曰：此在不更衣三字，为里实屎燥，与调胃承气汤下之，以转其燥。）问曰：阳明病，外证云何？答曰：身热，汗自出，不恶寒，反恶热也。（阳明病，为邪入腑也。邪在表，身热，汗出而恶寒；邪既入腑，则表证已罢，故不恶寒，但身热汗出而恶热也。健曰：阳明为半里，汗出不恶寒，必辨其经腑。经宜解，而腑宜下，若治差，必有下陷之祸矣。）问曰：病有得之一日，不发热而恶寒者，何也？答曰：虽得之一日，恶寒将自罢，即自汗出而恶热也。（邪客阳明，当发热而不恶寒，今得之一日，不发热而恶寒者，邪未全入腑，尚带表邪；若表邪全入，则更无恶寒，必自汗出而恶热也。健按：病得一日，不发热而恶寒，是未归定经。恶寒已而自汗恶热，乃属阳明初起证，将自罢者有之，成氏称邪全入，是在腑矣，误甚。）问曰：恶寒何故自罢？答曰：阳明居中，土也。万物所归，无所复传，始虽恶寒，二日自止，此为阳明病也。（胃为水穀之海，主养四旁。四旁病，皆能传入于胃，入胃，则不复传。如太阳传之入胃则更不传阳明；阳明传之入胃，则更不传少阳；少阳病传之入胃，则更不传三阴，复庵：阳明居中，万物所归，无所复传，如太阳入胃，则不传阳明云云。其三阴，又有自受邪，变热入胃者。如伤寒脉浮而缓，手足自温者，系太阴，此太阴之邪入阳明也。少阴病六七日，腹胀，不大便者，急下之，此少阴之邪入腑也。下利有谵语者，燥矢也，小承气汤，此厥阴之邪入腑也。三阴变热入腑者，往往有之，是六经皆入腑，为止极也。观子：厥应下之，厥深热深，大承气。政厥入腑者，又腹满、咽乾、舌卷囊缩，亦系入腑证。下不嫌迟，何以二日随属阳明，急下之证，亦多。虽病方起，而阳明热邪已深，非下夺之不可，然在得之一日，或带太阳证者，良有之。不知其邪已全在腑，恶寒即自罢，而里热证大作矣。阳明居中以下，又发明入腑，无复他传之理。既见已入腑，安得复有他经之证哉。举一太阳之证，而诸经俱在言表矣。健按：成注传之入胃句，即万物所归之义也。入胃，是入腑也。不然，何太阳传阳明，而复有阳明传之入胃句，令人似有疑窦。盖传者，传阳明之经；入胃者，入阳明之腑。知此，则经腑自明，而表里俱均判矣。经邪应解，而腑邪应下。又各显然，不独三阳之邪实入腑，三阴之邪亦终入腑，故曰万物所归。因阳明居中，为水穀之海，气血之总司尔。但入腑之邪，轻重不一当察脉舌，而以三承气酌下则愈。故曰无所复传。）
本太阳初得病时，发其汗，汗先出，不彻，因转属阳明也。（伤寒传经，一日太阳，二日阳明，此太阳传及，故曰转属阳明。观子：上发汗，是汗之太过，故液亡胃燥，而穀食结聚。及未当下，而误下之，不当利小便，而妄利之，皆是矣。此发汗，是汗之不及，全在不彻字面。既不彻，则邪仍在，故为传经。是二者入腑虽同，而致病之由不同。健曰：汗不彻，则太阳之邪未解，而传阳明，当与柴葛解肌为事。）伤寒发热无汗，呕，不能食，而反汗出濈濈（音七）然者，是转属阳明也。（伤寒发热无汗，呕，不能食者，太阳受病也。若反汗出濈濈然者，太阳之邪，转属阳明也。经曰：阳明病，法多汗。）伤寒三日，阳明脉大。（三日，邪传阳明之时。经曰：尺寸俱长，阳明受病，当二三发，阳明气血俱多，又邪并于经，是以脉大，为阳明证。）伤寒脉浮而缓，手足自温者，是为系在太阴。太阴者，身当发黄；若小便自利者，不能发黄。至七八日，大便硬者，为阳明病也。（浮为阳邪，缓为脾脉。伤寒脉浮缓，太阴客热，邪在三阳则手足热；邪在三阴则手足寒。今手足自温，知系在太阴也。太阴，土也，为邪蒸之，则色现于外，当发身黄。小便自利者，热不内畜，不能发黄。至七八日，大便硬者，即太阴之邪入腑，转属阳明也。观子：三阴各有本经受邪，但病经络者，如此条类也，虽不从三阳来，其感邪同，在经又同，故皆化热，皆传入腑，如复庵所云是矣。浮者，表邪；缓者，脾诊；手足温者，脾证。曰是为系在者，政见病止本经，与传自他经者不同也。邪热蒸阴之湿，多见身黄。不发黄，小便利者，脾湿犹行也。湿去，热独留，胃汁必干，而便结矣。三阳云：传邪既无入腑，三阴经邪，又皆入腑者，胃为水穀之海，土之位，万物始于土，终于土，故皆以入腑为极。又须知热必入腑，寒但入脏也。健曰：脾主四肢，热客于太阴脾经，则脉浮缓，是为系在。脾主肌肉，色按中央，热郁发黄小便利者，热邪已泄，不作黄已。至大便硬，属阳明腑证，当下矣。但此言太阴本经受邪，不因太阳之邪传入，故列于阳明篇中。若太阳传入之证，经言尺寸俱沉，腹满嗌乾，而为里热矣。此脉浮，为太阴表脉。缓为太阴本象，《脉经》言脾脉缓，是也，岂同太阳传入之邪乎。林氏谓不同三阳来，其感邪民二句甚当。）伤寒转系阳明者，其人濈濈然汗出也。（伤寒则无汗，阳明法多汗，此伤寒之邪转系阳明，故濈濈然微汗出。观子：夫阳明有入胃在经之殊，此所言，止入腑之证耳。若经病，则序例言之，本篇未之及也。又葛根白虎，俱阳明要剂，本篇亦不之列，则知仲景书，不传者多矣。）
阳明中风，口苦咽乾，腹满微喘，发热恶寒，脉浮而紧；若下之，则腹满，小便难也。（脉浮在表，紧为在里，此阳明中风，口苦咽乾，腹满微喘者，热传于里也。发热恶寒者，表仍未解也。若下之，里邪虽去，表邪复入于里，又亡津液，故使腹满而小便难也。娄氏：阳明宜下，先列在经与里虚，不宜下者于前，仲景慎重之意可见。宇泰：误下，则亡阴，无阴则阳无以化，故腹满小便难。许学士云：此小柴胡汤。观子：既为阳明中风，当如前法与桂枝，失与而至风邪日炽，与阳明之经邪相壅结，是以内有口咽之热证，外复发热恶寒，表仍未解也。然此中风之邪，与阳明经气交病耳，岂阳明内实之比。其腹满喘者，热蕴于里，里气不通也。若误以喘满为可下而下之，邪转陷入，腹满不为解，且津液亡，而小便难矣。当照脉浮而紧者弦也句看，宜小柴胡加葛根。健曰：柴胡加葛根，但能解阳明之表热，不能除阳明之里热，须加入石膏，则表里之热俱解矣。）阳明病，若能食，名中风；不能食，名中寒。（阳明病，以饮食别风寒者，以胃为水穀之海，风为阳邪，阳杀穀，故中风者能食；寒为阴邪，阴不杀穀，故伤寒者不能食。）阳明病，若中寒，不能食，小便不利，手足濈然汗出，此欲作固瘕，必大便初硬后溏。所以然者，以胃中冷，水穀不别故也。（阳明中寒，不能食者，寒不杀穀也，小便不利者，津液不化也。阳明病，法多汗，则周身汗出。此手足濈然汗出，而身无汗，阳明中寒也。固瘕者，寒气结积也。胸中寒甚，欲留结而为固瘕，津液不得通行，大便必硬，若汗出小便自利者，为实也。此小便不利，水穀不别，虽大便初硬，后必溏也。宇泰：厚朴生姜甘草半夏人参汤，理中汤类。观子：胃热固结，胃冷亦结，所谓有热秘冷秘也。以不能食之中寒，小便不利之津液虚少，虚阳复随四末，而妄泄于外，大便有不干燥者乎。然此岂是实热在腑之比。名曰固瘕。瘕者，气寒而有物假之结聚，皆由胃冷不能制水穀之故。大便初虽硬，后必溏，未可妄攻也。）阳明病欲食，小便反不利，大便自调，其人骨节疼，翕翕如有热状，奄然发狂，濈然汗出而解者，此水不胜谷，与汗共并，脉紧则愈。（阳病客热，初传入冒，胃热则消穀而欲食。阳明病热为实者，则小便当数，大便当硬，今小便反不利，大便自调者，热气散漫不为实也。欲食则胃中谷多，《内经》曰：食入于阴，长气于阳，谷多则阳气胜，热消津液则水少。《经》曰：水入于经，其血乃成，水少则阴血弱。《要略》曰：阴气不通即骨疼，其人骨节疼者，阴气不足也。热甚于表者，翕翕发热；热甚于里者，蒸蒸发热。此热气散漫，不专著于表里，故翕翕如有热状。奄，忽也。忽然发狂者，阴不胜阳也。《内经》曰：阴不胜其阳，则脉流薄疾，并乃狂。阳明蕴热为实，须下之愈。热气散漫，不为实者，必待汗出而愈，故云濈然汗出解也。水穀之等者，阴阳气平也。水不胜穀气，是阴不胜阳也。汗出则阳气衰，脉紧则阴气生，阴阳气平而无偏胜则愈。故云与汗共并，脉紧则愈。宇泰：桂枝汤、羌活汤类。石山：水，阴气；谷，阳气。伤寒以阳为主，水不胜谷，乃阴胜阳，病渐向安。故阴气与汗共并而散，因见脉紧。紧者，阴寒脉也。此则变热入腑，何以脉紧？盖由阴气与汗共并而然也。且紧与长相类，长为阳明本脉耳。健曰：此证乃风中阳明，热伤阴血，故骨节失养而疼，自汗不解，故忽发狂，是风与热并，阴不胜阳而作。宇泰设桂枝羌活二汤，此太阳表剂，虽能散风，不能除热。方内须重加石膏，以凉散之，于狂庶有当而易已。）阳明病欲解时，从申至戌上。（四月为阳，土旺于申、酉、戌向旺时，是为欲解。）阳明病，不能食，攻其热必哕。所以然者，胃中虚冷故也。以其人本虚，故攻热必哕。（不能食，胃中本寒，攻其热，复虚其胃，虚寒相搏，故令哕也。经曰：关脉弱，胃气虚，有热不可大攻之，热去寒起。此之谓也。观子：阳明谵语潮热，不能食者，须详别之，未可便以不能食为实证也。若误攻之，热去哕作矣。哕者，呢逆也。妄下后，胃中虚冷，即致之。然则乌可以阳明，概为宜下哉。健曰：阳明病不欲食，当按其胃中虚实，察其舌色有无，则表里寒热自见。虚则舌淡无胎，实则舌燥黄焦。虚者经邪，实者腑热。虚宜温经以鼓胃，实宜泻热以回津，惜文之残缺未备耳。）阳明病，脉迟，食难用饱，饱则微烦，头眩，必小便难，此欲作谷疸，虽下之，腹满如故。所以然者，脉迟故也。（阳明脉迟，则邪方入里，未为实也。食入于阴，长气于阳。胃中有热，食难用饱，饱则微烦，而头眩者，穀气与热气相持也。两热相合，消抟津液，必小便难。利者不能发黄，言热得泄也。小便不利，则热不得泄，身必发黄。疸者，黄也。以其发于穀气之热，故曰谷疸。热实者，下之则愈。脉迟为热气未实，虽下之，腹满亦不减也。经曰：脉迟尚未可攻。卿子：此条同愈后损谷则愈证，由胃虚食郁致热，故曰谷疸。成注先云胃中有热，食难用饱，脉迟故也，句似失之。观子：脉迟则阳明之气虚，虚则下而不运，所以食入反助邪而烦且眩也。小便难者，湿热之气下瘀也，是穀气与疸气交病矣。攻可去实，岂腹满脉迟之所宜乎。健曰：此因阳明冒有湿热停畜，故脉迟而食不宜饱。湿气之脉濡滞，近乎迟象，食气与湿热相抟，反烦而眩矣。小便利，则湿气下化而不为疸；小便不利，则湿热畜聚，与所食之穀气，并而为疸矣。宜胃苓合茵陈汤治之。）
阳明病法多汗，反无汗，其身如虫行皮中状者，此以久虚故也。（胃为津液之腑。气虚者，津液少，病则反无汗。胃候身之肌肉，其身如虫行皮中者，知胃久虚也。健曰：阳明病应有汗，此反无汗，身如虫行皮中，乃邪气在经，经气虚，不能作汗，故留连攻刺于皮肉之间也。当与升阳益胃汤，以解其肌，令汗可泄而愈。）阳明病，反无汗，而小便利，二三日，呕而咳，手足厥者，必苦头痛；若不咳不呕，手足不厥者，头不痛。（阳明病法多汗，反无汗，而小便利者，阳明伤寒而寒气内攻也。至二三日，呕咳而支厥者，寒邪发于外也，苦头痛；不咳不呕，手足厥者，是寒邪但攻里而不外发，其头亦不痛也。叔微：小便利者，寒邪内攻；肢厥头痛者，寒邪外攻也。观子：须识阳明亦有手足厥证，胃主四末，中虚气寒即致也。然头苦痛而咳，自与阴寒但厥者异矣。此类数条，最为难解，缺疑以俟明者，未敢妄为穿凿也。健曰：无汗而小便利者，邪犹在经，而未入于里。因无汗，故小便利也。二三日，邪热入胃则呕，上冲于肺则咳。阳明主乎四末，手足厥者，邪热结而上冲，正气不能外卫于四末，故头痛作而手足厥矣。上无头痛咳呕，则手足亦和而不厥。经文直达其理，明系邪热内郁，皆因无汗之故。成氏反言寒气内攻，又言寒邪外达，二说尽谬。叔微从而附和，观子云自与阴寒，但厥者异，已明知不是寒厥，而欲言不逮耳。若不表而出之，则后学堕迷无底矣。此亦解肌汤证，何用拘泥，如厥甚者，加石膏，得凉而汗泄，可愈。下条竟是石膏汤证，加薄荷甘桔，即瘥也。）
阳明病，但头眩，不恶寒，故能食而咳，其人必咽痛；若不咳者，咽不痛。（阳明病，身不重，但头眩不恶寒者，阳明中风，而风气内攻也。经曰：阳明病，若能食，名中风。风邪攻胃，胃气上逆则咳。咽门者，胃之系，咳甚咽伤，故必咽痛。若胃气不逆，则不咳，其咽亦不痛也。宇泰：胃气主呕，肺气主咳，成氏以胃气上逆则咳，恐非。盖风邪伤肺也，肺虽不为足经，然肺主气，风为气类。）阳明病无汗，小便不利，心中懊憹者，身必发黄。（阳明病，无汗，而小便不利，此热蕴于内，不得发越，心中懊憹者，热气郁蒸，欲发于外，而为黄也。观子：懊憹为邪客心胸间，加之无汗，小便不利，热不得越己甚，有不侵入阳明者乎？然亦失治使然。如前证不结胸，但头汗时，能以栀子豉汤早投之，何至成身黄耶！）阳明病，被火，额上微汗出，小便不利者，必发黄。（阳明病则为内热，被火，则火热相合而甚。若遍身汗出，而小便利者，热得泄越不发黄，今额上微汗出，而小不利，则热不得越，郁蒸于胃，必发黄也。观子：此火劫发黄也。额汗，便难，皆火气所伤，阳明已作内热，而又以火迫之。政经所谓两阳熏灼，其身必发黄。健曰：上二证，皆茵陈蒿汤主之，可愈。）阳明病，脉浮而紧，必潮热，发作有时。但浮者，必盗汗出。（浮为在经，紧为里实，脉浮而紧者，表热也，必盗汗出。盗汗者，睡中汗出也。阳明病里热者自汗；表热者盗汗。《活人》：脉浮盗汗，黄芩汤，或柴胡桂姜汤，或桂枝茯苓白术汤。）阳明病，口燥，但欲漱水不欲咽者，此必衄。（阳明之脉，起于鼻，络于口。阳明里热，则渴欲饮水，此口燥但欲漱水，不欲咽者，是热在经，而里无热也。阳明气血俱多，经中热甚，迫血妄行，必作衄也。健曰：口燥不欲咽水，此阳明经热，非里热可知矣。）
阳明病，本自汗出，医更重发汗，病已差，尚微烦不了了者，此大便必硬故也。以亡津液，胃中乾燥，故令大便硬。当问其小便日几行。若本小便日三四行，今日再行，故知大便不久出。今为小便数少，以津液当还人胃中，故知不久必大便也。（先亡津液，使大便硬，小便数少，津液分别，大便必自下。观子：不必汗下利小便，亡损津液，因转属阳明，即如病已差。先曾亡津液者，尚微烦不了了，能作大便硬也。然此非病邪不解之故，故当测其小便，以俟津液还入自通耳。）伤寒呕多，虽有阳明证，不可攻之。（呕多者，热犹在上焦，未全入腑，故不可下。健曰：呕多，是半表里证，防其发斑，须柴葛解肌。如舌胎粉白，加石膏豆豉，兼托兼化，而呕可止，非攻证也。）阳明病，心下硬满者，不可攻之。攻之，利遂不止者死，利止者愈。（阳明病腹满者，为邪气入腑，可下之。心下硬满，则邪气尚浅，未全入腑，不可便下之，下之得利止者，为邪气去，正气安，则愈，若因下利不止者，为正气脱而死。健曰：心下硬，非腹满硬之比，故不可攻，攻之，则利不止，死。）阳明病，面合赤色，不可攻之，必发热色黄，小便不利也。（合，通也。阳明病面色通赤者，热在经也，不可下。下之，虚其胃气，耗其津液，经中之热，乘虚入胃，必发色黄，小便不利也。兼善：阳明病多近于下，但以面赤，其热犹在经，故云不可攻。若攻之，则经中必热，悉入于胃，郁畜而发黄色，譬如下之早成结胸之类。）
阳明病，不吐不下，心烦者，可与调胃承气汤。（吐后心烦，谓之内烦；下后心烦，谓之虚烦。今阳明病不吐不下心烦者，是胃有郁热也。与调胃承气，以下郁热。观子：不吐不下而心烦，固为邪实。然心烦而腹不胀满，亦非大实之比，与调胃承气宜矣。）阳明病，脉迟，虽汗出，不恶寒者，其身必重，短气腹满而喘，有潮热者，此外欲解，可攻里也。手足濈然而汗出者，此大便已硬也，大承气汤主之。若汗多微发热恶寒者，外未解也，其热不潮，未可与承气汤。若腹大满不通者，可与小承气汤，微和胃气，勿令大泄下。（阳明病脉迟，若汗出久微发热恶寒者，表未解也。若脉迟，虽汗出而不恶寒者，表证罢也。身重短气，腹满而喘，有潮热者，热入腑也。四肢诸阳之本，津液足，为热蒸之，则周身汗出。津液不足，为热蒸之，其手足濈然而汗出，知大便已硬也，与大承气汤以下胃热。经曰：潮热者，实也。其热不潮，是未成实，故不可与大承气。虽云腹大满不通之急，亦不可与大承气。与小承气，微和胃气。黄氏：若汗多微发热以下，盖谓阳明亦有在经者，未全入胃，犹宜解外。纵有大满，大腑不通，亦不过小承气微下之。入胃在经，宜两审也。观子：此节辨脉迟内结之证，或宜大承气攻之，或但小承气微和也。阳明病，其脉迟，为邪已营于里，证复兼汗出，虽不恶寒，必身重，必腹满，且短气而喘，何也？热气内甚者，身始重，结而不通者，腹始满短喘，是证属可攻矣，然必再以他证决之。如有潮热者，为外证已解，里证已具，手足濈然汗者，为津液不足，大便已硬，主大承气攻之奚疑。若汗出虽多，犹微发热恶寒，则表尚在也。其热既非潮热，汗亦非手足濈然之汗，安可与承气以攻乎？夫汗出身重，腹满短气之证，大满不通者，亦有之。然虽腹大满不通，亦但可与小承气微和，非大承气大泄之证也。何以故？脉迟，非必下之脉，虽内结，岂大承气所宜哉？健按：阳明病，脉迟，汗出不恶寒，腹满喘，而身重者，盖表已解，而俱里证矣。然尚未入腑，犹当作在经之里证者，故未可下。待手足汗，大便硬，乃可与大承气。若汗多微恶寒，此表邪未解，而更不可下，直至腹大满不通，方与小承气微利之。总归一脉迟，邪虽结而热尚轻，无燥实坚三字。故黄氏叮咛在经之象多，入腑之证少，须细审之。观子亦曰：非必下之证，二公辨之熟矣。夫脉迟，似涩滞之象，汗出不恶寒，似湿热内蒸之象，故身重腹满而喘。以南方人较之，此非太阳伤寒传经所来，乃阳明本经湿热为病，每多是证，以仲景半夏茯苓汤施之，其效亦捷。）阳明病，潮热，大便微硬者，可与大承气汤；不硬者，不与之。若不大便六七日，恐有燥屎，欲知之法，少与小承气汤，汤入腹中，转失气者，此有燥屎，乃可攻之。若不转失气者，此但初硬，后必溏，不可攻之，攻之，必胀满不能食也。欲饮水者，与水则哕。其后发热者，必大便复硬而少也，以小承气汤和之，不转失气者，慎不可攻也。（潮热者，实也。得大便微硬者，便可攻之。若便不硬者，热未成实，微有潮热，亦未可攻。若不大便六七日，恐有燥屎，当先与小承气汤渍之。如有燥屎，小承气汤药势缓，不能宣泄，必转失气下。若不转失气，是胃中无燥屎，但肠间少硬，前止初硬，后必溏。攻之则虚其胃气，致腹胀满不能食也。胃中乾燥，则欲饮水，水入胃中，虚寒相搏，气逆则哕。其后却发热者，则热气乘虚，还复聚于胃中，胃燥得热，必大便复硬而少，与小承气汤，微利以和之。故重云不转失气，不可攻，慎之至也。《活人》：大便溏者，古人云：岁火不及，寒乃大行，民病鹜溏。盖溏者，胃中冷，水穀不别也。华佗云：寒即溏，热即垢。仲景：初硬后溏者二证，一言小便不利，一言小便少，皆水穀不分耳。观子：此辨潮热之，或大便硬有燥屎，或止初硬后溏者有之，故必与小承气。转失气者，方与大承气，毋致误下，成胀满不食也。饮水哕以下，皆是误下后之证，和以小承气，又所以救哕后之大便复硬也。健曰：此节同上文之意，复申明之，以慎误下也。欲水而水入反哕者，知其假热，不为实也，后热实便硬乃可与小承气微下之。）
夫实则谵语，虚则郑声。郑声重语也。（《内经》曰：邪气盛则实；精气夺则虚。谵语由邪气盛，而神识昏也。郑声由精气夺而声不全也。谵语者，言语不次也；郑声者，郑音不正也。《论语》：恶郑声乱雅乐，如新差气虚人，声转者是，所谓重语者也。宇泰：谵语谓乱言无次，数更端也。郑声谓郑重频频也，只将一事一句，重叠言之，数日不换他声也。盖神有馀，则能机变乱语；神不足，则无机变，而只守一声也。全善：谵语者，气虚独语也。《素问》云：脱阳者，见鬼。余用参耆温补，活者数十人，不可概以谵语为实。健曰：娄氏言谵语为气虚脱阳，未可尽信。谵而舌焦黑，腹满坚者，是阳明腑证，当下。谵而身热舌乾白，是阳明经邪，必发斑，当解肌。若虚热神衰，乃是呢喃独语，舌无胎色，神气恍惚，脉虚微，庶可补也。）直视谵语喘满者，死。下利者，亦死。（直视谵语，邪胜也。喘满，为气上脱；下利者，为气下脱，皆死候也。）发汗多，若重发汗者，亡其阳，谵语脉短者，死。脉自和者，不死。（亡阳胃燥，谵语者脉短，津液己绝，不可复治。脉自和，为正未衰而犹可生也。观子：按发狂、衄血、谵语、郑声、盗汗、无汗类，皆阳明紧要之证，今但略具一二语，而未详言之，且治法亦不之及，则是书散亡之多，盖可见矣。健曰：观子知书之散亡，而为道破，非有得于中者，不能言也。）
伤寒若吐若下后，不解，不大便五六日，上至十馀日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视，脉弦者生，涩者死。微者但发热谵语者，大承气汤主之。若一服利，止后服。（若吐若下，皆伤胃气，不大便五六日，上至十馀日者，亡津液，胃气虚，邪热内结也。阳明旺于申酉时，日晡所发潮热者，阳明热甚也。不恶寒者，表证罢也。独语如见鬼状者，阳明实热，以为热气有馀。若剧者，是热气甚也，热大甚于内，昏冒正气，使不识人，至于循衣摸床，惕而不安，微喘直视。伤寒阳胜而阴绝者死，阴胜而阳绝者亦死。热剧者，为阳胜。脉弦为阴有馀，涩为阴不足。阳热虽剧，脉弦，知阴未绝，而犹可生。脉涩则绝阴，故不可治。其邪热微而未至于剧者，但发热谵语，可与大承气汤以下胃中热。经曰：凡服下药，中病即止，不必尽剂。此以热未剧，故云若一服利，则止后服。嗣真：此段当分三截看，自伤寒若吐，至如见鬼状为一截，是将潮热谵语，不恶寒不大便对为现证。下文又分二截，以辨剧者微者之殊。微者，但发热谵语，但字为义，以发热谵语之外，别无他证。其用承气一服利，止后服，见其热轻，犹恐下之太过也。至于剧者，发则不识人，循衣摸床，惕而不安，微喘直视，如此热极危候，不可不决死生以断之。以脉弦者生，涩者死。此阳热已极，若脉弦为阴未绝，犹可下之以复其阴。若脉涩为阴绝，不可救药而死矣。叔微：予观钱仲阳《小儿直诀》云：手循衣领，及捻物者，肝热也。此证在《玉函》，列于阳明部中，盖肝有热邪，淫于胃经，故以承气泻之，且得弦脉，则肝平而胃不受克，所以有生之理。读仲景书，不能博通诸家以发明其隐奥，专守一书，吾未见其能也。观子：此入腑之深，热结之最重者，当辨其剧，且脉涩必死，剧而脉弦与微而未剧，犹可生也。健按：叔微、仲阳之说虽是，而实非，盖凡血热生风，津耗伤筋，有撮捻搐扬之势，将成惊象者，俱称肝热，或从风热外袭，或因本弱内虚而然，非比伤寒邪热入腑，胃亡津液，热迫四末所致，必从下剂以转其燥也。若泥于肝热二字，则证属厥阴，不当列于阳明篇矣。是仲景、仲阳二说，分明两途，未可同日语也。因其脉弦而诸家皆以肝热为解，殊不思胃燥津枯，脉失荣养而见弦者多，何也？缘肝主疏泄，燥屎结聚不泄，则肝脉形也。下之则弦退，故曰可生。非得弦反曰肝平，胃不受克，此悖于理矣。如弦而硬，且躁疾无胃气者，比涩脉之死，更暴速也。）
阳明病，其人多汗，以津液外出，胃中燥，大便必硬，硬则谵语，小承气汤主之。若一服，谵语止，更莫复服。（亡津液胃燥，大便硬而谵语，虽无大热内结，亦当与小承气汤和其胃气。得一服谵语止，则胃燥已润，匆复与承气，以胃本无热故也。观子：谵语宜下，然多汗之，津液内竭，再下之稍过，阴气复伤，其表里之存者几何，故致谨于一服即止也。健曰：服后若屎未去，谵未止，舌胎焦黑者，乃燥屎结实，必须大承气矣。）阳明病，谵语发潮热，脉滑而疾者，小承气汤主之。因与承气一升，腹中转失气者，更服一升；若不转失气，勿更与之，明日不大便，脉反微涩者，里虚也，为难治，不可更与承气汤也。（阳明病，谵语潮热，若脉沉实者，内实也，可下。若脉滑疾为里未实，则未可下，先与小承气汤和之。得转失气者，中有燥屎，可更与一升以除之。若不转失气是无燥矢，不可更与也。至明日邪气传时，脉得沉实坚牢之类，是为里实，反得微涩者，里气大虚也。若大便利后，脉微涩者，止为里虚而犹可。此不曾大便，脉反微涩，是正气内衰，为邪气所胜，故云难治。观子：谵语且潮热，为热实内结之证。必得热实内结之脉，乃脉反滑疾，非大承气证矣。故宜小承气以微和之，得转失气，燥矢未出，再与必出矣。其不大便，脉反微涩者，正气已脱，虽与承气，无益矣。何也？始之脉滑而疾，政以里虚，脉不应病，故终有此难治之患也。健按：与小承气，不但不大便，且无转失气，则非应下之证矣。况脉反微涩，谓为里虚难治，不复言他法，岂仲景无可救之道欤。若果里虚潮热谵语，腹无坚滞，舌不干焦者，此人参白虎可与也。
阳明病，谵语有潮热，反不能食者，胃中必有燥屎五六枚也。若能食者，但硬尔，宜大承气汤下之。（谵语潮热，为胃热，当消穀引食。不能食者，胃中有燥屎，而胃实也。若能食者，胃中虚热，虽硬不得为燥屎。杂病，虚为不食，实为欲食。伤寒，则胃实热甚者不食，胃虚热不甚者能食。与杂病异也。大承气汤以下燥屎，逐结气。观子：此又以能食不能食，辨谵语潮热之或燥屎，或但初硬后溏也。能食者，胃必虚，故但初硬后溏，宜大承气句，是指有燥矢者言，非下但硬者也，健曰：胃虚能食，是胃中空而无物，非胃气虚也，不可认错。）
阳明病，下血谵语者，此为热入血室；但头汗出者，刺期门，随其实而泻之，濈然汗出则愈。（阳明病热入血室，迫血妄行，使下血谵语。阳明病法多汗，以夺血者无汗，故但头汗出也，刺期门以散血室之热，随其实而泻之，以除阳明之邪热，散邪除热，营卫得通，津液得复，濈然汗出而解。《明理》：血室，即冲脉也。冲起于肾下，出于气冲，并足阳明，夹脐上行，至胸中而散，为十二经脉之海，男子则运行生精，女子则上为乳汁，下为月经。伤寒之邪，妇人则随经而入，男子则由阳明而传。阳明内热传入之也，冲脉得热，血必妄行，故亦有下血谵语。既邪气留结不去，是以刺而泻之。观子：男女均有此精血道路，故男子亦有热入血室之证。下血而谵，似属胃实当下，然但头汗出，阳气上蒸，津液不足也，不宜下之以夺内液，故刺期门，以泻其热邪而已。健曰：不善刺者，当依丹溪法，柴胡地黄汤。）
汗出谵语者，以有燥屎在胃中，此为风也，须下之，过经乃可下之，下之若早，语言必乱，以表虚里实故也。下之则愈，宜大承气汤。（胃中有燥矢，则谵语，以汗出为表未罢，故云风也。燥屎在胃则当下，以表未和，则未可下，须过太阳经无表证，乃可下之。若下之早，燥矢虽除，则表邪乘虚复陷于里，为表虚里实，胃虚热甚，语言必乱。与大承气汤，下胃中邪热则止。三阳云：阳明多汗，况有谵语，似可下矣，但风家多汗，恐汗出则表未罢，故须过经，乃可下。若下早，燥矢虽除，表邪乘虚复陷，又将为表虚里实矣。下之则愈二句，又申明可下之之句耳。观子，此辨因风汗出，虽有燥矢谵语，而未可便下，必过经表罢，方除里实也。）
健曰：阳明热盛而谵者不一，有经热而谵，有腑实而谵。此言汗出谵语，以有燥矢，是经腑俱热。《内经》曰：病从外之内者，先治其外，后治其内。故曰过经乃可下之。文虽言此为风，而不言风之脉候。愚以风虽有汗之证，然不言身热，未可以风拟议，明系胃热自汗，耗散津液，则燥矢结而谵矣。当与调胃承气汤微下之，正合病状，究无痞满燥实坚证，非大承气可行也。）伤寒四五日，脉沉而喘满。沉为在里，而反发其汗，津液越出，大便为难，表虚里实，久则谵语。（邪气入内之时，得脉沉而喘满，里证具也，则当下之。反发其汗，令津液越出，胃中乾燥，大便必难，久则矢燥胃实，必发谵语。观子：此正宜下，而反发汗之逆也。便难，大便不通也，津伤胃实，谵语自相因而至矣。健曰：须调胃承气汤下之。）
三阳合病，腹满身重，难以转侧，口不仁而面垢，谵语遗尿，发汗则谵语，下之则额上生汗，手足逆冷。若自汗出者，白虎汤主之。（谵语身重，难以转侧，口不仁，谵语，阳明也。《针经》曰：少阳病甚则面尘。此面垢者，少阳也；遗尿者，太阳也。三者以阳明证多，故出阳明篇中。三阳合病，为表里有邪，若发汗攻表，则燥热益甚，必愈谵语。若下之，则表热乘虚内陷，必额上汗出，手足逆冷，其汗自出者，三阳经热甚也。《内经》曰：热则腠理开，汗大泄，与白虎汤以解内外之热。亮宸：虽曰三阳合病而阳明为多，故止阳明之热，而三阳之病自己。健曰：阳明居中，为三阳之里，邪合阳明，无他合矣，故但泻阳明，可知白虎能除三阳表里之邪，不专功于阳明也。阳明本经之证，尚未述完，而忽入三阳合病，足见叔和之误也。）
二阳并病，太阳证罢，但发潮热，手足漐漐汗出，大便难而谵语者，下之则愈，宜大承气汤。（本太阳病并于阳明，名曰并病。太阳证罢，是无表证；但发潮热，是热并阳明。一身汗出为热越，今手足漐漐汗出者，必大便已硬也，与大承气汤，以下胃中实热。观子：太阳证罢，则邪已去太阳之经，见证潮热汗出，便难谵语，为入腑悉具。是始焉并病，而今已转属胃实，非下不可者也，故与大承气汤。）
阳明病，脉浮而紧，咽燥口苦，腹满而喘，发热汗出，不恶寒，反恶热，身重。（观子此宜柴葛解肌。）若发汗则燥，心愦愦，反谵语。若加烧针，必憷惕烦躁不得眠。若下之，则胃中空虚，客气动膈，心中懊憹，舌上胎者，栀子豉汤主之。（脉浮发热，为邪在表；咽燥口苦，为热在经；脉紧腹满而喘，汗出不恶寒，反恶热身重，为邪在里。此表里俱有邪，犹当双解之。若发汗攻表，表热虽除，而内热益甚，故燥而愦愦，反谵语。愦愦者，心乱。经曰：营气微者，加烧针则血不行，更发热而躁烦。此表里有热，若加烧针，损动阴气，故憷惕烦躁，不得眠也。若下之，里热虽去，则胃中空虚，表中客邪陷于上焦，烦动于膈，使心中懊憹而不了了。舌上胎黄者，热气客于胃中；舌上胎白，知热气客于胸中，与栀子豉汤，以吐胸中之邪。全善：栀子豉汤，专指下后心中懊憹者设。观子：阳明多气多血之经，故在经，即有目痛鼻乾，身大热，脉洪长之证，其与太阳寒水之病，本不同也。此以中风之阳邪，合有馀之经气，至日久而表里俱病，安得不热甚乎。使能两治其邪，亦何难内外悉安。单汗则遗内；单下则遗外；烧针则助阳，病所以不除也。然不直言其汤治，而惟详误下后之三法者，此属常证之外，圆机活法，仲景欲人思而得之，不以一言印定也。健按：此证当作三段看，上段已经热伤津液，故肢体不和身重矣。中段若再发汗加烧针，则更增烦躁不眠。下段若下之，则胃虚懊憹，客气反动矣。然总表邪入里之热，乃无形之气，非有形垢滞可下之比，宜葛根白虎汤，均可解之。）
若渴欲饮水，口乾舌燥者，白虎加人参汤主之。（若下后，邪热客于上焦者为虚烦，此下后，邪热不客于上焦者，为乾燥烦渴，与白虎加人参汤，散热润燥。健曰：此但言口乾渴，欲饮水，虽不连上文贯下，然看若字，似从上文若下后所致。）
若脉浮发热，渴欲饮水，小便不利者，猪苓汤主之。（此下后，热客下焦者也。邪气自表入里，客于下焦，三焦俱带热也。脉浮发热者，上焦热也；渴欲饮水者，中焦热也；小便不利者，下焦热也。邪客下焦，津液不得下通也，与猪苓汤利小便，以泻下焦之热。兼善：邪热客于下焦，则津液不得上升，故亦有作渴者。泻下焦之热，热不得阻塞于中焦，肺与膀胱，津液流通，而病自愈矣。观子：此之热容于下，小便不利，既属三焦俱病，则太阳五苓之独不利溺，必兼致津液，更可知矣。此发热不再用表药，则太阳五苓之非属桂枝发汗，又可知矣。健按：下后脉浮发热，乃津液内亡，邪热上炎。胃虚燥渴而欲水，万不可因脉浮而拟表剂。《脉经》言虚合四形，浮、大、迟、软，故仲景用猪苓汤，妙在阿胶一味，益阴利便，青色使脉浮发热退也。）阳明病，汗出多而渴者，不可与猪苓汤，以汗多，胃中燥，猪苓汤复利其小便故也。（《针经》曰：水穀入于口，输于肠胃，其液别为五，天寒衣薄则为溺，天热衣厚则为汗，是汗、溺一液也。汗多为津液外泄，胃中乾燥，故不可与猪苓汤利小便也。兼善：既阳明汗多，属阳明病未解。渴者，胃中津液乾燥，若与猪苓汤复利小便，是为虚虚矣。健曰：胃燥津干，与人参白虎汤最妙。）
脉浮而迟，表热里寒，下利清穀者，四逆汤主之。（浮为表热，迟为里寒，下利清穀者，里寒甚也，与四逆汤温里散寒。观子：下利请谷，里寒外热，本阴经之证，然外热之热，乃格阳之假热耳，不同犹有表也。其脉非沉而迟，即缓欲绝，安得犹有浮也。此证曰里热者，必外证仍未罢；靖谷者，必寒毒已入胃。是证虽阳，而内寒已甚，故表热里寒。脉浮者；热之在表也；迟者，寒之在里也。盖与太阳头痛发热，脉反沉证，绝相类。彼以头痛身疼，故属太阳；此以大腑有寒，下利清穀，自当属阳明也。虽犹有阳经之表证，而当救里寒为急，是以主四逆略同耳。健曰：脉浮表热之外证轻，脉迟里寒下利之里证重，故当从重论治，理也。）
若胃中虚冷，不能食者，饮水则哕。（哕者，咳逆也。《千金》曰：咳逆者，哕逆之名，胃中虚冷，得水则水寒相搏，胃气逆而哕。观子：胃中虚冷，误下者哕。若非误下，与水亦哕者，一为去其热，一为益以寒故也。是治虽殊，而致病则颇同。）脉浮发热，口乾鼻燥，能食者，则衄。（脉浮发热，口乾鼻燥，热在经也；能食里和也。热甚于经，迫血妄行而为衄。胃中虚冷，阴胜也。水入于经，其血乃成，饮水者助阴，气逆为哕。发热口乾，阳胜也。食入于阴，长气于阳，能食者助阳，血妄为衄。二者偏阴偏阳之疾也。三阳云：上二条，是中阴腑之疾，此条以下，又是阳经传来之证也。）
阳明病下之，其外有热，手足温，不结胸，心中懊憹，饥不能食，但头汗出者，栀子豉汤主之。（表未罢而下者，应邪热内陷也。热内陷者，则外热而无手足寒，今外有热而手足温者，则热内陷而不深，故不作结胸也。心中懊憹，饥不能食者，热客胸中，为虚烦也。热自胸中蒸蒸于上，故但头汗出而身无汗，与栀子豉汤，以吐中之虚烦。观子：阳明病者，阳明经或中风中寒，下之，皆得内陷，成懊憹也。不结胸者，犹有外热，未全收敛入内也。手足温，但头汗出者，邪客胸中谛也，故主栀子豉汤。健曰：此经邪在表居多，而下亦轻，故不致成结胸。惟心中懊憹，胃热盛，则饥而不食，热上蒸则头汗出。但栀豉为吐剂，只能去在上之邪，不能除内陷之热，应合石膏汤同进，庶乎表里肃清。）
阳明病，发潮热，大便溏，不便自可，胸胁满不去者，小柴胡汤主之。（阳明病，潮热为胃实，大便硬而小便数。今大便溏，小便自可，则胃热未实，而水穀不别也。大便溏，应气降而胸满去，今反不去者，邪气犹在表里之间也。与小柴胡以去半表半里之邪。吴氏：邪在半表半里，虽潮热，不得为里大实，故仍在半表里治之，何也？便溏胁满故也。健曰：潮热虽属阳明，胸胁满系少阳，故与小柴胡，治半表半里之法。）阳明病，胁下硬满，不大便而呕，舌上白胎者，可与小柴胡汤，上焦得通，津液得下，胃气因和，身濈然而汗出解也。（阳明病，腹满不大便，舌上胎黄者，为邪热入腑，可下。若胁下硬满，虽不大便，而呕，舌上白胎者，为邪未入腑，在表里之间，与小柴胡汤以和解之。上焦得通，则呕止，津液得下，则胃气因和，汗出而解。吴氏：且有胁下硬满，在柴胡证犹未除也。戴氏：阳明下证已具，其人喘嗽，或微恶寒，为太阳阳明；往来寒热，为少阳阳明。于阳明证中，而太阳少阳证未罢，此非正阳明也。慎未可遽下，所以古注阳明有三，常须识此。全善：阳明宜下，而先在经与里虚，不宜攻下者于前，仲景慎重之意可见。观子：潮热为阳明病，大便溏，小便自可，即非冒实里热矣，况有胁满者乎，不大便亦阳明病。胁下硬而呕，舌上又白胎，知非腑证也。是二者，皆半表里之邪为重，非小柴胡，其谁与归。
阳明中风，脉弦浮大，而短气，腹都满，胁下及心痛，久按之气不通，鼻乾不得汗，嗜卧，一身及面目悉黄，小便难，有潮热，时时哕。（宇泰，宜小柴胡加茯苓。）耳前后肿，刺之小差。外不解，病过十日，脉续浮者，与小柴胡汤。脉但浮，无馀证者，与麻黄汤；若不尿腹满，加哕者，不治。（浮大为阳，风在表也；弦则为阴，风在里也。短气腹满，胁下及心痛，风热壅于腹中而不通。若寒客于内痛者，按之则寒气散而痛止。此风热内壅，故虽久按之，而气亦不通。阳明病鼻乾不得卧，自汗出，邪在表也。此鼻于不得汗，而嗜卧者，风热内攻，不干表也。一身面目悉黄，小便难者，潮热，时时哕，风热攻于胃也。阳明之脉出大迎，循颊车，上耳前过客主人，热胜则肿，此风热在经，故耳前后肿，刺之经气通，肿则小差。如此者，外证罢则可攻。若外证不解，虽过十日，脉续浮者，邪气犹在半表半里，与小柴胡汤以和解之。若其脉但浮，而不弦大，无诸里证者，是邪但在表也，可与麻黄汤以发其汗。若不尿腹满加哕者，关格之疾也，故云不治。《难经》曰：关格者，不得尽其命而死。亮宸：此属三阳经气壅遏，邪闭不通之证，腹满短气，按之不通，鼻乾不得汗，嗜卧，发黄，小便难，潮热，时哕，皆邪壅阳明也。胁下及心痛，耳前后肿，邪在少阳。然脉弦为少阳，大为阳明，浮则又为太阳矣。盖三阳外闭，譬之注水之器，外窍闭，则里气不通，故先以小柴胡，通少阳之塞，而兼用麻黄解太阳之闭也。健按：脉弦、浮、大，正是三阳中风之诊，因腹满身黄，而归阳明为重，外闭风邪，内壅湿热，故作潮热时哕等证。宇泰谓小柴胡加茯苓，予以为大柴胡微利之，以通其否塞，不为过当。胁下及心痛句，疑似倒装，就其表里之邪，壅塞中焦而上下不通，则应心下及胁痛耳。未可称为心痛。心可痛乎哉！痛则以何治之。故凡读书，必须字斟句酌，能知其是否，则近道矣。）
阳明病，自汗出，若发汗，小便自利者，此为津液内竭，虽硬不可攻之，当须自欲大便，宜蜜煎导而通之。若土瓜根及与大猪胆汁，皆可为导。（津液内竭，肠胃乾燥，大便因硬，此非结热，故不可攻，宜以药外治而导引之。观子：自汗或发汗之后，小便又自利，津液不固而两竭矣，再与泻阳明，是重伐津液之源也，故法但可导，不可攻。）
阳明病，脉迟，汗出多，微恶寒者，表未解也，可发汗，宜桂枝汤。（阳明脉迟，汗出多，当责邪在里，以微恶寒，知表未解，与桂枝汤和表。观子：虽属阳明病，而犹有微恶寒，是邪仍在表矣，虽汗多，亦非热越之汗矣。脉迟者，脉缓之类也，与桂枝以解肌，政所以治阳明之中风也。）
阳明病脉浮，无汗而喘者，发汗则愈，宜麻黄汤。（阳明伤寒表实，脉浮，无汗而喘，与麻黄汤以发汗。观子：阳明法多汗，此无汗而喘，脉且浮，安得为阳明里证乎？与麻黄汤发之，政以治阳明之中寒者，得汗则愈。）
阳明病，发热汗出，此为热越，不能发黄也。但头汗出，身无汗，剂颈而还，小便不利，渴引水浆者，此为瘀热在里，身必发黄，茵陈汤主之。（但头汗出，身无汗，剂颈而还者，热不得越也。小便不利，渴引水浆者，热甚于胃，津液内竭也。胃为土而色黄，胃为热蒸，则色夺于外，必发黄也，与茵陈汤逐热退黄。亮宸：阳明法多汗，汗则外越。即不越，亦或燥热，不发黄矣。今但头汗，而身无汗，小便又不利，上下之湿，无从而去。又渴饮水浆，水湿之气，与热相持，所以瘀热在里也。瘀热熏蒸，外发黄色，非大黄，无以荡胸中之热；非茵陈，无以泻胸中之湿；栀子之苦，引热曲下行，从小便中去也，此为阳明里实，故下之。）
阳明证，其人喜忘者，必有畜血。所以然者，本有久瘀血，故令喜忘，屎虽硬，大便反易，其色必黑，宜抵当汤下之。（《内经》曰：血并于下，乱而喜忘，此下本有久瘀血，所以喜忘也。津液少，大便硬，以畜血在内，屎虽硬，大便反易，其色黑也。与抵当汤，以下瘀血。海藏：初便褐色者重，再便深褐色者愈重，三便黑色者，为尤重。色变者，以其火燥也。观子：太阳随经瘀热膀肽者，固畜血；阳明随经瘀热在胃者，亦畜。故古人有在上在下之分。在下者，必少腹硬满，小便自利，及发黄如狂之证；在上者，则喜忘，屎黑而已。健曰：阳明畜血在胃，太阳畜血在膀胱，即上下之分，而色有黄黑之异。）
阳明病，下之，心中懊憹而烦，胃中有燥屎者，可攻。腹微满，初头硬，后必溏，不可攻之。若有燥屎者，宜大承气汤。（下后，心中懊憹而烦者，虚烦也，当与栀子豉汤。若冒中有燥屎者，非虚烦也，可与大承气汤。其腹微满，初硬后溏，是无燥屎，此热不在冒而在上也，故不可攻。观子：此辨懊憹之有燥屎，或无燥屎也。懊憹本属虚邪，烦为内实，知有燥屎也，故大承气汤攻之。微满者，邪犹未全入腑，不过初硬后溏，故不可攻。健曰：欲辨燥屎之有无，在按之拒与不拒，舌上胎与不胎。不拒按而胎白者，不可攻；拒按而胎焦者，方可下。）病人不大便五六日，绕脐痛，烦躁，发作有时者，此有燥屎，故使不大便也。（不大便五六日者，则大便必结为燥屎也。胃中燥实，气不得通，故绕脐痛，烦躁，发作有时也。观子：是证乃燥屎之明验。）病人烦热，汗出则解，又如疟状，日晡所发热者，属阳明也。脉实者宜下之；脉浮虚者宜发汗。下之与大承气汤，发汗宜桂枝汤。（虽得阳明证，未可便为里实，审看脉候，以别内外。其脉实者，热已入腑为实，可与大承气汤下之。其脉浮虚者，是热未入腑，犹在表也，可与桂枝汤发汗则愈。观子：烦热得汗解矣，何以又如疟状，解而复热，屡作屡止，则里有邪实，未可知也。况得之日晡潮热，故曰属阳明也。然是证，犹恐在疑似之间，必再以脉察之。其脉果实，即属下证，若脉浮虚，即邪气徘徊于营卫间，而不得解，宜桂枝汤以发之。）大下后六七日，不大便，烦不解，腹满痛者，此有燥屎也，所以然者，本有宿食故也。宜大承气汤。（大下后，则胃弱不能消穀，至六七日，不大便，则宿食已结不消，故烦热不解而腹满痛，是知燥矢也。与大承气汤除之。全善：此大下之后，复下之也，反用大承气者，以津液渐竭故也，须审虚实用之，不如栀子枳实稳当。观子：此大下之后，邪热未实，徒耗津液，邪反乘虚而结，故必再下乃除。见证烦不解，腹满痛，大承气攻之当矣。）病人小便不利，大便乍难乍易，时有微热，喘冒不能卧者，有燥屎也，宜大承气汤。（小便利，则大便硬；此以有燥屎，故小便不利，大便乍难乍易。胃热者，发热，喘冒无时及不得卧也。此燥屎在胃，故时有微热，喘冒不得卧也。与大承气以下燥屎。三阳云：此证必以手按之，果大便硬结，喘冒不能卧，方可攻之，何也？乍难乍易故也。观子：热气内畜，故水道为之不利，小便不得利，则大便亦不硬，而乍难乍易矣。然微热者，里热也；冒者，热甚神昏也；喘而不卧者，邪实内燥也，皆以燥矢未去，故上下否隔如此。宜大承气以除之。既微热，时作喘冒不卧，则有燥屎矣，是宜下，以逐里实为急，安可复以小便利，定硬，始可攻之常法为拘哉。）
食谷欲呕者，属阳明也，吴茱萸汤主之。得汤反剧者，属上焦也。（上焦主内，胃为之市，食谷欲呕者，胃不受也，与吴茱萸汤以温胃气。得汤反剧者，上焦不纳也，以治上焦法治之。仁斋：宜葛根半夏生姜汤。观子：胃寒则呕，胃热亦呕，大抵脾胃之证，非热中，即寒中耳。然此与少阳之呕不同，少阳邪初传里则呕，多作于病之始，阳明则多作于病之后。当是腑实通后，胃寒不安穀，故呕吐。若温之反剧，必上焦遗热未尽也，宜清阳明以理之。须味食谷二字，其为伤寒后可知，故不能一法取必。若阳明之邪未罢，可漫无成见，而以寒热二药互试乎。健曰：食谷欲呕，得汤反剧煮，必阳明有热，岂是胃中寒哉？中寒则宜辛热，何服茱萸而反剧者，其为胃热明甚，须竹茹橘皮汤，或二陈白虎，均可与之，愚尝遇此而治之屡效。）
太阳病，寸缓、关浮、尺弱，其人发热汗出，复恶寒，不呕，但心下痞者，此以医下之也。如其不下者，病人不恶寒而渴者，此转属阳明也。小便数者，大便必硬，不更衣十日，无所苦也。渴欲饮水，少少与之，但以法救之。渴者，宜五苓散。（太阳病，脉阳浮阴弱，为邪在表；今寸缓、关浮、尺弱，邪气渐传里，则发热汗出，复恶寒者，表未解也。传经之邪入里，里不和者必呕。此不呕但心下痞者，医下之早，邪气留于心下也。如其不下者，必渐不恶寒而渴，太阳之邪转属阳明也。若吐若下，若发汗，小便数，大便硬者，当与小承气和之。此不因吐下发汗后，小便数，大便硬者，是无满实，虽不更衣十日，无所苦也。候津液还入胃中，小便数少，大便必自出也。渴欲饮水者，少少与之，以润胃气，但审邪气所在，以法救之。如渴不止与五苓散是也。兼善：十日不更衣，而不用攻伐，何也？曰：此非结热，乃津液不足。夫不大便，而有潮热谵语，可下之证者，然后可以攻之。其不大便而无诸下证者，此津液不足，当须审慎，勿以日数久，而辙为攻下也。三阳云：此处五苓散难用。不然，经文渴字上，当有阙文也。观子：太阳病，尚有发热恶寒汗出表证之时，而脉已得寸缓尺弱者，里气不足也。关浮者，客热虚邪也，如不发热，而但痞，此属医之所伤，宜以痞证治之。若不经医下，又恶寒罢而渴，此虚热已下阳明，必显小便数，大便硬之证矣。然此与热实入腑者，不同治也。既有里弱之脉，复津虚之证，惟以客热熏灼，若再为攻除，变证起矣，故必俟其津回，邪可解也。渴欲饮水者，阳气得复也，故可与水。渴不己者，邪仍结太阳之里，不转属阳明也，故五苓散解之。健按：此条寸缓关浮，发热恶寒，明是太阳中风传阳明半表里之证，因医误下，而致痞。如不下，不恶寒，而见渴，是阳明之邪变热矣。故小便数，大便硬，虽不更衣，无所苦者，是但有经邪之热，而无入腑之实耳，只当清解经邪而已。既云渴欲饮水，何以五苓为哉？夫五苓，利寒水之剂，乃脾肾之药也，此非太阳传本，又非湿盛反渴，投之必更增燥，故王三阳云：此处五苓难用，疑有阙文。真见道之言。观子：注论未莹于末句，亦认邪结太阳之里，归到五苓收局，谬矣。此当以葛根白虎汤，加蒌仁、枳实治之，则经热解，而痞自除。）
脉阳微而汗出少者，为自和也；汗出多者，为太过。（阳微者邪气少，汗出少者为适当，故自和；汗出多反损正气，是汗出太过也。）阳脉实，因发其汗出多者，亦为太过。太过为阳绝于里，亡津液，大便因硬也。（脉阳浮者，表热甚也。因发汗，热乘虚蒸津液外泄，致汗出太过。汗多者，亡其阳，阳绝于里，肠胃乾燥，大便因硬也。观子：阳脉实，则表邪盛，法应汗。然亦不可太过，太过则内外两竭。何也？胃者，津液之源，阳气之根，过汗，则外亡其阳，其根源内竭之虞更深也。经于可汗之中，凡尺微弱迟者，复戒以不可汗，固矣。此又以阳脉微者，亦不可过汗，盖甚者，汗各有殊两也，至脉实者，似可大汗矣。然多出太过，即阳绝于里矣。盖人身之得汗，即天地之得雨也。致雨必由阴阳，和通津液，有不由营卫合度哉。使如水淋漓，大汗出，其气暴皆非矣。虽然，风寒营卫之伤，可从汗解者，不过一太阳病耳，惟汗之非宜，即归阳明。伤寒以入腑为极，乃必由过损津液，即致此经于汗下失当处，每每举而深切著明之。不曰转属，即曰亡津液，不厌诊缕其辞也。）
趺阳脉浮而涩，浮则胃气强，涩则小便数，浮涩相搏，大便则难，其脾为约，麻仁丸主之。（趺阳，脾胃之脉，浮为阳，知胃气和。涩为阴，知脾为约。约者，俭约之约，又约束之约。《内经》曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，是脾主为胃行其津液者也。今胃强脾弱，约束津液，不得四布，但输膀胱，致小便数，大便难，与脾约丸，通肠润燥。观子：胃实不大便者，主承气类以通之。若非阳明内结，而由胃强脾弱，约束津液者，其大便亦硬，此病不在腑，而在他脏也。下之，津液转涸转秘矣。故立麻仁丸以治之，厚朴以泻胃之强，芍药除脾之仇。虽曰脾不能行津液，然大肠传道之腑，肺与之表里，气不降于大肠，水液所以偏渗于膀胱也，杏仁、枳实以疏脾肺之气。燥涩者麻仁润之；坚结者大黄逐之，闭证有不愈者乎。脉浮者，胃有邪热客之；脉涩者，脾阴不足。阳强而阴不能化，由是脾不能散津于肺，肺不能通调水道。大肠失传道之常，膀胱有频数之渗，而内液日就乾涸矣。然诊趺阳，病由脾胃，非伤寒之邪内传入腑，与亡津液胃燥转属之比。出于阳明篇中者，必其人或胃火素盛，或津液本少，如疮家、淋家、亡血家之类，因伤寒而转得脾约之证，亦未可知。故立麻仁丸，以补承气之所不及治耳。健按：趺阳，即冲阳。又曰：太冲，其脉在足背上，大筋之旁，乃胃经先天之脉。故小儿初生，即能吮乳而知食，是胃气之根也。至手部六脉，待三岁得谷之后，始现全也。人如大病，手部将绝，而趺阳根气之脉不失尚可治也。关系后天，为胃气之验非细，此脉浮，为胃有邪热；脉涩，则脾阴不足，不能为胃行其津液，故小便数，而大便硬矣，名为脾约也。）
太阳病三日，发汗不解，蒸蒸发热者，属胃也，调胃承气汤主之。（蒸蒸，如热熏蒸，言甚热也。太阳病三日，发汗不解，则表邪已罢，蒸蒸发热为甚，与调胃承气汤，下胃热。观子：发汗而不解，邪不在表矣。蒸蒸发热为里热，日虽浅，属腑已明，故下之。然太阳病之三日，其热结亦非大实大坚之比，遂以轻缓之调胃承气行之。健按：太阳三日，已传阳明，其热蒸蒸，不同太阳之壮热可知。未便即为腑热，而骤下以调胃承气，此当与柴葛解肌为是。如已现入腑之脉舌，始可与下也。成氏以蒸蒸为甚热，又言发汗不解为表邪已罢，皆谬矣。表既已罢，何复有阳明之盛热耶？智者审之。）伤寒吐后，腹胀满者，与调胃承气汤。（《内经》曰：诸胀腹大，皆属于热。热在上焦则吐，吐后不解，复腹胀满者，邪热入胃也，与调胃承气汤下其胃热。）太阳病，若吐、若下、若发汗，微烦，小便数，大便因硬者，与小承气汤和之愈。（吐下发汗，皆损津液，表邪乘虚传里。大烦者，邪在表也；微烦者，邪入里也。小便数，大便硬者，其脾为约也。小承气汤和之愈。观子：太阳病既汗吐下后，损其津液，而内烦之证作，转属阳明明矣。然小便数，大便硬者，则里气亦不足，非小便利，屎定硬之比，故与小承气和之而已。）得病二三日，脉弱，无太阳柴胡证，烦躁，心下硬，至四五日，虽能食，以小承气汤少少与，微和之，令小安，至六日与大承气一升。若不大便六七日，小便少者，虽不能食，但初头硬，后必溏，未定成硬，攻之必溏，须小便利，屎定硬，乃可攻之，宜大承气汤。（《针经》曰：脉软者，病将下。弱为阴脉，当责邪在里，得病二三日脉弱，是日数虽浅，而邪已入里也。无太阳证为表证已罢。无柴胡证，为无半表半里之证。烦躁心下硬者，邪气内甚也。胃实热甚，则不能食；冒虚热甚，至四五日虽能食，亦当与小承气汤微和之。至六日则热甚，与大承气一升。若不大便六七日，小便多者，为津液内竭，大便必硬，则可下之。小便少者，则胃中水穀不别，必初硬后信，虽是能食，为冒实，以小便少则未定成硬，亦不可攻。须小便利，屎定硬，乃可攻之，观子：此节分两证看：第一证言二三日病初起时，外则无表证，并半表里证，内则烦躁心下硬，是日数浅，邪已内结矣。至四五日复能食；能食者，胃必虚，似不当议下。然既已结于里，虽能食，非下之不可。但先有脉弱之里虚，次有能食之胃弱，亦非大承气证也，小承气，少少微和可耳。若至五六日里实已坚，方与大承气一升宜矣。第二证言若得如是之证，又未经与小承气微和，至不大便者六七日，似可直与大承气矣。不知若小便少者，必水穀不别，虽不能食，有似实证，然必初硬后溏，亦非大承气所宜。须小便利，津液走，屎定成硬者，方为大承气证也。健曰：此脉弱，乃无浮弦之象，非太阳柴胡证，而已传阳明里矣。故烦躁，心下硬，乃邪气结于中也。能食者，胃无停滞。林氏曰：胃必虚，虚者，但有热邪，而无实邪内著，故不可大承气，只小承气微去之。待小便利，屎定硬，方与大承气除之，但不可偏认脉弱胃虚二说为本虚耳。所谓弱与虚，是邪未实之称，须当识此。）
伤寒六七日，目中不了了，睛不和，无表里证，大便难，身微热者，此为实也。急下之，宜大承气汤。（《内经》曰：诸脉皆属于目，伤寒六七日，邪入里之时，目中不了了，睛不和者，邪热内甚上熏于目也。无表里证，大便难者，里实也。身大热者，表热也；身微热者，里热也。《针经》：热病目不明，热不已者死。此目中不了了，睛不和，则证危恶矣，须急与大承气下之。观子：大便难，但六七日耳，又无表里确然之证，何遽议攻？曰此冒已极，而移克肾水之候也。目不了了，晴不和者，微阴欲绝也。热反微者，邪深欲变也。非急泻其实，易救之。健按：仲景急下之证，惟少阴与此。少阴二条，理应急下，而此条实有疑焉。目中不了了，睛不和，虽属阴亏，然无表里证，竞大便难，身微热，何以为实而有急下之文？夫伤寒六七日，未见烦满躁实之象，不便即攻，况无表里证四字，岂可急下之乎？非阙文误次，必其人素虚所致。阳明为气血总司，目得血而能视，阳明热则血耗不能输精于目，故目不了了，而晴不和矣。大便难者，亦血燥肠枯，不得润下也，否则病不多日，无表里证者，不当现此危象。若急下之，是犯虚虚之误矣，定须察脉验舌以决之。如脉微弱，舌无胎滞者，直与养荣汤。补阴退热，使还其晴，则睛必和，便亦润。未可信为实邪，而从急下之文，悔之无及。要知无应下之据，特申管见以发明之。）阳明发热汗多者，急下之，宜大承气汤。（邪热入腑，外发热汗多者，热迫津液将竭，急与大承气以下其腑热。健曰：阳明法多汗，此发热汗多，未入腑者，乃经邪应解之候。已入腑者，为汗多液耗。或有燥屎，而无腹满坚实、舌黑谵语等象，亦未便遽下，此无诸见证，岂可以大承气急下之乎？只可葛根白虎，加蒌仁以凉泻之，否则必有贻误也。）发汗不解，腹满痛者，急下之，宜大承气汤。（发汗不解，邪热入腑，而成腹满痛者，传之迅也，是须急下之。健曰：此亦应察舌胎焦黑，腹拒按者，方可急下，否则尚须酌量。）腹满不减，减不足言，当下之，宜大承气汤。（腹满不减，邪气实也。经曰：大满大实，自可除之。大承气汤，下其满实。若腹满时减，非内实也，则不可下。《要略》曰：腹满时减复如故，此为寒，当与温药。是减不足言也。兼善：或谓减不足言，复曰当下之何也？此古之文法如是也。言腹满不减当下之，宜大承气汤，此满而不减之谓。若时满时减者，不可以当下论，是减不足言也。然承气汤句当缀于腹满不减处，不当出于减不足言之下也。如太阳篇中，伤寒不大便，六七日云云，缘桂枝当发汗而设，非谓治衄而用。以其文法所拘，致令后世治衄者，有麻黄桂枝之误。其减不足言之说，亦不外乎是。观子：既满而不减，自当承气下之，其减不足言之句，专指时减者言，则此节，尚或有脱文也。健曰：此条明系倒置脱文，成氏引《要略》之说，已情现乎辞矣。兼善又举而明之，并辨太阳治衄之误，大有功于仲景，而泽及乎后世。）
阳明少阳合病，必下利，其脉不负者，顺也；负者，失也。互相剋贼，名为负也。脉滑而数者，有宿食也，当下之，宜大承气汤。（阳明土，少阳木，二经合病，气不和，则必下利。少阳不胜，阳明不负，是不相剋为顺也。若少阳脉胜，阳明负者，是鬼贼相剋，为正气失也。《脉经》曰：脉滑者，为病食也。又曰：脉滑数，则胃气实。下利者，脉当微厥，今脉滑数，知胃有宿食，与大承气汤以下除之。宇泰：脉弦者，木乘阳明已衰也，故负者死；不弦者，土犹未败也，故不负不死。若滑而数，有宿食，非负也，故宜下。）
（脉纯弦为负，是弦直紧急之象，中无胃气，真脏伤也，故死。不负，犹未失而顺也，故生。观子：此证是三证在内，大承气，只治脉滑而数，有宿食之证，非并治上两证也。其脉负者，虽下利而脉未至纯弦也，不言治法，节庵谓以小柴胡，加葛根芍药治之。负者，纯弦也，土败，但见贼脉，不必治矣。盖虽同是阳明少阳之合，而有入腑在经之殊，安可以在经之际，概归之承气乎。《明理论》：合病家皆作下利，太阳与阳明，葛根汤；太阳与少阳，黄芩汤；阳明与少阳，大承气汤。三者皆合病下利，一发表，一攻里，一和解。所以不同者，盖六经以太阳阳明为在表，虽曰下利，必发散经中邪气而后己，故与葛根汤以汗之。太阳少阳为半表里，虽曰下利，必和解表里之邪而后已，故与黄芩汤以和之。阳明少阳为在里，邪气已入腑，虽曰下利，必逐去胃中之实而后已，故与承气下之。三者所以有异也。兼善：凡合病皆下利，各从外证以别焉。夫太阳病，头项痛，腰脊强；阳明病，目痛鼻乾，不得卧；少阳病，胸胁痛而耳聋。凡遇两证齐见而下利，合病也。虽然，但见一证便是，不必悉具。仲景不言脉证，止言太阳与阳明合病云云者，以前所论，包含以上之证也，况各经之见证不一，难为定论。观子：人身之阴阳，平则治，偏则病。然复有此盛彼衰，此衰彼盛之机者，盖必致之势，自然之理也。故邪方并炽于外，而熟知下利呕逆之已从内生哉。然病两经，虽与病一经者迥殊，其邪之所凑则一也。故非表即里，非里即表，非表里，即半表半里。而在表者，仍投表剂汗之；在里者，仍以里药除之；在半表半里者，仍和解以安之。变证有无穷，治法无多歧也。若三阳之合，经气更杂出矣，乃不越夫白虎柴胡等法也。是知合病一证，虽所举不过数端，诸不尽之义例，皆于此概见矣。健曰：观子复以叮咛之意，开示后人，厥功伟矣。）
病人无表里证，发热七八日，虽脉浮数者，可下之。假令已下，脉数不解，合热则消穀善饥，至六七日不大便者，有瘀血，宜抵当汤。（七八日，邪入腑之时，病人无表里证，但发热，虽脉浮数，亦可与大承气汤下之。浮为热客于气，数为热客于血，下之，邪热去，而浮数之脉俱当解。若下之后，数脉去而脉但浮，则是营血间热并于卫气间也，当为邪气独留，心中则饥，邪热不杀穀，潮热发渴之证。此下之后，浮脉去而数不解，则是卫气间热合营血间也。热气合併，迫血下行，胃虚协热，消穀善饥。血至下，若大便利者，下血乃愈。若六七日不大便，则血不得行，畜血下焦为瘀，与抵当汤以下去之。兼善：攻下之法，须外无表证，里有下证，然后可攻。上言无表里证，况脉更浮数，何言可下之？曰：此非风寒之所病，是由内伤而致也。若外恶寒，里无谵语，但七八日，发热，消烁津液，乃阳盛阴虚之时，苟不攻之，其热不已而变生焉，故不待沉实而后攻之。叔微：凡伤寒当下之证，皆从太阳阳明在经之邪入腑，故下之。今不言阳明病，而云病人无表里证，此非自表之里而病也，但为可下，故编入阳明篇中。《明理》：当不大便六七日之际，又无喜忘如狂之证，亦无少腹硬满之候，则处承气下者多矣。何以知其有畜血，而以抵当汤下之，盖以其脉浮数也。浮则热客于气，数则热客于血，下后浮数俱去则病已。若下后数去而浮在，则营血中热去，而卫气中热在，为邪气独留。若下后浮去而数不去，则卫气中热去，而营血中热在，血热合并，迫血下焦。若下焦下利不止，则热泄必便脓血；若不大便六七日，血不得泄，则畜在下焦，为瘀血，故须抵当汤下之。此证之奇异，治法之玄微也。健按：诸家言之概详，而叔微谓其不言阳明，止言病人无表里证，似不从伤寒传经所来，因其可下，故入此篇，即如前章目不了了之证。窃以其人素虚而然，非急下证也。但浮数之脉，邪在表里之间，故下后不迟，未必便是畜血。应与解肌兼凉血清热，紫草、茜根之类，暂缓抵当以俟之。）若脉数不解，而下不止，必协热而便脓血也。（下后脉数不解而不大便者，是热不得泄，畜血于下，为瘀血也。若下后脉数不解，而下利不止者，为热得下泄，迫血下行，必便脓血。亮宸：喜忘、黑矢者，畜血之证具也。脉数合热，消穀善饥者，畜血之因耳。《内经》曰：血并于上，乱而善忘，盖阴阳不交，故畜血而昏瞀。又心主血，血畜而闭，则神不清也。大便色黑者，血混至也，血本润故反易也。发热六七日，里成热矣。脉数消穀善饥，则胃热甚矣。胃热迫血，血溢于冒，故不大便而成瘀也。脉数而言，则为瘀血，若下而不止，又为便脓血者，总一热所成，行止有异，故证不同也。健按：畜血必现喜忘黑矢，若前言善饥六七日不大便，未可即为畜血。如此条脉数不解，而下不止，乃协热自利也，当用葛根白虎加茯苓以分利之。若早服辛温，动伤血分，致便脓血者，白头翁汤最妙。）
伤寒发汗已，身目为黄，所以然者，以寒湿在里，不解故也，以为不可下也，于寒湿中求之。（《要略》曰：黄家所起，从寒湿得之，汗出热去，则不能发黄。发汗已身目为黄者，风气去，湿气在也。脾恶湿，湿气内著，脾色外夺者，身目为黄。若瘀热在里发黄者，则可下，此以寒在里，故不可下，当从仲景寒湿法治之。观子：此从风湿发黄也。风湿相搏者，若汗之非法，风去而湿内留，遂为寒湿发黄也。曰寒与瘀热者迥别矣。阳明之黄，属热属实，故宜下。此既挟寒，温解斯可，下则气转寒，湿转入里矣，岂其治哉？故曰于寒湿中求之。健曰：伤寒在表为寒，在里成热，既发汗过，而身目为黄，则表寒已往，里热郁蒸明矣。譬之冬月，以物置湿处，未即发霉，若夏热之令，稍沾湿气，无物不霉。黄为土色，土主湿，而又恶湿，如受湿蒸，无不发黄，乃湿必生热之理也。未有寒湿而能发黄者。即或有寒，亦从湿而变热矣，何诸注之随文也。此当以四苓散加茵陈治之。燥湿靖热，岂事寒湿以求哉。）伤寒七八日，身黄如橘子色，小便不利，腹微满者，茵陈蒿汤主之。（当热甚之时，身黄如橘子色，是热毒发泄于外。《内经》曰：膀胱者，津液藏焉，气化则能出。小便不利，小腹满者，热气甚，而津液不得下行也，与茵陈蒿汤，利小便，退黄逐热。海藏：熏黄，湿证也，一身尽痛。橘子黄，黄病也，一身不痛。不岩：熏黄，阴黄也；橘子黄，阳黄也。亮宸：阳黄色明而亮且浅，阴黄色黑而黯且深。观子：热不得越，瘀郁在里而发黄，岂独湿热之气，不得疏泄，其阳明亦必有物为滞矣，故茵栀去湿除热之外，必佐将军以荡涤也。腹字，成注作小腹，按经文，言小腹，无去少字，称腹之例，恐未是。）伤寒身黄发热者，桅子柏皮汤主之。（伤寒身黄，胃有瘀热，当须下去之。此发热，为热未实，与栀子柏皮汤解散之。）伤寒瘀热在里，身必发黄，麻黄连招赤小豆汤主之。（湿热相交，民多病瘅。瘅，黄也。伤寒为寒湿在表，发黄为瘀热在里，与麻黄连轺赤小豆汤除热散湿。观子：身黄而内不言小便不利，渴满之证，外则犹有表热，里无甚邪可法矣，故但以栀柏胜热除黄也。若麻黄连轺一证，虽曰瘀热在里，必由邪气在表之际，有失解散，今虽发黄，犹兼汗解以治也。麻黄、杏仁俱澈表利卫之药，同生姜大枣以行津助汗，连轺、赤小豆、梓白皮除热而善通气。则邪从外得者，复从外解，而郁热有不即散者乎。健曰：经既言瘀热在里，则但清热退黄可已，何主乎麻黄连轺表里兼施之剂耶？观子谓其在表之际，有失解散，故以是汤为主。然当味瘀热在里四字，则知病在阳明，而不在太阳。故身发黄，与以升麻、葛根合四苓茵陈参用，其瘀热即能解散而愈矣。

辨少阳病脉证治第九  ***************************
少阳之病，口苦咽乾目眩也。（足少阳，胆经也。《内经》曰：有病口苦者，名曰胆瘅。《甲乙经》曰：胆者，中清之腑，五脏取决于胆，咽为之使。少阳之脉，起目锐眦，少阳受邪，故口苦咽乾目眩。观子：少阳病，胸胁痛而耳聋。少阳病往来寒热，心烦，喜呕，胸胁硬，半表里之证矣。此何以别主口苦咽乾目眩也？大抵病于经络者，此篇及太阳诸条已悉之。若胆热腑自病之证，则赖有此条及之耳。胆虽清净之腑，然邪入于内，未有不作热者，如太阳之有热传膀胱也。盖一经之内为病多端，先圣各就其一而言之，未可执此而碍彼也。又按：杂病有竹茹温胆，郁李酒解胆繫结之类，皆胆自病，非由经络所致也。）少阳中风，两耳无闻，目赤胸中满而烦者，不可吐下；吐下则悸而惊。（少阳之脉，起目锐眦，老耳中；其支者，下胸中贯膈。风伤气，壅则为热，少阳中风，气壅而热，故耳聋，目赤，胸满而烦。邪在少阳，为半表半里。以吐除烦，吐则伤气，气虚者悸。以下除满，下则亡血，血虚者惊。健曰：少阳为病惟和解，不宜吐下。）伤寒脉弦细，头痛发热者，属少阳。少阳不可发汗，发汗则谵语。此属胃，胃和则愈，胃不和，则烦而悸。（经曰：脉三部俱弦，少阳受病，脉细者，邪渐传里，虽头痛发热，为表未解。以邪客少阳，为半在表半在里，则不可发汗，亡津液，冒中乾燥。少阳之邪，因传入胃，必发谵语，当与调胃承气汤下之，胃和则愈；不下，则胃为少阳木邪干之，故烦而悸。宇泰：凡头痛俱为在表，惟此头痛为少阳者，何也？以脉弦细不可汗，当以此为法。海藏：少阳半表里，用小柴胡，名三禁汤，然亦须辨表里证孰多。假令头痛往来寒热，脉浮，但有其一，即为表也。口失滋味，渴，胁下满，但有其一，即为里也。如无上下表里证，余皆虚热也，是病在中矣。观子：上二条，虽有中风伤寒之不同，然少阳三禁正治，只小柴胡和解而已。中风内热气壅，故多满而烦，烦似可吐，满似可下。伤寒头痛发热，又似可汗，不知在少阳，汗吐下俱所忌也。故均为戒之，然虽三法分言，在中风之不可汗，伤寒之不可吐下，又言见之矣。谵语，乃误汗后之证，故必微和胃实斯愈；不和，则烦且悸矣。误吐下，得悸惊，误汗亦悸作者，匪独虚其经气也。少阳多挟饮在内，悸与惊，每由饮致耳。胆者，清净之腑，无出无入，故汗之，吐下之，皆非其经所宜。《内经》曰：凡十一脏，皆取决于胆也。胆，后之职，并心君而统理一身之表里者，惟胆为然。若但与解表，里邪必不除，但与攻里，表邪仍内陷，是失其统理之义矣。小柴胡以表里双解，始为得宜。至入腑欲去者，亦必以大柴胡之兼，方可安也。健按：少阳脉弦细，头痛发热，不可发汗，发汗则谵语。因伤胃之津液，法以和胃为主。成氏谓调胃承气，宇泰谓大柴胡，重则小承气，此三者，果和胃之药乎？抑利下之剂乎？既不可汗，而可下之乎？若此，则干误下之禁矣。此因误下而谵，少阳邪热并于阳明之经，并非入腑之谵，中病之剂，惟小柴胡白虎，最得和解之妙。重与之，则悸烦亦定矣。）
本太阳病不解，转入少阳者，胁下硬满，乾呕，不能食，往来寒热，尚未吐下，脉沉紧者，与小柴胡汤。（太阳转入少阳，是表邪入于里。胁下硬满，不食，往来寒热者，邪在半表半里之间。若已经吐下，脉沉紧者，邪气入腑，为里实；邪虽入腑，外犹未解也。与小柴胡汤以和解之。亮宸：脉沉紧，有入里之势，然见证皆属少阳，故用小柴胡也。观子：夫六经皆有中风伤寒之证，为邪直伤本经，而不从他经传来者也。此节之首曰，本太阳不解，转少阳，传经之邪明甚。则上二节之不从他经入，益瞭然言外矣。胁硬满，呕，不能食，往来寒热，为半表里证悉具，尚未吐下，为无误治，不致成坏证。此一句又与下节相照应，脉虽沉紧，证纯半表里，不得为阴病也，故小柴胡主之。经文于太阳内曰：脉虽沉紧，不为少阴病。则斯之沉紧，当同此义看。黄氏少阴法，虽悉属和解，然有误汗谵语属胃一证，宜调胃承气下之。少阳虽无汗解之法，然有小柴胡加姜桂者，亦温解微汗之意。又此经本证，胁痛耳聋，往来寒热，乾呕，或呕苦水，宜小柴胡和解之。倘不解者，宜大柴胡下之。若胸胁多痰，瓜蒂散吐之，斯皆仲景之微旨也。）若已吐下，发汗温针，谵语，柴胡证罢，此为坏病，知犯何逆，以法治之。（少阳之邪，在表里之间，若妄吐、下、发汗、温针，损耗津液，胃中乾燥，木邪干胃，必发谵语。若柴胡证未罢者，则不为逆；柴胡证罢坏病也，详其因何治之逆，以法救之。宇泰：救坏病，助营卫，生津液，桂枝汤类求之。观子：即经所谓本柴胡证，误治之，柴胡不中与也，是矣。健曰：既云柴胡证罢，为坏病，应独以谵语为治，白虎汤主之。若尚有燥矢，而舌胎黄厚者，调胃承气与之可也。）
三阳合病，脉浮大，上关上，但欲眠睡，目合则汗。（关脉，以候少阳之气，太阳之脉浮，阳明脉浮大。上关上，知三阳合病也。胆热则睡，目合则汗，知三阳合病，胆有热也。兼善：或谓此既属少阳篇中，亦可用小柴胡否？曰：可用。夫三阳合病，其邪发见于脉浮者，太阳也。大者，阳明也。上关上者，少阳也。但欲眠睡，目合则汗，此胆有热，脉证相符，故出于少阳篇中。盖浮脉无证，不可汗；大脉无证，不可下。浮大之脉，俱上关上，知三阳合病，而热在胆也。胆居半表半里，故用小柴胡亦当。健曰：脉分部位，有主象、主病之往，分察、合察所犯，各可据也。夫浮为太阳本象，主表；大为阳明本象，主里。浮大兼至，而上于关上者，其象在关上更浮大耳。关为少阳之部，主半表里，故知三阳合病也。据此脉证，宜温胆汤治之。）
伤寒六七日，无大热，其人躁烦者，此为阳去入阴，故也。（表为阳，里为阴。邪在表，则外有热，六七日，邪气传里也，故曰阳去入阴。烦躁者，谓先烦渐至躁也，躁烦，谓发躁，而迤□复烦也。盖内热曰烦，谓心中郁烦也；外热曰躁，谓气外热躁也。但热为有根之火，故但烦不躁，及先烦后躁者，皆可治。观子：既曰三日，三阴当受邪，何又云六七日，阳去入阴？盖三日，三阳尽者，是日传一经之证，六七日入阴者，则又七日，始传一经之证，如太阳篇末所云，颇同也。然七日一经尽，即能去而入阴，则六经之常，必定传遍，又于言外见之矣。健曰：传经无定期，观子之言详矣。然此阳去入阴者，乃表邪入于里之阴，非传入三阴经之阴，是即入腑之下证耳，故外无邪热之甚，而微热仍在也。内发躁烦，则里热迫其津液，应下之势居多。如舌无焦色，腹不拒按者，仍作半表里论治，与柴胡白虎清热生津，而病可已也。）伤寒三日，三阳为尽，三阴当受邪。其人反能食，而不呕，此为三阴不受邪也。（伤寒四日，表邪传里，里不和，则不能食而呕；今反能食而不呕，是邪不传阴，当在阳也。健曰：此言三日三阳应尽，而不传三阴之验，不言他证，是将解也。）伤寒三日，少阳脉小者，欲已也。（《内经》曰：大则邪至，小则平。伤寒三日，邪传少阳，脉当弦紧；今脉小，是邪气微而欲解矣。）少阳病，欲解时，从寅至辰上。（寅卯辰，少阳木旺之时也。）


卷六  ——————————————————————————————————————————————————————————————————————————————————————————

辨太阴病脉证治第十  ***************************
太阴之为病，腹满而吐，食不下，自利益甚，时腹自痛。若下之，必胸下结硬。（太阴为病，阳邪传里也。太阴之脉，布胃，邪气壅而为腹满。上不得降者，呕吐；而食不下；下不得升者，自利益甚，时腹自痛。阴寒在内而为腹痛者，则为常痛；此邪干于里，虽痛亦不常，但时时腹自痛也。若下之，则阴邪留于胸下为结硬。经曰：病发于阴，而反下之，因作痞。三阳云：此风寒中于太阴经，非阳邪传里也。若阳邪传里，正当下，何结硬之有？况痞字，与硬字有分别。邪之初起，必先入经，而后入腑脏。此邪中太阴之经，其病犹在上膈，非初中脏腑之阴证也，当辛甘之药温散之，则邪去而自和矣。今误下，则邪气乘虚，入胸膈间，作硬耳。亮宸：此寒邪直伤太阴之本证也。三阴在里，本属阴寒，人气壮者，受邪必从太阳始，化热而内传。若本虚，里气不固，一受邪，直伤三阴脏气之阴，与外邪之寒，两阴相合，而成阴证矣。太阴为三阴之表，于阴为微，故无厥证。而手足温腹满者，脉布胃中，寒邪壅而满也。吐者，里寒而气逆也；食不下，寒气闭也；自利者，寒入于脏，脏寒故自利甚也。时腹自痛者，太阴之脉入腹，寒气干之而痛也，此宜理中四逆温之。若下之，则重寒凝结，而成痞硬矣。观子：成氏以此为阳邪传里，且谓阴寒腹痛，痛有常，阳邪腹痛，痛无常，皆误也。夫阳邪自三阳传至太阴，为热深矣，必不仅作腹痛。如序例之咽乾，及兼燥渴、便闭等证，即为传邪无疑。若此之上则吐，食不下，下则自利益甚，非邪直于太阴之经而何。其腹时痛者，邪正相搏，利已稍减，故痛而不常。若实热内结之痛，则有物而有常矣。然里气固虚，而阴寒之邪，与饮食之冷，伤其经者居多。不行温解，而反以下药攻之，虚其里气，则阴寒固结转深，而布胃之经邪反结，复结硬胃下不去矣。使属阳邪内传，政宜下去者，何反结硬乎。腹满类，固太阴之本证，然犹属病于经气者多。故吐与利而误下，亦成结硬。若但脏寒，如宜四逆辈者，必变清穀厥逆，安得仅为胸下之痞陷乎？健曰：此伤寒直中太阴经证，非三阳传至之候。直中为阴为寒，传至为里为热；直中应温经散寒，传至应清邪下热，务当详审精别，庶无差失。诸论透澈，惟成注大谬经者。）太阴中风，四肢烦疼，阳微阴涩而长者，为欲愈。（太阴，脉也，主荣四末。太阴中风，四肢烦疼，风淫末疾也。表邪少则脉微，里向和则脉涩而长。长，阳也。阴病见阳脉生，以阴得阳而解，故云欲愈。海藏：表少里和脉长者，阳渐生也，故欲愈。此一证，为太阴经从外而至。观子：阴寒入里，干于脾阴之脏者多，然亦有但病于经者，盖中风之邪，每从表得也。既脉浮可汗，肢节亦疼，虽不言发热，其当温表，而不当温里明矣，故主桂枝汤治之。若阳微阴涩而长，阴病得阳，岂中于外者，邪气犹浅，而欲愈亦不难乎？）太阴病欲解时，从亥至丑上。（脾为阴土，王于丑、亥、子向阳之时，故云欲解。）
太阴病脉浮者，可发汗，宜桂枝汤。（经曰：浮为在表，沉为在里。太阴病脉浮者，邪在经也，故当汗散之。亮宸：太阴寒证宜温，而此脉浮，为风邪在太阴之经，而不在脏，桂枝汤汗之当矣。然不言无汗者，阴不得有汗也，不用麻黄者，以阴病不当更发其阳也。故宇泰云：须识无汗，亦有桂枝证，正谓此耳。健曰：三阴皆有表证，而此是太阴中风表证也。）
自利不渴者，属太阴，以其脏有寒故也。当温之，宜服四逆辈。（自利而渴者，属少阴，为寒在下焦；自利不渴者，属太阴，为寒在中焦，与四逆汤以温其脏。兼善：经言辈字，谓药性同类，惟轻重优劣不同耳。四逆汤辛甘相合，乃大热之剂，苟轻用之，恐有过度之失。所以，仲景不为定拟也。莫若以理中，循循而用之为当。亮宸：自利有阳邪而渴者，如少阴自利纯清水，口燥咽乾，宜急下。厥阴下利慾饮水，为有热，宜白头翁汤，清之是也。有阴邪而渴者，如少阴自利，五六日，自利而渴，虚，故引水自救，厥阴消渴是也。此自利不渴，正属太阴寒证，盖少阴厥阴，寒之极也。所谓物极，则反见兼化，故反渴。太阴不如少阴厥阴之甚，故止见寒证而不渴也。然阴脏有阴邪而利者，宜温之，四逆为宜，轻则理中亦可，故曰四逆辈也。观子：或曰太阴属湿土，热邪入而蒸动其湿，故不渴而多发黄。少阴属肾水，热邪入而消耗其水，故口谒而多烦躁，此仲景之分经辨证法。而曰自利不渴者属太阴，自利而渴者属少阴。然同一寒邪之入，太阴曰脏有寒，视寒之但伤于经，与饮食之侵于脾胃者，其阴寒为最甚，而里气且虚极矣，故直曰当温，且以四逆主之也。嗣真：详太阴病腹满证有三，有次第传经之邪，有下后内陷之邪，有直中本经之邪，不可不辨也。如腹满咽乾者，非传经之阳邪乎？法当下之。腹满吐食不下，自利腹痛者，非直入本经之阴邪乎？法当温之。如太阳病医下之，腹满时痛，大实痛，非误下内陷之邪乎？当以桂枝加芍药大黄。今《活人书》不言二汤为治，误下之剂，又不曰大实痛，而曰痛甚，设遇本经直入阴邪，脉沉细腹满痛，亦以此下之，岂不贻胸下结硬之悔乎？又所谓大实痛者，乃胃中燥结而痛，则与痛甚迥别，以是知本经阴邪腹满者，宜理中，加青皮陈皮。传经之邪腹满咽乾者，属大柴胡，误下后腹满痛者，方属桂枝加芍药大黄也。《活人》：问阴证有发热者乎？太阴厥阴，皆不发热，只少阴有反发热。愚详仲景论，三阴皆有发热也。如阴经二证外，只有吐利，手足不逆冷，反发热者，死。少阴病，一身手足尽热，以热在膀胱，必便血，少阴四逆散中，用柴胡。亦有发热，又厥阴先厥后发热，而利者，必自止。下利脉数，有微热，今汗出欲愈。面赤身微热，为郁冒，呕而发热，小柴胡。与夫太阴中风，四肢烦疼，是三阴皆有发热，何其言之拘耶。又云太阴经无吐法，如虚烦腹实等证，可吐者，皆属他经。独华元化云：四日在胸可吐之，亦不曰太阴。今《活人》太阴病，在胸腹可吐而愈，何耶？况胸中非太阴部分，仲景虽有胸下结硬之文，是误下后坏病，而胸下反近心腹处，亦非吐药可治也。至云脉大而无吐病，可汗而已。仲景但云太阴尺寸俱沉细，亦未尝言脉大也。）
伤寒脉浮而缓，手足自温者，系在太阴。太阴当发身黄，若小便自利者，不能发黄。至七八日，虽暴烦，下利日十馀行，必自止，以脾家实、腐秽当去故也。（太阴病至七八日，大便硬者，为太阴入腑，传于阳明也。今至七八日，暴烦，下利日十馀行者，脾家实，腐秽去也。下利烦躁者死。此以脾气和，逐邪下泄，故虽暴烦下利，而利必自上。观子：脉浮缓，当为表病，病在表，手足必热，今得之手足自温，则缓为脾脉，知邪已去表，而下归于脾，故曰系在太阴也。浮者，阳邪；缓者，脾湿。以热邪内蒸太阴之湿，多发身黄，然小便利者，湿气犹能外泄，不发黄也。七八日邪渐深，而入阴之际，既不去阳之阴，亦不结腑便硬，但暴烦而下利者，此非阴寒内甚之利也。烦者，阴之出阳，正犹胜邪，虽十馀行，利必随止，何也？脾家实邪，不再传，腐秽既去，太阴病衰，其病自除矣。盖浮为阳，阴病得阳脉者生。缓为太阴之本脉，皆吉兆也。又少阴脉阳微阴浮者为欲愈，厥阴脉微浮者欲愈。是三阴皆以浮，为自愈之诊，非中风脉浮之浮也。序例所谓更不传经者，太阴病衰，腹减如故，此七八日，政在太阴经尽自解之候矣。）
本太阳病，医反下之，因而腹满时痛者，属太阴也，桂枝加芍药汤主之。（表邪未罢，医反下之，邪因乘虚传于太阴，里气不和，故腹满时痛，桂枝以解表，加芍药以和里。亮宸：表邪未罢，妄下之，陷入太阴。然非大热证，故但邪壅而腹满时痛耳。以桂枝仍解太阳之邪，倍芍药以泄太阴之满，邪去滞通，而病自止矣。健曰：此太阳误下，邪陷太阴之证。）大实痛者，桂枝加大黄汤主之。（大实大满，自可除下之，故加大黄以下大实。洁古：此非本有是证，以其错下，脾传于胃，故曰误传。观子：太阳病，误下之，成结胸痞者，犹未离三阳之表也。若腹满时痛，直入太阴之里矣。然太阳之邪，仍未解，故复主桂枚；病在太阴，因加芍药耳。大实痛，则不独表邪之内陷，而且有物留连矣。诸痛为实，实则必除去之，加大黄以通壅塞。其不可同于承气证者，一为传久入腑之热邪，一为误陷未解之表邪，是以虽同主下，而迥不侔矣。娄氏：用四逆辈，固所当然，复用桂枝、大黄，夫大黄大寒，何为用之阴经，又兼桂枝，寒热相杂，何也？曰：自利而渴者，属少阴；为寒在下焦，自利不渴者，属太阴，为寒在中焦，以四逆等温其脏，此本经当用之药也。其太阳病，反下之，表邪未解，乘虚传于太阴，因而腹满时痛，大实痛者，桂枝加芍药大黄为宜。）太阴为病，脉弱，其人续自便利，设当行大黄芍药者，宜减之，以其人胃气弱，易动故也。（腹满痛者，太阴病也。脉弱，其人续自便利，则邪虽在里，未成大实。欲与大黄芍药攻满痛者，宜少与之，以胃尚弱，易为动利也。健曰：以上皆太阴受邪本经之证，其从三阳传入者，则俱列于太阳篇中。）

辨少阴病脉证治第十一  ***************************
少阴之为病，脉微细，但欲寐也。（少阴为病，脉微细，为邪气传里深也。卫气行于阳则寤，行于阴则寐。邪传少阴，则气行于阴，而不行于阳，故但欲寐。亮宸：少阴为阴中之阴，寒邪中之，则两阴相合，其为阴寒甚矣。脉细微者，邪在里，而为纯阴也。邪在少阴、卫气受团，而不能出之阳，故但欲寐矣。观子：厥阴脉微缓，太阴脉沉细。今少阴脉亦见微细者，经异，而阴寒无大异也。卫气夜行于阴，则寐，但欲寐者，阳气虚，阴气盛，故目恒瞑，昏昏然闭矣。阴主合，主静也，然邪传于里，热气内伏者，亦多寐，宜分别治之。）少阴病，欲吐不吐，心烦，但欲寐，五六日，自利而渴者，属少阴也。虚，故引水自救。若小便色白者，少阴病形悉具；小便白者，以下焦虚，有寒，不能制水，故令色白也。（欲吐不吐，心烦者，表邪传里也。若腹满痛，则属太阴，此但欲寐，则属少阴。五六日，邪传少阴之时，自利不渴者，寒在中焦则属太阴。此自利而渴，为寒在下焦，属少阴。肾虚水燥，渴欲引水自枚，下焦虚寒，不能制水，小便色白也。经曰：下利慾饮水者，以有热故也。此下利虽渴，然以小便色白，明非里热，不可不察。亮宸：病入少阴，当发厥吐利，然其始，亦未尽发，但寒伏于里，兀兀欲吐，而不即吐也。烦者，少阴之脉，从肺络心，寒客于肾，气上凌心，心不能堪。阴病伏藏甚微，往往邪不甚觉，至五六日，寒极而然，故自利而渴。少阴属水，主液，真阳虚极，不能主液，故引水自救。小便自利，色白，下焦之寒显甚，而温剂不可缓矣。然今之少阴病，小便多黄赤，其白者甚少，不可不知也。三阳云：此寒中阴经而传入阴脏者，其引水自救，浮肠在上也，若有大渴，方可论阳邪传阴热证。观子：欲吐不吐，心烦，虚阳格越于上，但欲寐，自利，小便白，里之真寒已深，法当白通四逆类温之。虽有燥渴，乃肾虚水涸，引水自救，非里热下利之渴也。故小便白者，少阴病形悉具，又曰下焦虚寒，故便色白。论分四段，而反复之，只是一意。成氏作热邪内传解，误矣。要知此渴，与口燥舌乾之渴不同。若兼腹满，便闭，恶热诸证，自当作阳邪传里治之。既里虚自利，小便白，其为虚寒明甚。特曰下焦者，正见阴既盛于下，阳必格于上，岂可以烦渴而误攻其热哉。健曰：此少阴伤寒阴证也，文无误，而注疏详，不与传邪相涉。）
病人脉阴阳俱紧，反汗出者，亡阳也，此属少阴，法当咽痛，而复吐利。（脉阴阳俱紧，为伤寒，法当无汗；反汗出者，阳虚不固也，故云亡阳。以无阳阴独，是属少阴。《内经》曰：邪客少阴之络，令人嗌痛，不可纳食。少阴寒甚，是当咽痛，而复吐利。南阳：若脉沉迟，手足厥冷，或吐利，而咽中痛，此少阴证也。《病源》云：此为下部脉都不至，阴阳隔绝，邪客于少阴之络，毒气上冲，故咽喉不利，或痛而疮也。观子：阴阳俱紧，内外之寒已深，微阳复外越汗出者，阴盛欲亡阳也。积阴在下，格热上浮，客于咽络而痛，然其里寒之重，吐利必随作矣，岂非内真寒而外假热，上下不并者乎！健曰：阴阳俱紧，人迎气口皆紧，表里俱寒也，须通脉四逆救本，而咽痛次之。）少阴病，咳而下利谵语者，被火气劫故也，小便必难，以强责少阴汗也。（咳而下利，里寒而亡津液也，反以火劫，强责少阴之汗，津液内竭，加火气烦之，故谵语，小便难也。）少阴病，脉细沉数，病为在里，不可发汗。（少阴病，始得之，反发热，脉沉者，为邪在经，可与麻黄附子细辛汤发汗。此少阴病，脉沉细数者，为邪在里，不可发汗。观子：细沉之中，加之以数，政阳邪入里之微。入里安可复汗乎？健曰：病得细沉数脉，无论少阴，皆非汗证，是应泻之诊矣。如舌上干黄，当于三黄汤内求之。）少阴病，脉微不可发汗，亡阳故也。阳已虚，尺脉弱涩者，复不可下之。（脉微为亡阳，表虚不可汗，脉弱涩，为亡阳，里虚不可下。三阳云：脉弱涩，阴脉也。涩为血少，乃亡阴也，故不可下。阳字误。观子：少阴病，其脉微，则阳已虚矣。设误与发汗，有不致亡阳者乎？然不独寸脉微为阳已虚也。其尺脉弱涩者，阴更虚矣，奚可复下乎？既汗下俱在所戒，法惟温经而邪自除矣。健曰：此二节，言少阴不可发汗与妄下之禁。）
少阴病，脉紧，至七八日，自下利。脉暴微，手足反温，脉紧反去者，为欲解也，虽烦，下利必自愈。（少阴病，脉紧者，寒甚也。至七八日，传经尽，应解之时，自下利，脉暴微者，寒气得泄也。若阴寒胜正，阳虚而泄者，则手足厥而脉紧不去；今手足温，脉紧反去，知阳气复，寒气去，故为欲解。下利烦躁者逆，此正胜邪微，虽烦，下利必自止。观子：按真寒入脏，未有不作吐与利者。盖肾主二便，里虚气寒，则下焦不复禁固，故下利。其并膈上之阳亦虚者，胃寒不纳，则吐且利。此少阴病，或作于始，或得于继，而必以是为主证也。经虽杂见于各条，而于四逆正治吐利之际，反无特出之文，则其佚而未全，明矣。学者各以意推之可耳。健曰：少阴病，脉紧，不言恶寒发热。至七八日，但自下利，足见真寒入脏，而非在经之表邪也。治之当以附子理中汤，下条同此。）少阴病，下利，若自利止，恶寒而蜷卧，手足温者，可治。（少阴病，下利，恶寒蜷卧，寒极而阴胜也。利自止，手足温者，里和阳气得复，故为可治。）少阴病，恶寒而蜷，时自烦，欲去衣被，可治。（恶寒而蜡，阴寒盛也，时时自烦，欲去衣被，为阳气得复，故云可治。观子：虽同为恶寒，身蜷自烦，则非不烦而躁之比，欲去衣被，则非四逆之比，阳犹胜阴，故可治也。健曰：既恶寒而蜷，何自烦，又欲去衣被？此阳极似阴，乃传邪所致，而非直中之证，故云可治。不与治法，盖脱文也。观子言其阳犹胜阴，非四逆比，不可以热剂误投，明矣。黄氏所谓凉剂，从阴退阳之法，正合是证。）少阴中风，脉阳微阴浮者，为欲愈。（少阴中风，阳脉当浮，而阳脉微者，表邪缓也，阴脉当沉，而阴脉浮者，里气和也。阳中有阴，阴中有阳，阴阳调和，故为欲愈。观子：反发热，与真寒但伤于经者，少阴之寒伤表也。此中风者，少阴之风伤表也。是脏寒为病之外，各有表邪初入之证，与厥阴中风脉微浮为欲愈，不浮为未愈之条，皆但启其端，而不复及他证与治法，则知经文之散失良多。虽然微此，则并阴经中风之病，亦无从知之矣。健按：此是少阴风伤表证，仲景但言其端，诸家未发其蕴，愚以为少阴之表属膀胱。膀胱是太阳之经，即以太阳中风法治之，则少阴之表邪亦可解，脏腑之气必自和矣。与桂枝汤，未为不可，因所中亦轻，故无发热，脉得阳微阴浮，为欲愈。）少阴病，欲解时，从子至寅上。（阳生于子，子为一阳，丑为二阳，寅为三阳，少阴解于此者，阴得阳，则解也。）少阴病，吐利，手足不逆冷，反发热者，不死。脉不至者，灸少阴七壮。（经曰：少阴病，吐利躁烦四逆者死，吐利手足不厥者，则阳气未衰，虽反热不死。脉不至者，吐利暴虚也，灸少阴七壮，以通其脉。观子：非脏，不吐利并作，然手足不逆冷而反发热，是阳不尽，而阴极复生也。虽吐利重虚，脉或不至，当温以艾火，助其阳气之得复耳。）
少阴病，八九日，一身手足尽热者，以热在膀胱，必便血也。（膀胱，太阳也。少阴太阳为表里，少阴病至八九日，寒邪变热，复传太阳。太阳为诸阳主气，热在太阳，故一身手足尽热。太阳多血少气，为热所乘，则血散下行，必便血也。观子：八九日，邪复传太阳，虽一身手足尽热，而必侵入膀胱，迫血下行，盖得于少阴者，本阴邪，故出之太阳，亦必从太阳之里也。以是知阴极阳生之理，在少阴亦有之，又不独厥阴为然矣。健曰：便血，溺血也。血泄，则热可退而自己；如不已，阿胶鸡子黄汤与之亦稳。）
少阴病，但厥无汗，而强发之，必动其血，未知从何道出，或从口鼻，或从目出，是名下厥上竭，为难治。（但厥无汗，热行于里也，而强发汗，虚其经络，热乘经虚，迫血妄行，从虚而出，或从口鼻，或从目出。诸厥者，皆属于下，但厥为下厥，血亡于上为上竭，伤气损血，邪甚正虚，故为难治。宇泰：但厥无汗，热入里，而外寒甚也，当温之，而强发其汗，则卫寒甚，而汗不能出，必内伤其营血，而妄行也。健曰：厥深者，热亦深，而于少阴病得之，强发其汗，而致妄动其血，是不宜温热行经之药，明矣。宇泰谓其里热外寒，曰当温，恐非，既里热动血，必须凉剂泻之，犀角地黄汤可用于此。）少阴病，恶寒身躁而利，手足逆冷者，不治。（《针经》曰：多热者易已，多寒者难已，此油外寒极，纯阴无阳，故云不治。）少阴病，吐利，躁烦，四逆者，死。（吐利者，寒甚于里；四逆者，寒甚于表；躁烦者，则阳气欲绝，难治而死矣。）少阴病，下利止，而头眩，时时自冒者，死。（下利止，则水穀竭，眩冒则阳气脱，故死。观子：利止似可生，然头者，诸阳之会，眩而且冒者，虽不下竭，复上脱也，故死。）少阴病，四逆，恶寒而身躁，脉不至，不烦而蜷者，死。（四逆恶寒，而身蜷，则寒甚，脉不至，则真气绝。烦，热也；躁，乱也。若愤躁之躁，从烦而至燥，为来有渐，犹可。不烦而躁，是气欲脱而争也，譬犹灯将灭而暴明，其能久乎？）少阴病，六七日，息高者，死。（肾为生气之原，呼吸之门，少阴病六七日不愈，而息高者，生气断绝也。健曰：此真阴虚，而气不归源之绝证，所谓伤寒专死下虚人，此证类是。）少阴病，脉微细沉，但欲卧，汗出，不烦，自欲吐，至五六日，自利，复烦躁不得卧寐者，死。（阴气方盛，至五六日，传经尽，阳气得复，则愈；反更自利烦躁，不得卧寐，正气已弱，阳不得复，病胜脏，故死。）
少阴病，始得之，反发热，脉沉者，麻黄附子细辛汤主之。（少阴病，当无热恶寒，反发热者，邪在表也。虽脉沉，以始得之，则邪气未深，亦当温剂，发汗以散之。《活人》：阴病不当发汗，发汗则动经。然太阴脉浮，少阴发热，亦须微微取汗，但不可正发汗耳。叔和云：始表中风寒，入里则不消，故知初病，则表中风寒，未至入里，亦宜温覆，少汗而解。仲景太阴脉浮，桂枝汤；少阴反发热，脉沉，麻黄附子细辛、麻黄甘草二汤，皆阴证表药也。要知脉沉细数，病在里，不可发汗，此大略之言耳。脉应里而发热在表，宜以小辛之药，取微汗，而温散之也。观子按：例篇云：尺寸俱沉者，少阴受病，以传邪入里之脉沉矣。此少阴病，体痛骨痛，手足寒，宜附子汤者，脉亦沉；少阴病，急温之，宜四逆汤者，脉亦沉。至此证，反发热，与阴寒皆有沉脉，沉但可为病之在里，而未可专以沉为寒也。其后一证云少阴病，脉微细沉，又云少阴病，脉细沉数，夫细微、细数，而俱得沉脉，其寒热自判矣。健按：少阴肾，其脏属水，其位居北，其令配冬，其色应黑，其脉应尺，其胗应沉。沉为少阴本象，因伤寒而脉沉，未可即为入里之深。若始得之，反热而无数象烦渴等证，是伤寒之邪在表，应与辛温达表。若反热，而沉中带数实之脉者，是邪入少阴之里，又当凉泻以治之。）
少阴病，得之二三日，麻黄附子甘草汤，微发汗，以二三日，无里证，故微发汗也。（二三日，邪未深也，既无吐利厥逆诸里证，则可与麻黄附子甘草汤，微汗以散之。）
少阴病，得之二三日以上，心中烦，不得卧，黄连阿胶汤主之。（《脉经》云：风伤阳，寒伤阴。少阴受病则得之于寒，二三日已上，寒极变热之时，热烦于内，心中烦，不得卧也。与黄连阿胶汤扶阴散热。亮宸：邪入少阴，多属寒证，然亦有郁而成热，得之二三日以上，不变吐利，而心中烦者，少阴之脉络心，热迫于心，故令烦也。不得卧者，热盛而心不宁也。黄连之苦寒，用以为君，正治心中之热，而黄芩佐之，以止烦，芍药收阴气，而泄热，鸡子黄、阿胶以益血，使阴气足，营血生，心得所养而卧也。观子：少阴之脏，主水主阴，少阴之脉，从肺络心，注胸中。邪客在经，而阴衰热甚，则水必涸，而心火无制，故心中烦扰不眠也。芩连芍药以折热之本，阿胶卵黄以补阴之虚，则邪自解，故曰用此以扶阴散热耳。夫得之二三日以上，其热气犹浅，故但病于心中而未至舌燥口乾之甚也。）
少阴病，得之一二日，口中和，其背恶寒者，当灸之，附子汤主之。（少阴客热，则口燥舌乾而渴，口中和者，不苦不燥，是无热也。背为阳，背恶寒，阳气弱，阴气胜也。经曰：无热恶寒者，发于阴也。灸之助阳消阴，与附子汤温经散寒。《活人》：一二日，为初中病，即入少阴，不经三阳也，故宜治少阴之经。盖入少阴者，即恶寒而不热。宇泰：背者，胸中之腑，诸阳受气于胸中，而转行于背，故背为阳，腹为阴。阳气不足，阴寒内盛，则背恶寒。若风寒在表而恶寒者，则一身尽寒矣。但背寒者，阴寒气盛可知也。又有阴气不足，阳气内陷入阴中，表阳新虚，而背恶寒者，如所谓伤寒无大热，口燥渴心烦，背微恶寒者，白虎加人参汤主之是也。一为阴寒气盛，一为阳气内陷。阴寒为病者，不能消耗津液，故少阴病，口中和。阳气内陷，热烁津液，故太阳病口燥舌乾而渴。欲辨阴阳寒热者，当以此详之。亮宸：此少阴阳气在经，将入脏，为下利，以迎而夺之也。凡少阴当下利，今一二日，寒气未极，故未见下利之证。然背为太阳之经，督脉为诸阳之纲，既见少阴脉微细，欲寐之证，而又兼背恶寒者，此为阳气大衰，寒将入里，非急固其里而益阳散寒。至六七日，已见躁乱厥逆，下利之证，则无及矣。故用参术芍苓，以救里之虚，用附子二枚，以温散表里之寒，救阳气，而逐周身之阴邪，使不得内攻也。其一条身体骨节痛，亦与背寒同为阴寒在经，然手足寒，脉沉，亦入里欲速之势也，故用药相同耳。）少阴病，身体痛，手足寒，骨节痛，脉沉者，附子汤主之。（少阴肾水，主骨，身体痛，支冷脉沉者，寒盛于阴也。身疼骨痛，若脉浮，手足热，则可发汗。此手足寒，脉沉，故当与附子汤温经。观子：无热恶寒发于阴也，得一二日，则病邪直入少阴矣。背，诸阳之纲，但背恶寒，又阳弱之征矣。此证体痛，骨节痛，犹恶寒相类，不言发热，是发于阴也。脉沉手足寒，内寒亦显然矣。虽未至于厥逆之深，而真阴在经，微阳内衰，不轻之候，法惟灸之温之，兼以人参、苓木。其气血庶不致垂败，故养正温经，毋偏废也。）
少阴病，下利，便脓血者，桃花汤主之。（阳病下利便脓血者，协热也。少阴病下利便脓血者，下焦不约，而里寒也。与桃花汤固下散寒。健曰：肾主二便，虽阴脏病，而致利脓血，谅非即中而即病者然，势必邪毒入深，与阳病下利脓血相同也。若寒邪入脏，则下利清穀，不至即便脓血。杂病痢积便脓血，为热伤阴络，必以凉治。伤寒便脓血，而偏以热治者乎。证虽属少阴，而表里寒热，其理一也。寒而利血者稀见。譬如人患痈疽，初必因风寒暑湿，凝滞气血，而成脓之际，定然作热，未有阴寒，而能变肌肉为脓血者，明矣。桃花汤热而且涩，投之致甚，将如之何？如利白脓，而滑脱不禁者，或可用之。若利血脓而滞下者，无论太阴少阴，当以黄芩合白头翁汤为妥。）
少阴病，二三日，至四五日，腹满小便不利，下利不止，便脓血者，桃花汤主之。（二三日，以至四五日，寒邪入里深也。腹痛者，里寒也。小便不利者，水穀不别也。下利不止，便脓血者，肠胃虚弱，下焦不固也，与桃花汤，固肠止利也。吴氏：凡下血，便脓血者，阴阳冷热之不同。古人云：见血无寒，又言血得热则行，此大概之言也。《要略》曰：阳证内热，则溢出鲜血，阴证内寒，则下紫血如豚肝也。亮宸：此治寒伤少阴血利也。下利清穀者，为寒在气分，今便脓血，为寒邪直伤少阴之营，而病在血矣。腹痛者，寒在里也。小便不利者，肾主二便，不能司开也。下利不止者，肾气不固，不能司阖也，石脂之涩，可以固脱，乾姜之辛，可以散寒，粳米之甘，可以益胃，是以寒邪散，而下利止，肠胃固而便脓愈。观子：伤寒下利之证最多，在少阴者，亦俱从寒热区分，如兼咽痛烦满之猪肤汤证，兼渴呕咳烦之猪苓汤证，兼四逆咳悸之四逆散证，下利清水色纯青之大承气证，其为热邪奚疑矣。欲吐、心烦、引水、便白之通脉四逆证，清穀脉微，反不恶寒之格阳证，脉微之白通证，无脉厥逆乾呕烦之加人尿胆汁证，其为寒邪奚疑矣。乃于腹痛利不止，便脓血者，别出桃花汤一法，何也？或因用乾姜而温少阴之经，或因用石脂而为去协热之利，不知皆非也。夫果宜温经，急当进四逆白通类，岂乾姜一两之能胜任？果宜除热，亦自有白头翁，及前诸汤类，岂石脂重涩之可使。盖尝思之，热传不利者，邪陷走而不能守也。寒甚下利者，阴胜而肾不固也。热至下纯青色之水，寒至清穀，不过自利而已，皆不能便血。今二三日，至四五日，腹满利不止，而便脓血者，不特寒气之深，其下焦之虚脱，亦甚矣。肾司二便，开阖之枢，精血之道也。寒则不能禁固，滑则开阖废弛。下利不止而小便不利，脓血大作者，不特前阴之气分虚，而后阴之血分亦重伤矣。此非肠胃垢腻结聚热利之比，亦非仅温里寒可愈之证。法惟石脂之镇重温涩，直达下焦，而固其寒脱，补以粳米之甘平，回虚陷之正气，佐以乾姜之辛热，驱胸腹之久寒，然后复其固闭之常，而里虚气寒，亦靡不解耳。政如痞结下利之证，非芩连理中可治者，别出石脂馀粮汤，备涩剂收之之法，而后用热用寒之外，法无穷矣。健按：此证但言病而不言脉，难凭属热属寒，因下利脓血，故列于少阴篇中，未可认定阴寒二字，下利多，则小便自少而不利，乃膀胱气化不及，亦脏病而腑不治也。夫血热则行，寒则凝，注皆谓为里寒入深，独仁斋疑之，而举《要略》阴证内寒，则下紫血如豚肝以辨之。若所下鲜红夹脓者，乃热迫肠脏使然。如脉现洪数或沉数者，政是白头翁汤证，桃花汤不易服也。）少阴病，下利便脓血者，可刺。（下焦血气留聚，腐化，则为脓血，刺之，以利下焦血气。观子：刺者，泻其经气，宣通之也，下利便脓血既主桃花汤矣。此复云可刺者，如痞证利不止，复利其小便，与五苓散，以救石脂馀粮之穷，而此一刺，又以辅桃花汤之所不逮。健曰：同一下利，此无不止二字，然均便脓血，何此可以刺泻之，而彼独以温涩之，何也？此文之遗佚而难凭，注之偏向而难玩，此则水落石出矣。故愚以为便脓血之非寒证，不谬也。论中当味仁斋引要略之辨，则寒热显然自判。曰可刺，而无刺穴，亦阙文耳。）
少阴病，吐利，手足厥冷，烦躁欲死者，吴茱萸汤主之。（吐利手足厥冷，阴寒气甚，烦躁欲死者，阳气内争，与吴茱萸汤，助阳散寒。亮宸：既吐且利，手足厥冷，阴寒极矣，烦躁欲死，非元阳将脱乎？故用吴茱萸汤，然此方虽止吐利补虚，而厥逆之证，恐非姜附猛悍之气，不能回阳，而散表里之阴邪，故遇此证，又当于四逆类求之。观子：少阴吐利烦躁四逆者，死。此但手足厥冷，是轻于四肢耳，何主吴茱萸汤为治哉？盖吐利烦躁等证，有由肾虚寒极者，有由胃虚寒甚者，肾中阴盛，必姜附纯阳健下之药温之，而尚多不治。若胃虚胭寒者，犹为可治。法惟吴茱萸汤之辛温辅人参姜枣之甘和以温脾胃，则吐利止而烦躁除，四末之阳气可复，是回后天之脾元，不为不捷于回先天之肾元也。不然，岂手足厥冷之易于四逆，吴茱萸一汤，反多功于四逆白通哉。）
少阴病，下利，咽痛，胸满心烦者，猪肤汤主之。（少阴之脉从肾，上贯肝膈，入肺中，循喉咙，其支者从肺出络心，注胸中。邪自阳经传于少阴，阴虚客热，下利咽痛，胸满心烦也，与猪肤汤，调阴散热。亮宸：少阴下利多寒，但此利非寒，必兼下重而为邪热，然又未可遽用苦寒，以少阴属阴寒，恐遂变寒证也。惟猪肤甘寒，解少阴之热，用白蜜，引心胸之热，从利中去，而止其利，所谓通因通用也。白粉以益胃气，盖即白虎桃花之用粳米意耳。观子：下利本属热邪内传，下焦不能约制，然并见咽痛、胸满、心烦诸证，则邪客上焦亦甚，不可单治里虚挟热之利矣。此猪肤汤，散心胸之浮邪，泻下陷之里热，养不固之正气，则肠胃以下之邪亦除，然后虚回利止，而少阴之经气安矣。健按：猪肤，古法未详其制，或谓是燖猪时，刮下黑衣，或谓是猪皮劖薄之外肤，世未精悉，此汤所以难用也。曾见一人，患阴火上炎，而挟外感咽痛，一医浪与此汤，而不分别，病家将薄皮用之，助其痰涎转剧。殊不思猪皮，乃是荤腥，喉证用荤，发风动气，有不加甚者乎？以理推之，须是刮下浮衣，然猪非美畜，虽属水，走少阴，却未见功力，蜜与粉，亦味淡无著，混施此汤，必无益也。）
少阴病，二三日，咽痛者，可与甘草汤。不差者，与桔梗汤。（阳邪传于少阴，而为咽痛，服甘草汤差。若寒热相搏为咽痛者，服甘草汤不差，与桔梗汤，以和少阴之气。健曰：少阴之脉，入肺中，循喉咙，阳邪热毒，抟于少阴之经，故发咽痛。甘桔开肺气，通少阴，为咽喉之圣药。）
少阴病，咽中伤，生疮，不能语言，声不出者，苦酒汤主之。（热伤于络，则经络乾燥，使咽中伤，生疮，不能语言，声不出者，与苦酒汤解络热，以愈咽疮。健曰：言出于舌，声发于喉，喉为肺管，少阴脉入肺，挟舌本，热邪壅塞经络，则咽伤生疮，语不出声矣。但其病经在喉，而不在咽，文曰咽中伤，盖古之通称耳。苦酒，即醋也，虽能解咽痛，然恐酸敛，不为稳当。）
少阴病，咽中痛，半夏散及汤主之。（甘草汤，主少阴客热咽痛。桔梗汤，主少阴寒热相抟咽痛。半夏散及汤，主少阴客寒咽痛也。观子：大抵少阴有脏病，有经病。脏病者，纯阴，见吐利手足寒类是也。经病者，多挟阳邪，见咽痛心烦类是也。少阴水之主，乙癸同源，与阳热相镇固者也。水虚者，火必上炽，故伏于络者，多结咽喉之经热。而内有积热者，复为寒束之难通，此甘桔苦酒诸汤之设，治病起未有他证，或痛，或疮，或㾦，均为少阴所病也。若半夏散证，变热甚轻，而伏寒甚重，脉紧，反汗出，亡阳者，但里寒盛而阳复外越，其视通脉四逆之咽痛何异。然则上热诚假而下寒实真矣，岂彼客热于经与寒热相持之可同日语哉！健曰：此三节，明系经邪客热，上结于咽而痛，观子以此条为上假热下真寒，无非为半夏散之可用耳。殊不思半夏之辛燥，桂枝之辛温，岂是咽喉能容之物？并非少阴家药，况文客寒他证，何可以此为治？亦非上假热下真寒可断。）
少阴病，下利，白通汤主之。（少阴主水。少阴客寒不能制水，故自利也，白通汤温里散寒。亮宸：此下利，为寒甚于里，非姜附不能回阳，使周身之气得复也。然比通脉四逆稍轻，以无厥逆故耳。观子：少阴下利，多主四逆，此主白通汤，盖下利别无他证，与下条脉微，总无极阴之象。阴极者，阳必上越，虽未见烦呕类，而格阳在外必然矣。主白通汤，迎而夺之，若迟投，能兔第三证之服汤反甚乎。）少阴病，下利，脉微者，与白通汤。利不止，厥迎无脉，乾呕烦者，白通加猪胆汁汤主之。服汤，脉暴出者，死。微续者，生。（少阴病，下利，脉微为寒极阴胜，与白通汤复阳散寒。服汤利不止，厥逆无脉，乾呕烦者，寒气太甚，内为拒格，阳气逆乱也。与白通汤加猪胆汁以和之。《内经》曰：逆而从之，从而逆之。又曰：逆者正治，从者反治，此之谓也。服汤脉暴出者，正气因发泄而脱也，故死。脉微续者，阳气渐复也，故生。亮宸：下利脉微，寒极阴胜，白通汤复阳散寒，利当止矣。反不止者，由里寒外格，温药不得下行，故致无脉、厥逆、乾呕而烦也。加人尿之咸寒，胆汁之苦寒，从治以调之也。脉暴出者，无根之气，一发而尽，故死。微续者，有根之气，以渐而回，故生矣。观子：既以白通通阳气，宜若可和矣。反剧者，欲导飞越之阳，引之使下，而拒格之患难破也。不止，则利益增，无脉则重。微厥逆者，阴之转深；呕烦者，无根之甚，是阴愈极而阳愈争矣。此惟佐以胆汁人尿，乃少阴本经之物，从其性而诱之，则格越之患可除，失位之阴火悉下，而姜附方可施其战胜之力。脉暴出者，阳已绝，而难追也。脉微续者，阳犹有根，而可徐复也。一死一生，判然矣。健按：少阴下利，脉微，阴邪内盛，而阳气将脱之诊，宜救阳退阴正治，而何从治为哉。既服白通不差，反剧，而复加胆、尿，其义何居？诸家以为能导格越之阳使下，未敢信也。文称厥逆无脉，岂是阴盛格阳？明系纯寒阴极，下竭津液而阴亡，阳欲上脱而烦呕。奚可认为格阳？若施咸寒引诱，必致寒滑下脱，则厥不能回，脉不能复矣。惟人参附子理中汤，保其胃气，生津回阳，庶可获生也。）
少阴病，二三日不已，至四五日，腹痛，小便不利，四肢沉重，疼痛，自下利者，此为有水气，其人或咳，或小便利，或下利，或呕者，真武汤主之。（少阴二三日，则邪气犹浅，至四五日，邪气己深。肾主水，肾病不能制水，水饮停，为水气，腹痛者，寒湿内甚也。四肢沉重疼痛，寒湿外甚也。小便不利，自下利者，湿胜而水穀不别也。《内经》曰：湿胜则濡泄，与真武汤益阳气，散寒湿。亮宸：腹痛四肢疼痛者，里寒而表亦寒也。小便不利，而四肢沉重者，水也。水停，则小便不利。水滞于经，阳气不行，故沉重。水寒相搏，故下利。茯苓、生姜，利水而行饮，白术壮脾而燥湿，芍药以治腹痛，附子有斩关夺命之能，去寒止利，又能行四肢，而治沉重。不用干姜者，虽寒而兼湿，四肢不逆，脉亦不微，视白通四逆为轻耳。观子：此与猪苓汤证，俱属挟饮，但前证由渴饮外得，传邪不解，故入滑石于利水药中，而以阿胶养经气。此证由肾寒在内，有水不治，侵于经络，故入生姜于行水药中，而以附子壮经气之阳，则寒湿蠲而脾肾悉强矣。）
少阴病，下利清穀，里寒外热，手足厥逆，脉微欲绝，身反不恶寒，其人面赤色，或腹痛，或乾呕，或咽痛，或利止，脉不出者，通脉四逆汤主之。（下利清穀，手足厥逆，脉微欲绝，为里寒；身热而不恶寒，面赤色，为外热。此阴甚于内，格阳于外，不相通也。与通脉四逆汤，散阴通阳。亮宸：下利清穀，谓水穀不化而出，清冷甚于里也。手足厥逆，脉微欲绝，则寒极阴盛，而阳气将脱矣。然格阳于外，外热反不恶寒，若药少力轻，则阳外脱而死，是以此方，附子用生者大者，取其猛烈之气，追复散失之阳也。乾姜四逆汤用两半，而此倍之，附子得乾姜而益烈，盖非急温之，恐其绝去耳。四逆类皆不用参术者，以寒甚于里阳气欲绝，惟大辛热之剂，乃可回阳而散寒，参术平缓，势力不及，譬如寇贼方盛，戡定祸乱，非健将无功，岂雍雍衽席，可坐理哉。故此方之参，用于利止之后，以通脉也。观子：少阴病，有但阴盛者，有阴盛格阳者。但阴盛者，附子四逆等治之，是已。格阳者，必白通通脉四逆治之，何也？盖格，拒格不相入也。又日隔阳，阴阳间隔欲离绝也。又曰戴阳，浮于上部，上部如戴也。夫真寒入里之证，正气未有不虚，阴气未有不盛者。然其剧不过阳愈微，阴愈盛耳。何为外反热，不恶寒而面赤咽痛，烦呕燥躁之证并作哉？盖所谓阳者，肾中之真阳，生生之本也，即坎卦中画，水中之火，亦曰龙雷，是阴火也。又水木同源，惟房劳肾虚之后，复冷饮所伤；或凉药所误，则失守之虚焰，必弃此窟宅而腾越于外，是阴但深处于内，而阳反上客诸表矣。此而欲以热剂正投，求胜于阴，彼偏极之气，必扞格而不容。未能除在里之寒，而入咽之际，客阳且一炽而尽矣。故必辅以葱白胆汁人尿，及热药冷服之法，则不独热因寒用，无冷热相激之虞，而先寒以除上热，后热以济下寒，情且不违，而致大益。无根失守之物，有不导之归元乎。后贤立法曰破阴，盖破者，亦去其扞格之一法耳。然其不同于白通加胆汁证者，较之上证，其炽于阳者转盛，则其沉于阴者转深。倍姜附，则非白通之可胜任；去胆汁、人尿，似嫌寒药之力减，而但以冷服之法，挽垂绝之狂焰，此通脉四逆，不为不重于白通之证也。健按：此条，方是阴盛格阳，诸注详切，而通脉四逆之剂，在脉微欲绝四字，理当用之。其馀病势，虽未尽对，故令冷服，亦恐有碍耳，细审之，确是白通加胆尿证也。通阳澈阴，彼善于此，前证无外热，不恶寒，面赤咽痛等，而为格阳，实悖经旨矣。故曰非白通加胆尿所宜，而此证始为对病之剂，能悟及此，则伤寒救阴之道，思过半矣。他若后人破阴之法，不但金石难用，顾名思义，大谬不然，必有自贻伊戚之悔，故于变通方中，凡诸猛悍之剂，但存其名，不载其药，恐愚者效颦致害耳。）
少阴病，四逆，其人或咳，或悸，或小便不利，或腹中痛，或泄利下重者，四逆散主之。（四逆者，四肢不温也。伤寒邪在三阳，则手足必热，传到太阴，则手足自温，至少阴，则邪热渐深，故四肢逆而不温也。及至厥阴，则手足厥冷，又甚于逆矣，与四逆散，以散传阴之热。健按此条病证不一，主以四逆散，恐未悉中病情，须忝加减之法，乃能奏效。）
少阴病，下利六七日，咳而呕、渴、心烦不得眠者，猪苓汤主之。（下利不渴者，里寒也。此下利呕渴，非里寒，心烦不得眠，知协热也。与猪苓汤，渗泄小便，分利水穀。经曰：复利其小便，此之谓欤。复庵：自利而渴者，猪苓汤，能利肾中热也。不愈，则当自大便去之，方用大承气，或只用小承气，或且进白头翁汤。以上治法，盖为阴中涵阳者也。亮宸：此治少阴经中有热，挟水而下利者也。三苓行水止利，滑石导水而兼协热，阿胶养阴益血，治烦而得眠也。观子：下利，则邪并于下矣。其呕而且咳，何也？盖至六七日，渴而心烦不眠，则传邪之上，客者已盛。渴则必恣饮，饮多，必停水，是邪热既不能解，而水言之证复作也。三苓以行在经之水，阿肢、滑石以除少阴之热，庶上下参错之邪悉去矣。热邪传陷之下利，非阴寒吐利并作之比，何由得呕。凡先呕后渴者，邪欲解；先渴后呕者，多为水停，况有水寒射肺为咳之兼察乎，以是知复挟饮于内耳。嗣真：少阴咳而下利呕渴，心烦不眠，及厥阴下利，欲饮水，是皆传经之邪，脉必沉细而数，故仲景以黄连滑石等清利之。其少阴自利而渴，欲吐不吐，心烦欲寐，是直中阴经之阴邪也，脉必沉微，故仲景以附子乾姜温之。）
少阴病，得之二三日，口燥咽乾者，急下之，宜大承气汤。（伤寒传经五六日，邪传少阴，则口燥舌乾而渴，为邪渐深也。今少阴病二三日，邪气未深之时，便作口渴咽乾者，是邪热已甚，肾水乾也。急与大承气下之以全肾，若躁则死，肾水乾故也。健曰：此邪入少阴之热证，急须下之。）少阴病，自利清水，色纯青，心下必痛，口乾燥者，急下之，宜大承气汤。（少阴，肾水也。青，肝色也。自利青色，为肝邪乘肾。《难经》曰：从前来者为实邪，肾蕴实邪，必心下痛，口乾燥也，与大承气汤以下实邪。健曰：邪入少阴，则肾实乘子，而肝反上凌其母，同归入腑，故心下必痛，是肝木犯胃也，故下利青色，急下以去其邪。利清水者，盖旁流耳。）少阴病，六七日，腹胀不大便者，急下之，宜大承气汤。此少阴入腑也，六七日少阴之邪入腑之时，阳明内热壅甚，腹满不大便也。阳明病，土胜肾水则干，急与大承气下之，以救肾水。兼善：或云承气汤，阳明下药，今少阴病亦用，何也？盖胃为水穀之海，主养四旁，有病皆能传入之。其胃土燥，则肾水乾，以二三日，则口燥咽乾，是热之深，传之速也，故曰急下以全肾水。夫土实则水凌，谓水穀不相混，故自利清水，而口乾燥此胃土实热所致也。下利色青，青，肝也。乃肝邪传肾，缘肾之经，从肺出络心，注胸中，由是而心下痛，故急下之，以去实热，逐肾邪。其六七日，腹胀不大便，以入腑之邪，壅塞其胃土，土胜，则水涸，故急下之，逐胃热，滋肾水，益阳明。与少阴皆有急下之条，然证不同，其入腑之理则一，是以皆用大承气也。亮宸：少阴多属寒证，然有邪在本经，即化里热，为阴中涵阳者，有自阳经传入少阴，郁深热深，而成传邪者。肾主五液。脉络舌本，廉泉者，津液之道也。今二三日，即口燥咽乾，是热极而肾水欲竭，非急下之，无生理矣，故大承气救将绝之肾水。第二三证，皆少阴化热入腑之证，纯清水，与清穀不同，谓绝无糟粕而纯水，盖内已结实，故所下止水。青者，肝之色，实邪也。心下痛，则已结于胃腑：口乾燥，则津液将竭矣。腹满不大便者，阳明里实之证。然曰少阴病，自少阴传入之耳。三证皆曰急下者，肾为阴中之少阴，热气搏之，则阴立竭，不若阳明富于水穀，犹能畜热也。健曰：此传经入少阴之下证也。）
少阴病，脉沉者，急温之，四逆汤。（既吐且利，小便复利，而大汗出，下利清穀，内寒外热，脉微欲绝者，不云急温。此少阴脉沉，而云急温者，彼虽寒甚，然而证已形现乎外，治之则有成法。此初起脉沉，未有形证，不知邪气之将发何病，故急与四逆温之。观子：伤寒以阳为主，今见阴脉，为死候。少阴之证，无论日数浅深，但见脉沉，则阳气已微，阴寒独盛。不问其何证，而皆急与温之，进四逆类，犹恐不及，若濡迟其与，必致后时矣。陶氏：内寒已甚，阳和之气欲绝，故急温之。健曰：此阴证，而得阴脉之危候也。）少阴病，饮食入口则吐，心中温温欲吐，复不能吐，始得之，手足寒，脉弦迟者，此胸中实，不可下也，当吐之。若膈上有寒饮，乾呕者，不可吐也，急温之，宜四逆汤。（伤寒表邪传里，至于少阴，少阴之脉，注胸中。邪既留于胸中而不散，则阳气不得宣发于外，是以手足寒脉弦迟，此是胸中实，不可下，而当吐。其膈上有寒饮，亦使人心中温温而手足寒，吐则物出，呕则物不出，吐与呕有别焉。胸中实，则吐而物出，若膈上有寒饮，但乾呕而不吐也，此不可吐，可与四逆汤以温其膈。观子：此从呕吐中，以辨证之孰为痰实，孰为阴寒，分三段看。至复不能吐，是原所得之证如此，饮食入口即吐者，胃虚不能纳穀也；虽不饮食，亦温温欲吐不吐，若此者，邪其有二焉。至当吐之，言始得脉弦迟者，虽手足寒，未可便为阴寒也。凡痰实上聚者多吐，而复不能吐，其脉弦者，痰也。痰则胸中实，非下证也。其在上者，因而越之，非吐奚宜。至四逆汤证又辨有痰呕，而非痰结者矣。曰乾呕，则与四逆迥殊，曰膈上寒饮，证近吐涎沫。此则大寒在内，非急温之，他证且作，与四逆汤其可缓乎。健按：入口则吐，欲吐不能吐，有三义焉。观子言之详矣。吐与呕，成氏注已分别，但此皆寒中阴经，初起之病，须看脉弦迟三字，则不可认误为传邪入阴之证，而概与四逆。）
少阴病，下利，脉微涩，呕而汗出，必数更衣，反少者，当温其上，灸之。（脉微，为亡阳，涩为亡血。下利呕而汗出，亡阳亡血也。津液不足，里有虚寒，必数更衣，反少者，温其上，以助其阳也，灸之以消其阴。观子：汗出呕而利，脉阴阳俱虚，利必不止，利反少者，阳下竭而阴渐微，则与上条，皆阴病得阳之候也。灸而温其上，则陷下之阳可复，而余阴消矣。健按：下利上呕而兼汗出，得微涩之脉，此阴阳两伤，气血俱病。曰当温其上而无方，灸之而无穴，亦阙文也。窃以为当调其脾胃，宜姜附理中治之，则安。）

辨厥阴病脉证治第十二  ***************************
厥阴之为病，消渴，气上撞心，心中疼热，饥而不欲食，食则吐蛔，下之，利不止。（邪传厥阴，则热已深也。邪自太阳传至太阴，则腹满而嗌乾，未成渴也。邪至少阴者，口燥舌乾而渴，未成消也，至厥阴成消渴者，热甚能消水故也。欲水多而小便少者，谓之消渴。木生火，肝气通心，厥阴客热，气上撞心，心中疼热。伤寒六七日，厥阴受病之时，为传经尽，则当入腑，胃虚客热，饥不欲食，蛔去胃中，无食则动，闻食嗅而出，得食吐蛔，此热在厥阴也。若使下之，虚其胃气，厥阴木邪相乘，必吐下不止。卿子：《素问》阴证三条皆指传邪，故云已满三日，可下而已。仲景三阴首条，皆言病气，所谓伤寒本自寒下也。太阴少阴易明，唯厥阴条，种种似热，故成氏注为热已深，不知太阳篇中，微热消渴者，五苓散，则桂术也。又气上冲胸，身为振振摇，则大虚也。厥阴寒疵，亦气上冲心，又胭中阳气微，心中饥而烦。「平脉篇」云：气微者，心内饥，饥而不欲食也。又胃中冷，则吐蛔。「脾胃论」：虚劳则热气熏胸中。又「杂病」：心中疼热，多成膈气，宜吴茱萸汤。盖皆以不能化热成阴，玩下之利不止一句爽然矣。成注未渴而渴，消渴，分浅深，故云渴而至消为热甚。试思少阴渴，本文云虚，故引水自救，何尝较大阴不渴为寝热耶？尝见厥阴消渴数证，舌尽红赤，厥阴脉微渴甚，服白虎黄连等汤，皆不救。亮宸：此寒邪直伤厥阴之证也。凡热消津液则渴，阴寒不当有渴，今渴至于消，渴之极矣。不知厥阴者，阴之尽，寒气闭极，阳气不行，水液不得上达。故反见热化而消渴，视少阴为甚也。观夫水冰地拆之时，则水泉竭，冬至一阳生，则水泉动，略可见矣。气上撞心，心中疼热者，肝繫上通于心，木喜上达，肝经有寒，随繫上冲，故心中疼也。心主人，而气热，肝中寒，上凌于心，格心之阳，极而外燔，故病寒反热。热者，假象，而寒者，真气也。《内经》：太阳寒水司天之年，寒气下临，心气上从，心烦热，嗌乾，善渴。又曰甚则心痛。此心受寒，为渴，为热，为疼之明验矣。饥而不欲食者，经曰：胃中热则消穀善饥。今饥而不能消穀，以胃中虚本邪相乘，故虫动而求助于食，实则里寒不能消穀也。经曰：气微者，心内饥，饥而虚满，不能食也。食则吐蛔者，《经》曰：胃中冷，则吐蛔。又本篇云脏寒，蛔上入膈，故烦则吐蛔，为冷明矣。成氏以此候，皆注为热证，不究渴与疼热饥之故，不思少阴之渴，仲景已明言其虚，故引水自救，独厥阴而不然邪。吐蛔一证，已明言胃冷脏寒，岂疼热与饥，非寒格，反见热化耶？至其热搏厥阴，仲景已明言可下而已。何又言下之利不止，岂非以虚寒故耶。良以聊摄将《内经》传邪之热，注阴自病之寒，故率多牵合。其于太阴腹满自利而痛，既注为传经之邪，又何怪此条字面，皆似热证，而不为牵合耶？幸而少阴之渴，仲景注明，不然亦万古长夜矣。观子：厥阴为六经最下之地，寒邪至此可为极深。其反见诸热证者，盖龙雷阴火出于其经，所谓火生于木，木藏烽焰，肝阴既不足，肝阳必有馀。内虚而阴寒得以伤之，未有不逼其无根之焰上越，所以真寒为本，假热为标，势每相同也。曰消渴者，消耗也。饮多而能耗，邪深于少阴，故渴，则甚于引水自救也。心中疼者，木火通气，厥气上乘于心也。曰气上撞心，为假热之上浮明甚。若传邪深，但热毒结聚不解耳，必不至客阳之腾逞也。饥者，浮热所扰也。不欲食，食则吐蛔，里寒灼然矣。然此极似阳邪内传之状，而非然者，若传厥阴，邪深热久，未有不入腑而先下证哉。何下之反不止？盖误下，利故不止，益见其里有真寒也。此犹是邪伤于经气而病，故本寒而复挟不定之假热，若纯脏病，则但见厥逆，下利，涎沫，面青诸证矣。以是知邪干经气而病，虽三阴亦未有不化热者也。健按：此厥阴伤寒为病之证，成氏误注传邪，诸家辨之盖详。细审病势，皆内真寒而外假热明甚。其传邪之证，见于下条，而此无治法，亦阙文耳。可与乌梅丸温脏安蛔，而渴吐下利皆效。）厥阴中风，脉微浮，为欲愈；不浮，为未愈。（阴病见阳脉者生，浮者阳也。厥阴中风，脉微浮，为邪气还表，向汗之时，故云欲愈。）厥阴病，欲解时，从丑至卯上。（厥阴木，王于卯丑寅，向王，故为欲解时。）厥阴病，渴欲饮水者，少少与之愈。（邪至厥阴，为传经尽，欲汗之时，渴欲得水者，少少与之，胃气得润则愈。）诸四逆厥者，不可下之，虚家亦然。（四逆者，四肢不温也。厥者，手足冷也。皆阳气少而阴气多，故不可下，虚家亦然。下之，是为重虚，《玉函》曰：虚者十补，不一泻之。观子：四肢诸阳之本，阳气衰甚，故手足为之厥冷，厥应下之者，传邪入腑，阳极似阴之热厥也。若真阳一虚，阴进而长，其可同于里实者之治乎？曰诸四逆厥者，见厥虽有但手足冷，与四肢通冷之殊，总为阴盛阳衰，不可妄下也。寒则未有不虚，及虚家之不可误攻，亦然耳。）伤寒先厥，后发热而利者，必自止。见厥复利。（阴气胜，则厥逆而利；阳气复，则发热，利必自止。见厥，则阴气还胜而复利。兼善：三阴伤寒，太阴为始，则手足温，少阴则手足清，厥阴则手足厥逆。然病至厥阴，乃阴之极也，故反有发热之证。盖阳极则阴生，阴极则阳生，此阴阳相引，必然之理也。易云穷则变者，至极之谓也。阳至极而生阴，故阳病有厥冷之证；阴至极而生阳，则厥逆者有发热之条。言厥深热亦深者，乃事之极，而变之常。经曰：亢则害，承乃制也。观子：阴既极，有阳复生之理，故皆得反发热。热胜厥者，病愈利止；厥胜热者，病迸利作也。健曰：先厥后热而利者，当凉泻；见厥复利者，当温解也。）
伤寒始发热六日，厥反九日而利。凡厥利者，当不能食，今反能食者，恐为除中，食以索饼，不发热者，知胃气尚在，必愈，恐暴热来，出而复去也。后三日脉之，其热续在者，期之旦日夜半愈。所以然者，本发热六日，厥反九日，复发热五日，并前六日，亦为九日，与厥相应，故期之旦日夜半愈。后三日脉之，而脉数，其热不罢者，此为热气有馀，必发痈脓也。（始发热，邪在表也。至六日，邪传厥阴，阴气胜者，作厥而利，厥反九日，阴寒气多，当不能食，而反能食者，恐为除中。除，去也，中胃气也。言邪气太甚，除去胃气，胃欲引食自救，故暴能食，此欲胜也。食以索饼试之，若胃气绝，得面则必发热，若不发热者，胃气尚在也。恐是寒极变热，因暴热来而复去，使之能食，非除中也。《要略》曰：病人素不能食，而反暴思之，必发热。后三日脉之，其热续在者，阳气胜也，期之旦日夜半愈。若旦日不愈，后三日脉数而热不罢者，为热气有馀，必发痈脓也。经曰：脉数不时，则生恶疮。观子：此节亦分四段看，至恐为除中为一段，言热止六日，厥反九日者，阴寒既胜，必厥且利。厥利寒胜不能食，反能食者，恐为除中证也。除者，尽也，无根之客热索食以自救，其本气已垂尽也。至复去也为一段，言但食以索饼，而内不发客热者，则胃气复而思食，亦未可知，胃气犹在，必愈矣。然恐暴热来而复去，人不觉，不免为客热除中也。至期之旦日夜半愈，又一段，言前证由厥多热少，故危。设后三日俱发热者，则厥虽九日，并前热亦九日矣，厥不能胜热，非旦日，即夜半必愈也。后三日以下一段，止续热三日，为厥热相半，若三日后，或更发热不罢，其脉且数者，则热气又太过矣。肝主藏血，热气留积不解，发为痈脓者，有之。）
伤寒脉迟，六七日，而反与黄芩汤澈其热。脉迟为寒，今与黄芩汤，复除其热，腹中应冷，当不能食；今反能食，此名除中，必死。（伤寒脉迟，六七日，为寒气已深，反与黄芩汤寒药，两寒相搏，腹中当冷，冷不消穀，则不能食；反能食者，除中也。四时皆以冒气为本，胃气已绝，故云必死。观子：上证止由厥利之寒而得，非有误治，此为医坏而然。阴寒既极，应不能食，反能食者，政为厥阴内藏阴火，其欲绝之际，偏能为杀穀之邪耳。彼不悟此阴极涵阳之脏，而于消渴疼热戴阳诸证，犹作真火治之，其不为黄芩汤之除热者，几希。健按：伤寒发热为阳，厥利为阴，既厥且利，当不能食，反能食者，乃为除中，譬如盗入门庭，先劫赀财之意。前证三日后脉之，热续者，胃气尚在，期旦日夜半愈，犹守护不失，而盗自退也。若脉更数，而不罢为客热有馀，厥阴藏血之脏，热瘀于血，必发痈脓也。此条脉迟，六七日，阴寒已甚，即有微热，不当以寒药澈之。反能食者，盖回光返照之象，日必死矣。凡诊伤寒，初则原有舍脉从证，舍证从脉之法，至六七日厥阴阴尽之期，而见阴极之脉，投寒则误矣。）
伤寒先厥后发热，下利必自止，而反汗出，咽中痛者，其喉为痹。发热无汗，而利必自止；若不止，必便脓血。便脓血者，其喉不痹。（伤寒先厥而利，阴寒气胜也。寒极变热，后发热下利必自止，而反汗出，咽中痛，其喉为痹者，热气上行也。发热无汗，而利必自止；利不止，必便脓血者，热气下行也。热气下而不上，其喉不痹也。宇泰：厥而利，发热，则利必止，反汗出者，亡阳也。咽中痛，热上冲也。亡阳则阴独，复会于热，则阴阳结而为喉痹也。《内经》曰：一阴一阳结，为喉痹是也。观子：此节亦分三段看，至必自止为一证，言先厥则寒甚，为下利后发热，则阴极得阳，故利止。至其喉为痹是一证，言亦有利不止，而反汗出咽痛者，汗出则亡阳，咽痛则热客于上，是阳欲复，而反虚阳妄越，利无由止也。至必便脓血又一证，言发热若无汗者，利必止。然亦有利不止，而反便脓血者，此热气大于于下，挟热遂利，既非初厥纯阴下利之比，亦非阳虚格越于上之谓。盖热气下出者可治，热气上浮者最重，二者较之，喉痹重于便脓血也。健曰：厥阴与少阳为表里，其脉挟咽，热极于内，寒郁于外，发为喉痹。当辛凉开豁，以柴、薄、甘、桔、牛蒡、殭蚕、黄芩、石膏、射干、豆根以解之，不可投辛温香燥之药。便脓血者，合白头翁汤。）
伤寒一二日，至四五日而厥者，必发热，前热者，后必厥。厥深者，热亦深；厥微者，热亦微。厥应下之，而反发汗者，必口伤烂赤。（前厥后发热者，寒极生热也；前热后发厥者，阳气内陷也；厥深热深，厥微热微，随阳气陷之浅深也。热之伏深，必须下去之，反发汗者，引热上行，必口伤烂赤。《内经》曰：火气内发，上为口糜。吴氏：伤寒一二日，至四五日厥者，必发热，是传经之邪。前热后厥者，亦传经之邪，当以厥之微甚，辨热之浅深。若厥深入腑而实者，须下去之，若反发汗，则胃中津液愈燥，而热上腾，故为口糜烂赤。经云：诸四逆者，不可下。此云应下，最宜详审。先贤谓热厥，手足虽厥冷，而或有温时，虽逆冷，而手足心必暖。戴院使又以指甲之冷暖别之。寒热二厥，临病之工慎之。观子：仲景文字多引而不发，欲人思而自悟。此节是言先热后厥之为热厥也，当看一二日，至四五日，发热而厥者，便易明。是非一病便厥之寒厥比也，故曰必发热，言必发热在前也。下即申明之曰，前热者后必厥，见热极必厥也。又曰热深者厥亦深，热微者厥亦微，见厥之中，复当分浅深微甚之治也。夫邪传热入，非结聚于胃，气血不通，阴阳否隔，何由得厥？厥则肝极移克胃土，非以承气夺其壅结，何由得生？故厥应下之。然不言汤治，而惟误汗后证详之者，盖欲人即此悟彼之意也。第伤寒传至厥阴，鲜不为危证矣，何以故？一舌卷囊缩而烦满，一热极而厥，二者皆入肝急下之证耳。然止言其端，而无正文以明达其旨，终在残缺之列耳。厥微热微，四逆散；厥深热深，大承气。健曰：此属传经热邪迫之，而阴气衰，故厥。《内经》曰：阴气衰于下，则为热厥。观子论精治当。）
伤寒病，厥五日，热亦五日，设六日当复厥，不厥者自愈。厥终不过五日，以热五日，故知自愈。（阴胜则厥，阳胜则热。先厥五日为阴胜，至六日阳复胜，热亦五日，后复厥者，阴复胜；若不厥为阳全胜，故自愈。经曰：发热四日，厥反三日，复热四日，厥少热多，其病为愈。健曰：此是中经寒邪，入于厥阴，为至阴之地，阳气衰不能发越，故厥。《内经》曰：阳气衰于下，则为寒厥是也。）凡厥者，阴阳气不相顺接，便为厥。厥者，手足逆冷是也。（手之三阴三阳，相接于手十指；足之三阴三阳，相接于足十指。阳气内陷，阳不与阴相接，故手足为之厥冷也。四逆者，四肢逆而不温也，与厥相似而非也。经曰：诸四逆厥者，不可下，是四逆与厥异也。厥者，冷也，甚于四逆也。经曰：阴阳气不相顺接，便为厥。厥者，手足逆冷，谓阳气内陷，热气逆伏，而手足为之冷也。）
（仁斋：厥者，逆也。经言阴阳之气不相顺接，而四肢为之逆冷；然曰厥逆者，手足冷而四肢温也。四逆者，四肢手足俱冷也。凡有手足冷者，便当早察寒热虚实而治之，毋致厥冷之深，履霜坚冰，虽欲治之已后时矣。）
伤寒脉微而厥，至七八日，肤冷，其人躁，无暂安时者，此为脏厥，非蛔厥也。蛔厥者，其人当吐蛔。今病者静，而复时烦，此为脏寒。蛔上入膈，故烦，须臾复止，得食而呕。又烦者，蛔闻食臭出，其人当自吐蛔。蛔厥者，乌梅圆主之，又主久利方。（脏厥者死，阳气绝也。蛔厥，虽厥而烦，吐蛔已则静，不若脏厥而躁无暂安时也。病人脏寒胃虚，蛔动上膈，闻食臭出，因而吐蛔，与乌梅圆温脏安蛔。仁斋：蛔厥者，其人吐蛔，而手足冷也，故为脏寒。胃中虚冷，轻者吐小虫，重者吐长虫。或舌燥口乾，常欲冷饮浸，不欲咽，蛔上，烦躁昏乱欲死，两手脉沉迟，足冷至膝，甚者连蛔并屎俱出，大便闭而不行。此证虽凶，多可救治，宜加味理中安蛔饮，及乌梅丸治之。脏厥，可金液丹、四逆汤救之。亮宸：蛔厥与脏厥有辨，脉微厥逆，肤冷，躁而无暂安时，此阳气将脱，脏气欲绝而争，故脏厥为死证。若蛔厥者，脏气虚寒，蛔不安位而动，脏气虚，则蛔求食而出，是以其证静，而复时烦。当上膈则烦，过时则止，及闻食臭，则又烦而呕，盖以蛔动而烦，非脏绝而烦，故有生理也。所以然者，厥阴属木属风，风从虫，风入八日而虫生。又木朽而虫生，此感召自然之理，故厥阴寒甚，则虫出也。此方用姜、附、桂枝、蜀椒、细辛之大辛热，以温脏气而治其寒，以虫畏辛也。乌梅之酸入肝，收厥阴上冲之气，而止其烦，以虫畏酸也。人参以扶胃气，当归以益肝血，至连、柏之用，虽曰虫得苦则伏，亦以厥阴为阴之尽。阴极阳生，寒极热生。且消渴与瘀热，虽曰阴盛格阳，恐姜、附、椒、桂太过而化热，用之以节制也。观子：阳烦阴躁，烦轻躁重，于脏厥言躁，于蛔厥言烦，已具安危之异矣。况烦因蛔动，时烦即时止，较之无暂安时，更不同矣。厥阴阴之终，寒莫甚焉。然阴阳无终穷之理，故挟热之证，反杂见，且龙雷之火，寄于其中。是以用方，靡不寒热并施。如蛔厥，本属脏寒，亦必佐以连、柏也。健按：蛔厥与吐蛔，当分别。吐蛔而不厥者，其证非一。有阳明邪热伤胃者，有食滞阳明热实伤虫者，有风伤于胃而动蛔者，有寒客于中而呕逆者，有胃虚失谷而上出者，有偏嗜一物，生化吐虫者。虽非尽属伤寒家证，然常于伤寒时气见之。须察其脉证舌色，分寒热以安之，而终不若厥阴家蛔厥之甚，药当寒热兼施。此虽不比脏厥之危笃，然亦阴证之急候，有关胃气之存亡也。）
伤寒热少厥微，指头寒，默默不欲食，烦躁数日，小便利，色白者，此热除也，欲得食，其病为愈；若厥而呕，胸胁烦满者，其后必便血。（指头寒者，是厥后热少也；默默不欲食烦躁者，邪热初传也；数日之后，小便白色者，里热去也。欲得食，为胃气已和，其病为愈。厥阴之脉，挟胃贯膈，布胁肋，厥而呕，胸胁满烦者，传邪之热甚于里也。厥阴肝主血，后数日热不去，又不得外泄，迫血下行，必致便血也。宇泰：设未欲食，宜乾姜甘草汤。呕而胸胁满者，少阳证也。少阳与厥阴为表里，邪干其腑，故呕，而胸胁烦满也。肝主血，故后必便血。观子：此言厥微热微之易愈也。分三段看，惟厥微故知热少，惟指头寒故知厥微，默默不欲食烦躁者，邪欲内传，而尚未深入也。此四句为一段，乃原初得之证如此。数日以下为一段，便利色白者，厥阴以囊缩，为深入本经之邪。今小便白而利，知厥阴之邪已解也。欲食者，冒气渐复，而木不侮土故愈。若厥以下一段，又数日后之一证也。厥则甚于指头寒，阴进而长矣。呕而且烦且满，邪深畜于里矣。肝藏血之脏，邪不得解，能无迫动而便血乎？于热厥言指头寒，于寒厥言手足寒，甚者言四逆厥逆，浅深自寓于书法。亮宸：厥阴，阴之尽也。阴极，故有厥逆吐蛔，下利呕逆之证。然而阴极阳生，天地自然之理，故厥极则热，厥多热少，其病为进。厥三日，热五日，其阳气复而愈矣。然至七八日，热不罢，则热太过，又有为痈脓，为便脓血，为喉痹，为吐脓血，为热利下重，为热深厥深者，即以吐蛔一证而论。本以脏寒蛔上入膈，故温以治之。然兼连、柏于大温之中，寓微清之意，岂非以厥阴阴极阳生，寒极热生？又腑为少阳，视少阴犹易化热，且肝藏血，故多见脓血之证。是则与少阴不同者矣。健曰：不欲食烦躁之时，乃肝木侮土，虽厥微而邪已入腑。当大柴胡微利之，或小柴胡合石膏和解以泻之。至厥而呕，烦满便血，则须黄连阿胶合温胆治之。诸家未及于方，酌此二法，以俟取裁。）
病者手足厥冷，言我不结胸，小腹满，按之痛者，此冷结在膀胱关元也。（手足厥，不结胸者，无热也。小腹满按之痛，下焦冷结也。吴氏：小腹满，俱是热病。惟冷结膀胱一证为寒，有手足冷可辨。小腹下焦所治，当膀胱上口，主分别清浊，或用真武汤。）
伤寒发热四日，厥反三日，复热四日，厥少热多，其病当愈。四日至七日，热不除者，其后必便脓血。（先热后厥者，阳邪传里也；发热为邪气在表，至四日后厥者，传之阴也。后三日复传阳明，则复热，厥少则邪微，热多为阳胜，其病为愈。至七日传经尽，热除则愈；热不除者，为热气有馀，内搏厥阴之血，其后必大便脓血。观子：此言厥少热多之易愈也。先热后厥，为邪深入里，厥后复热，为邪气还表。况以日数较之，厥止三日，而热共八日，为阳气犹胜也，故为当愈。若热不止，厥阴之邪犹盛也，经邪既热甚，为协热而便脓血矣。健按：此可与白头翁汤，加石膏、紫草治之良。）
伤寒厥四日，热反三日，复厥五日，其病为进，寒多热少，阳气退，故为进也。（伤寒阴胜者先厥，至四日邪传里，重阴必阳却，热三日，七日传经尽，当愈。若不愈而复厥者，传作再经，至四日则当复热。若不复热，至五日厥不除者，阴胜于阳，其病进也。观子：热厥者，先发热后厥逆，为邪深入里，阳极似阴。寒厥者，一起便厥逆，为阳气衰微，阴寒独胜。然寒复有厥极反发热者，正不为邪胜，阴极而生阳也。前条厥五日，热亦五日，阴既未能胜阳，至六日热除，则阳终胜阴而愈。此条厥多热少，阳为阴胜，阴进阳退，难治矣。然则辨厥之寒热，惟在厥热之孰先孰后；辨寒热之死生，又在厥热之孰多孰少也。厥终不过五日句，要玩味发热，大抵以五日为率，五日后，或热作或仍厥，则生死判然矣。）伤寒六七日，脉微，手足厥冷，烦躁，灸厥阴。厥不还者，死。（伤寒六七日，正气当复，邪气当罢，脉浮身热为欲解；若反脉微而厥，则阴胜阳也。烦躁者，阳虚而争也。灸厥阴，以复其阳；厥不还，则阳气已绝，不能复正而死。）伤寒发热，下利，厥逆，躁不得卧者，死。（伤寒发热，邪在表也；下利厥逆，阳气虚也。躁不得卧者，病胜脏也，故死。）伤寒发热，下利至甚，厥不止者，死。（《要略》曰：六腑气绝于外者，手足寒；五脏气绝于内者，利下不禁。伤寒发热，为邪所伤，脏气惫坏，下利至甚，厥不止，为脏腑两绝，故死。）伤寒六七日，不利，便发热而利，其人汗出不止者，死。有阴无阳故也。（伤寒至七日，为邪正相争之时，正胜则生，邪胜则死。始不下利，而暴忽发热下利，汗出不止者，邪胜正，阳气脱也，故死。）伤寒五六日，不结胸，腹濡，脉虚，复厥者，不可下，此为亡血，下之死。（伤寒五六日，邪气当作里实之时，若不结胸，而腹濡者，里无热也。脉虚者，亡血也；复厥者，阳气少也。不可下，下之为重虚，故死。《玉函》曰：虚者重泻，真气乃绝。观子：邪入热深厥深，应以下除者，非上结阳分之胸，必下结阴分之腹。今不结胸腹，且软，则里无实邪可知。其所以五六日复厥者，皆由脉虚，虚则为亡血。血，阴也。诸厥者，皆属于下。凡内虚，真气失守，未有不厥者，误下，必死矣。按诸条，多从邪乘而言，此复以脉虚血亡，原其致厥之本，即《内经》所谓肾虚厥作之旨乎。）发热而厥，七日，下利者，为难治。（发热而厥，邪传里也。至七日，传经尽，则正气胜邪，当汗出而解；反下利则邪气胜，里气虚，则为难治。）
伤寒脉促，手足厥逆者，可灸之。（脉促，则阳虚不相续；厥逆，为阳虚不相接，灸之，以助阳气。三阳曰：厥逆为阳虚。阳虚二字，当作阴胜二字，似必差讹。观子：杂病脉促为阳盛，此脉促，非盛也，乃阳衰而断续不匀也。灸者，急于关元、气海、丹田处著火，至一二百壮，庶可回阳气于欲绝之际耳。全善：结促二脉，皆脉为邪碍，而歇止也。灸之，吐之，所以去其邪耳。健曰：人之有脉，如树之有根，病重而脉有根则生，病轻而脉乖异则死。其于伤寒杀厉之气，为病急迫，易于传变，阴阳寒热交争之际，全凭脉断。盖脉以血为荣，今得促脉，促者数时一止，乃寒伤营，而热耗血，故数中见歇也。手足厥逆者，是热深厥深，阴阳阻塞，气血不和也。岂是阳虚不相续，亦非阴胜不相接。全善谓邪碍而脉歇止，是矣。然非碍也，特邪盛而正不胜耳。若灸之，则以热济热，迫其经血妄行，又将奈何，理宜凉泻为是。如舌上焦黑者，直可下也。据下条脉滑而厥，原称里热而用白虎，则此之促，更甚于彼之滑，不辨可知矣。注作阳虚立论，误认促为寒象，非大谬乎。）
伤寒脉滑而厥者，里有热也，白虎汤主之。（滑为阳，厥气内陷，是里热也，与白虎汤以散里热。观子：夫热厥亦有不同，如传邪入腑，秘结不通，燥屎在内，非下不可者，以承气治之是也。若火极似水，里有大热，而大腑不秘，无燥屎可除者，滑则里热深，厥则邪陷极，非以白虎涤其极热，则亢甚之阳，何由得阴以济乎？后贤或以黄连解毒汤，或以三黄石膏汤皆此意耳。健按：此注较上条，则看滑字太重，而看促字太差矣。夫滑为阳中之阴，滑而厥，无逆字，其伤于阴者，热尚浅。促为阴中之阳，促而厥逆，伤于阴者，其热已深。何前注随文为可灸以助阳者，皆认歇止为阳气不相续，而未悟其热极伤阴故也。《内经》曰：气主煦之，太过为数；血主濡之，不及为歇。数而歇止，遂为促脉。此当以白虎退阳益阴，则彼可以三黄解毒，不为过分矣。故曰上条注误，文亦误也，于此可见。）
手足厥寒，脉细欲绝者，当归四逆汤主之。（手足厥寒者，阳气外虚，不温四末，脉细欲绝，阴血内弱，脉行不利，与当归四逆汤助阳生阴。健曰：观此，则知阴血内弱，脉细欲绝，可见前之脉促，乃热伤阴血之甚者，岂可以火灸，而复耗其阴血乎？）若其人内有久寒者，宜当归四逆，加吴茱萸生姜汤主之。（茱萸辛热，以散久寒；生姜辛温，以行阳气。亮宸：四肢诸阳之本，由气暖畅，故肢温。脉者，血之府，由血盛满，故脉充。今手足厥寒，阳气少也；脉细欲绝者，血不足也。气血生于脾胃，故以大枣、甘草益胃以充其源。血藏于肝，故以当归、芍药益肝以裕其流，桂枝、细辛以散寒而达其阳，通草以通其秘，以无下利。而但气血不足，故不用姜、附耳。加茱萸者，辛热以散寒，生姜辛温以行阳；清酒者，取其甘温而和血，又能通阳也。）大汗出，热不去，内拘急，四肢疼，又下利，厥逆而恶寒者，四逆汤主之。（大汗出，则热当去；热反不去者，亡阳也。内拘急下利者，寒甚于里也。四肢疼厥逆，恶寒者，寒甚于表也。与四逆汤复阳散寒。）大汗，若大下利而厥冷者，四逆汤主之。（大汗若大下利，内外虽殊，其亡津液，损阳气则一也。阳虚阴胜，故生厥逆，与四逆阳固阴退。）
病人手足厥冷，脉乍紧者，邪结在胸中。心下满而烦，饥不能食者，病在胸中，当须吐之，宜瓜蒂散。（手足厥冷，邪气内陷也。脉紧牢者为实，邪气入腑，则脉沉。今脉乍紧，知邪结在胸为实，故心下满而烦。胃中无邪则喜饥，以病在胸中，虽饥而不能食，与瓜蒂散以吐其胸中之邪实。）
伤寒厥而心下悸者，宜先治水，当服茯苓甘草汤却治其厥；不尔，水渍入胃，必作利也。（《要略》曰：水停心下，甚者则悸。为水饮内甚，先与茯苓甘草汤治其水，而后治其厥；若先治厥，则水饮浸渍入胃，必作下利。海藏：少阴心悸者，四逆不可与也。心悸，火惧水也。惟肾欺心，故悸也，是足经上手经也。若与四逆，变生恶候矣。故先以茯苓甘草汤去其湿，心悸全无；次以四逆温之。若心悸在，不可温；温之，则坏矣。仁斋：水停心下悸者，心属火而畏水，过饮则水气乘心，不安而惕惕动悸也。宜茯苓甘草汤主之，或五苓散分利亦可。）
伤寒六七日，大下后，寸脉沉而迟，手足厥逆，下部脉不至，咽喉不利，唾脓血，泄利不止者，为难治。麻黄升麻汤主之。（伤寒六七日，邪传厥阴之时，大下之后，下焦气虚，阳气内陷，寸脉沉而迟，手足厥逆，下部脉不至。厥阴之脉，贯膈，上注肺，循喉咙。邪在厥阴，随经射肺，因亡津液，遂成肺痿，咽喉不利，而吐脓血也。《要略》曰：肺痿之病，从何得之？彼快药下利，重亡津液，故得之。若泄利不止者，为表里大虚，故云难治。与麻黄升麻汤，以调肝肺之气。士材：此肝家雷火烁金，若泄利不止，又绝肺金之源，故云难治。亮宸：此证止言六七日，不言表里，意亦如少阴带表，宜以温药兼麻黄汗之者。今妄为攻下，里气大虚，且所以寸脉沉迟，尺脉不至，泄利不止，手足厥逆，见厥阴里寒之证也。然下寒而表仍失汗，邪陷于肺，郁而化热，以寒药治上，则甚厥阴之寒，故曰难治。此方兼寒温补泻，以失汗而成肺热，非凉不除，非汗不散，故黄芩、石膏、知母之寒以清肺热，天冬于清肃之中，又兼滋养，所以保肺也。表邪闭郁，用麻黄以开发之。妄下，则中气下陷，用升麻以升提之，而又可以解热；所谓火郁发之，二麻是也。归、芍益厥阴之荣，而调其脓血；葳蕤治风热而荣筋，更资润肺之功；姜、桂回厥逆而止泄，且藉其温中之力；苓、术、甘草用以补虚。由是表气足，肺气清，寒热去，胃和脉生，而吐脓血下利之证，有不除者哉？此仲景制方之妙秘也。触类而长之，可以应无穷之变矣。健按：此节因大下之后，正气内虚，故寸脉沉迟，而手足厥逆。然邪从内陷，热毒上干，致咽喉不利，吐脓血，而利不止，乃上盛下虚明矣。盛者邪气盛，虚者正气夺，故为难治。亮宸细绎方剂之妙，窃以为方剂之乱，莫过于此。既邪毒结于咽喉，则肺胃之热应清。肺胃协热，势必下利，表里寒热之药，辛温酸苦之味，混合而施，能无偏弊者乎？盖咽喉不利，唾脓血证，未尝有沉迟之脉，因其失表误下故耳。欲究其内陷之邪，在疏其失表之汗，惟升麻葛根汤，为太阴阳明解毒之圣药，何必麻黄、姜、桂、归、芍、葳蕤等辛温滋补之剂，错杂其用。而欲求中病，为可得乎？必非仲景原文，明理之士，当细审之。）
伤寒四五日，腹中痛，若转气下趋少腹者，此欲自利也。（伤寒四日，邪气传里之时，腹中痛，转气下趋少腹者，里虚遇寒，寒气不行，欲作自利也。）
伤寒本自寒下，医复吐之，寒格，更逆吐下；若食入口即吐，乾姜黄连黄芩人参汤主之。（伤寒邪自传表，为本自寒下，医反吐之，损伤正气，内为格拒。经曰：格则吐逆，食入即吐，谓之寒格，则重虚而死，是更逆吐下也。与乾姜黄连黄芩人参汤以通寒格。宇泰：按本自寒下，恐是本自吐下，玩复字，可见上寒则吐，下寒则利。胃寒者，不宜吐，医反吐之，则伤胃气，遂成寒格。下文文气不贯，当有阙文。卿子：本自寒下，如少阳一条，邪高痛下，所谓邪正分争，盖本为寒而邪为热。《素问》云风寒在下，燥热在上。亮宸：此治上热下寒之剂也。伤寒本自寒下，谓下气本属虚寒，法当温下以散上，乃妄吐之，则表虚矣。妄下之，则里虚矣。夫里既虚，则表热乘虚，入于上焦，下寒上热咽为格拒，故吐逆也。若更吐且下，则愈逆，是以饮食入口即吐。王太仆曰：食入反出，是有火也。此正下寒格其上热之证，非寒热并用，不能治之。故以乾姜、人参温下焦之虚寒，以黄连、黄芩清上焦之人热。健按：寒下二字可疑，宇泰谓应是吐下，愚以为此倒装笔也。下寒而上无发热之文，故厥阴家病，非可吐之证，医误吐之，致寒反逆上，格拒而吐下不止。法宜温中，以除上逆之寒，安其胃气，则邪自退，理中汤为主。若食入即吐，此因吐滑气逆，不肯即降，以陈皮、半夏、竹茹、生姜，入理中以止之，遂可定也。未可认为上热下寒，而据前方寒热并进，恐不中病，而反害事。）
下利，有微热而渴，脉弱者，令自愈。（下利，阴寒之候，反大热者逆。有微热而渴，里气尚温也。经曰：诸弱发热，脉弱者，阳气得复也，令必自愈。）下利，脉数，有微热汗出，令自愈；设复紧，为未解。（下利，阴病也；脉数，阳病也。阴病见阳脉者生，微热汗出，阳气得通也，利必自愈。诸紧为寒，设复紧，阴气犹胜，故云未解。）下利，手足厥冷无脉者，灸之不温，若脉不还，反微喘者，死。（下利，手足厥冷无脉者，阴气独胜，阳气大虚也。灸之，阳气复，手足温而脉还，为欲愈；若手足不温，脉不还者，阳已绝也。反微喘者，阳气脱故死。）少阴负趺阳者，为顺也。（少阴肾水，趺阳脾土。下利，为肾邪干脾，水不胜土，则为微邪，故为顺也。）下利，寸脉反浮数，尺中自涩者，必清脓血。（下利者，脉当沉而迟，反浮数者，里有热也。涩为无血，尺中自涩者，肠胃血散也，随下利，必便脓血。清，与圊同。《脉经》曰：清者，厕也。）下利清穀，不可攻表，汗出必胀满。（下利者，脾胃虚也。胃为津液之主，发汗亡津液，则胃气虚必胀满。观子：汗出解者，阳气还表，即从表解也。若但清穀者而汗之，则胀满作矣。）下利脉沉弦者，下重也；脉大者，为未止；脉微弱数者，为欲自止，虽热不死。（沉为在里，弦为拘急。里气不足，是主下重，大则病进。此利未止，脉微弱数者，邪气微，而阳气复为自止，虽发热，止由阳胜，非大逆也。观子：三阴下利之证最多，仲景以腹满吐食，自利腹痛者为太阴；自利不渴者为太阴。欲吐不吐，烦但寐，自利而渴，引水便白者为少阴；下利不止，便脓血为少阴；吐利手足逆冷，恶寒蜷卧者为少阴；下利四逆烦躁者为少阴；下利脉微，或厥逆无脉，乾呕烦者为少阴；下利清穀，厥逆脉微欲绝，反外热格阳为少阴。消渴吐蛔，疼热，下之，利不止者为厥阴；见厥复利者，为厥阴；先厥后发热，利应止不止，便脓血者为厥阴；大汗大下利，而厥冷者为厥阴；大汗后，热不去，内拘急，四肢疼，下利厥逆恶寒者为厥阴；大下后，厥逆，下部脉不至，唾脓血，泄利不止者为厥阴；厥而悸，水渍下利者为厥阴。夫三经之证，不为不详矣。然同一下利耳，何以有如是殊哉？盖尝论脾胃者，水穀之市，未有太阴病，而水穀犹治者也。肾者，二便之主，禁固之司。肾病则里虚气寒，未有阴寒甚，而少阴犹能禁固者也。肝者，疏泄之司。或利得厥，或由厥致利，未有厥而不寒，亦未有寒而不利者也。是三者均能为利，而致利之由实不同。谓之太阴者，以其脾胃也；谓之少阴者，以其寒也；谓之厥阴者，以其厥也。三经之证虽纷然，而其要亦概可识矣。乃厥阴篇中，复有诸下利条，何哉？考下利，未有不本于寒热者也。语其热，则有饮水，下重谵语，燥矢之证；语其寒，则有腹胀，温里清穀，戴阳之证矣。盖足备前证之缺遗，而不名之曰某经，其果厥且利之治耶，其非厥且利之治耶？大抵伤寒本无定法，而阴经之利，又居其多。凡三经所未尽，而可资变通于无穷者，则悉出此。所以或但言伤寒，更不言厥阴病，或但言下利，并不言伤寒欤。）下利，脉沉而迟，其人面少赤，身有微热，下利清穀者，必郁冒，汗出而解，病人必微厥。所以然者，其面戴阳，下虚故也。（下利清穀，脉沉而迟，里有寒也；面少赤，身有微热，表未解也。病人微厥，《针经》曰下虚则厥。表欲解，临汗时，以里先虚，必郁冒，然后汗出而解也。观子：同属里寒外热之证，何以此独汗出而解？盖郁冒则阳气犹得还表，故虽清穀于前，微厥于后，不难痊也。）下利脉数而渴者，令自愈；设不差，必清脓血，以有热故也。（经曰：脉数不解，而下不止，必挟热便脓血也。）下利后，脉绝，手足厥冷，晬时脉还，手足温者生，脉不还者死。（下利后脉绝，手足厥冷，无阳也。晬时，周时也。周时厥愈，脉出，为阳气复则生；若手足不温，脉不还者，为阳气绝，则死。）伤寒下利，日十馀行，脉反实者死。（下利者，脉虚也。脉当微弱反实者，病胜脏也，故死。《难经》曰：脉不应病，病不应脉，是为死证。）
下利清穀，里寒外热，汗出而厥者，通脉四逆汤主之。（下利清穀，为里寒；身热不解，为外热。汗出，阳气通行于外，则不当厥。其汗出而厥者，阳气大虚也，与通脉四逆汤以固阳气。亮宸：此证，利与少阴同，但多汗出耳。汗出者，亡阳也。厥与逆冷同，文义似甚于不温者。盖冷甚不温，而厥阴深于少阴耳。观子：里寒不减上证，而增汗出于厥，则亡阳而阴益盛矣。主通脉四逆，岂非并治其格阳乎！热利下重者，白头翁汤主之。（利则津液少，热则伤气，气虚下利，致后重也。与白头翁汤散热厚肠。）下利腹胀满，身体疼痛者，先温其里，乃攻其表。温里，四逆汤；攻表，桂枝汤。（下利腹胀满者，里有虚寒，先与四逆汤温里。身疼痛为表未解，利止里和，与桂枝汤攻表。）下利慾饮水者，以有热故也，白头翁汤主之。（自利不渴，为脏寒，与四逆汤温其脏。下利饮水，为有热，与白头翁汤以凉中。天益：少阴自利而渴，下焦虚寒，而用四逆汤，恐不可以渴不渴分寒热也，当以小便黄白别之耳。亮宸：下利本属寒证，然有乘下焦，肠胃涩，故令利而下重。下利饮汤则为寒，今欲饮水，则亦热也。四味皆苦寒之剂，里热清，而利与后重去矣。）下利谵语者，有燥屎也，宜小承气汤。（经曰：实则谵语，有燥屎，为胃实。下利为肠虚，与小承气汤以下燥屎。亮宸：下利原为阴寒，今下利而谵语，则厥阴化热，入于胃腑，故宜下之，去其实热而利自止也。又伤寒先热后必厥，厥深者，热亦深，厥亦下之。仲景虽未明言，然必须此汤矣。叔微：有人病伤寒，下利，身热，神昏，多困，谵语不得眠，或见下利谵语，为阴虚，曰：此小承气证。众骇曰，下利而服小承气，仲景之法乎？曰：仲景之法也。仲景云：下利而谵语者，有燥屎也。宜小承气汤。《素问》曰：微者逆之，甚者从之。逆者正治，从者反治。从少从多，是其事矣。帝曰：何为反治？歧伯曰：塞因塞用，通因通用。王冰曰：大热内结，注泻不止。热宜寒凉，结复须除，以寒下之，结散利止，则通因通用也。正合于此，又何疑焉。）下利后更烦，按之心下濡者，为虚烦也，宜栀子豉汤。（下利后，不烦为欲解，若更烦而心下坚者，恐为谷烦。此烦而心下濡，是邪热乘虚，客于胸中为虚烦也。与栀子豉汤吐之，则愈。亮宸：此利后馀热剂也。下利烦躁，厥冷，为大寒，今曰下利后则利止矣，非虚寒之烦，乃遗热于胸中也。按之心下濡，虽热而非实热，用此清其虚烦可也。）
呕家有脓血者，不可治呕，脓尽自愈。（胃脘有痈，则呕而吐脓血，不可治呕，得脓尽呕自愈。观子：此痈脓如前所云，热不罢，发痈脓之类也。呕则其邪亦外出矣，故不治可愈。若胃有痈，自当急治，岂听其脓尽之能愈乎。）呕而脉弱，小便复利，身有微热见厥者，难治。四逆汤主之。（呕而脉弱，邪气传里，呕气上逆，而小便当不利。小便复利者，里虚也。身有微热见厥者，阴胜阳也，为难治，与四逆汤温里助阳。亮宸：呕而脉弱，见厥，虽不下利，身微热，将必下利矣。故用四逆以温之。观子：按手足自温者，系太阴，未至于手足寒冷也。少阴篇称手足寒者二，手足厥冷者一，手足厥逆者一，手足逆冷者一，称四逆者二，厥逆者一，但称厥者一。厥阴篇称手足厥冷者六，手足厥寒者一，手足厥逆者一。手足逆冷者一，称四逆厥者一，厥逆者二，厥冷者一，但称厥者十三。夫厥者，逆也，尽也。既以厥名经，似诸厥冷厥逆之证，皆属之厥阴一经耳。乃四逆不治之证，既属之少阴，而白通、四逆、通脉，各治厥之汤，亦出于少阴一篇。何也？盖由肾中真阳先虚，故阴邪得以胜之，而肢体清厥之形作。是证虽以厥阴得名，而致病实由少阴，故其治反详于少阴也。少阴，癸也；厥阴，乙也。乙癸同源，水木同治，未有肝病，而肾不病者。故有别证见，以厥阴之治治之。若但寒而厥者，即少阴之治治之。而厥阴之病，亦不外是也。寒厥之治，既备于少阴，故厥阴之主四逆者，虽有三证，皆非正厥阴病也。然则厥阴，虽多于首末诸条之外，并不再称厥阴病者，岂非亦具是义欤。）乾呕，吐涎沫，头痛者，吴茱萸汤主之。（乾呕吐涎沫者，里寒也。头痛者，气上攻也，与吴茱萸温里散寒。亮宸：呕吐涎沫者，厥阴之寒，上干于胃。胃冷，故所吐皆清涎冷沫；乾呕者，其声浊而长也。三阴不上于头，惟厥阴与督脉会于巅，寒气上冲，故头痛也。吴茱萸、生姜温里而止呕止沫。里寒去而涎浊除，则头痛止矣。人参、大枣以益胃，不使木邪侮所不胜也。观子：吐涎沫者，厥阴之本证也。寒入厥阴，而气内格，故乾呕。厥阴寒而无火以安脾胃，故涎沫不治。厥阴之脉，上巅顶，邪伤则经气不利，故头痛。吴茱萸善散逆气，祛厥阴本经之寒，兼以参、姜、大枣者，脾胃强，则肝病不复能移克之也。健按：呕而吐涎沫，则不当称乾呕矣。《内经》云：诸逆冲上皆属于火，诸呕吐酸皆属于热。此虽非吐酸，然亦同是冲逆。但乾呕者为内火上冲，吐涎为脾热所致。但头痛而无恶寒发热厥逆，的系因呕火升，而为火痛明矣。何遽注为寒气上逆？既列于厥阴篇中，须用温胆汤止呕吐而平肝火为妥，茱萸辛热参温补，未必无误。）呕而发热者，小柴胡汤主之。（《经》曰：呕而发热，小柴胡证具。亮宸：乾呕吐涎沫，属厥阴。厥阴本无热，今呕而发热，则脏病还腑，而见少阳之证也。是宜小柴胡治之。观子：肝胆脏腑相连，故厥阴而兼发热。健按：传邪脏病，而见入腑者多。入腑者，入阳明胃腑，为实邪，而属下证。此万物总归于土之义，未尝有还腑之证也。既厥阴有还少阳之说，则少阴有还太阳之表证矣。何异与六日厥阴经尽，而言七日复传太阳之谬同也。夫此条与上条，乃是少阳篇之遗文耳。叔和不之细审，误次于此，而诸家又不明辨误注，画蛇添足，何以训后？不得不申明之，以俟味道之士参悟而有得焉。）
伤寒大吐大下之，极虚，复极汗出者，以其人外气怫郁，复与之水，以发其汗，因得哕。所以然者，胃中寒冷故也。（大吐大下，胃极虚，复极发汗，又亡阳气。外邪怫郁于表，则身热，医与之水，以发其汗，冒虚得水，虚寒相搏，而成哕也。）伤寒哕而腹满，视其前后，知何部不利，利之则愈。（哕而腹满，气上而不得下也。视其前后，何部有不利者，即利之，以降其气。前部，小便也；后部，大便也。《活人》：前证橘皮乾姜汤、半夏生姜汤。此证前部不利，宜猪苓汤；后部不利，宜调胃承气汤。


卷七  ——————————————————————————————————————————————————————————————————————————————————————————

辨霍乱病脉证治第十三  ***************************
问曰：病有霍乱者何？答曰：呕吐而利，名曰霍乱。（三焦者，水穀之道路。邪在上焦，则吐而不利；邪在下焦则利而不吐；邪在中焦则既吐且利。以饮食不节，寒热不调，清浊相干，阴阳乖隔，遂成霍乱。轻者，止曰吐利；重者，挥霍撩乱也。健曰：平陈合藿香正气散治之宜。）问曰：病发热，头痛，身疼，恶寒，吐利者，此属何病？答曰：此名霍乱。自吐下，又利止，复更发热也。（发热头痛，身恶寒者，本是伤寒，因邪入里，伤于脾胃，上吐下利，令为霍乱。利止里和，复更发热者，还是伤寒，必汗出而解。《明理》：伤寒吐利者，邪气所伤；霍乱吐利者，饮食所伤。其有兼伤寒之邪，内外不和，加之头痛发热，而吐利，如此条云云者，是霍乱兼伤寒者也。）伤寒，其脉微涩者，本是霍乱，今是伤寒，却四五日，至阴经上，转入阴必利，本呕下利者，不可治也。欲似大便而反失气，仍不利者，属阳明也，便必硬，十三日愈。所以然者，经尽故也。（微为亡阳，涩为亡血。伤寒脉微涩，则本是霍乱，吐利亡阳亡血，吐利止，伤寒之邪未已，还是伤寒也。却四五日，邪传阴经之时，里虚遇邪，必作自利。本呕者，邪湛于上；又利者，邪甚于下。先霍乱里气大虚，又伤寒之邪，再传为吐利，是重虚也，故为不治。若欲似大便，而反失气，里气热也，此属阳明，便必硬也。十三日愈者，伤寒六日传遍三阳三阴，后六日再传经尽，则阴阳和，大邪已去而愈也。）下利后，当便硬，硬则能食者愈；今反不能食，到后经中，颇能食，复过一经能食，过之一日，当愈。不愈者，不属阳明也。（下利后，亡津液，当便硬，能食为胃和，必自愈。不能食者，胃气方和，过一日当愈。不愈者，暴热使之能食，非阳明气和也。）
恶寒脉微，而复利，利止，亡血也，四逆加人参汤主之。（恶寒脉微而利者，阳虚阴胜也，利止则津液内竭，故云亡血。《金匮》曰：水竭则无血，与四逆汤温经助阳，加人参生津液而益血。仁斋：霍乱要审察冷热而治，若夏月暑霍乱，脉虚，小便少，不可用附子、乾姜，细辨之。又曰：中暑霍乱，只宜五苓散加香藿、扁豆、葛根、姜汁炒黄连类治之。观子：东南之气，多暑热，霍乱作于夏秋者众，故治宜五苓藿香正气。西北之气多阴寒，霍乱兼于伤寒者众，甚者，且清穀，脉微，里寒外热，厥作格阳，故治非理中四逆不可。是知地宜不同，寒热顿异，施治之殊，又不独伤寒为然也。）霍乱，头痛发热，身疼痛，热多，欲饮水者，五苓散主之；寒多，不用水者，理中丸主之。（头痛发热，则邪自风寒而来。中焦为寒热相半之分，邪稍高者，居阳分，则为热。热多欲饮水者，与五苓散以散之；邪稍下者，居阴分，则为寒，寒多不用水者，与理中丸以温之。）吐利止而身痛不休者，当消息和解其外，宜桂枝汤小和之。（吐利止，里和也；身痛不休，表未解也。与桂枝汤小和之者。《外台》云：里和表病，汗之则愈，是已。）吐利汗出，发热恶寒，四肢拘急，手足逆冷者，四逆汤主之。（上吐下利，里虚汗出，发热恶寒，表未解也；四肢拘急，手足逆冷，阳虚阴胜也，与四逆汤助阳退阴。）既吐且利，小便复利，而大汗出，下利清穀，内寒外热，脉微欲绝者，四逆汤主之。（吐利亡津液，则小便当少，小便复利而大汗出，津液不禁，阳气大虚也。脉微为亡阳，若无外热，但内寒，下利清穀，为纯阴。此以外为阳未绝，犹可与四逆汤救之。）吐已下断，汗出而厥，四肢拘急不解，脉微欲绝者，通脉四逆加猪胆汁汤主之。（吐已下断，津液内竭，则不当汗出，汗出者，不当厥。今汗出而厥，四肢拘急不解，脉微欲绝者，阴气欲胜也。若能与汤药，恐阴为拒格，或呕或躁，不得复入也。与通脉四逆加胆汁，胆苦入心而通脉，胆寒补肝而和阴，引置汤药不被拒格。《内经》曰：微者逆之，甚者从之。此之谓也。）吐利发汗，脉平，小烦者，以新虚不胜穀气故也。（《内经》曰：食入于阴，长气于阳。新虚不胜穀气，是以小烦。）

辨阴阳易瘥后劳复病脉证治第十四  ***************************
伤寒，阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧褌散主之。（大病新差，气血未复，馀热未尽，强合阴阳得病者，名曰易。男子新病差，未平复，而妇人与之交，得病，名曰阳易；妇人新病差，未平复，男子与之交，得病，名曰阴易。以阴阳相感动，其馀毒相染著，如换易也。其人病身体重少气者，损动真气也。少腹里急，引阴中拘挛，膝胫拘急，阴气极也。热上冲胸，头重不欲举，眼中生花者，感动之毒，所易之气，熏蒸于上也。与烧挥散以通阴气。）
大病差后劳复者，枳实栀子汤主之。若有宿食者，加大黄如博棋子大五六枚。（病有劳复，有食复。伤寒新差，血气未平，馀热未尽，早作劳动病者，名曰劳复。病热少愈而强食之，热有所藏，因其穀气留传，两阳相合而病者，名曰食复。劳复，则热气浮越，与枳实栀子豉汤以解之。食复，则胃有宿积，加大黄以下之。健曰：病差而复，必因本原未旺，稍劳即复，须调养气血为主。何以因消克表托之枳实栀子汤耶？若食复，如无陈垢在内，必因脾不健运，偶食即停，或腹满发热，亦当助脾运化为事，未便通用大黄损其津气。二者俱要审察脉舌，而制其宜，庶不犯虚虚之诫。）伤寒差已后，更发热者，小柴胡汤主之。脉浮者，以汗解之；脉实者，以下解之。（差后馀热未尽，更发热者，与小柴胡汤以和解之。脉浮者，热在表也，故以汗解之。沉者，热在里也，故以下解之。）大病差后，从腰以下有水气者，牡蛎泽泻散主之。（大病差后，脾胃气虚，不能制约肾水，水溢下焦，腰以下为肿也。《要略》曰：腰以下肿，当利小便，与牡蛎泽泻散利小便而散水。）大病差后喜唾，久不了了者，胃上有寒，当以丸药温之，宜理中丸。（汗后阳气不足，胃中虚寒，不内津液，故喜唾不了了，与理中丸以温其胃。）伤寒解后，虚羸少气，气逆欲吐者，竹叶石膏汤主之。（伤寒解后，津液不足而虚羸，馀热未尽，热则伤气，故少气，气逆欲吐，与竹叶石膏汤调胃散热。）
病人脉已解，而日暮微烦，以病新差，人强与谷，脾胃气尚弱，不能消穀，故令微烦，损谷则愈。（阳明旺于申酉戌，宿食在胃，故曰暮微烦，当下之，以损宿食。健曰：此亦未可骤下，只宜助脾运化为妥。）

辨不可发汗病脉证治第十五  ***************************
（叔和）夫以为疾病至急，仓卒寻按，要者难得，故重集诸可与不可方治，比之三阴三阳篇中，此易见也。又时有不止是三阴三阳，出在诸可与不可中也。（诸不可汗、不可下病证，前三阴三阳篇中，经注已具者，更不复出；其馀无者，于此以后经注备见。）
脉涩而弱，弱反在关，濡反在巅，微反在上，涩反在下。微则阳气不足，涩则无血。阳气反微，中凤汗出而反躁烦。涩则无血，厥而且寒。阳微发汗，躁不得眠。（寸关为阳，脉当浮盛，弱反在关，则里气不及；涩反在巅，则表气不逮。卫行脉外，浮为在上以候卫，微反在上，是阳气不足；荣行脉中，沉为在下以候营；涩反在下，是无血。阳微不能固外相顺接，故厥而且寒；阳微无津液，故不能作汗。若发汗，必亡阳而躁。经曰：汗多亡阳，遂虚。恶寒烦躁不得眠也。）动气在右，不可发汗，发汗则衄而渴，心苦烦，饮即吐水。（动气者，筑筑然气动也。在右者，在脐之右也。《难经》曰：肺内证，脐右有动气，按之牢，若痛者，肺气不治，正气内虚，气动于脐之右也。发汗则动肺气，肺主气，开窍于鼻，气虚则不能卫血，血溢妄行，随气出于鼻为衄。亡津液，胃燥则烦渴，而心苦烦，肺恶寒，饮冷则伤于肺，故饮即吐水。《活人》：先服五苓散三服，次服竹叶汤。）动气在左，不可发汗，发汗则头眩，汗出不止，筋惕肉瞤。（《难经》曰：肝内证，脐左有动气按之牢，若痛，肝气不治，正气内虚，气动于脐左也。肝为阴之主，发汗，汗出不止，则亡阳外虚，故头眩，筋惕肉瞤。《针经》曰：上虚则眩。《活人》：先服防风、白术、牡蛎，汗止，次服建中汤。）动气在上，不可发汗，发汗则气上冲，正在心端。（《难经》曰：心内证，脐上有动气，按之牢，若痛，心气不治，正气内虚，动蒸在脐之上也。心为阳，发汗亡阳，则愈损心气，肾乘心虚，欲上凌心，故气上冲，正在心端。《活人》：宜服李根汤。）动气在下，不可发汗，发汗则无汗，心中大烦，骨节苦疼，目晕恶寒食则反吐，谷不得前。（《难经》曰：肾内证，脐下有动气，按之牢，若痛者，气不治，正气内虚，动气发于脐之下也。肾者，主水；无汗者，水不足也。心中大烦者，肾虚不能制心火也。骨节苦疼者，肾主骨也。目晕，肾病，目[目荒][目荒]如无所见也。恶寒者，肾主寒也，食则反吐，谷不得前者，肾水乾也。王冰曰：病呕吐，食久反出，是无水也。《活人》：先服大橘皮汤，吐止后，服小建中汤。）
咽中闭塞，不可发汗，发汗则吐血，气欲绝，手足厥冷，欲得蜡卧，不能自温。（咽者，胃之系。胃经不和，则咽内不利。发汗攻阳，血随发散而上，必吐血也。胃经不和，而反攻表，则阳虚于外，故气欲绝，手足冷，欲蜷卧而不能自温。）诸脉得数动微弱者，不可发汗，发汗则大便硬，腹中乾，胃燥而烦，其形相像，根本异源。（动数之脉，为热在表；微弱之脉，为热在里。发汗亡津液，则热气愈甚，胃中乾燥，故大便难，腹中乾，胃中燥，故烦。根本虽有表里之异，逆治之后，热传则一，是以病形相像也。）脉微而弱，弱反在关，濡反在巅，弦反在上，微反在下。弦为阳运，数为阴寒。上实下虚，意欲得温。微弦为虚，不可发汗，发汗则寒慄，不能自还。（弦在上，则风伤气，风胜者，阳为之运动；微在下，为寒伤血，血伤者，里为之阴寒。气怫郁为上实，里有阴寒为下虚，表热里寒，意欲得温，若反发汗，亡阳阴独，故寒慄不能自还。）咳者则剧，数吐涎沫，咽中必干，小便不利，心中饥烦，晬时而发，其形似疟，有寒无热，虚而寒慄，咳而发汗，蜷而苦满，腹中复坚。（肺寒气逆，咳者则剧；吐涎沫，亡津液，咽中干，小便不利；膈中阳气虚，心中饥而烦也。一日一夜，气大会于肺，邪上相击，晬时而发，形如寒疟，但寒无热，虚而寒慄。发汗攻阳，则阳气愈虚，阴气愈甚，故蜷而苦满，腹中复坚者也。）
厥脉，紧，不可发汗，发汗则声乱，咽嘶舌痿，声不得前。（厥而脉紧，少阳伤寒也，法当温里，而反发汗，则损少阴之气。少阴之脉入肺中，循喉咙，挟舌本。肾为之本，肺为之标，本虚则标弱，故声乱而咽嘶舌痿，声不得前。）诸逆发汗，病微者难瘥；剧者言乱、目眩者死，命将难全。（不可发汗而强发之，轻者因发汗而重而难瘥；重者脱去其阴阳之气，言乱目眩而死。经曰：脱阳者，见鬼，是此言乱也；脱阴者，目盲，是此目眩也。眩非玄而见玄，是近于盲也。）咳而小便利，若失小便者，不可发汗，汗出则四肢厥逆冷。（肺虚冷，上虚不能治下者，咳而小便利，或失小便。上虚发汗，则阳气外亡。四肢者，诸阳之本，阳虚不能与阴相接，故四肢厥逆冷。）伤寒头痛，翕翕发热，形象中风，常微汗出自呕者，下之益烦，心中懊憹如饥；发汗则致痉，身强，难以屈伸；熏之则发黄，不得小便，灸则发咳唾。（伤寒当无汗恶寒，今头痛发热，微汗出，自呕，则邪传为热，欲行于里。若反下之，邪热乘虚流于胃中为虚烦，为，心中懊憹如饥；若发汗，则虚其表，热归经络，热甚生风，故身强直而成痉；若熏之，则火热相合，消烁津液，故小便不利而发黄；肺恶火，灸则火气伤肺，必发咳嗽而唾脓。）
（互考：大阳病八九日，如疟，发热恶寒，热多寒少，脉微而恶风，阴阳俱虚也，不可发汗吐下。太阳病，发热恶寒，热多寒少，脉微弱，无阳也，不可发汗。太阳发汗太多，因致痉。汗家重发汗，必恍惚心乱，小便已，阴疼。阳明伤寒，脉沉喘满，不可发汗。伤寒脉弦细，头痛发热者，为少阳，不可发汗。少阴脉沉细数，为在里，不可发汗。少阴脉微，为亡阳，不可发汗。少阴但厥无汗，强发之，血从口鼻出，为下厥上竭，难治。一二日至四五日，厥而发热，不可发汗，汗则口伤烂赤。下利清穀，不可发汗，汗出胀满。南阳：坏病不可发汗，风温不可汗，湿温不可汗。虚烦者不可汗。妇人经水适来不可汗。云岐：太阳证，非头痛项强，不可发汗。）
非身热恶寒，不可发汗。非脉浮，不可发汗。仁斋：大便泻利者不可汗。内伤劳倦者不可发汗。房劳阴虚者不可汗。梦泄遗精者不可汗。金疮流血者不可汗。痈肿初破者不可汗。新产者不可汗。《永类》：伤寒发汗有四难：凡发热头痛而有汗恶风者，例发其汗，汗不止为漏风，或有发痉者，一难也。发热头痛尺脉迟，发热头痛脉弦细，俱不可汗，二难也。动气在脐左右上下，不可汗，三难也。春宜汗，不可大发、以阳气尚微，冬大汗，以阳气在脏，四难也。健曰：气虚脉微者，不可发汗，汗则亡阳。血虚脉弱者，不可发汗，汗则消阴。里证具而便结溺利者，不可发汗，汗则津液外耗，而屎更燥。舌黄胎乾焦刺者，不可发汗，汗则津枯火炽，而昏冒谵妄。见斑，不可发汗，汗药辛温搏血，而斑毒内溃。淋家不可发汗。疮家不可汗。）

辨可发汗证汉第十六  ***************************
大法，春夏宜发汗。（春夏阳气在外，邪气亦在外，故可发汗。南阳：春不可大发汗，以阳气尚弱；冬不可汗者，以阳气伏藏。当以轻药解利之，或得少汗而解，或无汗而自解。又云：若病势甚者，亦不拘此。）凡发汗，欲令手足俱周，时出以漐漐然，一时间许亦佳。不可令如水流漓。若病不解，当重发汗。汗多必亡阳，阳虚，不得重发汗也。（汗缓缓出，则表里之邪悉去；汗大出，则邪气不除，但亡阳也。阳虚为无津液，故不可重发汗。观子：时出，言缓出也。）凡服汤发汗，中病便止，不必尽剂。（汗多则亡阳。）凡云可发汗，无汤者，丸散亦可；要以汗出为解，然不如汤，随证良验。（《圣济》云：汤液主治，本乎腠理壅郁。除邪气者于汤为宜。《玉函》曰：水能净万物，故用汤也。）夫病脉浮大，问病者，言但便硬尔。设利者，为大逆。硬为实，汗出而解。何以故？脉浮当以汗解。（经曰：脉浮大应发汗，医反下之，为大逆。便硬难，虽为里实，亦当先解其外，若下利药，为大逆。结胸虽急，脉浮大，犹不可下，下之即死，况此便难乎。经曰：本发汗而复下之，此为逆；若先发汗治，不为逆。观子：脉浮大，病本在表也。病者果累日未圊，便结自苦耳，设不如者，因而利之，病外责内，非大逆乎？硬为实以下，是设为问难，以悉其说也。便硬虽为内实，然亦有汗出而解者，奚故乎？政以脉之浮大，表邪甚盛，非汗不可也。故下复足其意，曰脉浮当以汗解。）下利后身疼痛，清便自调者，急当救表，宜桂枝汤发汗。（《外台》云：里和表病，汗之则愈。）
（互考：太阳外证未解，脉浮弱，可发汗。脉浮数者，可发汗。脉浮者病在表，可发汗。脉浮紧，发热无汗，头痛体痛，恶风寒，可发汗。不发汗，因致衄，不成流者，可发汗。热结膀胱，如狂外未解，可发汗。不大便六七日，头痛有热，小便清，可发汗。太阳病，十日已去，脉但浮，可发汗。阳明脉迟，汗多微恶寒，可发汗。阳明脉浮，无汗而喘，可发汗。阳明中风，脉但浮，无馀证，可发汗。太阳阳明合病，喘而胸满，不可下，可发汗。太阳病，脉浮，可发汗。少阴始得之，反发热，脉沉，二三日无里证，微发汗。《活人》：有咽乾鼻衄等证，不当发汗。已经发汗，不得重汗。无忌证，虽经发汗，邪气未尽，亦当重汗。当汗不汗生黄者，风寒所伤，阳气下陷入内，与寒水行于经络之间，不得外澈，与脾土寒热相合，故生黄也。不当汗而汗畜血者，邪气随经内瘀，与血相搏结，有上中下之殊也。又曰：燥火当益津液，而反汗以亡之，其毒扰阳之极则侵阴，故燥血畜于胸中也。当汗而发之太过，腠理开，漏不止，故恶风，便难，四肢难屈伸，或心下悸，身振瞤动，恍惚心乱，与表虚而大发汗，必厥逆肉瞤筋伤也。伤寒发来，须当随证轻重而汗之，故仲景有发汗者，和解者。发汗以麻黄汤、桂枝汤、大青龙汤是也，和解如小青龙汤、桂枝麻黄各半汤、白虎汤、桂枝二越脾一汤、柴胡桂枝汤类是也。后人不能深究寒邪浅深，药性紧慢，一概用药，以致夭伤。其间纵获生全，往往汗后虚乏，遂致劳复，或变成百病，淹引岁月，仍至不救，皆由汗下过度，阴阳并竭，气血羸损，以致此祸。如遇轻病，但当和解，所谓和其营卫，以通津液，令其自解可也。娄氏：丹溪治伤寒表证，有用补中益气汤发散，海藏用神术汤、九味羌活汤发散，皆和解之意，不使真气散失也。亮宸：伤寒汗解正法，然亦有治不对证，或汗之不尽，或汗之太过，或不当汗而汗，或当汗反下。又人之经络脏腑阴阳虚实不同，遂有汗之不解当复汗者，有汗后变热当清者，有汗后亡阳当温救者，有汗后元气虚当补者，有汗后里虚不和当补且和，有汗后仍兼表里者，有汗后兼寒兼热者，有汗后邪在上焦当吐者，有当汗妄下，或结胸与痞，挟热利，当清当温当下者，有传入膀胱，或成畜血，有传入三阴成实热者，有亡阳惊狂者，有但汗成发黄者。变证多端，总缘太阳为诸阳之首，四通八达之衢，故传变最多，而仲景论甚悉。非细心精别，使药病分铢相应，未有不全人长命者矣。）

辨发汗后证治第十七  ***************************
发汗多，亡阳谵语者，不可下，与柴胡桂枝汤和其营卫，以通津液，后自愈。（胃为水穀之海，津液之主。发汗多，亡津液，胃中燥，必发谵语；此非实热，则不可下，与柴胡桂枝汤和其营卫，通行津液，津液生，则胃润，谵语自止。观子：谵语多属胃实宜下，若汗多亡阳之后，胃中虚亦谵语者，此非下证比矣。惟柴胡桂枝汤和其营卫阴阳，则津液行，而胃气复谵语亦自除耳。）
（叔和）：此一卷第十七篇凡三十一证前有详说。

辨不可吐第十八  ***************************
合四证，已具太阳篇中。（互考：太阳病自汗出，不恶寒发热不可吐。少阳中风，胃中满而烦，不可吐。少阴膈上有寒饮，乾呕，手足寒，脉弦迟，不可吐。宇泰：四肢厥逆、虚家、脉微、新产，皆不可吐。）

辨可吐第十九  ***************************
大法，春宜吐。（春时阳气在上，邪气亦在上，故宜吐。《千金》：三日以上，气浮上部，填塞胸心故头痛，胸中满，当吐之则愈。）凡用吐药，中病即止，不必尽剂也。（要在适当，不欲过也。）病胸上诸实，胸中郁郁而痛，不能食，欲使人按之，而反有涎唾，下利日十馀行，其脉反迟，寸口脉微滑，此可吐之。吐之，利则止。（胸上诸实，或痰实，或热郁，或寒结胸中，郁而痛，不能食，欲使人按之，反有涎唾者，邪在下，按之气下而无涎唾，此按之反有涎唾者，知邪在胸中。经曰：下利脉迟而滑者，内实也。今下利日十馀行，其脉反迟，寸口脉微滑，是上实也。故可吐之。《玉函》曰：上盛不已，吐而夺之。）宿食在上脘者，当吐之。（宿食在中下脘者，则宜下；宿食在上脘者，当吐。《内经》曰：其高者因而越之，下者引而竭之。《要略》：此下有宜瓜蒂散四字。）病人手足厥冷，脉乍结，以客气在胸中；心下满而烦，欲食不能食者，病在胸中，当吐之。（此与厥阴篇瓜蒂散证同。彼云脉乍紧，此云脉乍结，惟此有异。紧为内实，乍紧则实未深。结为结实，乍结则结未深，是皆邪在胸中。所以证治俱同也。吴氏：凡病在膈上者，脉大，胸满多痰，食在胸中，脉滑者，俱宜吐之。华元化谓伤寒三四日，邪在胸中，宜吐之，用瓜蒂散、淡盐汤或温茶与之。如人弱者，以参芦汤吐之亦可。若痰多者，以二陈汤一殴，乘热与之，以探吐之。凡老人怯弱、与病势内伤、虚人、并妇人胎前产后血虚脉弱小者，皆不可吐。凡药发吐者，如防风、桔梗、山栀，只用一味，煎汤温服之则吐。盖误吐，则损上焦元气，为患非轻，可不慎欤。观子：伤寒不离三法，汗之者以邪在营卫也，下之者以邪入腑凝结也，吐之者以邪止在胃上脘也。盖痰涎与寒邪，但结于冒之上，而未入胃，故胸以上闭塞而不通。其病既不在表，不入里，又不在半表里，非涌而越之，曷去哉？虽可吐之证甚少，然法在必吐者，今世亦罕能用之矣。互考：病如桂枝证，头不痛，项不强，寸微浮，胸中痞硬，气上冲喉，不得息，宜吐之。少阴，饮食入口则吐，复不能吐，宜吐之。）

辨不可下病脉证治第二十  ***************************
脉濡而弱，弱反在关，濡反在巅；微反在上，涩反在下。微则阳气不足，涩则无血。阳气反微，中风，汗出而反躁烦；涩则无血，厥而且寒。阳微不可下，下之则心下痞硬。（阳微下之，阳气以虚，阴气内甚，故心下痞硬。）动气在右，不可下。下之则津液内竭，咽燥、鼻乾、头眩、心悸也。（动气在右，肺之动也。下之伤胃动肺，津液内竭。咽燥鼻乾者，邪属金，主燥也。头脑心悸者，肺主气而虚也。）动气在左，不可下。下之则腹内拘急，食不下，动气更剧。虽有身热，卧则欲蜷。（动气在左，肝之动也。下之损脾而肝气益腾，复行于脾，故脾内拘急，食不下，动气更剧。虽有身热，以里气不足，卧则欲蜷。）动气在上，不可下。下之则掌握热烦，身上浮冷，热汗自泄，欲得水自灌。（动气在上，心之动也。下之伤胃，内动心气。心为火主热，《针经》曰：心所生病，掌中热。肝为脏中之阴，病则虽有身热，卧则欲蜷。心为脏中之阳，病则身上浮冷，热汗自泄，欲得水自救，皆作表里寒热。二脏阴阳寒热可见矣。）动气在下，不可下。下之则腹胀满，卒起头眩，食则下清穀，心下痞也。（动气在下，肾之动也。下之伤脾，肾气则动。肾寒乘脾，故有腹满头眩，下清穀，心下痞之证也。）咽中闭塞，不可下。下之则上轻下重，水浆不下，卧则欲蜷，身急痛，下利日数十行。（咽中闭塞，胃已不利也。下之则闭塞之邪虽上轻，复伤胃气为下重，至水浆不下，蜷卧身痛，下利日数十行，知虚寒也。）诸外实者，不可下。下之则发微热，若亡脉厥者，当脐渥热。（外实者，表热也，汗之则愈，下之为逆。下后里虚，表热内陷，故发微热。厥深者，热亦深，亡脉厥者，阳气深陷，客于下焦，故当脐握热。）诸虚者，不可下。下之则大渴，求水者欲愈，恶水者剧。（《玉函》曰：虚者十补，勿一泻之。虚家下之为重虚，内竭津液，令大渴。求水者，阳气未竭，犹可愈；恶水者，阳气已竭，则难制。）
脉濡而弱，弱反在关，濡反在巅；弦反在上，微反在下。弦为阳运，微为阴寒。上实下虚，意欲得温。微弦为虚，虚者不可下也。（虚家下之，是为重虚。《难经》曰：实实虚虚，损不足益有馀，此中工所害也。观子：此条与上条俱已见不可汗内，乃复言不可下者，阳阴俱虚，非有实邪之当逐也。）微则为咳，咳则吐涎，下之则咳止，而利因不休，利不休则胃中如虫啮，粥入则出，小便不利，两胁拘急，喘息为难，颈背相引，臂则不仁，极寒反汗出，身冷若冰，眼睛不慧，语言不休，而穀气多入，此为除中。口虽欲言，舌不得前。（《内经》曰：感于寒，则受病。微则为咳，甚则为泄，为痛。肺感微寒为咳，则脉亦微也。下之气下，咳虽止而利因不休，利不休则夺正气，而成危恶。胸中如虫啮，粥入则吐，小便不利，两胁拘急，喘息为难者，里气损也。颈背相引，臂不仁，极寒反汗出，身冷如冰者，表气损也。表里损极，阴阳俱脱，眼睛不慧，语言不休。《难经》曰：脱阳者见鬼，脱阴者目盲。阴阳脱者，应不能食，而穀气多入者，此为除中，是胃气除去也，口虽欲言，舌不得前，气已衰脱，不能运也。健曰：病咳吐涎，感风所致，当疏表而误下之，则邪陷入里，咳虽止则利不休，肺移热于大肠也。邪气可以下移，而风涎不能自化，窒于胸中，及于两胁，颈臂如啮，拘急，相引不仁，诸经皆受病矣。上之粥入则吐，风涎恶湿也；下之小便不利，肺气不化也。胁背拘急，涎痰凝滞气道，故喘息生而身体冷，似极寒而反汗出者，何也？盖伤风者自汗，外虽不发热，而里热必甚，欲解不能自解，故晴不慧，言不休，乃邪郁上冒，则目不了了，似谵非谵，而胃亦渍热，偏能多谷，谓为除中，实非除中之证。欲言舌不得前者，此涎痰滞遏其络，经脉不能上通故也。以理论之，总非绝证。虽属误下，其：象似凶，而犹假也。成注谓阴阳俱脱，而经文无必死之句，未可偏信。当以六君子，合温胆汤，加生姜、殭蚕、薄荷、南星，扶元气，益脾胃，清肺平肝，化风涎，调水道，和阴阳，谅亦可疗也。）
脉濡而弱，弱反在关，濡反在巅；浮反在上，数反在下。浮为阳虚，数为亡血。浮为虚，数为热。浮为虚，自汗出而恶寒；数为痛，振寒而慄。微弱在关，胸下为急，喘汗而不得呼吸。呼吸之中，痛在于胁，振寒相搏，形如疟状，医反下之，故令脉数、发热、狂走见鬼，心下为痞，小便淋沥，小腹甚硬，小便则尿血也。（弱在关，则阴气内弱；濡在巅，则阳气外弱。浮为虚，浮在上，则卫不足，故云阳虚。阳虚不固，故腠自汗恶寒；数亦为虚，数在下则营不及，故云亡血。血亡则不能温润，邪传里也。里虚遇邪，胸下为急，喘而汗出，胁下引痛，振寒如疟，此里邪未入，表邪未解。医反下之，里气益虚。邪热内陷，故脉数热，狂走见鬼，心下为痞，此虚陷于中焦者也。若热气深，邪客于下焦，使小便淋沥，小腹甚硬，小便尿血也。）
脉濡而紧，濡则胃气微，紧则营中寒。阳微卫中风，发热而恶寒；营紧胃气冷，微呕心内烦。医为有大热，解肌而发汗。亡阳虚烦躁，心下苦痞坚。表里俱虚竭，卒起而头眩。客热在皮肤，怅怏不得眠。不知胃气冷，紧寒在关元，技巧无所施，汲水灌其身。客热应时罢，慄慄而振寒。重被而覆之，汗出而冒巅。体惕而又振，小便为微难。寒气因水发，清穀不容间。呕变反肠出，颠倒不得安。手足为微逆，身冷而内烦。迟欲从后救，安可复追还。胃冷营寒，阳微中风，发热恶寒，微呕心烦。医不温胃，反为有热，解肌发汗，则表虚亡阳，烦躁，心下痞坚。先里不足，发汗又虚其表，表里俱虚，卒起头眩。客热在表，怅怏不眠。医不救里，但责表热，汲水灌洗以却热，客热易罢，里寒益增，慄而振寒。复以重被覆之，表虚遂汗，愈使阳虚也。巅，顶也。颠冒而体振寒，小便难者，亡阳也。寒因水发，下为清穀，上为呕吐，外有厥逆，内为烦躁，颠倒不安，虽欲拯救不可得也。《本草》曰：病热已过，命将难全。观子：平脉一节，如颂如铭，读此则又一篇五言古诗矣。因知古人不独意义深远，文章亦卓迈也。汉魏之风，于此可见。卫濡营紧，明属外虽有热，内已寒冷。医反误为大热，发汗以亡其阳，是以表里俱虚，客热虽在皮肤，紧寒深于关元也。及复汲水灌之，去客热，有不寒证四起，而可救疗乎？卿子：除脉濡而紧四字为题，自是一首汉人古诗，为清凉解利之箴。孙思邈所谓伤寒于大毒诸寒药误者，比比。）
脉浮而大，浮为气实，大为血虚。血虚为无阴，孤阳独下阴部者，小便当赤而难，胞中当虚，今反小便不利而大汗出，法应卫家当微，今反更实，津液四射，营竭血尽，干烦而不得眠，血薄肉消而成暴液。医复以毒药攻其胃，此为重虚，客阳去有期，必下如污泥而死。（卫为阳，营为阴。卫气强实，营血虚弱，阳乘阴虚，下至阴部。阴部，下焦也。阳为热则消津液，当小便赤而难；今反小便不利，而大汗出者，阴气内弱也。经曰：阴弱者，汗自出。是以卫家不微而反更实，营竭血尽，干烦而不眠，血薄则肉消，而成暴液者，津液四射也。医复下之，反虚其里，是为重虚，孤阳因下而脱，气血皆竭，胃气内尽，必下如污泥而死也。）
脉数者，久数不止，止则邪结，正气不能复，正气却结于脏，故邪气浮之，与皮毛相得。脉数者不可下，下之则必烦利不止。（数为热，止则邪气结于经络之间，正气不能复行于表，则邪结于脏，邪气独浮于皮毛。下之虚其里，邪气乘虚而入，里虚协热，必烦利不止。）脉浮大，应发汗，医反下之，此为大逆。（浮大属表，故不可下。）病欲吐者不可下，呕多虽有阳明证，不可攻之。（为邪在胸中也。观子：欲吐则邪犹在膈以上，乃吐证，非下证也。）太阳病，外证未解，不可下，下之为逆。（表未解者，虽有里证亦不可下，当先解外为顺；若反下之，则为逆也。经曰：本发汗而反下之，此为逆也。若先发汗，治不为逆。）夫病阳多者热，下之则硬。（阳热证多，则津液少，下之虽除热，复损津液，必便难也。或谓阳多者，表热也，下之则心下硬。元礼：阳明下证已具，其人喘嗽，或微恶寒，为太阳阳明；或往来寒热，为少阳阳明。于阳明证中，而有太阳少阳证未罢，此非正阳明也。慎未可遽下。所以古注阳明有三，当须识此。）无阳阴强，大便硬者，下之则必清穀腹满。（无阳者，亡津液也；阴强者，寒多也。大便硬，则为阴结，下之虚胃，阴寒内甚，必清穀腹满。）伤寒发热，头痛，微汗出。发汗，则不识人；熏之则喘，不得小便，心腹满；下之则短气，小便难，头痛，背强；加温针则衄。（伤寒则无汗，发热，头痛，微汗出者，寒邪变热，欲传里也。虐汗则亡阳增热，故不识人；若熏之，则火热伤气，内消津液，结为里实，故喘，不得小便，心腹满；若反下之，则内虚津液，邪欲入里，外动经络，故短气，小便难，头痛背强。若加温针，益阳则热必动血，而为衄也。）
伤寒，脉阴阳俱紧，恶寒发热，则脉欲厥。厥者，脉初来大，渐渐小，更来渐渐大，是其傍也。如此者恶寒，甚者，翕翕汗出，喉中痛；热多者，目赤脉多，睛不慧，医复发之，咽中则伤；若复下之，则两目闭；寒多者便清穀，热多者便脓血；若熏之则发黄，若熨之则咽燥。若小便利者，可救之；小便难者，为危殆。脉阴阳俱紧，则清邪中上，浊邪中下，太阳少阴俱感邪也。恶寒者少阴，发热者太阳，脉欲厥者，表邪欲传里也。恶寒甚者则变热，翕翕汗出，喉中痛，以少阴之脉循喉咙也。热多者，太阳多也；目赤脉多则睛不慧，以太阳之脉起于目故也。发汗攻阳，则少阴之热因发而上行，故咽中伤。若复下之，则太阳之邪因虚而内陷，故两目闭。阴邪下行为寒多，必便清穀；阳邪下行为热多，必便脓血。熏之则火热甚，身必发黄；熨之则火热轻，必为咽燥。小便利者，为津液未竭，犹可救之；小便难者，津液己竭，则难可制，而危殆矣。）
伤寒发热，口中勃勃气出，头痛，目黄，衄不可制，贪水者必呕，恶水者厥。若下之，咽中生疮，假令手足温者，必下重便脓血。头痛目黄者，若下之，则两目闭。贪水者，脉必厥。其声嘤，，咽喉塞；若发汗则战慄，阴阳俱虚。恶水者若下之，则里冷不嗜食，大便完穀出；若发汗则口中伤，舌上白胎，烦躁脉数实，不大便，六七日后必便血；若发汗，则小便自利也。（伤寒发热，寒变热也。口中勃勃气出，热客上膈也。头痛目黄，血不可制，热蒸于上也。《千金》曰：无阳即厥，无阴即呕。贪水者必呕，则阴虚也：恶水者厥，则阳虚也。发热口中勃勃气出，咽中已热也，若下之亡津液，则咽中生疮，热因里虚而下。若热气内结，则手足必厥。设手足温者，热气不结而下行，作协热利，下重便脓血也。头痛目黄者，下之，热气内伏，则目闭也。贪水为阴虚，下之，又虚其里，阳气内陷，故脉厥声嘤，咽喉闭塞。阴虚发汗，又虚其阳，阴阳俱虚而战慄也。恶水为阳虚，下之又虚胃气，虚寒内甚，故里冷不嗜食。大便完穀，若发汗，则上焦虚燥，故口中伤烂，舌上白胎，而烦躁也。经曰：脉数不解，令热则消穀善饥。至六七日不大便者，此有瘀血，故脉数实，不大便，热畜血于内也。七日之后邪气渐解，迫血下行，必便血也。便血发汗，阴阳俱虚，故小便利。）
下利，脉大者，虚也，以其强下之故也。设脉浮革，因尔肠鸣者，属当归四逆汤主之。（脉大为虚，未应下而下之，利因不休也。浮者，按之不足也；革者，实大而长微弦也。浮为虚，革为寒，虚寒相搏，则肠鸣，与当归四逆汤补虚散寒。《活人》云：虚者，十补，勿一泻之；强实者，泻之；虚实等者，虽泻，勿大泄之，此《金匮》语也。吴氏：凡有恶风寒者，腹满时减，时满者，凡腹胀满，可揉可按，虚软者，凡阴虚劳倦，凡手足逆冷，尺脉弱者，凡脉在表，俱不可下。凡脉沉不实不疾，按之无力者，凡亡血家，及妇人经水适来适断，或热入血室，与夫胎前产后，崩漏等证，及小便频数，小便清，而大便秘者，俱不可下。）

辨可下病脉证治第二十一  ***************************
大法，秋宜下。（秋时阳气下行，则邪亦在下，故宜下。）凡服下药，用汤胜丸，中病即止，不必尽剂也。（汤之为言荡也，涤薄肠胃，灌溉脏腑，推陈逐结，却热下寒，破散邪疫，润泽枯藁，悦人皮肤，益人气血。水能净万物，故胜丸散。中病即止者，如承气汤证，一服利，止后服。若一服谵语止，更莫复服也。互考：十馀日，热结在里，复往来寒热；发热汗出，不解，心下痞硬，呕吐，下利；无表里证，发热七八日，脉虽浮数，可下之；伤寒后脉沉，以上俱大柴胡汤。太阳未解，但尺脉实；发汗后，不恶寒，但恶热；发汗不解，蒸蒸发热；阳明不吐不下，心烦；差后腹胀满，以上俱调胃承气汤。阳明汗多，津液外出，大便硬，谵语；下利，谵语，有燥屎，以上俱小承气。二阳并病，太阳证罢，但潮热，不能食；小便不利，大便乍难乍易，微热，喘冒不能除；不大便五六日，绕脐痛，烦躁，大下后，六七日不大便，烦不解，腹满痛，以上俱大承气。六七日，目睛不了了，便难，身疼热；阳明发热，汗出多；发汗不解，腹满痛；少阴二三日，口燥咽乾；少阴利清水，色纯青，心下痛，口乾燥；少阴六七日，腹胀，不大便，以上俱大承气急下之。成氏：伤寒始发热恶寒，今汗后不恶寒，但倍热而燥，始脉浮，今洪实，或沉数细，始惺静，今狂语，此为胃实阳盛，再汗则死，下之即愈。亦有始得病，便变阳盛之证，须下之，不可拘以日数。更有心胸连脐腹，大段注闷，腹中疼，坐卧不安，喘闷急极者，不必他证，便下之。若失下，则气血不通，四肢便厥。医不知此，疑是厥阴，反进热药，祸如反掌。不可不察也。三阴大约可温，然有积证者，必下之，如太阴腹满，时痛，少阴口燥咽乾，下利纯清水，腹满不大便，皆积证也。下后慎不可服补药，热气得补，覆成积，更复下之，是重困也，宜消息安养之。南阳：里证须看热气浅深，故仲景有直下之者，如大小承气、十枣、大柴胡类是也。有微和其冒气者，如调胃承气。脾约，少与小承气微和之类是也。仁斋：大抵下药，须切脉沉实，或沉滑、沉数、疾、有力者，可下。再以手按之，脐腹硬或叫痛，不可按者，则下之无疑也。下后不解，再按脐腹有无硬处，如有手不可近，必未尽也，须再下之。若下后腹中虚软，脉无力，此为虚也，以参胡三白和之。若发潮热，寒热往来不解者，宜小柴胡增损和之。若烦热不得眠者，宜竹叶石膏汤，或十味温胆汤。健曰：仁斋据脉按病之辨，方是实地功夫。然须更验舌胎，如干黄焦黑，或酱色油绿，俱为可下之证。按舌法金镜玩之，虚实寒热，皆有征验。南阳：未满三日，可汗而已；满三日者，可泄而已。此大略言之耳。凡病人有虚有实，邪气传变，迟速不同，岂可拘以日数？仲景云：日数虽多，但有表证而脉浮者，犹宜发汗。日数虽少，若有里证而脉沉者，即下之。俱当随脉治之。况六气之邪，乘于经虚。自背得之，则入太阳，或入少阴；自面得之，则入阳明之类，不必皆始太阳也。大抵伤寒为日虽多，脉大浮数，按之不足者，当责太阳也，可汗而愈。按之实者，汗之必死，须下之而愈。若脉沉细数，外证腹满咽乾，或口燥舌乾渴者，为正属里，可下之愈也。若无此证，但发热脉沉者，误下必死。须麻黄附子甘草汤，小发汗。此皆仲景之确论也。河间：《难经》谓未满三日，可汗而已。满三日，可泄而已。仲景曰：脉浮紧，无汗，身疼痛，八九日不解，表证仍在者，当发其汗，麻黄汤主之。少阴病二三日，口燥咽乾者，大承气汤急下之。孰敢执于三四日分汗泄之定法哉？是以辨伤寒者，须得其大旨也。复庵：伤寒要紧处，在分表里。而为汗下，有病人自汗自下者，有用药汗之下之者，中间节目颇多。汗药宜早，下药宜迟。此其大纲耳。且如失血家不可发汗，淋家不可发汗，如此等类，岂宜遽用表剂，当徐徐解散之。苟或不当汗而强汗，则津液耗竭，变生百病，因兹夭伤。岂可概以汗药宜早为说乎？阳明汗出多，宜急下；少阴下利而渴，宜急下；厥阴舌卷囊缩，宜急下。如此等证，俱当速用利药下之。苟或当下不下，则热毒转深，遂致失下而不可救疗。岂可一以下药宜迟为说乎？）
下利，三部脉皆平，按之心下硬者，急下之，宜大承气汤。（下利者，脉当微厥，今反和者，此为内实也。下利三部脉平者，已为实，而又按之心下硬者，则邪甚也，故宜大承气下之。）下利，脉迟而滑者，内实也。利未欲止，当下之，宜大承气汤。（经曰：脉迟者，食乾物得之。《要略》曰：滑则穀气实，下利脉迟而滑，胃有宿食也。脾冒伤，不消水穀，下利者为内实，若温中厚肠之药，利必不止，可与大承气汤下去宿食，利自止矣。宇泰：脉沉而有力，方可用此法；若无力，而外证无所据者，恐虚寒，不宜妄投大承气。）问曰：人病有宿食，何以别之？师曰：寸口脉滑而大，按之反涩，尺中亦微而涩，故知有宿食，当下之，宜大承气汤。（寸以候外，尺以候内；浮以候表，沉以候里。寸口脉浮大者，气实血虚也。按之反涩，尺中亦微而涩者，胃有宿食，里气不和也，与大承气汤以下宿食。三阳曰：尺涩，亦有血虚者，须审外证食气否，及胸膈饱闷否，方是。）下利不欲食者，以有宿食故也，当下之，与大承气汤。（伤食则恶食，故不欲食，如伤风恶风，伤寒恶寒之类是也。三阳曰：亦有热在胃口，不能食者，不宜下。健按：此二条当察舌有灰焦否，胸胃拒按否。如果食实在胸胃，亦只应小陷胸化之使下，非骤与承气者也。）下利差后，至其年月日复发者，以病不尽故也，当下之，宜大承气汤。（乘春，则肝先受之；乘夏，则心先受之；乘至阴，则脾先受之；乘秋，则肺先受之。假令春时受病，气必伤肝，治之虽愈。邪有不尽者，至春时原受月日，内外相感，邪必复动而病也。下利为肠胃病，宿积不尽，故当下去之。）下利，脉反滑，当有所去，下之乃愈，宜大承气汤。（《脉经》曰：脉滑者，为宿食也。下利脉滑，则内有宿食，故云当有所去，与大承气汤以下宿食。）病腹中满痛者，此为实也，当下之，宜大承气汤。（《要略》：病者腹满，按之不痛者为虚，痛者为实，可下之。腹中满痛，里气壅实也，故可下之。观子：满而且痛，此大实之极而不通者，故宜曰当下之。）伤寒后脉沉，沉者，内实也，下解之，宜大柴胡汤。（伤寒后，为表已解，脉沉为里未和，与大柴胡汤以下内实。经曰：伤寒差以后，更发热，脉沉实者，以下解之。）脉双弦而迟者，必心下硬；脉大而紧者，阳中有阴也，可以下之，宜大承气汤。（《要略》曰：脉双弦者，寒也。经曰：迟为在脏。脉双弦而迟者，阴中伏阳也，必心下硬。大则为阳，紧则为寒。脉大而紧者，阳中伏阴也，与大承气汤以分阴阳。观子：以上并《金匮要略》中之杂病言也，后人误入《伤寒论》耳，未敢随文附会而别明之。健曰：脉双弦而迟，大而紧，心下硬，皆寒实在里之象，岂可以大承气苦寒下之？《脉诀》云：单絃饮癖，双弦寒痼，而况迟乎？大为胃实，紧为寒束，盖伤寒停食之势明矣。法当辛温消散，始合脉证。莫谓《伤寒论》之不全，即《金匮》之语亦复尔尔。不知悟此，据以治人，不能无误也。
●刺灸
凡治温病，可刺五十九穴。（五十九穴者，以泻诸经之温热也。《针经》曰：热病取之诸阳，五十九穴，刺以泻其热，而出其汗，实其阴而补其不足。所谓五十九刺，两手内外侧各三，凡十二痏；五指间各一，凡八痏；足亦如是，头入发际一寸，旁三分，各三，凡六痏；更入发三寸边各五，凡十痏；耳前后口下各一，项中一，凡六痏；巅上一，囟会一，发际一，廉泉一，风池二，天柱二。又《内经》曰：热俞五十九，头上五行。行五者，以泻诸阳之热也。大杼、膺俞、缺盆、背俞，此八者以泻胞中之热也。气冲、三里、巨虚、上下廉，此八者以泻胃中之热也。云门、髃骨、委中、髓空，此八者以泻四肢之热也。五脏俞旁各五，此十者以泻五脏之热也。凡此五十九穴者，皆取之左右也。）人身之穴三百六十有五，其三十九穴灸之有害，七十九穴刺之有灾，并中髓也。（穴有三百六十五，以应一岁。其灸刺之禁，皆肉薄骨解之处，血脉虚少之分，针灸并中髓也。仁斋：针法近时少得其真，不可轻用，恐反贻误。惟灸法，极虚寒者，可行之。）
（互考：太阳初服桂枝汤，反烦不解，刺风池、风府，却与桂枝汤愈。伤寒腹满谵语，脉浮紧，肝乘脾，曰纵，刺期门。发热恶寒，大渴，腹满自汗，小便利，肝乘肺，曰横，刺期门。阳明热入血室，但头汗出，刺期门。太阳少阳并病，头项强痛，眩冒，心下痞硬，刺大椎第一间、肺俞、肝俞。发汗，谵语不止，刺期门。妇人中风，热入血室，刺期门。少阴脉不至，尸厥，刺期门、巨阙。少阴便脓血，可刺。少阴一二日，口中和，背恶寒，当灸之。少阴吐利，脉不至，灸少阴七壮。少阴下利，呕而吐出，更衣反少，当温其上灸之。伤寒脉促，手足厥逆，可灸。痏，音委。）
●附百台狐惑阴阳毒篇（载《金匮要略》，今补入。）
百合病者，百脉一宗，悉致其病也。意欲食复不能食，常默默，欲卧不能卧，欲行不能行，饮食或有美时，或有不用，闻食臭时，如寒无寒，如热无热，口苦，小便赤，诸药不能治，得药则剧，吐利如有神灵者。身形如和，其脉微数，每溺时头痛者，六十日乃愈。若溺时头不痛，淅然者，四十日愈；若溺快然但头眩者，二十日愈；其证或未病而预见，或病四五日而出，或病二十日，或一月微见者，各随证治之。（《千金》：百合病者，谓无经络，百脉一宗悉致病也。皆因伤寒虚乏，大病后未平复，变成斯证。其状恶寒而呕者，病在上焦也，二十三日当愈。腹满微喘，大便坚，三四日一大便，时复小溏者，病在中焦也，六十三日当愈。小便淋沥难者，病在下焦也，三十三日当愈。各随其证以治之。百合为病，令人慾食，复不能食，或有美时，或不用，闻饮食臭，或如有寒，其实无寒，如有热，其实无热，常默默，欲卧，复不得眠，至朝口苦，小便赤涩，欲行复不能行，诸药不能治，治之即剧吐利，如有神灵所为也。百合病，身形如和，其脉微数，其候每溺时，即头觉痛者，六十日愈。溺时头不痛，淅然寒者，四十日愈。溺时觉快然，但头眩者，二十日愈。其人或未病而预见，或已病四五日而出，或一月二十日后见其候者，治之勿误也。依证治之。）百合病见于阴者，以阳法救之；见于阳者，以阴法救之。见阳攻阴，复发其汗，此为逆；见阴攻阳，乃复下之，此亦为逆，其病难治。（《千金》：百合病，见在于阴而攻其阳，则阴不得解也，复发其汗为逆；见在于阳而攻其阴，则阳不能解也，复下之其病不愈。《医案》：一人得伤寒病，经汗下后不愈，延至月馀，耳聋，食药入口即吐，此误剂已多，脾胃受伤，故食药俱不纳也。证百合病，乃以陈皮、白术、百合、乾姜煎饮，一服即能食不吐。渐增减服之而安。健按：此因伤寒后失调，脾胃虚而气血不复，证似蜂起，故名百合。欲行懒行，似寒似热，总合一虚字耳。虚则内火空发，故小便赤，口苦头眩，服药稍差，反增其剧。玩医案，以健脾开胃，诚为大法。然恐未尽其妙，此当用归脾汤加黄芩治之可愈。何论其日数之多少哉？）百合病，发汗后者，百合知母汤主之。（《千金》：已经发汗后，更发病者。）百合病，下之后者，滑石代赭汤主之。（已经下后，更发病者。）百合病，吐之后者，百合鸡子汤主之。（已经吐后，更发病者。）百合病，不经吐下发汗，病如初者，百合地黄汤主之。百合病，一月不解，变成渴者，百合洗方主之。百合病，渴不差者，栝蒌牡蛎散主之。百合病，变发热（一作寒热）者，百合滑石散主之。
狐惑之为病，状如伤寒，默默欲眠，目不得闭，卧起不安。蚀于喉为惑，蚀于阴为狐。不欲饮食，恶闻食嗅，其面目乍赤、乍黑、乍白。蚀于上部则声嘎，甘草泻心汤主之；蚀于下部则咽乾，苦参汤洗之；蚀于肛者，雄黄熏之。（《千金》：其毒在咽喉为惑病，在阴肛为狐病。狐惑之病，并恶饮食，不欲闻食嗅。为面目翕赤、翕黑、翕白，温毒气所为也。《脉经》：病人或从呼吸上蚀其咽，或从下焦蚀其阴肛。蚀上为惑，蚀下为狐，猪苓散主之。叔微：一妇人病狐惑，声嗄多眠，目不闭，恶闻食嗅，不省人事者半月，又手足拘强，脉数微细。先与竹沥、姜汁一盏，服之，忽胸有汗，腹鸣，即目闭，省人事，遂用参、陈、归、芍、加竹沥、姜汁服之，五六剂而愈。谦甫：常参议赴大都，路感伤寒，至真定不差，两手脉沉数，外却身凉厥逆，发斑微紫，唇及齿龈破裂，咽乾声哑，默默欲眠，目不闭，郁冒，反侧不安。此证乃热深厥深，变成狐惑，其势甚急。询之，自内邱感冒，以百解散发汗，每经郡邑，治法多同，遂至于此。予谓平昔膏粱积热于内，已燥津液，又发汗太过，津液重竭，因转属阳明，故大便难也。与大承气下之，得更衣；再以黄连解毒汤，病减半；复与黄连犀角汤而安。健曰：凡虫蚀之证，必从风湿化热而致。故脉多数急，法以清热杀虫，燥其脾胃，则湿退病愈。）病者脉数无热，微烦，默默但欲卧，汗出，初得之三四日，目赤如鸠眼，七八日目四眦黑。（一本作眦黄黑。）若能食者，脓已成也，赤小豆当归散主之。（健曰：此证无定名，至脓已成，而用赤小豆当归散，大约亦是狐惑所致，一块湿热为病。脾为湿困，故欲卧，汗出而烦，且默，茵陈四苓加黄连治之。）
阳毒之为病，面赤斑斑如锦纹，咽喉痛，唾脓血，五日可治；七日不可治。升麻鳖甲汤主之。（《千金》：治伤寒一二日，便成阳毒。或服药吐下之后，变成阳毒。身重腰痛，烦闷不安，狂言或走，或见鬼，或吐血下利，其脉浮大数，面赤斑斑，仲景云云。）
阴毒之为病，面目青，身痛如被杖，咽喉痛，五日可治；七日不可治。升麻鳖甲汤去雄黄蜀椒主之。（《千金》：治伤寒初病一二日便成阴毒，或服药六七日已上至十日，变成阴毒，身重背强，腹中绞痛，咽喉不利，毒气攻心，心下坚强，短气不得息，呕逆，唇青，面黑，四肢厥冷，其脉沉细急数，仲景云云。《时后》《千金》俱用甘草汤，即上方去雄黄，余各方，俱备载类证中。


卷八·伤寒论原方  ——————————————————————————————————————————————————————————————————————————————————————————

小序  ***************************
健曰：仲景推《内经》七方十剂之旨，广伊尹汤液之制，设伤寒方剂一百一十有三而失其一，为立法制方之祖。叔和编次伤寒论，列于各证条下，历来旧本如是。兹念伤寒证变百出，头绪繁多，病情舛错之处，读者已难领悟。而以方剂杂处其间，更觉纷心眩目，阻遏文思。因将方剂另汇一卷，次之经后，以使学者便于览记，与证相参，仍不失仲景大法。其药味炮制，分两升合，煮服之法，一遵旧本。然今古不同，土方各异。当今之世，气禀渐薄，甫人只可十分之一，北人只可十分之二，约量重轻，随证斟酌，因人而施，不失君臣佐使之法，即为能事矣。考铢两升合，当从汉制。古之一铢，今之二分半也。古之一两，今之六钱也。古之一斤，今之九两六钱也。古之一升，今之二合半也。古之一斗，今之二升五合也。前贤辨之甚详，学者准则可耳。

桂伎汤第一  ***************************
桂枝（三两，去皮）　芍药（三两）　甘草（二两，炙）　生姜（一两）　大枣（十二枚，擘）　上五味，㕮咀，以水七升，微火煮取三升，去滓，适寒温服一升。服已须臾，吸热稀粥一升余，以助药力。温覆令一时许，通身漐漐微似有汗，益佳。不可令如水流漓，病必不除。若一服汗出病差，停后服，当小促其间。半日许，令三服尽。若病重者，一日一夜服，周时观之。服一剂尽，病证犹在者，更作服，若汗不出者，乃服至二三剂。禁生冷、黏滑、肉面、五辛、酒酪、臭恶等物。（《内经》曰：辛甘发散为阳。桂枝汤辛甘之剂，所以发散风邪。《内经》曰：风淫所胜，平以辛，佐以苦甘，以甘缓之，以酸收之，是以桂枝为主，芍药、甘草为佐也。《内经》曰：风淫于内，以甘缓之，以辛散之，是以生姜、大枣为使也。成氏：桂枝汤用姜、枣，不特专于发散，以脾主为胃行其津液，姜、枣之用，专行脾胃之津液而和其营卫者也。麻黄汤不用姜、枣者，专于发汗，不行化而津液流通矣。东垣：桂枝汤是阴经营药也，闭卫气，使阴气不泄，此药为卫虚设也。曰：仲景治表虚，制此汤。桂枝味辛热发散助阳，体轻，本乎天者亲上，故桂枝为君，芍药、甘草为佐。如阳脉涩阴脉弦，法当腹中急痛，乃制小建中汤，以芍药为君，桂枝、甘草为佐。一则治表虚，一则治里虚，各有主也。后学触类而长之。三阳云：太阳病汗出，服桂枝，只使之似有汗，邪已去矣。似字当细玩，不可认作发汗，与麻黄汤混看。海藏：或问仲景治伤寒当汗者，皆用桂枝汤。又云：无汗不得用桂枝，汗多者，桂枝甘草汤，一药二其义，何也？曰：仲景云太阳中风阴弱者，汗自出，卫实营虚，发热汗出。又云太阳病发热汗出者，此为营弱卫强，阴虚阳必凑之，故皆用桂枝发汗。此乃调其营气，则卫气自和，风邪无所容，遂从汗解，非桂技能开腠发汗也。汗多用桂枝者，以之调和营卫，则邪汗出，而汗自止也。桂枝汤下发汗之发字，当作出字，营卫和，汗自出，非若麻黄之开腠发汗也。濒湖：桂枝透达营卫，故能解肌而风邪出。脾主营，肺主卫也；甘走脾，辛走肺也。念莪：卫气不能卫外为固，则有汗。成云胃实，何耶？盖邪盛则实，非正气实也。既曰邪入，则热在表矣。其恶风又何耶？盖汗能开腠也。既曰热在表，则汗出腠开，宜解矣，乃不解者，又何耶？赵嗣真所谓惟脏腑可分表里，皮肤骨髓，但分浮沉浅深，俱属于表。若以皮肤为表，骨髓为里，则麻黄汤证，骨节疼痛，其可谓有表复有里耶？然不解者，骨髓之邪自在，正与啬啬恶寒之义相合，所谓热在皮肤，寒在骨髓也。如骨髓无寒，则桂枝不宜与矣。论曰：桂枝下咽，阳盛则毙，其是之谓乎。观子：邪在表者，必从汗解。然自汗之证，津液已伤，安可复与汗法乎？桂枝善达肌表，气薄发泄，用以解散肤腠风邪，固矣。若芍药、甘草，化土崇脾，收敛营气，则妄溢者，自不再溢。生姜、大枣，行阳益气，生发脾胃以添津液。然后营卫以通，邪气以去，正气以复，而非亡阳流漓之比也。健曰：桂枝汤辛温之剂，只治太阳中风，自汗多而热不退，恶风寒者用之，调和营卫，则邪从汗解，乃已。若中风无汗，发热恶寒，及诸在表无汗之证，万难概用。用之，反敛其表，邪汗不泄，而热更甚。）

桂枝加葛根汤第二  ***************************
葛根（四两）　桂枝（三两，去皮）　芍药（二两）　甘草（二两，炙）　生姜（三两）　大枣（十二枚，擘）　麻黄（三两，去节）　上七味，以水一斗，先煮麻黄、葛根减二升，去上沫，内诸药，煮取三升，去滓。温服一升，覆取微似汗，不须吸粥，余如桂枝法。（观子：按病条成注云后证无汗，当加麻黄。今既自汗出，恐不当用麻黄，但加葛根。夫麻黄本发无汗之邪，既主桂枝实表，安得复入麻黄？曰桂枝加葛根者，名方之义甚明，则知麻黄之错列无疑。念莪：表邪方盛，不当有汗出，风伤卫也，故以桂、葛解肌，芍药和营，姜、枣和卫。）

桂枝加厚朴杏子仁汤第三  ***************************
于桂枝汤方内，加厚朴（二两）　杏仁（五十个，去皮、尖）　余依前法。（叔微：一武人为寇执，数日得脱，乘机恣食，解衣扪蝨，次日伤寒自汗而膈不利。一医下之，一医汗之，表不解，微喘。予令治桂枝加厚朴杏子仁汤，一啜喘定，再啜漐漐微汗，至晚身凉脉和。医曰某平生未尝用仲景方，不知其神妙乃尔。）

桂枝加附子汤第四  ***************************
于桂枝汤方内加附子（一枚，炮，去皮，劈八片）　余依前法。（崔皋：发汗遂漏不止，则虚其表而亡阳，阳虚无以卫外。故其人恶风小便难者，经虚腑亦虚，而膀胱之气不化，则溺不出；汗多亡津液，则无以养筋，故四肢微急，难以屈伸。用桂枝汤，所以和表之营卫，加熟附子者，所以回在里之元阳。）

术附汤第五  ***************************
于此方内，去桂枝，加白术（四两）　依前法。（东垣：附子能除肾中寒甚，白术佐之，名术附汤，除寒湿之圣药也。观子：术附汤，即白术附子汤，乃桂枝附子汤，去桂加术，非桂枝加附汤去桂加术也，叔和之误由此。盖无加字者，与有加字者，自是两方也。

桂枝去芍药汤第六  ***************************
于桂枝汤方内，去芍药　余依前法。

桂枝去芍药加附子汤第七  ***************************
于桂枝汤方内，去芍药，加附子（一枚，炮，去皮，破八片。）　余依前法。（念莪：胸满者不利于酸收，故去芍药。微寒者非表寒，必里寒也，故加附子以祛寒消满。）

桂枝麻黄各半汤第八  ***************************
桂枝（一两十六铢，去皮）　芍药　生姜　甘草（炙）　麻黄（各一两，去节）　大枣（四枚，擘）　杏仁（二十四个，去皮、尖）　上七味，以水五升，先煮麻黄一二沸，去上沫，内诸药，煮取一升八合去滓，温服六合。（全善：凡仲景称太阳病者，皆表证发热恶寒，头项强痛也。若脉浮大，则与证相应，宜发汗。今见表证而脉反微，不与证应，不可发汗，但用一二各半汤，和之可也。）

桂枝二麻黄一汤第九  ***************************
桂枝（一两十七铢，去皮）　芍药（一两六铢）　麻黄（十六铢，去节）　生姜（一两十铢）　杏仁（十六个，去皮、尖）　大枣（五枚，擘）　上七味，以水五升，煮麻黄一二沸，去上沫，内诸药，煮取二升，去滓。温服一升，日再。（士材：各半汤，以不汗故也。今既大汗出，故用桂枝多于麻黄。）

白虎加人参汤第十  ***************************
于白虎汤方内，加人参（三两）　余依白虎汤法。（亮宸：此治热乘肺胃，液竭之方也。桂枝治风，汗出当解。今大汗不解，液竭而表里热甚，肺金亏烁，犹赤日之流金也。石膏、白虎属金入肺，甘寒性发而解肌，用澈表微之盛邪。知母上救肺金，下滋肾水。甘草、粳米，益土以生金，又使寒凉不伤胃气。人参救将竭之津，止渴而生液。细检仲景诸方，凡渴无不加人参者，此益水救金，泻热之妙法。凉风至而炎威去，秋令行，白虎之名以是乎。健曰：今人不悟玄奥，医家病家，视石膏一味即为白虎，如食人之兽，畏不敢用，堕误贻害，莫之能省。殊不知此药甘寒，质重性轻，善能解肌化热，为伤寒、时气、疫毒、温暑、斑疹、烦渴、肺胃蕴热之圣药，应用之，其效甚捷。太过不及，则有误矣。

桂枝二越婢一汤第十一  ***************************
桂枝（去皮）　芍药　甘草（炙，各十八铢）　生姜（一两三钱）　大枣（四枚，擘）　麻黄（十八铢，去节）　石膏（二十四铢，碎，绵裹）　上七味，㕮咀，以五升水煮麻黄一二沸，去上沫，内诸药，煮取二升，去滓，温服一升。本方当裁为越婢汤，桂枝汤合饮一升，今合为一方，桂枝二越婢一。（胃为十二之主，脾治水穀，为卑脏，若婢。《内经》曰：脾主为胃行其津液，是汤所以谓之越婢者，以发脾气，通行津液，《外台》方一名越脾汤，即此义也。良仁：婢义当作脾，甘者土之本味，脾气不和者，和以甘热，胃气不清者，清以甘寒，石膏、麻黄、甘草，行其津液，所以发越脾气，以散皮肤间寒水，故曰越婢也。不岩：桂枝麻黄越婢，或一或二，此即大小奇偶之义，以各半汤详之，当是一之一，无所去其半也。曰：三者当是二之一，乃所谓各半之半也。及考分两，本论与《活人书》，参差不一。然以小发其汗为各半汤，谓桂枝止，麻黄发。今在止发之间，故裁为各半，则汗出必解者，自应麻黄多，桂枝少；不可更汗者，自应桂枝少，石膏多也。桂枝麻黄各半汤，即桂枝证药也。桂枝二麻黄一汤，即麻黄证药也。桂枝二越婢一汤，即大青龙证药也。总是一太阳病，时日有浅深，脉证有应否，邪气亦有微甚，权衡剂量，不失铢黍，于此见古人立方之妙。卿子：条中无阳二字，宜审，脾气不发越耳。又云：寒少桂枝少，热多故石膏多也。）

桂枝去桂加茯苓白术汤第十二  ***************************
于桂枝汤方内，去桂枝加茯苓，白术（各三两）　余依前法煎服。小便利则愈。（宇泰：或问头项强痛，此邪气仍在表也。虽经汗下而未解，何故去桂加茯芬、白术，是无意于表矣。曰：此非桂枝证，乃属饮家也。夫头项强痛，既经汗下而不解，心下满而微痛，小便不利，此为水饮内畜，邪不在表，故去桂枝，加茯苓、白术。若得小便利，水饮行，腹满减，而热自除，则头项强痛悉愈矣。且如十枣汤证，头亦痛，乃邪热内畜，而有伏饮，故头痛。其水饮头痛，不须攻表，但宜逐饮，饮尽头痛安矣。）

甘草乾姜汤第十三  ***************************
甘草（四两，炙）　乾姜（二两，炮）　上㕮咀，以水三升，煮取一升五合，去滓，分温再服。（《内经》曰：辛甘发散为阳，甘草、乾姜相合，以复阳气。）

芍药甘草汤第十四  ***************************
白芍药（四两）　甘草（四两，炙）　上二味，㕮咀，以水三升，煮取一升半，去滓，分温，再服之。（芍药白补而赤泻，白收而赤散。酸以收之，甘以缓之，酸甘相合，用补阴血。念莪：或论桂枝加附子汤、甘草乾姜汤、芍药甘草汤三方，浮为风，合用桂枝；大为虚，虚而胫挛者，寒则筋急也，非附子不能温经以舒筋，故加之。厥阴咽乾烦躁，此阴躁也，虽内结谵语而阳气未回，故以甘草、乾姜温理中气，为脾主四肢，又甘能缓急也。及阳气以回，则除去温剂，虽胫上拘急，不过以芍药和营而已。直待胫伸寒证尽去，然后以承气止其谵语。盖内结者，非承气不能除也。一证也，始而大温之，既而微温之，又既而微寒之，终而大寒之，非有见垣之智者，未易语此。后人遇此证，岂复能出此手眼耶。）

调胃承气汤第十五  ***************************
大黄（四两，去皮，清酒浸）　甘草（二两，炙）　芒硝（半斤）　上三味，㕮咀，以水三升，煮取一升，去滓，内芒硝，更上微火煮令沸，少少温服。（《内经》曰：热淫于内，治以咸寒，佐以苦甘。芒硝咸寒以除热，大黄苦寒以荡实，甘草甘平助二物推陈而缓中。海藏：大黄宜酒浸者，盖邪气居高，非酒不到，譬如物在高巅，人迹所不及者，则射而取之，故用酒浸，引而上之。若用苦泄峻下，则遗高分之邪热，所以愈后，或目赤，或目闭，或头肿，膈上反生热证矣。用甘草者，甘以缓之；用芒硝者，辛以润之，咸以软之也。芒硝咸寒除热以为君，大黄苦寒荡实以为臣，加甘草之甘平以缓以和，监其峻烈，虽有承顺其气之势，复有调和其胃之功，曰调胃承气。亮宸：夫恶寒则为表，恶热则为里，至于蒸蒸热，自里达表，而愈按愈热也。其太阳经谵语腹满，与郁郁微烦，真有热气闭结，不能自堪之状，故虽溏利，亦不可已于下也。但太阳传来之邪，其结固高，而证不至潮热，喘冒，脐痛，手足汗出之甚，故加甘草于黄硝中，而不用枳、朴。盖一以缓之，使尽中焦之邪；一以和之，使黄、硝不致过伤正气，故曰调胃也。至若心烦腹满，虽属下证，然犹岐于可下未可下之间，俱宜细别之。宇泰按：阳明一证，分为太阳阳明，少阳阳明等，而以调胃、大、小承气主之者。按：《本草》曰大黄酒浸入太阳，酒洗入阳明，浸久于洗，得酒为为多，故能引于至高之分。仲景调胃承气入太阳篇，而大黄酒浸，一则曰少少温服，二则曰当和胃气，及详其本汤之证，则曰不吐不下心烦者，发汗不解。蒸蒸发热者，吐后胀满者，是太阳阳明去表未远，其病在上，不当攻下，故宜缓剂以调和之也。至正阳阳明，皆曰急下之，与大承气汤。而大承气大黄酒洗，是洗轻于浸，微升其走下之性，以治其中也。至少阳阳明，则去正阳，而逼太阴，其为下，故小承气汤，大黄不用酒制。少阳不宜下，故曰小与之，曰微溏之，勿令大泄下，此仲景制方之妙也。东垣不审胃之云者，仲景置调胃承气于太阳篇，乃以太阳不宜下，故称调胃以别之。却踵成氏之谬，以小承气治太阳脾约之证，以调胃承气治正阳阳明大承气之证。予故不能无辨。）

四逆汤第十六  ***************************
甘草（三两，炙）　乾姜（一两半）　附子（一枚，生用，去皮，破八片）　上三味，㕮咀，以水三升，煮取一升二合，去滓，分温再服。强人可大附子一枚，乾姜三两。（《内经》曰：寒淫于内，治以甘热。又曰：寒淫所胜，平以辛热。甘草、姜、附相合，为辛甘大热之剂，乃发散阴阳之气。四肢诸阳之本，阳气不足，阴寒加之，阳气不相顺接，故四肢不温而成逆冷。此汤申发阳气，却散阴寒，温经暖肌，是汤以四逆名之，然此奇制之大剂也。四逆属少阴，少阴，肾也。肝肾位远，非大剂不能达。《内经》曰：远而奇偶，制大其服，此之谓也。士材：是方专主四逆之证，故名。脾主四肢，而甘为土味，乃以甘草为君；寒淫所胜，平以辛热，乃以乾姜为臣；温经回阳，非纯阳而健脾者，无此大作用，是以附子为使；太阳与少阴俱受阳和之煦，而真气充周于肢节矣。若发热头痛，脉反沉，不差，身体痛，当救其里，皆阴证也，故并主之。崔皋：四逆必冷服者，经曰：治寒以热，凉而行之是也。否则戴阳者，反增上燥，耳目鼻皆血者有矣。药之难用也，如此。）

葛根汤第十七  ***************************
葛根（四两）　麻黄（三两，去节）　桂枝（二两，去皮）　芍药（二两）　甘草（二两，炙）　生姜（二两）　大枣（十二枚，擘）　上七味，㕮咀，以水一斗，先煮麻黄、葛根，减二升，去沫，内诸药，煮取三升，去滓。温服一升，覆取微似汗，不须啜粥，余如桂枝法，将息及禁忌。（《本草》云：轻可去实，麻黄、葛根之属是也。此以中风表实，加二物于桂枝汤中也。卿子：按前桂枝葛根汤，此葛根汤上，似失麻黄二字。盖二葛根，即桂枝麻黄变例也。故二证项背强[几][几]恶风，一也。士材：太阳病，有汗用桂枝，无汗用麻黄，确乎不可易矣。此复以太阳无汗用葛根汤，太阳有汗桂枝葛根汤者，何也？葛根本阳明经药，恐太阳病久，将入阳明，故用葛根，以迎而夺之，预发其邪。勿令传入也。前用桂枝、麻黄者，病方起也。今用此二方者，病己久也。又按太阳病，脉静为不传，烦躁为欲传，故用此二方。元素：治太阳阳明合病，桂枝汤内加葛根、麻黄，又有黄芩黄连汤解肌，是用之以断太阳入阳明之路也。头颅痛如破，乃阳明中风，可用葛根葱白汤，为阳明仙药。若太阳初病，未入阳明，而头痛者，不可更服升麻、葛根发之，是反引邪入阳明，为开门挹盗也。）

葛根加半夏汤第十八  ***************************
葛根（四两）　半夏（半斤）　麻黄（去节，汤泡去黄汁，焙乾，秤）　生姜（各三两）　甘草（炙，二两）　芍药（二两）　桂枝（二两，去皮）　大枣（十二枚，擘）　上八味，以水一斗，先煮葛根、麻黄减二升，去白沫，内诸药，煮取三升，去滓。温服一升，覆取微似汗。（士材：太阳表证，与阳明里证合同而见，其邪甚于里者也。自利与葛根汤，以澈二阳之邪。具不下利而呕者，里邪稍轻，故加半夏以理逆气。）

葛根黄芩黄连汤第十九  ***************************
葛根（半斤）　甘草（二两，炙）　黄芩（二两）　黄连（三两）　上四味，以水八升，煮葛根减二升，入诸药，煮取二升，去滓，分温再服。（《内经》：辛甘发散为阳，表未解者，散以葛根、甘草之甘。苦以坚里，里气弱者，坚以黄芩、黄连之苦。崔皋：表有头疼发热恶寒，故曰表证尚在；里有热邪，故喘而汗出，葛根、甘草之辛甘以解表，黄芩、黄连之苦寒以清里。亮宸：此方与桂枝人参汤，皆为表里并见之证，而温补与清解之不同，桂枝、葛根解表之微异，是亦为后人治协热利之准绳。）

麻黄汤第二十  ***************************
麻黄（三两，去节）　桂枝（二两，去皮）　甘草（一两，炙）　杏仁（七十个，汤泡，去皮、尖）　上四味，以水九升，先煮麻黄，减二升，去上沫，内诸药取二升半，去滓。温服八合，覆取微似汗，不须啜粥，余如桂枝法将息。（《内经》：寒淫于内，治以甘热，佐以苦辛。麻黄、甘草开肌发汗，桂枝、杏仁散寒下气。《本草》云：轻可去实，麻黄之属是也。实者谓邪在表，腠密无汗，而表实也。麻黄为轻，专主发汗是以为君。表实者，非桂枝所能独散，所以为臣也。甘草甘平，杏仁甘苦，用以为佐者，经所谓肝苦急，急食甘以缓之。肝者营之主也。伤寒营胜卫固，血脉不利，故须缓之。且桂枝汤，治风伤卫，则卫实营弱，故佐以芍药，和其营血也。麻黄汤，寒伤营则营实卫虚，故佐以杏仁，利其卫气也。经所谓气之所併为血虚，血之所併为卫虚。处方制剂之微，该通君子，其明察之。东垣：六淫有馀之邪，客于阳分皮毛之间，腠理闭拒，营卫气血不行，故谓之实。二药轻清成象，故可去之。麻黄微苦，其形中空，入足太阳寒水之经。其经本寒，而又受外寒，故宜发汗，去皮毛气分之寒邪，以泄表实。念莪：审系真太阳无汗，非麻黄莫可代者，前哲谓冬不用麻黄，夏不用桂枝，盖以冬令主闭藏，不应疏泄，夏令本炎热，不可辛温。经所谓必先岁气，毋伐天和之说也。又曰：麻黄惟冬月寒邪伤表，腠密无汗者，必用，是何与前说相反邪？夫诫不用者，明时令之常，虑轻用也。劝必用者，发病机之理，虑遗用也。或舍时从证，舍证从时，临病变通，存乎其人。倘一概疑惧，惟以轻浅之剂代之，误事必矣。麻黄为发表第一药，惟冬令在表真有寒邪者，始为相宜。虽发热恶寒，苟不头疼身痛拘急，脉不浮紧者，不可用也。虽可汗之证，亦当察病之轻重，人之虚实，不得多服。盖汗乃心之液，若不可汗而误汗，与虽可汗而过汗，则心血为之动摇，或亡阳津竭而为坏证矣。崔皋：发汗必用麻黄，亦有禁用者，何耶？伤寒发于天令寒冷之时，寒邪在表，闭其腠理，须用麻黄辛苦之药，为能开发腠理，逐寒邪，汗出而解也。惟夏月炎暑之时为禁，须辛凉以发，乃葛根、葱白、豆豉之类为妙。若麻黄加凉剂在内亦可用，如通解散是也。亮宸：寒为阴邪入于营，故伤之深，则血涩而经络不行，身疼骨痛。然邪必由卫以入，营涩而卫亦闭，故无汗而喘者，卫外闭而肺气不通，则愤郁而逆。麻黄一汤，专为大发寒邪，通行营卫而设。桂枝亦能行阳散邪，而不如麻黄之澈也。通天遍越毛胰，故以麻黄为君，桂枝为臣，盖麻黄中空，而轻扬性热，善发汗，通营卫，无如其捷也。杏仁内利肺气，外走皮毛以定喘，甘草最轻，不用其补益，但取其甘缓，于大发散中，能调和表里之意也。海藏：麻黄治卫实之药，桂枝治卫虚之药，二者均是太阳表剂，其于营卫虚实不同。心主营为血，肺主卫为气，故麻黄为手太阴肺之剂，桂枝为手少阴心之剂。伤寒伤风，而用麻黄、桂枝，为汤之源也。濒湖：仲景治伤寒无汗，用麻黄；有汗，用桂枝。历代明医，皆随文传会，未有究其精者。夫津液为汗，汗即血也。在营则为血，在卫则为汗。寒伤营，营血内涩，不能外通于卫，卫气闭固，津液不行，故无汗发热而恶寒。风伤卫，卫气外泄不能内护于营，营气虚弱津液不固，故有汗发热而恶风。然风寒之邪，皆由皮毛而入，皮毛者，肺之合也。肺主卫气，包罗一身，天之象也。是证虽属太阳，而肺实受邪，其证多兼面赤怫郁，咳嗽痰喘胸满诸证，非肺病乎？盖皮毛外闭，则邪热内攻，而肺气怫郁，则麻黄、甘草同桂枝引邪出营，达之肌表，佐以杏仁，泄肺而利气。汗后无大热而喘，加以石膏，《活人书》夏至后加石膏、知母，皆是泄肺火之药也。然则麻黄虽太阳发汗重剂，实发散肺经火郁之药。腠理不密则津液泄，而肺气自虚，虚补其母，故用桂枝同甘草，外散寒邪以救表，内伐肝木以防脾，佐以芍药，泻木而固脾，泄东所以补西也。使以姜、枣，行津液而和营卫也。下后微喘者，加厚朴、杏仁以利肺气也。汗后脉沉迟，加人参以益肺气也。朱肱又加黄芩为阳旦汤，以泄肺热也，皆是脾肺之药。是则桂枝虽太阳解肌轻剂，实理脾救肺之药也。此千古未发之秘，予因表而出之。观子：吾人身中之气，总统于一呼一吸者，即一阴一阳也，一开一阖也，一营一卫也。然虽对待之中已具流行互根，禅代不穷之妙。卫主开，卫病汗出不止，是有开无阖；营主阖，营病毛孔闭塞，是有阖无开，张弛之机窒矣。阴病治阳，从阳引阴；阳病治阴，从阴引阳。桂枝汤入芍药以理血，麻黄汤入杏仁以理气，其即此旨乎。健按：麻黄汤，治伤寒发热头痛项强，太阳无汗之专剂，非可施诸别证。若温病、热病、时气、感冒、疫毒、杂病等，未便乱与也。即伤寒兼证，有可用之处，亦当核仲景加减之法，群贤详考之要，方妥。）

大青龙汤第二十一  ***************************
麻黄（六两，去节）　桂枝（二两，去皮）　甘草（二两，炙）　杏仁（四十个，去皮、尖）　生姜（三两）　大枣（十二枚，擘）　石膏（如鸡子大，碎）　上七味，以水九升，先煮麻黄，减二升，去上沫，内诸药，煮取三升，去滓。温服一升，取微似汗，汗出多者，温粉扑之。一服汗者停后服，汗多亡阳遂虚，恶风烦躁不得眠也。（辛甘均为发散，然风宜辛散，寒宜甘发，辛甘相合，乃能发散营卫之风寒。麻黄、甘草、石膏、杏仁，以发散营中之寒，桂枝、姜、枣，以解除卫中之风。青龙者，东方木神也。应春而主肝，专发生之令。万物出甲，则有两岐，肝有两叶，以应之。谓之青龙者，发散营卫两伤之邪也。桂枝主风，麻黄主寒，此则中风见寒脉，伤寒见风脉，所以处大青龙，两解风寒也。风寒两伤，非轻剂可以独散，必合轻重之剂同散之，是以用石膏之甘辛质重，而又达肌表者也。此汤为发汗重剂，用稍过即有亡阳之害，故戒多服也。仁斋：大青龙，仲景治伤寒发热恶寒烦躁者用之。夫伤寒邪气在表，不得汗出，其人须躁不安，身心无如之奈何，脉浮紧，或浮数，急用此汤发汗则愈，乃仲景之妙法也。譬若亢热已极，一雨而凉，其理可见也。若不晓此，见其躁热，投以寒凉，其害可胜言哉！若脉不浮紧但数者，恐数中挟虚，无恶风恶寒身疼者，亦不可用此也。如误用之，其害亦不浅，所以脉证不明者，多不敢用也。文禄：大青龙治风寒外壅而闭热于经者，故加石膏于发汗药中，尤为峻剂。叔微：仲景治伤寒，一则桂枝，二则麻黄，三则大青龙。三方如鼎立，人皆能言之，而不晓前人处方用药之意，故乡不用，无足怪也。余尝深究之，若证候与脉相对，无不应手而愈。何以言之？风伤卫，卫，气也。寒伤营，营，血也。营行脉中，卫行脉外。风伤卫，则风邪干阳，阳气不固，泄而为汗，是以自汗为表虚，故仲景用桂枝以发其邪。芍药以和其血。盖中风则病在脉之外，其病稍轻，虽同曰发汗，特解肌之药耳，故仲景于桂枝汤云：令遍身漐漐微似有汗，不可如水淋漓，病必不除。是知中风不可大发汗，汗过则反动营也。邪气乘虚袭之，故病不除也。寒伤营，则寒邪入阴血，而营行脉中者也。寒邪居脉中，非特营受病，邪自内作，则并于卫，犯之久则浸淫及骨，是以汗不出而热，齿乾烦冤。仲景以麻黄发其汗，又以桂枝、甘草，助其发散，涤除内外之邪，使营卫之邪去耳。大抵二药皆发汗，以桂枝则发其卫之邪，麻黄则并营与卫治之，亦自有浅深也。何以验之？第十九证云：病尝自汗出者，营气和，以卫气不共营气和谐故尔。又四十七证云：发热汗出，为营弱卫强，是知中风，乃营和而卫不和也。若第一卷云：寸口脉浮而紧，浮则为风，紧则为寒。风寒两伤，营卫俱病，骨节烦疼，当发其汗。伤寒脉浮者，营卫俱病也。麻黄汤中并用桂枝，此仲景之微也。至大青龙一证，尤难用药，须形证谛当，然后可行。王实夫用桂枝麻黄各半汤，盖慎之也。观子：风者阳邪，其伤卫也，必作自汗。今二证具以寒邪外闭腠理，不得汗出，无由发泄，而惟内壅成热，诚非微邪营卫间，如各半等汤，可和之比矣。第一证烦躁，第二证但身重，盖皆热盛亢极之势。且一证犹以寒邪胜，见恶寒身疼之证。若二证在外者，曰身不疼，在内无少阴证，则并寒亦化热。夫营卫交病，而又阏遏莫通，此如夏令蕴除郁热之际，非大雨一注，奚从既济而清凉。故以麻黄汤倍麻黄，而加石膏，是诚汗剂之最重者。此方河间一变，即为防风通圣，不复表里两解，而且汗下兼行。然元气克当此等者，能几人哉！或疑大青龙之难用，谓不若止行桂枝麻黄各半汤，此不特不识营卫两伤之病，兼亦错解各半证也。各半汤，是微邪营卫间，仅可小汗者，故品味止三之一。若大青龙麻黄用至六两，兼石膏甘寒以澈里，岂犹轻剂和之之比。盖缘伤寒中有此一等重证，或邪深或热重，或质强，形气病气俱盛，非桂枝、麻黄之可胜任者。此证一失治，即为发狂阳毒之类。如后人之三黄解毒等汤，皆所以救后时之咎也。不知此而但寻常轻病例之，误矣。抑思解表各剂，仲景立论甚备，何不复赘一汤乎？健曰：书云若药不冥眩，厥疾不瘳，有是证，服是药，所谓有故无陨也。若方不中病，势必毫釐千里，岂一大青龙云乎哉。至以品味之轻重较之，则又非处方之确论也。君臣佐使，各要其能；大小奇偶，各合其度；宣通补泻，各专其力。因病适用，如良将将兵，不拘拘于阵法，而又不离乎阵法也。）

小青龙汤第二十二  ***************************
麻黄（去节）　桂枝（去皮）　芍药　甘草（炙）　细辛　乾姜（各三两）　半夏（汤洗）　五味子（各半升）　上八味，以水一斗，先煮麻黄减二升，去上沫，内诸药，煮取三升，去滓。温服一升。（寒邪在表，非辛甘不能散之，麻黄、桂枝、甘草之辛甘，以发散表邪。水停心下而不行，则肾气燥，《内经》曰：肾苦燥，急食辛以润之。乾姜、细辛、半夏之辛，以行水气而润肾。咳逆而喘，则肺气逆，《内经》曰：肺欲收，急食酸以收之，芍药、五味子之酸以收逆气，安肺。崔皋：表不解者，头痛发热身疼尚在也。伤寒因渴，饮水过多，故心下有水气。有声无物谓之乾呕，名曰水气，则有形之水已散，但无形之气尚在尔。故无物可吐，而但有声，或咳或噎，或喘，皆水寒射肺故也。兼善：小青龙与小柴胡，皆呕而发热，表里之证，何用药不同？曰：伤寒表不解，里热未甚，而渴欲饮水不能多，不当与之。以腹中热尚少，不能消水，水饮停畜故作诸证。然水寒作病，非温热之剂不能解，故用小青龙，发汗散水。要其理，初无里证，因水寒以致然也。夫小柴胡系伤寒发热，热邪传在半表里间，热气内攻而生诸证。二者虽曰表里俱病，其中寒热不同，故用药有姜、桂、柴、芩之异也。观子：表不解而内复蕴热，与石膏以清之；表不解而内复有寒，与乾姜以温之，此大、小青龙，俱取义于两施也。然则柴胡之外，又有双解之法矣。夫小青龙，以过饮成疾，当亦是坏证类尔。健曰：此汤虽为水寒射肺，而辛辣酸收，杂处，猛而难用，较大青龙，则相去远矣。）
加减法：若微利者，去麻黄加芫花。（如鸡子大，熬令赤色。下利者，不可攻其表，汗出必胀满，麻黄发其阳，水渍入胃，必作利。芫花下十二经水，水去则利止。）若渴者，去半夏加栝蒌根。（三两。辛燥而苦润，半夏辛而燥津液，非渴者所宜，故去之。栝蒌根味苦而生津，故加之。）若噎者，去麻黄加附子。（一枚，炮。经曰：水得寒气，冷必相搏，其人即噎，加附子以温散水寒。病人既有寒，复发汗，冒中冷，必吐蛔，去麻黄，恶发耳。）若小便不利，少腹满，去麻黄加茯苓。（四两。水畜下焦不行，为小便不利，少腹满，麻黄发津液于外，非所宜也。茯苓泄水畜于下，加所当也。）若喘者，去麻黄加杏仁。（半升，去皮、尖。《要略》曰：其人形肿，故不内麻黄，内杏子仁，以麻黄发其阳故也。喘呼形肿，水气标本之疾。观子：按《千金》已有此条，非始成氏明矣。）

乾姜附子汤第二十三  ***************************
千姜（一两，切）　附子（一枚，生，去皮，破八片）　上二味，以水三升，煮取一升，去滓，顿服。（《内经》：寒淫所胜，平以辛热，虚寒太甚者，是以辛热剂胜之也。海藏：服姜附汤有二法：当热服，手少阴心也。水包火热服以接心火，身衣寒盛，外火少也。寒从外至，热从内消，譬如冻死，寒在外也。一法当寒服，是少阴肾也。寒邪入水，冷服以类肾水，身表微热，内水多，热从外生，寒从内消，譬如饮冷，寒在内也。士材：身无大热，但微热也。此无根虚火游行于外，非姜、附大辛大热之剂，何能退阴以复阳。）

麻黄杏仁甘草石膏汤第二十四  ***************************
麻黄（四两，去节）　杏仁（五十个，去皮、尖）　甘草（二两，炙）　石膏（半斤，碎，绵裹）　上四味，以水七升，先煮麻黄减二升，去上沫，内诸药，煮取二升，去滓，温服一升。《内经》：肝若急，急食甘以缓之。风气通于肝，风邪外甚，故以纯甘之剂发之。兼善：观仲景常言发汗后，乃表邪未解，止馀一证而已，故言不可行桂枝汤。今汗出而喘，无大热，乃上焦馀邪未解，当用麻黄杏仁甘草石膏汤以散之。夫桂枝加厚朴杏仁汤，乃桂枝证悉具而加喘者用之。注言汗出而喘，以为邪气壅甚，非桂枝所能发散，此误也。况身无大热更无他证，何故复言表邪必甚。其后章，下后不可更行桂枝汤条下，注曰汗下虽殊，即当损正气则一，其言有至。理焉！可见汗后所注之误矣。原其理，当时因事发机，前后失于照应，故有此等之弊。文禄：成注不可更行桂枝，以表解故恐贻之热耳，复庵云：审知邪热未解，虽经汗下，宜石膏竹叶汤。又云：太阳汗解后，不宜复行暖剂。念莪：汗后表邪悉解，身无大热，但汗而喘，上焦馀邪未尽，不当以桂枝止汗，但以麻黄散表，杏仁、石膏清里。俟表里之邪尽澈，则不治喘汗，而喘自止矣。）

桂枝甘草汤第二十五  ***************************
桂枝（四两，去皮）　甘草（二两，炙）　上二味，以水三升，煮取一升，去滓顿服。（桂枝之辛，走肺而益气；甘草之甘，入脾而暖中。亮宸：今人此证，则用黄耆，可见黄耆与桂枝性用不甚相远也。

茯苓桂枝甘草大枣汤第二十六  ***************************
茯苓（半斤）　甘草（三两，炙）　大枣（十五枚，擘）　桂枝（四两，去皮）　上四味，以甘澜水一斗，煮茯苓减二升，内储药，煮取三升，去滓，温服一升，日三服。作甘澜水法，取水二斗，置大盆内，以杓扬之水，上有珠子五六千颗相逐，取用之。茯苓以伐肾邪，桂枝能泄奔豚，甘草、大枣之甘，滋助脾土，以平肾气。煎用甘澜水者，扬之无力。取不助肾气也。士材：奔豚为水寒凌火之候，用甘澜者，动而不已，理停滞之水也。）

厚朴生姜甘草半夏人参汤第二十七  ***************************
厚朴（半斤，去皮、炙）　生姜（半斤，切）　半夏（半斤，洗）　人参（一两）　甘草（二两，炙）　上五味，以水一斗，煮取三升，去滓，温服一升，日三服。（《内经》：脾欲缓，急食甘以缓之，用苦泄之。厚朴之苦，以泄腹满；人参、甘草之甘，以益脾胃；半夏、生姜之辛，以散滞气。三阳曰：吐下后胀满为实者，表邪未除，而误下故也。此发汗后，邪气已散，故知非里实也。）

茯苓桂枝白木甘草汤第二十八  ***************************
茯苓（四两）　桂技（三两，去皮）　白术（二两）　甘草（二两，炙）　上四味，以水六升，煮取三升，去滓，分温三服。（阳不足者，补之以甘，茯苓、白术生津液而益阳也。里气逆者，散之以辛，桂枝、甘草行阳散气。亮宸：满用术、甘，非石山、立斋，谁与言此？茯苓松根气所结，敌降逆气，虚者犹宜也。）

芍药甘草附子汤第二十九  ***************************
芍药（三两）　甘草（三两，炙）　附子（一枚，炮，去皮，擘）　以上三味，以水五升，煮取一升五合，去滓，分温服。（叔和）：疑非仲景意。（芍药之酸收，敛津液而益营：附子之辛温，固阳气而补卫；甘草之甘，调和辛酸而安胃气。）

茯苓四逆汤第三十  ***************************
茯苓（四两）　人参（一两）　甘草（二两，炙）　乾姜（一两半）　附子（一枚，生用，去皮，破）　上五味，以水五升，煮取三升，去滓，温服七合，日三服。（四逆汤以补阳，加茯苓、人参以益阴。士材：既曰阴阳俱虚，独用气药者，盖气药有生血之功也。亮宸：正虚有邪，正欲胜邪而不能，故烦躁，此虚极而阳将脱之象也。当急温正气，邪自除矣。大青龙烦躁者，实也；茯冬四逆颁躁者，虚也。）

五苓散第三十一  ***************************
猪苓（十八铢，去皮）　泽泻（一两六铢半）　白术（十八铢）　茯苓（十八铢）　桂（半两，去皮）　上五味为末，以白饮和服方寸匕，日三服，多饮暖水，汗出愈。（淡者，一也，口入一而为甘，甘甚而化淡，甘缓而淡渗。猪苓、白术、茯苓三味之甘，润虚燥而利津液。咸味下泄为阴，泽泻之咸，以泄伏水。辛甘发散为阳，桂枝之辛甘，以和肌表。苓者令也，通行津液，克伐肾邪，专为号令者，苓之功也。五苓之中，茯苓为主，故曰五苓散。《内经》曰：淡味渗泄为阳，水饮内畜，须渗泄之，必以甘淡为主，故茯苓甘平为君，猪苓甘平为臣，虽甘也，终归甘淡。脾恶湿，水饮内畜，则脾不治；脾土强旺，则水饮不敢停留，故以白术为佐。泄饮导溺，必以成为助，故泽泻为使。水畜不行，则肾气燥。经曰：肾恶燥，急食辛以润之。散湿润燥，必桂味辛热为嚮导之使，多饮暖水，令汗出而愈者，以辛散而水气外泄，故解。兼善：烦渴用白虎，宜也。其用五苓，渗津液，何哉？曰：白虎乃表证已解，邪传里而烦渴者，今脉尚浮，身有微热而渴，乃表邪未解，故用桂枝之辛和肌表，白术、茯冬之甘淡以润虚燥也。宇泰：此说亦未莹。太阳经也，膀胱腑也。膀胱者，溺之室也。五苓散者，利溺之药也。膀胱者，津液之府。东垣以谒为膀胱本病，然则治渴者，当泻膀胱之热，泻膀胱之热者，利小便而已矣。崔皋：水道为热所闭，故小便不利。不利则不能运化津液，故渴。水无当于五味，故用淡以治水。桂性辛热，热则气化，经曰：膀胱者州都之官，津液藏焉，气化则能出矣。此用桂之义也。虽有因汗下后，亡津液，而致小便不利者，不可强以五苓利之，利之则重亡津液，益亏其阴矣。亮宸：大汗出后，里虚脾弱，不能运行，致水停中焦，不能上润而渴，小便不利。虽汗表仍未解，故见脉浮微热之证也。桂枝既能解表，又能温中益阳，白术健脾行水，三苓分布上下，脾气散精，上归于肺而不渴，通调水道，下输膀胱而小便利，水令行，阳气布而汗出解矣。景岳：膀胱位居最下，三焦水液所归，都会之地，故曰州都之宫，津液藏焉。膀胱有下口而无上口，津液之入者为水，水之化者由气，有化入而后有出，是谓气化则能出。然气化之源，居丹田之间，是名下气海，天乙元气化生于此。元气足，则运有常，水道自利，所以气为水母。知气化能出之旨，则治水之道，思过半矣。观子：水饮停畜不行，何必主五苓治之。盖水饮之在人身，原非注诸胃，即泄诸膀胱，其间阴阳脏象之微，有化机焉。《内经》曰：膀胱者，津液藏焉，是液也，始于脾源于肺，特输泄于膀胱耳。何也？脾胃者，水穀之市，岂独食谷有形之物？待酝酿以分清浊，在饮水亦犹是也。凡入胃之后，必藉真火以为之既济，至于熟腐变化之馀，各有清浊之殊。清者，精微上奉而为五液之本，使肌骸筋髓，得以灌溉，无是，则藁矣。浊者，耗剩之渣滓，传出阑门，渗漉膀胱而为溺焉。然必先资于脾者，脾职行津液，而后得营运之常，为资始资生之本。《内经》曰：饮入于冒，游溢精气，上输于脾，是也。必继达于肺者，地气上腾为云，云升于天，然后得为雨泽之施。《内经》曰：脾气散精，上归于肺，是也。然则通调水道，下输膀胱之际，有不脾胃先病，而膀胱独不治哉。彼大汗出，胃汁于，则脾无津液可输，何以上奉于肺？肺家液涸，则生水之源竭，而燥气日以盛。盖所谓传本者，岂特热闭膀胱也。三焦既不能如雾如沤，安能如读之流通乎？法以白术理卑滥而中扃无停湿，二苓助秋气而水源得清肃，泽泻导伏藏之水而邪从溺解，肉桂壮化气之本而辘运无停，是五苓者，澄其源而流自洁。盖有水出高原，气即是水之道焉，岂仅疏瀹决排之为事哉？《千金》：伤寒无热，但狂言烦躁不安，精彩言语不与人相主当者，五冬散主之。又云：以猪苓汤服之，及与新汲水一二升饮之，令以指探喉中吐之，病随手愈。若不能吐，勿强与水，水停则结心下也。节庵：庸医不识，便指为发狂，误用下药，死者多矣，不知此热结于膀胱也。健按：方中桂字，诸家俱宗成注作桂枝为解，以五苓为和营解表之剂，殊失方药之大旨，而认证亦错矣。夫五苓本是裨土胜湿之药，停饮不化，畜水不泄者主之。其于和营解肌反隔一层，止渴除烦更增其燥。崔皋所谓因汗下后内亡津液而小便不利者，不可强与五苓利之，与则重亡津液益亏其阴，此千古之明论也。盖因仲景原本，失去肉字，但存桂字，而诸家皆作桂枝立说，第考方之专主，桂之分两，及后贤方本，俱是肉桂。原以水寒土湿，不能制化，故设补火生土逐之之法，乃五苓之妙用也。若入桂枝，其义何居？非仲景立方鼻祖之意矣。玩观子壮化气之本，而辘运无停，是肉挂为五苓之良相，燮理阴阳，功独在是，岂桂枝所能任乎？千载疑案，未得直指其误，兹若不为表出，何以明制方本义。

茯苓甘草汤第三十二  ***************************
茯苓（二两）　桂枝（二两，去皮）　生姜（二两）　甘草（一两，炙）　上四味，以水四升，煮取二升，去滓，分温服。（茯苓、甘草之甘，益津液而和卫；桂枝、生姜之辛，助阳气而解表。）

栀子豉汤第三十三  ***************************
栀子（十四枚，擘）　香豉（四合）　上二味，以水四升，先煮栀子，得二升半，内豉，煮取一升半，去滓。分为二服，温进一服，得吐者，止后服。（酸苦涌泄为阴，苦以涌吐，寒以胜热，栀子、香豉相合，吐剂宜矣。经曰：其高者因而越之，其下者引而竭之，中满者泻之于内；其有邪者，必渍以为汗，其在皮者汗而发之；治伤寒之妙，虽有变通，终不越此数法也。伤寒邪气自表传里，留于胸中，为邪在高分，则可吐之。所吐之证，亦自不同。如不经汗下，邪气蕴郁于膈则为之实，应以瓜蒂散，吐胸中之实邪也。若汗吐下后，邪气乘虚陷于胸中，则为虚烦，应以栀子豉汤，吐胸中之虚烦也。栀子苦寒，苦以涌吐为君；烦为热胜，胜热者必寒，香豉苦寒，故为臣而助之。东垣：栀子色赤味苦，入心而治烦；香豉色黑味咸，入肾而治燥。宗奭：栀子虽寒而无毒，治胃中热气，既亡血，津液脏腑无以润养，内生虚热，非此不可去也。海藏：易老云栀子轻浮而象肺，色赤而象火，故能泻肺中之火。《本草》不言吐药，仲景用此为吐药者，为邪气在上，拒而不下，故令上吐，邪得以出也。烦者，气也，燥者，血也。气主肺，血主肾。故用栀子以治肺烦，香豉以治肾躁。亮宸：汗吐下，则大邪稍解，其馀热未去，乘虚客于们中，郁遏而不得散，烦扰不宁，故不得眠。甚则热蒸于心，心中扰乱，反复颠倒，无可奈何。栀子入心而清热，香豉味苦而气升，一吐之后，上焦郁邪遂升散而宁矣。）

栀子甘草豉汤第三十四  ***************************
于栀子豉汤方内，加入甘草（二两）　余依前法。得吐止服。

栀子生姜豉汤第三十五  ***************************
于栀子豉方内，加生姜（五两）　余依前法。得吐止后服。

栀子厚朴汤第三十六  ***************************
栀子（十四枚，擘）　厚朴（四两，姜炙）　枳实（四枚，水浸去穰，炒）　以上三味，以水三升，煮取一升半，去滓。分二服，温进一服，得吐者止后服。（酸苦涌泄，栀子之苦，以涌虚烦，厚朴、枳实之苦，以泄腹满。）

栀子乾姜汤第三十七  ***************************
栀子（十四枚，擘）　乾姜（二两）　上二味，以水三升半，煮取一升半，去滓。分二服，温进一服，得吐者止后服。（苦以涌吐，栀子之苦以吐烦；辛以润之，乾姜之辛以益气。念莪：病在上，因而越之，其为吐一也，而所以吐则异也。虚烦兼少气，加甘草以和中；虚烦而兼呕恶，加生姜以散逆；腹满虚烦，则中州之实也，入枳、朴以宽中；大下而微烦，中州之虚也，入乾姜以理中。经曰：气有高下，病有远近，证有中外，治有重轻，适其所以为法，依而行之，所谓良矣。胸中懊憹，若无燥屎，大便软者，吐证也。若有燥屎，不大便者，下证也。毫釐疑似之间，关人生死，奈何不悚惧者耶！）

小柴胡汤第三十八  ***************************
柴胡（半斤）　黄芩（三两）　人参（三两）　甘草（三两）　半夏（半升，泡）　生姜（三两，切）　大枣（十三枚，擘）　上七味，以水一斗二升，煮取六升，去滓。再煎取三升，温服一升，日三服。《内经》曰：热淫于内，以苦发之，柴胡、黄芩之苦，以发传邪之热。里不足者，以甘缓之，人参、甘草之甘，以缓中和之气。邪半人里，则里气逆，辛以散之，半夏以除烦呕。邪半在表，则营卫争之，辛甘解之，姜、枣以和营卫。伤寒邪气在表者，必渍形以为汗；邪气在里者，义荡涤以取利；其于不内不外，半表半里者，不可汗，不可下，但当以小柴胡，和解而已。三阳曰：证在半表半里，或中风，或伤寒三四日得之者，或有传经而得，或有直中此经而始终不传者，但见一证，而以脉合之，便当照此方治。不可汗下，亦不可求诸证悉具也。濒湖：少阳之证，寒热胸胁痞满、默默不欲饮食、心烦、呕渴等证，虽曰在半表半里，而胸胁痞满，实兼心肺上焦之邪，心烦喜呕，默默不欲饮食，又兼脾胃中焦之证，故用黄芩以治手足少阳相火，黄芩亦少阳本经药也。成注但云柴胡、黄芩之苦以发传邪之热，芍药、黄芩之苦以坚敛肠胃之气，殊昧其治火之妙。杨士瀛云：柴胡退热不及黄芩，盖亦不知柴胡之退热，乃苦以发之，散火之标也；黄芩之退热，乃寒能胜热，折火之本也。亮宸：少阳为三阳之里，去阳入阴之界。邪在表则寒，邪在里则郁而热。今在表里之间，已成热而热未全热，故或阴胜而寒，或阳胜而热，往来不定也。又少阳为阳之微，阳气初彰，阴气尚盛，亦寒热往来也。少阳之脉，循胸过季胁，邪客之，则经气不通而苦满。邪渐入里，里气不和，故默默不欲饮食。心颁者，热也；呕者，寒也。寒热并见，故烦而苦呕，热多则烦而不呕也。渴者里有热，消津液。腹中痛者，里有寒，散于经络。胁下痞硬者，邪结于胁而坚。心下悸，小便不利者，停水。不渴，身有微热者，里无热而表未罢。咳者，水寒射肺。经在表里之间，证兼寒热之际，或表多，或里多，或寒甚，或热甚，杂见不一。经曰：有一证便是，盖视其人之阴阳寒热，而见证不必全具也。方以柴胡为君者，邪入少阳，寒已成热，非麻桂之辛热所宜，柴胡苦平而升散，以发热邪，使之外出。黄芩苦寒而下降，以折热邪使之内清也。然邪在少阳，虽热而未全热，此如初春之令，微寒未去，故以半夏、生姜之辛温，散寒邪而止呕去满；合柴胡使春阳甲胆之令行而寒热散；合黄芩使阴阳平而寒热止。然少阳少气少血，必中气实，则邪易外散而不为内伤，故以人参、甘草、大枣之甘温，益元气而生津液，一以断入三阴之路，一以断入阳明胃之腑也，故经云少阳为枢。此正阴阳出入之界，寒热未定之时，药兼温凉，真如化工赋物，非仲景医圣，其孰能之。）
加减法，若胸中烦而不呕，去半夏、人参，加栝蒌实一枚。（烦而不呕，热聚而气不通也。甘令人中满，方聚热无用人参之补；辛散逆气，既不呕，无用半夏之辛；去热宜寒，疗聚热宜苦，栝蒌实苦而寒以泻胸中之蕴热。）若渴者，去半夏，加人参，合前成四两半，栝蒌根四两。（半夏燥津液，非渴者所宜，人参甘而润，栝蒌根苦而凉，澈热生津，二物为当。）若腹中痛者，去黄芩，加芍药三两。（去黄芩，恶寒中，加芍药以通壅。）若胁下痞硬，去大枣，加牡蛎四两。（甘令人中满，痞者去大枣之甘。咸以软之，硬者加牡蛎之咸。）若心下悸，小便不利者，去黄芩，加茯苓四两。（饮不化，水畜不行为悸。小便不利，苦以坚肾，则水益坚，故去黄芩。淡味渗泄，茯苓甘淡，以泄伏水。）若不渴，外有微热者，去人参，加桂三两，温覆取微汗愈。（不渴者，里和也，故去人参。有微热，表未解也，加桂以发汗。健曰：此加桂，虽脱去枝字，然察其里已和，外微热表未解，是为桂枝无疑。）若咳者，去大枣、人参、生姜，加五味子半升，乾姜二两。（咳者，气逆也，甘则气壅，故去人参、大枣。肺欲收，急食酸以收之，五味子之酸，以收逆气。肺寒则敛，散以辛热，故易生姜，以乾姜之热。士材：邪气自表未敛为实，乘虚而凑，则所传不一，变证良多，故立加减之法。烦者热也，呕者气逆也。烦而不呕，则热虽聚，而气未逆，邪气欲渐成实也。去人参，恐其助热；去半夏，以无逆气，加栝蒌以除郁热。渴为津液枯，半夏性燥，故去之。人参甘而润，栝蒌苦而坚，坚润相合，津液生而渴自己。气不通畅，血不和调，则腹痛，黄芩寒中能滞气，故去之。芍药酸泄，能和营，故加之。痞则气满，甘能满中，故去大枣。硬则形坚，咸能软坚，故加牡蛎。悸而小便不利，停水之候也，去黄芩之苦坚，坚能助水，加茯芬之淡渗，淡能行水。不渴者，里自和，故去人参。微热者，表未解，故加桂枝。咳则肺气逆，甘补中，则气愈逆，故去参、枣之甘。肺欲收，收逆气者，五味子之能也。咳本于寒气内淫，热以散之，乾姜辛温，快气而散寒，亦司大逆，故仲景不分寒热，每治咳证，必用此二物也。濒湖：虽云腹痛，去黄芩，加芍药，心下悸小便不利，去黄芩加茯苓，亦当以意逆之，辨以证脉。若因饮寒受寒，腹中痛及饮水心下悸，小便不利，而脉不数者，是里无热证，黄芩不可用也。若热厥腹痛，肺热而小便不利，其可不用乎？健曰：五味、乾姜，咳家最忌，若非肺虚挟寒，毫釐不可擅用。在仲景，西北人也，当严寒暴咳，或可用之。遗法于后，而诸家就文释义，不辨半表之邪未解，半里之热内盛，上迫于肺则气逆而咳，岂可凭以酸收热散之说，大剂以投。势必邪愈急，热愈炽，病必增剧，其如之何，于理确难信也。尝见世人偶或用之，咳反加甚，是知五味酸敛，一入肺家，如油入面，终无可愈之日矣。况于伤寒表邪未解者哉？玩濒湖之论黄芩，士材之论乾姜、五味，均要因病制宜，书不可读杀，见不可执定。士材虽未明言二物之非，然云仲景治咳，不分寒热，每必用此，已属皮里春秋，学者当须识此。不可胶柱鼓瑟，自贻伊戚也。）

小建中汤第三十九  ***************************
桂枝（去皮）　甘草（炙）　生姜（切，各三两）　芍药（六两）　大枣（十二枚，擘）　胶饴（一升）　上六味，以水七升，煮取三升，去滓，内胶抬，更上微火消解。温服一升，日三服。（呕家不可用建中汤，以甜故也。建中者，建脾也。《内经》曰：脾欲缓，急食甘以缓之，胶饴、大枣、甘草之甘，以缓中也。辛，润也，散也。营卫不足，润而散之，桂枝、生姜之辛，以行营卫。酸收也，泄也。正气虚弱，收而行之，是以桂枝辛热，芍药酸寒为佐。胃者卫之源，脾者营之本。卫为阳，益之必以辛，营为阴，补之必以甘，辛甘相合，脾胃健而营卫通，是以生姜辛温，大枣甘温为佐。或谓桂枝汤解表，而芍药数少，建中汤温里，而芍药数多，何也？二者远近之制，皮肤为近，则制小其服；心腹为远，则制大其服，此所以不同也。脾居四脏之中，生育营卫，通行津液，一有不调，则营卫失育，津液失守。此汤甘温，善为中州培养，有建立之义，故曰建中。东垣：仲景治表虚，制桂枝汤，桂枝味辛热，发散助阳，体轻本乎天者亲上，故桂枝为君，芍药、甘草佐之。阳脉涩，阴脉弦，腹中急痛，制小建中汤。芍药酸寒主收，补中，本乎地者亲下，故芍药为君，桂枝、甘草佐之。一则治表虚，一则治里虚，各因其主用也。亮宸：小建中者，治中虚之剂也。虚者脾弱也，脾为心子，中气弱不能自振，故心悸而烦，涩、弦皆为阴脉。腹中痛者，里寒也。急者脾虚而不能缓也。桂枝去姜温里以散寒，芍药收耗散之气以止痛，饴、枣、甘草补中而缓急。盖壮中官以行营卫，则脾强而心气足，悸定而烦止也。士材：二三日邪方盛，又未经汗下，见证不过悸而烦，不审何故，便行建中，疑必有脱文也。若阳脉涩而阴脉弦，腹中掣急而痛，灼然虚寒，建中温之当矣。损庵：脉弦，木旺，土之仇也，故以桂枝与芍药制之。

大柴胡汤第四十  ***************************
柴胡（半斤）　黄芩（三两）　芍药（三两）　半夏（半斤、洗）　生姜（五两）　枳实（四枚，炙）　大枣（十二枚，擘）　大黄（二两）　上七味，以水一斗二升，煮取六升，去滓，再煎，温服一升，日三服。（叔和）一方，用大黄（二两）。若不加大黄，恐不为大柴胡也。（柴胡、黄芩之苦，入心而折热。枳实、芍药之酸苦，涌泄而扶阴。辛者散也，半夏之辛以散逆气。辛甘和也，姜、枣之辛甘以和营卫。方有缓急轻重，医当临时斟酌，如大满大实有燥屎者，非駃剂不能泄，是以有大小承气之峻也。如不至大满大实，惟邪甚而攻下者，又非承气之可投必也。轻缓之剂，如大柴胡为下剂之缓者也。伤寒室于可下，则热有馀，折热必以苦为主，除邪必以寒为助。故用柴胡之苦平解肌为君，黄芩之寒除热为臣；芍药佐黄芩，扶营中热，枳实佐柴胡扶卫中热，是以为佐；半夏、姜、枣理冒之逆，大黄涤荡夺土中之壅是以为使。海藏：大柴胡治有表复有里之证，有表者，或头痛，或恶寒，或恶风，或脉浮，四证中有一二尚在，及十三日过经不解是也。有里者，谵言妄语，扬手掷足，皆里之急者也。欲下之，则表仍在，故以大柴胡调和三阳，是不犯诸禁。以芍药下安太阴，使邪气不纳，以大黄去地道不通，以枳实去心下痞闷，于小柴胡减人参、甘草，加芍药、枳实、大黄是也。欲缓下之，全用小柴胡加枳实、大黄亦可。亮宸：痞而且硬，热结已在阳明之腑，然以少阳证多，若纯用下剂，恐作结胸。故以小柴胡和少阳之邪，加大黄、枳、芍以泄阳明之结热。兼善：或问大柴胡，内烦里实固宜用，其呕而下利者，亦用之何也？夫治病节目，虚实二者而已。里虚者虽便难而勿攻，里实者虽吐利而可下。经云：汗多则便难，脉迟尚未可攻，以迟为不足，里气未实故也。此以大柴胡主之者，凡吐利心腹软为里虚，呕吐下利而心下痞硬者，是里实也。下之为当，故与大柴胡者宜也。

柒胡加芒硝汤第四十一  ***************************
于小柴胡汤方内，加芒硝（六两）　余依前法。服不解，更服。（士材：胸胁满呕，潮热，邪在半表半里，小柴胡为的当之剂。但下之失宜，则里邪未尽，非柴胡所能疗也，故加芒硝以利之。）

桃核承气汤第四十二  ***************************
桃仁（五十个，去皮、尖）　桂枝（二两，去皮）　大黄（四两）　芒硝　甘草（各二两，炙）　上五味，以水七升，煮取二升半，去滓，内芒硝，更上火，微沸下火。先食，温服五合，日三服，当微利。（甘以缓之，辛以散之。少腹急结，缓以桃仁之甘；下焦畜血，散以桂枝之辛；大热之气寒以收之，热甚搏血，故加二物于调胃承气汤中也。宇泰：按以上详玩之，当是桂，非桂枝也。盖桂枝轻扬治上，桂厚重治下，成氏随文顺释，未足据。崔皋：无头痛发热恶寒，为外证已解，小腹急，为邪在下焦，大便黑瘀血渍之也。小便利，血病气不病也。下焦主阴，瘀血客之，下焦不行，上干清阳之分，天君不宁矣，故如狂也。桃仁润肠而滑血，大黄推陈而致新，芒硝软坚而润燥，甘草和胃而缓中，血寒则止，血热则行，佐以桂枝之辛热，有不入血而使下行者乎。亮宸：大黄、芒硝，虽为破结通坚之剂，必得桃仁入血分而行血，又必得桂枝引入膀胱之本而散血，然后黄硝之力，直达下焦而为功始捷。健按此方，宇泰谓应当用桂，士材亦以为桂枝轻扬治上，桂厚重降治下，疑有错误。然审证系太阳不解，热结膀胱，故用桃仁承气，取桂枝以达膀胱之腑为嚮导，非比寒凝血聚于少腹厥阴之地，而必厚桂辛热以破之者，方中桂枝非误也。是知古方今论，前辈意见，犹难一辙，如五苓之应桂，而偏认桂枝为和解之剂，此则应桂枝引经，而偏曰是桂。一字之推敲有限，而表里补泻殊途，其关系非细也。）

柴胡龙骨壮蛎汤第四十三  ***************************
半夏（二合，洗）　大枣（六枚，擘）　柴胡（四两）　生姜（一两半）　人参　龙骨　铅丹　桂枝　茯苓（各一两半）　大黄（二两）　牡蛎（一两半，煅）　上十一味，以水八升，煮四升，内大黄，切如棋子，更煮一二沸，去滓，温服一升。（健按此方，攻补劫利兼具，仲景何处此，细审病情，实难施用，况此际气禀薄弱，谁能胜任？前辈无一言论及者，想亦疑似无凭，艰于措手耳。）

桂枝去芍药加蜀漆龙骨牡蛎救逆汤第四十四  ***************************
桂枝（三两，去皮）　蜀漆（洗，去脚）　生姜（各三两）　甘草（二两，炙）　龙骨（四两）　牡蛎（五两，煅）　大枣（十二枚，擘）　上为末，以水一斗二升，先煮蜀漆，（即常山苗也）减二升，内诸药，煮取三升，去滓，温服一升。（亮宸：此治火劫出汗，汗多亡阳，虚热迫而惊狂者，伤寒脉浮，当以药取汗，今以火劫之，则汗大出，而亡阳矣。汗者心之液，亡阳则心气虚，心恶热，火邪内迫，则心神浮越，故惊狂，起卧不安。与桂枝解未尽之表邪，不用芍药者，以其益阴，非亡阳所宜也。火邪内炽，加蜀漆之辛平，以蠲之，汗出气脱，加龙骨、牡蛎之涩以固之，且以镇惊狂而敛浮越之气也。夫表邪既解，火邪亦散，惊定汗止，阳气由是而渐复矣。健曰：火劫亡阳，则心阴亦竭，故现惊狂不宁。即有未尽之表邪，又何必以桂枝之辛热，而反去芍药敛阴益肝之品，不几以火济火己。且蜀漆性专利痰，在小儿则有痰热生惊之候，而此证因汗出舍空，心胆自怯，如惊如狂，当以清补为治。若投此剂，恐无益而有害也。其难信难用处，已于前证条下详言之。）

桂枝加桂汤第四十五  ***************************
于桂枝汤方内，加桂（二两）共五两　余依前法。（士材：桂辛热下行，大泄奔豚之要药，同桂枝汤用之，则针处被寒之邪，莫不毕散矣。健曰：玩士材辛热下行句，则以加桂为肉桂矣。然方曰：共五两，其义是加重桂枝耳，故称为加桂汤。）

桂枝甘草龙骨牡蛎汤第四十六  ***************************
桂枝（一两）　甘草（二两）　龙骨（二两）　牡蛎（二两，熬）　上为末，以水五升，煮取二升半，去滓，温服八合，日三服。（辛甘发散，桂枝、甘草之辛甘，以发散经中之火邪，涩可去脱，龙骨、牡蛎之涩，以收敛浮越之正气。亮宸：火逆者，以火劫而逆也。下之，又虚其里，烧针则表益虚。表里俱虚，故烦躁，是火热为缓，而亡阳为急矣。故用龙骨、牡蛎，正气而止烦，桂枝、甘草，散火邪而敛汗。健曰：既云表里俱虚，亡阳火逆，法用敛剂理也。但宜敛则不宜散矣。何仍用桂枝之辛散？龙骨、牡蛎虽能收涩，然其性纯阳燥烈，且有桂枝为嚮导，恐助其火更逆，阳更亡耳。上四方，终难凭信。

抵当汤第四十七  ***************************
水蛭（熬）　虻虫（各三十个，熬去翅、熬即炙炒也）　桃仁（二十个，去皮、尖）　大黄（三两，酒浸）　上四味为末，以水五升，煮取三升，去滓。温服一升，不下，再服。（苦走血，咸胜血，虻虫、水蛭之咸苦，以除畜血。甘缓结，苦泄热，桃仁、大黄之苦，以下结热。人之所有，气与血也。气为阳，气留而不行者，则易散，阳病易治；血为阴，血畜而不行者，则难通，以阴病难治也。血畜于下，非大毒駃剂，则不能抵当，故治畜血曰抵当汤。经曰咸胜血，去血必以咸，是以水蛭之咸寒为君。若走血、破血必以苦，是以虻虫之苦寒为臣。肝者，血之源，血结则肝气燥，以桃仁之润滑为佐；血结则凝泣，以大黄之荡涤为使。亮宸：此治太阳随经入腑，畜血豪坚之剂。故必桃仁以破其瘀，大黄以泻其热。但此硬满与结胸者不同，此之发狂与如狂者不同，是必以水蛭、虻虫蠕软□血之物，因其性而用之，无坚不破，然后桃仁、大黄能奏功也。第二证脉泥结，视沉微又甚，而多一身黄。盖血死而不行，不能荣华其身，故黄。此方峻駃毒烈，若非畜血于下，不可轻用。宇泰：按玩在字，则邪气为不传于里，非犹浅也。膀胱为太阳本经，曰热在下焦，曰少腹硬，曰小便自利，皆膀胱之证，故结曰随经瘀热也。在里二字，要看得活，非三阴之里，乃膀胱之里也。）

抵当丸第四十八  ***************************
水蛭（二十个，熬）　虹虫（二十五个，去翅、足，熬）　桃仁（二十个，去皮、尖）　大黄（三两）　上四味，杵，分为四丸，以水一升，煮一丸，取七合服之。晬时当下血，若不下者，更服。（士材：畜血坚结，非轻缓之剂可疗，必峻猛之药方对证。以丸较汤，仅得三分之二，为稍缓也。）

大陷胸丸第四十九  ***************************
大黄（半斤）　葶苈（半升，熬）　芒硝（半升）　杏仁（半升，去皮、尖，熬黑）　上四味捣筛二味，内杏仁、芒硝合研如脂，和散。取如弹丸一枚，别捣甘遂末一钱匕，白蜜二合，水二升，煮取一升，温顿服之。一宿乃下，如不下，更服，取下为效。禁如药法。（大黄、芒硝之苦咸，所以下热，葶苈、杏仁之苦甘，所以泄满，甘遂取其直达，白蜜取其润利，皆以下泄满实也。吴氏：不用汤液而用丸者，汤主荡涤。用大陷胸汤者，其从心下至少腹俱硬满，三焦皆实，故用汤以荡之。此惟上焦满实，恐汤液中伤中下二焦之阴，故用丸以攻之。亮宸：此证高结于肺分，故能仰而不能俯，左右顾盼不得，曰项如柔痉状也。然结近于肺，故用葶苈、杏仁，肺经气分之剂，泻胸中至高之气。而后配以硝、黄之攻坚，甘遂之直达，蜜取其润，丸取其缓，皆以结之高，故缓以攻之。一宿乃下，亦以高故尔。）

大陷胸汤第五十  ***************************
大黄（六两，去皮）　芒硝（一升）　甘遂（一钱）　上三味，以水六升，煮大黄取二升，去滓，内芒硝煮两沸，内甘遂末，温服一升。得快利，止后服。（大黄谓之将军，苦能荡涤；芒硝一名硝石，咸能软坚。夫间有遂，以通水也。甘遂若夫间之遂，其气可以直达，透结陷胸，三物为名。井田一夫所受，田间有通水之道，其名为遂。宇泰：结胸由邪在胸中，处身之高分，宜若可吐。然所谓结者，诸阳受气于胸中，邪气与阳气相结，不能分解，壅于心下，为硬为痛，是邪正固结于胸，非虚烦膈实者比也。低者举之，高者陷之，以平为正。结胸高邪，必陷下以平之，故曰陷胸也。平邪荡寇，将军之职，以大黄为君；咸能软坚，以芒硝为臣；澈上澈下，破结逐水，以甘遂为佐，利药之中，此駃剂也。唯大实者宜之，苟或挟虚，或短气，或脉浮，不可轻投也。丹溪：此证经曰胃中空虚，曰短气躁烦，曰脉浮，浮则为虚，此汤不可轻用。崔皋：三阳经表证未解，而用承气以攻里者，此下之早也。下早则里虚，表邪乘之而入，三焦皆结，故心下至少腹硬满，而痛不可近也。其为证危急，寻常药饵，所不能平，故用三物之峻以成起死之功。用人之勇，去其怒，惟善将将者能之。损庵：伤寒错恶，结胸为甚，非此不能通利，剂大而数少，须其迅速分解邪结也。）

小陷胸汤第五十一  ***************************
黄连（一两）　半夏（半升，洗）　栝蒌实（大者，一个）　上三味，以水六升，先煮栝蒌取三升，去滓内诸药，煮取二升，去滓，分温三服。（苦以泄之，辛以散之，黄连、栝蒌实苦寒以泄热，半夏之辛以散结。海藏：大陷胸汤治热实，大陷胸丸兼喘，小陷胸治痞。濒湖：结胸满痛，用栝蒌实，取其甘寒不犯胃气，能降三焦乏火，使痰气下降也。士材：下早热结胸中，按之则痛，曰小陷胸，是不按犹未痛也。黄连以泄胸中之热，栝蒌以下胸中之气，半夏以散胸中之结。然必下后方有是证，一服未即和，再服微下黄涎，遂和也。亮宸：正在心下，与直至少腹者殊矣，按之则痛，与石硬不可近者异矣。脉浮而滑，与沉而迟，沉而紧者别矣。凡此皆浮浅，故以小寒之药取之耳。）

文蛤散第五十二  ***************************
文蛤（五两）　上一味为散，以沸汤和一钱匕服，用汤五合。（咸走肾邪，可以胜水气。仲醇：文蛤味成气平，经曰：硬则气坚，成以软之，文蛤之咸能消散上下结气，故主胸痹等痛。观子：此食品之花蛤，非五倍子也。热为寒束，寒热相搏不解，文蛤能软坚化痰，除热利水，散胸痹结气，故治寒实有专功也。健曰：蛤蜊出海滨，有二种，大而有黄花纹者名车蛾，小而白薄壳者为文蛤，煅研，即是蛤粉。因其生于海水，味咸，能软坚破顽痰，且散胸痹结气，为妙品。）

白散第五十三  ***************************
桔梗（三分）　巴豆（一分，去皮、心，熬黑，研如脂）　贝母（三分）　上三味，为末，内巴豆更于臼中杵之，以白饮和服，强人半钱匕，羸者减之。病在膈上必吐，在膈下必利。不利，进热粥一杯，利过不止，进冷粥一杯。身热皮粟不解，欲引衣自覆者，若以水撰之洗之，益令热却不得出，当汗而不汗，则烦。假令汗出已，腹中痛，与芍药三两如上法。（辛散而苦泄，桔梗、贝母之苦辛，用以下气，巴豆之辛，用以散实。宇泰：上热实结胸，及寒实结胸，《活人书》不拘寒热，但以陷胸汤，不差者，用枳实理中丸，应手而愈。崔皋：此证或由表解里热之时，过食冷物，亦成寒结胸，然必无热证者方是。且惟病甚，不得已而用之，若轻者，《活人》但以枳实理中丸取效。健按：结胸之热实寒实，须察脉与舌色。若热实者，脉当洪数，或沉实而数，舌必于黄。若寒实，脉当沉迟或紧而结，舌必白滑。审察确当，方以三陷胸酌之。若自散之猛利，更宜慎用。）

柴胡桂枝汤第五十四  ***************************
柴胡（四两）　黄芩　人参　桂枝（去皮）　芍药　生姜（各一两半）　半夏（二合半，洗）　甘草（一两，炙）　大枣（六枚，擘）　上九味，以水七升，煮取三升，去滓温服。（娄氏：病虽太阳表证，而有里证兼之者，则不言太阳病，但称表不解，外证未去。其兼心下支结，则此条柴胡桂枝是也。亮宸：此邪传少阳，尚带表证之偶方也。发热恶寒，头疼，为太阳表证；微呕心下支结，为少阳证，故以二方合而用之。观子：此方较小柴胡加桂枝汤多芍药，而诸味亦各减半，意加桂是半表里邪居多，表邪较少。此则与半表里邪势均，故合二种为偶方以治之，是柴胡桂枝之各半汤也。）

柴胡桂枝干姜汤第五十五  ***************************
柴胡（半斤）　桂枝（三两，去皮）　乾姜（二两）　栝蒌根（四两）　黄芩（三两）　牡蛎（三两，熬）　甘草（二两，炙）　上七味，以水一斗二升，煮取六升，去滓，再煎取三升。温服一升，日三服，初服微烦，复服汗出，便愈。（热淫于内，以苦发之，柴胡、黄芩之苦，以解传里之邪；辛甘发散为阳，桂枝、甘草之辛甘，以散在表之邪；咸以软之，牡蛎之咸，以消胸胃之满；辛以润之，乾姜之辛，以固阳虚之汗；液不足而为渴，苦以坚之，栝蒌之苦以生津液。亮宸：胸胁满结，渴而往来寒热，此属少阳之证，宜柴胡解之。所以用姜、桂者，皆因已汗复下之故也。汗之则表气不足，阳虚于上而头汗；下之中气已寒，内亡津液而小便不利。故仍以柴、芩清少阳之邪，加桂枝以益表，乾姜以温里，用栝蒌根者以其渴，加牡蛎者以其结，去半夏者以其不呕，于此可见仲景用药如转环耳。）

半夏泻心汤第五十六  ***************************
半夏（半升，洗）　乾姜　黄芩　人参　甘草（各三两，炙）　黄连（一两）　大枣（十二枚，擘）　上七味，以水一斗，煮取六升，去滓，再煮，取三升。温服一升，日三服。（辛入肺而散气，半夏之辛以散结气；苦入心而泄热，黄芩、黄连之苦以泻结热；脾欲缓，食甘以缓之，人参、甘草、大枣之甘以缓之。气结而不散，壅而不通，为结胸，陷胸汤为直达之剂。塞而不通，否而不分为痞，泻心汤为分解之剂。痞与结胸，有高下焉。结胸者，邪结胸中，故曰陷胸汤。痞者邪留心下，故曰泻心汤。泻心者以苦为主，苦先入心，以苦泄之，是以黄连为君，黄芩为臣，以降阳而升阴也。散痞者必以辛为助，是以半夏之辛温，乾姜之辛热为佐。阴阳不交曰痞，上下不通曰满。欲通上下交阴阳者，必和其中，中者脾胃也。脾不足者，甘以补之，故人参、大枣、甘草为使，中气得和，上下通，阴阳分，水升火降，则痞消热已，而大汗解矣。兼善：或谓痞证多有杂以别证，而心下痞硬者，必非半夏泻心所宜也。曰证候不同，宜各治疗，诸证皆杂别证，非特下早而成，仲景所以各从其宜而治之。若下早而痞，但满而不痛，别无外证者，与半夏泻心以攻痞，宜也。崔皋：三阴亦有在经表证，如太阴、厥阴，俱有中风之条，少阴有麻黄附子细辛汤之证。若不治其表，而用承气下之，则伤中气，而阴经之邪乘之矣。以既伤之中气而邪乘之，则不能升清降浊，否塞于中，如天地不交而成否，故曰痞。泻心者，泻心下之邪也。半夏之辛，以散痞气，芩、连之苦，以泻痞热；已下之后脾气必虚，人参、甘草、大枣以补脾气之虚。夫痞者，气郁不通泰也。若不因下早而成痞者，或痰、或食、或气为之结也。「保命」篇曰：治痞用泻心汤主之，各有冷热之不同，要在辨而治之。如热入而为痞者，大黄黄连泻心之类是也。或寒多而热少者，半夏泻心之类是也。要之非泻心火之热，乃泻心下之痞满也。）

十枣汤第五十七  ***************************
芫花（熬）　甘遂　大戟　大枣（十枚，擘）　上三味，等分，各别捣为散，以水一升半，先煮大枣肥者十枚，取八合，去滓，内药末，强人服一钱匕，羸人服半钱，温服之。平旦服若下，病不除者，明日更服，加半钱，得快下利后，糜粥自养。（辛以散之，芫花之辛以散饮；苦以泄之，甘遂、大戟之苦以泄水。水者，肾所主也。甘者，脾之味也，大枣之甘益土而胜水。孙兆：里未和者，痰与燥气壅于中焦，故头痛乾呕，短气汗出，是痰隔也。非十枣汤不能治，但此汤不宜轻服，恐损人于倾刻，虽然，实者宜之。南阳：大抵胁下痛者为有饮，须分表里。乾呕微利发热而咳为表，有水，小青龙加芫花治之。身体凉，表证罢，汗出而乾呕，胁下痛为里，有水，十枣汤主之。但十枣，非小青龙之比，须量人虚实，不可妄投耳。东壁：仲景治太阳表不解，心下有水气，小青龙汤。若表已解，有时头汗出，不恶寒，心下有水气，乾呕胁痛，或咳，十枣汤主之。盖小青龙治未发散表邪，使水气自毛窍而出，乃《内经》开鬼门法也。十枣驱逐里邪，使水气自大小便而泄，乃《内经》洁净府，去陈茧法也。芫花、甘遂、大戟之性，逐水泄湿，能直达水饮窠囊隐僻之处，但可徐徐用之，取效甚捷。不可过剂，泄人真气也。健曰：服一钱匕，匕，即匙也。一钱匕者，将一个钱作匕，抄药末调服也。半钱匕者，以钱半抄也。曰方寸匕者，以方一寸之抄抄之也。）

大黄黄连泻心汤第五十八  ***************************
大黄（二两）　黄连（一两）　上二味，以麻沸汤二升渍之，须臾，绞去滓，分温再服。（《内经》曰：火热受邪，心病生焉。苦入心，寒除热，大黄、黄连之苦寒以导泻心下之虚热，以麻沸汤渍服者，取其气薄而泄虚热也。濒湖：治痞用大黄黄连泻心汤，此亦泻脾胃之湿热，非泻心也。病发于阴而反下之，因作痞，乃寒伤营血，邪气乘虚结于上焦胃之上脘，在于心位，故曰泻心，实泻脾也。《素问》云：太阴所至为痞满，又浊气在上，则生腹胀是矣。若病发于阳，而反下之，成结胸，乃热邪陷入血分，亦在上脘分野。故大陷胸汤、丸皆用大黄，亦泻脾胃血分之邪，而降其浊气也。若结胸在气分，则用小陷胸汤。痞满在气分，则用半夏泻心汤矣。亮宸：此治热客心下成痞者，虽痞按之濡，而脉浮，其非坚结可知。但热非黄连之寒不解，微结非大黄之迅不除，故不煮而用麻沸汤渍之者，盖不用其味，但取微寒之气，以泄微热耳。观子：麻沸汤，李东壁谓即百沸汤。盖滚水之沸如麻者，用此渍而服之，更不煮饮者，单用其气，不用其味，以虚热成象。假苦寒而用之，非至薄不相当也。）

附子泻心汤第五十九  ***************************
大黄（二两）　黄连　黄芩（各一两）　附子（一枚，炮，去皮，破，别煮，取汁）　上四味，切三味，以麻沸汤二升渍之，须臾，绞去滓，内附子汁，分温再服。（士材：心下痞者，热邪也。恶寒汗出者，阳虚也。以三黄之苦寒，清中济阴，以附子之辛热，温经固阳，寒热互用攻补兼施而不悖，此仲景之妙用入神也。亮宸：此治心下痞而阳气大虚者，热客心下虽已成痞，其人本气虚寒，故复恶寒汗出，是痞满轻而恶寒汗出为重。用附子汁者，取其重味以回外虚之气，三物渍之者，取其薄气以清内陷之热邪。仲景用药其神矣乎。）

生姜泻心汤第六十  ***************************
生姜（四两，切）　甘草（三两，炙）　人参（三两）　半夏（半斤，洗）　乾姜　黄芩　黄连（各一两）　大枣（十二枚，孽）　上八味，以水一斗，煮取六升，去滓，再煎，去三升，温服一升，日三服。（亮宸：表证宜汗，下之则肠胃虚里寒，故下利，乾呕；表热内陷，客气上逆而成痞，故心烦不安。乾姜之热，以温其里寒，配半夏能除逆气而消痞，合甘草、大枣，更能补虚而止利。芩、连者，用其苦寒以解客热之虚烦也。寒热并用，不亦仲景之妙欤！三方本一意，但半夏泻心多人参之补，生姜泻心以乾噫食臭，有水气故倍生姜，减乾姜取其宣发耳。）

甘草泻心汤第六十一  ***************************
甘草（四两）　黄芩（三两）　乾姜（三两）　半夏（半斤，洗）　黄连（一两）　大枣（十二枚，擘）　上六味，以水一斗，煮取六升，去滓，再煎取三升，温服，日三服。（气结而不散，壅而不通，为结胸，陷胸汤为直达之剂。塞而不通，否而不泰为痞，泻心汤为分解之剂。痞与结胸，有高下焉，邪结在胸中，故曰陷胸，邪留在心下，故曰泻心。亮宸：半夏泻心，甘草泻心，皆下后伤其气之故也。生姜泻心因于食，大黄泻心因于热，附子泻心因于寒。观子：误下成痞，与不误下之中虚气逆证，较重于半夏生姜泻心矣。何反去人参耶？按：狐惑证亦用甘草泻心汤，而《金匮》方仍有人参三两，此属录方时脱漏无疑也。）

赤石脂禹馀粮汤第六十二  ***************************
赤石脂（一斤，碎）　禹馀粮（一斤，碎）　以上二味，以水六升，煮取二升，去滓，三服。（《本草》云：涩可去脱，石脂之涩以收敛之。重可去怯，馀粮之重以镇固之。）

旋覆代赭石汤第六十三  ***************************
旋覆花（三两）　人参（二两）　生姜（五两）　半夏（半斤，洗）　代赭石（一两）　大枣（十二枚，擘）　甘草（三两，炙）　上七味，以水一斗，煮取六升，去滓。再煎取三升，温服一升，日三服。（硬则气坚，成味可以软之，旋覆之咸以软痞硬。虚则气浮，重则可以镇之，代赭之重以镇虚逆。辛者散也，生姜、半夏之辛以散虚痞。甘者缓也，人参、甘草、大枣之甘以补胃弱，娄氏：病解后，心下痞硬噫气，若不下利，此条旋覆代赭石汤也。若下利者，前条生姜泻心汤也。崔皋：吐汗中虚，肺金失令，肝气乘脾而作上逆干心，心病为噫，用代赭石所以镇心亦所以平肝也。观子：旋覆花善消胸中痰唾如肢漆者，通血脉，去噫气，故胸臆未平之痞结，以此主之。健曰：制方有一定之理，而合君臣佐使之法，以命名取义也。既成剂，则君药宜重，而臣佐次之，又当辨药性之厚薄，体质之重轻。如体轻而味厚者，分两虽少而力巨，质重而味薄者，分两虽多而性轻。如此方之旋覆体轻而用三两，赭石体重而用一两，较生姜、半夏佐使之多寡，大不合法矣。此必录方错误也。就此配合，代赭须用十两，庶得其镇气消痰定喘平肝之力，为清金制木之良剂也。）

稜枝人参汤第六十四  ***************************
桂枝（四两，去皮）　甘草（四两，炙）　白术（三两）　人参（三两）　乾姜（三两）　上五味，以水九升，先煮四味，取五升，内桂，更煮取三升，温一升，日再，夜一服。（表未解者，辛以散之，里不足者，甘以缓之。此以里气大虚，表里不解，故加桂枝、甘草于理中汤也。兼善：大柴胡汤泻也，桂枝人参汤补也，皆治下利心下痞硬。若伤寒发热汗出不解，心下痞硬，呕吐而下利者，表和而里病也。以心中痞硬故为实，当大柴胡汤下之。二者心下痞硬虽同，而虚实有异，故用药有攻补之别也。亮宸：此治妄下里气虚寒，表仍未解也。里虚邪入为痞硬下利，名为协热，然数下之后，下利不止，已里虚挟寒也。故桂枝解表，配乾姜温里而散寒，参、术、甘草，补虚消痞以止利。）

瓜蒂散第六十五  ***************************
瓜蒂（一分，熬黄）　赤小豆（一分）　上二味，各别捣筛为散，已合治之。取一钱匕，以香豉一合，用热汤七合，煮作稀糜，去滓，取汁和散，温顿服之。不吐者，少少加，得快吐乃止。诸亡血虚家，不可与瓜蒂散。（其高者越之，越以瓜蒂、豆豉之苦；在上者涌之，涌以赤小豆之酸。《内经》曰：酸苦涌泄为阴。念莪：邪客胸中，至气冲不得息，非吐之不可也。寒气在胸，瓜蒂之苦寒，从其性而治之也。赤小豆酸寒涌泄，又以香豉酸苦为助，则痰浊邪气一涌而尽矣。然此为快剂，重亡津液，与栀子豉汤大不侔也。故亡血虚家，特为申禁耳。观子：瓜蒂善除阳明湿热，故能引去胸中涎浊，且苦则涌泄，蒂则喉嗌间物也。赤小豆散热而通气。香豉蒸罨所成，性升而散。三物酸苦相合，自成上达之功。

黄芩汤第六十六  ***************************
黄芩（三两）　芍药（二两）　甘草（二两）　大枣（十二枚，擘）　上四味，以水一斗，煮取三升，去滓温服一升，日再，夜一服。若呕者，加半夏半升，生姜三两。（虚而不实者，苦以坚之，酸以收之，黄芩、芍药之苦酸，以坚敛肠胃之气。弱而不足者甘以补之，甘草、大枣之甘以补固肠胃之弱。）

黄芩加半夏生姜汤第六十七  ***************************
于黄芩汤方内，加半夏（半升）　生姜（两半）　余依黄芩汤法服。（士村：半夏辛燥除湿，而大和脾胃；生姜辛散下气，而善理逆结，故二物为呕家圣药。）

黄连汤第六十八  ***************************
黄连　甘草（炙）　乾姜　桂枝（去皮，各三两）　人参（二两）　半夏（半升，洗）　大枣（十二枚，擘）　上七味，以水一斗，煮取六升，去滓。温服一升，日三服，夜二服。（上热者，泄之以苦，黄连之苦以降阳；下寒者，散之以辛，桂、姜、半夏之辛以升阴；脾欲缓，急食甘以缓之，人参、甘草、大枣之甘以益胃。）

桂枝附子汤第六十九  ***************************
桂枝（四两，去皮）　附子（三枚，炮，去皮，破八片）　生姜（三两，切）　甘草（二两，炙）　大枣（十二枚，擘）　上五味，以水六升，煮取二升，去滓，分温三服。（风在表者，散以桂枝、甘草之辛甘。湿在经者，遂以附子之辛热，姜、枣辛甘，行营卫通津液以和表也。亮宸：此治表虚无阳，寒与风湿太甚者。盖风湿相持，经中阳气几绝，而为寒邪所困，故疼烦不能自转侧也。不呕不渴，风湿在经，而里无邪也。浮者，风脉也。虚而湿者，阳气绝，而阴亦欲绝也。桂枝、甘草之辛甘，行阳气而散在表之风邪，附子之辛热，回阳气而散在经之寒湿。用三枚者，盖以阳气困极，非重用之，不能追将绝之元阳也。小便利而大便硬者，为津液不足，故去桂加术，用姜、枣者，亦和营卫通津液之意耳。）

甘草附子汤第七十  ***************************
甘草（二两，炙）　附子（二枚，炮，去皮，破）　白术（二两）　桂枝（四两，去皮）　上四味，以水六升，煮取三升，去滓，温服一升，日三服。初服得微汗则解，能食汗出，复烦者，服五合，恐一升多者，宜服六七合者为妙。（桂枝、甘草之辛甘，发散风邪而固卫，附子、白术之辛甘，解湿气而温经。《活人》：身肿者，加防风一两，悸气小便不利者，加白茯苓一两半。亮宸：此与上同，一则疼烦不能转侧，一则掣痛不得屈伸，俱为纯阴在表。此汗出短气，彼浮虚而骨节烦疼，而痛剧也。汗出短气，恶风不欲去衣者，风胜而卫气不固也。小便不利故身微肿者，湿气胜，而水不行也。故用白术、桂枝散风湿而固卫，甘草、附子益阳气而温经。

白虎汤第七十一  ***************************
石膏（一斤，碎）　知母（六两）　甘草（二两）　粳米（六合）　上四味，以水一斗，煮米熟汤成，去滓，温服一升，日三服。（《内经》曰：热淫所胜，佐以苦甘，知母之苦，佐石膏之甘寒以散热。热则伤气，甘以缓之，甘草、粳米之甘以益气。白虎，西方金神也，应肺。热甚于内者，以寒下之；热甚于外者，以凉解之。其有中外皆热，内不得泄，外不得发，非是汤则不能解。暑暍之气得秋而止，故曰处暑。是汤以白虎名，谓能止热也。又曰：热淫于内，以苦发之，欲澈表热必以苦为主，故以知母苦寒为君。热气内甚，消烁津液，故以石膏甘寒为臣。甘草、粳米之甘平以缓益脾胃，而助津液；是太阳中暍，得此汤顿除烦渴，即热见白虎而尽矣。东垣：身以前，胃之经也；胸肺，胃之室也。邪在阳明，肺受火制，故用辛寒，以清肺气，所以号为白虎也。烦出于肺，躁出于肾，君以石膏，佐以知母，所以清肾之源也。兼善：《活人》谓白虎治中暍，并汗后一解肌药耳。非正伤寒药也。况夏月阴气在内，尤宜戒之。夫白虎具载仲景之书，证治昭然，何言非正伤寒药耶？又《明理论》云：立秋后不可服，恐白虎太寒，将变虚羸不食，二说俱偏矣。夫伤寒之证，有是病服是药，安可拘于时哉。假使秋冬之伤寒，身无表证而大热烦渴，于法合用白虎，苟拘于时候，何以措手？若以白虎为大寒，其承气又可行于冬令乎？既以夏宜戒，秋后不可行，然则何时可用耶？虽然，经云：必先岁气，毋伐天和，此言常也。设或贼邪变出阴阳寒暑，亦当舍时从证，岂必以时令为拘哉。海藏：《本草》言粳米益脾胃，仲景白虎汤用之入肺者，以味甘为阳明之经，色白为西方之象，而气寒入手太阴也。少阴证桃花汤用之者，以补正气；竹叶石膏汤用之者，以益不足也。念莪：仲景云：伤寒脉浮滑，此表有热里有寒，白虎汤主之，疑必有误。又云：热结在里，表里俱热，大渴饮水，白虎汤主之。又云：表不解者，不可与白虎汤。又阳明证云：表热里寒，四逆汤主之。又少阴证云：里寒外热，通脉四逆汤主之。乃知其脉浮滑，表热里寒者，表里二字，必讹也。就仲景数论而断之，岂有里既寒，而反用大寒之剂乎？岂有里寒而脉浮滑者乎？岂有里寒而大热烦渴者乎？故知白虎为阳明大热而设。其曰里有寒者，定差无疑也。成氏随文释之，误矣。知母之寒，不及石膏，且知母但主内热，不能解肌，况止用六两，非君药也，宜作臣。石膏入肺属金，其色白，其性凉，与白虎之义相合，且用一斤，非臣药也，宜作君。三阳云：经文里有寒之寒字，当作邪字解亦热也。健按：念莪此论，抉千古之疑，兼善名言，拯后人之溺，三阳解寒字为邪即热，亦善体经文之不逮，皆属当头棒喝。）

炙甘草汤第七十二  ***************************
甘草（四两，炙）　生地黄（一斤）　麦门冬（去心）　麻子仁（各半斤）　桂枝（去皮）　生姜（各三两）　人参　阿胶（各二两）　大枣（十二枚，擘）　上九味，以清酒七升，水八升，先煮八味，取三升，去滓，内胶烊消尽，温服一升，日三服。一名复脉汤。（补可去弱，人参、甘草、大枣之甘，以和不足之气；桂枝、生姜之辛，以益正气。《圣济经》曰：津液耗散为枯，五脏痿弱，营卫涸流，温剂所以润之，麻仁、阿胶、麦冬、生地之甘，润经益血，复脉通心也。念莪：脉结代者，气血虚衰，不能相续也。心动悸者，邪气烦扰，不能自安也。参、甘补其气，姜、桂温其气，麻仁、阿胶、地黄、麦冬皆濡润益阴之品，所以济其枯涸，而脉代悸者，可复于平和，故名复脉汤也。亮宸：脉者血之府，心合脉，主营主血。心气弱则营血衰，不能注于经队，脉所以结代而心为之悸动也。复脉者，必先补心以益血，阿胶、生地以生之，麻仁以润之，麦冬滋肺益心以生脉。盖寸口为手太阴之经，脉司治节，行营卫阴阳者也。夫营出中焦，统于脾胃，非甘草、人参、大枣以补脾，生姜、桂枝以行阳，益生化之源。此方为千古养阴之祖也。仁斋：若脉结足冷，腹中痛，阳气微者，须当用大建中汤。）

大承气汤第七十三  ***************************
大黄（四两，酒洗）　厚朴（半斤，去皮，炙）　枳实（五枚，炙）　芒硝（三合）　上四味，以水一斗，先煮二物，取五升，去滓。内大黄，煮取二升，去滓。内芒硝，更上火，微一两沸，分温再服。得下，余勿服。（《内经》曰：燥淫所胜，以苦下之，大黄、枳实之苦以润燥除热。又曰：燥淫于内，治以苦温，厚朴之苦以下结燥。又曰：热淫所胜，治以咸寒，芒硝之咸，以攻蕴热。承者，顺也。胃为水穀之海，邪气入冒，冒为壅滞，糟粕秘结，必涤荡之，正气乃顺，故有承气之名也。王冰曰：宜下必以苦，枳实苦平，溃坚破结为君；厚朴苦温，降气泄满为臣；芒硝咸寒，软坚除热为佐；大黄苦寒，荡涤润燥为使，是以有将军之名也。海藏：厚朴去痞，枳实泄满，芒硝软坚，大黄泄实，惟痞、燥、实、坚四证全见者，方可用之。若不宜下而误下之，变证不可胜数。大小调胃气，必须脉浮头痛，恶风恶寒，表证尽罢，而反发热恶热，谵语不大便者，方可用之。若脉浮紧，下之必结胸，脉浮缓，下之必痞气。大抵三法不可差，差则无者生之，有者遗之。假令调胃承气证，而用大承气下之，愈后则元气不复，以其气药犯之也。若大承气证，而用调胃承气下之，愈后则神思不清，以其无气药也。小承气证，若用芒硝下之，则或利不止，变而成虚矣。卿子：乾阳亢极于上，而有悔，悔字即阴承于下，五行家所谓阴生于午。坤象所谓顺承天，亢害承制之义皎然。此汤不曰制火，不曰生阴，而曰承气，仲景法天以为方者也。东垣：仲景谓邪自外传入于胃者，为入腑，腑之为言，聚也。胃为水穀之海，营卫之源，水穀会聚，变化而为营卫。邪气入胃，则胃气菀滞，糟粕秘结而为实，实则泻之，人无所苦。知其间缓急轻重之法，则临时消息焉。成氏云：大热结实者云云，如不至大坚而邪热已甚，须攻下者，亦未可投大承气必以轻缓之剂攻之。于大承气减枳、朴加甘草，乃轻缓以调胃也。设若大承气证，反用调胃承气下之，则邪气内伏；小承气证反用大承气下之，则过伤正气而腹满不能食。仲景所以分而治之，有勿大泄之戒，未尝越圣人之制度也。后世医者，以此三药合而为一，且云通治，三药之证，反无问伤寒杂病，内外一切所伤。如此，与仲景之方甚背戾，大夫轩岐缓急之旨。由是红紫乱朱，迷惑世人，一唱百和，病者暗受其殃，将何所咎哉。倘有公心审是者，当于《内经》及仲景求之，必使药证相对，以圣贤之心为心，则方之真伪，可得而知矣。吴氏：按承气有三种用者，大须审酌，必真有大热大实者，方可与大承气汤。小热小实者，可与小承气汤。若但结热而不满坚者，仅与调胃承气汤，此为合法。若病大而以小承气攻之，则邪气不净；病小而以大承气攻之，则正气必伤。仲景曰：凡欲行大承气，必先与小承气，转失气者，有燥矢也，可与大承气。又曰：服承气得利者，慎勿再服。何其谆谆致谨乎。节庵：伤寒热邪传入于里，无非苦寒之药下之，不下其邪从何而去。然须看热之浅深，今医不分轻重，概用大承气攻下，非徒无益，而反害之，予谓伤寒之邪，传来非一，治之有殊。病有三焦俱伤者，则痞满燥坚全具，正宜与大承气。厚朴苦温以去痞，枳实苦寒以泄满，芒硝咸寒以润燥软坚，大黄苦寒以泄实去热，中病即愈矣。邪在中焦，则有燥实坚三证，故宜调胃承气，以甘草和中，芒硝润燥，大黄泄实。不用枳朴，恐伤上焦虚无氤氲之气。调胃之名，自此著矣。若上焦受伤，则痞而实，宜用小承气汤。枳实、厚朴能除痞，大黄以泻实，去芒硝，则不伤下焦血分之真阴，谓不伐其根本也。若夫大柴胡汤无芒硝加芍药者，以其表证尚未除，而里又急，不得不下，只用此汤，以通表里而缓治之。犹有老弱及气血两虚之人，及差后复有下证者，亦宜用此，恐承气太峻故也。经曰：转药孰紧。有芒硝者，紧也。大承气最紧，小承气次之，大柴胡又次之。大柴胡加大黄，大承气加芒硝，方为转药。亮宸：伤寒三阳之经，日久蕴结化热者，皆能传入胃腑。故经有太阳阳明，有正阳阳明，有少阳阳明；有因汗下而得，有不因汗下邪热内传而得。盖胃为五脏六腑之海，药物所归。表邪悉敛入于内，热毒蕴结，如炽炭然，于此失下，地道不通，营卫闭绝，阴阳竭而死矣。然辨治之法，有数端焉，以两字言之：曰热曰实。热而不实未可以用此也。五字言之：曰痞、满、燥、实、坚。痞满而不实，实而未燥，未可全用此也。然虽实热，表邪未罢，更未可用此也。第一辨恶寒不恶寒，稍有恶寒，即是表邪，断未可下。第二辨潮热不潮热，盖热悉入里，内有坚结，则身表无热，至其旺时，热始外蒸，如潮之有信，知其内实也。第三辨手足汗出，阳明法多汗，今热蒸而止手足汗出，知津液竭而便硬也。第四辨谵语，盖热盛则神昏而妄语，知有燥屎也。第五辨绕脐与腹满痛，烦躁发作有时，盖寒亦痛者，以烦躁知其为热也。又以发作有时，知为热而实也。第六辨微热喘冒不能卧，盖微热者，热敛于里也。喘者，热实而上冲也。冒者，神昏而热盛也。第七辨目不了了，睛不和，骨之睛为瞳子，热甚而水竭，故目不明，非急下恐无以救水也。第八辨汗多，汗太过，恐液竭。第九辨脉迟脉实脉滑。迟为营卫不通，热结而行迟；实者滑者，宿食也。第十辨小便多少，多则便硬，少则便溏也。至心下硬，腹满与痞，虽系阳明内实兼有之证，然未可便定为里实，盖亦有不当下者在矣。健按：亮宸十辨，条分缕晰，如是，则承气无误投之患矣。然更须验舌胎，则热之实与不实，轻重多少，瞭然心目，而三承气之用无少差矣。

小承气汤第七十四  ***************************
大黄（四两）　厚朴（二两，炙）　枳实（大者，三枚，炙）　以上三味，以水四升，煮取一升二合，去滓，分温二服。初服汤当更衣，不尔者，尽饮之，若更衣者，勿服之。（大热结实者，与大承气；小热微结者，与小承气。以热不大甚，故于大承气汤，去芒硝。又以结不至坚，故亦减厚朴枳实也。吴氏：或问承气汤，仲景有大、小、调胃之名何也？伤寒传变入里，邪气与糟粕，蕴而为实，实则潮热谵语，手足濈濈汗出者，此燥屎所为也。如人壮大热大实者，宜大承气下之。小热小实者，与小承气下之。又热结不坚满者，减去厚朴、枳实，加甘草而和缓之，故曰调冒承气也。若病大而以小承气攻之，则邪气不去；病小而以大承气攻之，则过伤正气，且不及还，如再攻，过则不能复救，可不慎哉？仲醇：胃之上口曰贲门，与心相连。胃气壅则心下亦急而痞痛，邪塞中焦，则升降不舒，而气上逆。枳实得其破散冲走之力，则结实胀满悉除，所以仲景承气汤用之也。）

猪苓汤第七千五  ***************************
猪苓（去皮）　茯苓　阿胶　滑石（碎）　泽泻（各一两）　上五味，以水四升，先煮四味，取二升，去滓，内下阿胶，烊消，温服七合，日三服。（甘甚而反淡，淡味渗泄为阳，猪苓、茯苓之甘，以行小便；咸味涌泄为阴，泽泻之咸以泄伏水；滑石利窍，阿胶、滑石之滑，以利水道。嗣真：太阳脉浮，小便不利，微热消渴者，五苓散。阳明脉浮发热，渴欲饮水，小便不利者，猪苓汤。既脉证皆同，何用药之不同？曰：太阳邪在表，发汗不解，故用五苓散和表行津液。阳明邪已入里，热客下焦，故用猪苓汤渗泻其热。盖猪苓专渗泄，五苓则兼汗利也。士材：《活人》云：脉浮者五苓散，脉沉者猪苓汤，则知此汤论中，脉字下脱一不字也。按「太阳篇」内五苓散，乃猪苓、泽泻、茯苓三味加桂与术也。「阳明篇」内猪苓汤，乃猪苓、泽泻、茯苓三味加阿胶、滑石也。桂与术味甘辛为阳，主外，阿胶、滑石味甘寒主内，南阳之言，可谓不失仲景之旨矣。但竟以沉字易之，不若浮字为妥。崔皋：少阴下利而主此方者，分其小便而下利自止也。渴欲饮水，小便不利，而主此方者，导其阳邪由溺而出，则津液运化而渴自愈也。猪苓质枯轻清，能渗上焦之湿；茯苓味甘益中，能渗中焦之湿；泽泻味咸润下，能渗下焦之湿；滑石性寒清肃，能渗湿中之热，四物皆渗利，恐有下多亡阴之惧，故用阿胶佐之，以存津液于决渎耳。）

蜜煎导第七十六  ***************************
蜜七合，一味内铜器中，微火煎之，稍凝似抬状，搅之，勿焦著，欲可作饼，手捻作挺，令头锐，大如指，长二寸许。当热时急作，冷则硬，以内穀道中，以手急抱，欲大便时，乃去之。（健曰：后人炼蜜，以滴水成珠时，离火，调入牙皂末，搅作挺，更利于便。）

猪胆汁导第七十七  ***************************
大猪胆（一枚）泻汁，和醋少许，以灌穀道中，如一食顷，当大便出。（士材：汗则津液枯于上，小便利，则津液竭于下，若强攻之，危证立见。如上二导法，为虚弱人立权巧法也。然此惟燥屎在直肠者，宜之。若燥屎在上者，非其治也。崔皋：胆能润肠，醋能敛液，故大便难者，用之。）

茵陈蒿汤第七十八  ***************************
茵陈蒿（六两）　栀子（十四枚，擘）　大黄（二两，去皮）　上三味，以水一斗，先煮茵陈，减六升，内二味，煮取三升，去滓，分温三服。小便当利，尿如皂角汁状，色正赤，一宿复减黄，从小便去也。（小热之气，凉以和之；大热之气，寒以取之。茵陈、栀子之苦寒，以逐胃燥。宜下必以苦，宜补必以酸，大黄之苦寒，以下瘀热。发黄者，热之极也，非大寒之剂，则不澈其热。泄甚热必以苦为主，故以茵陈蒿之苦寒为君；心法南方火而主热，栀子苦寒入心而胜热，故以为臣；下必以苦，推除邪热，必假将军攻之，故以大黄苦寒为使；苦寒相得，虽甚热大毒，分泄祛邪而解矣。）
（士材：热不得越，郁而发黄，如橘子色者，热甚于外，津液不行也。非大寒之品，不能澈其郁热。茵陈酸苦，栀子苦寒，二物之性，能使丙丁之邪，屈曲下行；黄为土之本色，夺土郁而无壅滞者，大黄有专掌焉，三物偕行而水泉涌决矣。）

吴茱萸汤第七十九  ***************************
吴茱萸（一升，洗）　人参（二两）　生姜（六两，切）　大枣（十二枚，擘）　上四味，以水七升，煮取二升。去滓，温服七合，日三服。（《内经》曰：寒淫于内，治以甘热，佐以苦辛，吴茱萸、生姜之辛以温胃；人参、大枣之甘以缓脾。海藏：冲脉为病，逆气里急，宜吴茱萸汤主之。震坤合见，故其色绿。仲景此汤及当归四逆汤，治厥阴及温脾胃，皆用之也。崔皋：少阴犯其寒者，足少阴肾脏中寒，阴寒甚，故上格乎阳而吐。肾主二便，肾寒故大便不禁而利。手足得阳而温，受气于内者也。内有阴寒，故手足厥逆而冷。烦躁者，阴盛格阳，阳气内争，故阳烦而阴躁，其为证亦危矣，故欲死。厥阴者，肝也。寒气内格，故呕吐涎沐。厥阴与督脉会于巅，故头痛。吴茱萸辛热而味厚，经曰：味厚者为阴，故走下焦而温少阴。臣以生姜散其寒也。佐以参、枣，补中虚也。娄氏：得汤反剧者，当用生姜、黄连治之。）

庶仁丸第八十  ***************************
麻子仁（二升）　杏仁（去皮、尖，熬，另作脂）　大黄（各一两，去皮）　厚朴（一斤，去皮，炙）　枳实（炙）　芍药（各半斤）　上六味，为末，炼蜜为丸，桐子大。饮服十丸，日三服，渐加，以和为度。（《内经》曰：脾欲缓，急食甘以缓之，麻子、杏仁之甘，缓脾而润燥；津液不足，以酸收之，芍药之酸，以敛津液；肠燥胃强，以苦泄之，枳实、厚朴、大黄之苦，下燥结而泄胃强也。肠润结化，津液还入胃中，则大便和，小便少而愈矣。亮宸：趺阳候胃，浮者胃有物而阳强也。涩者，脾阴虚而津液不布，但输小便也。夫脾主为胃行其津液者也。今脾气既弱，冒中有物，便多液少，致大便不得润降，良由脾气约束不行故也。此方虽用大黄、枳实以泄胃强，但因燥而结，无大热，故以麻仁润燥而秘通，芍药收阴而泄结，炼蜜之甘缓而作丸，从乎中治也。然不独小便数者宜之，凡汗出多，津少燥结，里无大热者，皆宜之。入腑结于胃中，非下除之不可，脾约初不由胃，但津液偏渗，大肠中涸燥耳。下之则愈损其液，故必润降而徐去之也。）

栀子柏皮汤第八十一  ***************************
栀子（十五个，擘）　甘草（一两）　黄柏（二两）　上三味以水四升煮取一升半，去滓，分温再服。（士材：身黄者，本子湿热。去湿热之道，莫过于清膀胱。故用黄柏直入少阴，以达膀胱之本；投栀子导金水而下济；甘草入中，调和升降，剖别清浊，庶几直捣黄证之巢矣。亮宸：此治阳明湿热，而无瘀者，不言无汗，小便不利，又无腹满，则里湿不甚，但身黄发热，则热在肌肉。黄柏苦寒最能清热燥湿，栀子引热从小便去，甘草生用亦泻热也。瘀而不甚，故用此和解之。海藏：仲景茵陈栀子大黄汤治湿热也，栀子柏皮汤治燥热也。如苗涝则湿黄，旱则燥黄。湿则燥之，燥则润之，可也。此二药治阳黄也。韩祗和、李思训治阴黄用茵陈附于汤，大抵以茵陈为君，而佐以大黄、附子，各随其寒热也。健按：海藏于茵陈栀子二汤，分黄之湿燥，核之经文，一则腹微满，小便利，一则身黄且发热，是湿黄燥黄之确证，乃发千古未发之真谛也。）

麻黄连轺赤小豆汤第八十二  ***************************
麻黄（二两，去节）　连轺（连翘根也，二两）　赤小豆（一升）　杏仁（四十个，去皮、尖）　生梓白皮（一升）　大枣（十二枚，擘）　生姜（二两，切）　甘草（二两，炙）　以上八味，以潦水一斗，先煮麻黄，再沸，去上沫，内诸药，煮取三升，分温三服，半日则尽。（《内经》曰：湿上甚而热，治以苦温，佐以甘平，以汗为故，此之谓也。煎用潦水者，取其水味薄，则不助湿气也。亮宸：此治不得汗，表气闭热，因而内瘀者，人之湿气皆从郁遏而生。如雾结云凝，则土润湿蒸；风开云净，则天洁地燥矣。人之表邪闭遏，内生瘀热，大约似之。所以《内经》曰开鬼门，又曰风能胜湿也。此以表郁为重，故用麻黄、杏仁、姜、枣、甘草发其闭而开之；闭则内热，连轺、赤小豆以清热利湿，梓皮性寒，亦以清闭遏之热也。全善：栀子柏皮汤、连轺赤小豆汤，治身黄小便利，而身不疼者，海藏所谓干黄是也。桂枝附子汤，去桂加白术汤，治身黄小便不利，而一身尽痛者，《活人》所谓中湿也。）

桂枝加芍药汤第八十三  ***************************
于桂枝汤方内，更加芍药三两，（通前共六两）　余依桂枝汤法。

桂枝加大黄汤第八十四  ***************************
桂枝（三两，去皮）　大黄（一两）　芍药（六两）　生姜（三两）　甘草（二两）　大枣（十二枚，擘）　上六味，以水七升，煮取三升，去滓，温服—升，日三服。（娄氏：用四逆辈，固所当然，复用桂枝、大黄，大黄大寒，何为用于阴经？又兼桂枝，寒热相杂何也？曰：自利而渴者，属少阴，为寒在下焦；自利不渴者，为太阴，为寒在中焦，以四逆等汤，温其脏，此本经当用之药也。其太阳病反下之，表邪未解，乘虚传于太阴，因而腹满时痛。大实痛者，桂枝加芍药汤为宜。嗣真：太阴腹满证，有三：有次第传经之邪，有直入本经之邪，有下后内陷之邪，不可不辨也。）

麻黄附子细辛汤第八十五  ***************************
麻黄（二两，去节）　细辛（二两）　附子（一枚，炮，去皮，破八片）　上三味，以水一斗，先煮麻黄，减三升，去沫，内药煮取三升，去滓，温服一升，日三服。（《内经》曰：寒淫于内，治以甘热，佐以苦辛，以辛润之。麻黄之甘以解少阴之寒，细辛、附子之辛以温少阴之经。嗣真：太阳病发热头痛，其脉当浮，今反沉，少阴脉沉，法当无热，今反热。仲景于此两证，各言反者，谓反常也。盖太阳病而脉似少阴，少阴病似太阳，所以皆谓之反，而治之不同也。均是脉沉发热，以其有头痛，故为太阳病。阳证脉当浮，今反不浮者，以里虚久寒，正气衰微所致。又身体痛，故宜救里，使正气内复通邪出外。且乾姜、生附，亦能发汗，假使里气不虚寒，则脉必浮，而正属太阳麻黄证矣。均是脉沉发热，以其无头疼，故名少阴病。少阴当无热，今反发热，则寒邪在表未转于里，但以皮腠郁闭为热，而在里无热。故用麻黄细辛以发表间之热，附子以温少阴之经，假使寒邪入里，则外必无热，当见吐利厥逆等证，而正属少阴四逆证矣。由此观之，表邪发热浮浅之反为轻，正气衰微脉沉之反为重，此四逆不为不重于麻黄附子细辛汤也。又可见熟附配麻黄，发中有补；生附配乾姜，补中有发，仲景之旨微矣。崔皋：病发于阴者当无热，今少阴病，何以反发热也。此乃太阳表里双传之证故耳。盖太阳膀胱与肾为表里，肾经虚则太阳之邪，由络直入肾脏，馀邪未尽入里，故表有发热；真寒入肾，故里有脉沉，外有太阳之表热。故用麻黄以发汗，内有少阴之里寒，故用辛、附以温经。观子：里虚阴寒得以直入，故始得之，即脉沉，表气犹未至荡尽，故外发热，是两感之外，又一太阳少阴俱病之证矣。然里寒虽属重证，较郁热内克之两感，反有可治之机，故处二汤以兼解之。

麻黄附子甘草汤第八十六  ***************************
麻黄（二两，去节）　甘草（二两，炙）　附子（一枚，炮，去皮，破）　上三味，以水七升，先煮麻黄一两沸，去上沫，内诸药，煮取三升，去滓，温服一升，日三服。（麻黄甘草之甘，以散表寒，附子之辛，以温寒气。嗣真：仲景发汗汤剂，各分轻重不同。至少阴发汗二汤，其第一证，以少阴本无热，今发热，故云反也。盖发热为邪在表而当汗，又兼脉沉，属阴而当温，故以附子温经，麻黄散寒，而热须汗解，故加细辛，是汗剂之重者。第二证，既无里寒之可温，又无里热之可下，其所以用麻黄、附子者，唯是脉亦沉，故曰少阴病，亦发热故行发汗药。然得之二三日，病尚浅，比之前证稍轻，故不重言脉证，而但曰微发汗。所以去细辛，加甘草，是剂之轻者。海藏：体沉重，加防己、苍术以胜湿也；体轻，加石膏、知母以胜热也。）

黄连阿胶汤第八十七  ***************************
黄连（四两）　黄芩（一两）　芍药（二两）　鸡子黄（二枚）　阿胶（三两）　上五味，以水五升，先煮三物，取二升，去滓，内胶烊尽，小冷，内鸡子黄，搅令相得。温服七合，日三服。（阳有馀，以苦除之，黄连、黄芩之苦，以除热。阴不足，以甘补之，鸡黄、阿胶之甘，以补血。酸，收也，泄也，芍药之酸，收阴气而泄邪热。观子：鸡清善清气，理咽，故苦酒汤煮而用之；鸡黄则阴中之阴，而又生用，于寒药之中，以胜热。清者本上，浊者本下，所以物殊而功各不同也。）

附子汤第八十八  ***************************
附子（二枚，去皮，破）　茯苓（三两）　人参（二两）　白术（四两）　芍药（三两）　上五味以水八升，煮取三升，去滓温服一升，日三服。（辛以散之，附子之辛以散寒；甘以缓之，茯苓、人参、白术之甘以补阳；酸以收之，芍药之酸以扶阴。所以然者，偏阴偏阳，因为病，火欲实水当平之，不欲偏胜也。宇泰：背恶寒者，阴寒气盛，此条是也。又或阳气内陷，有背微恶寒者，经所谓伤寒无大热，口燥渴心烦，背微恶寒，白虎加人参汤主之是也，一为阴寒气盛，一为阳气内陷，当于口中润燥辨之。仁斋：附子乃阴证要药，凡伤寒传变三阴，及中寒夹阴，虽身大热，而脉沉者，必用之。或厥冷腹痛，脉沉细甚，则唇青囊缩者，亦急须用之，有退阴回阳之力，起死回生之功。近世阴证伤寒，往往疑似不敢用附子，直待阴极阳竭而用之，已迟矣。且夹阴伤寒，内外皆阴，阳气顿衰，急用人参健脉以益其原，佐以附子温经散寒，舍此不用，何以救之。）

桃花汤第八十九  ***************************
赤石脂（一斤，一半全用，一半筛末）　乾姜（一两）　粳米（一升（　上三味，以水七升，煮米令熟，去滓，温服七合，内赤石脂末方寸匕，日三服。若一服愈，余勿服。（涩可去脱，赤石脂之涩，以固肠胃；辛以散之，乾姜之辛，以散里寒；粳米之甘，以补正气。丹溪：仲景便脓血，赤石脂、乾姜为桃花汤者，盖谓病属下焦，血虚且寒，非乾姜之温，石脂之涩且重，不能止血。用粳米者，味甘引入肠胃，不使重涩之体，少有凝滞也。仲醇：凡泄利肠澼，久则下焦虚脱，无以闭藏。其他固涩之药，性不能达下，惟石脂体重而涩，直入下焦阴分，故为久利泄澼之要药。）

猪肤汤第九十  ***************************
猪肤（一斤）　上一味，以水一斗，煮取五升，去滓。加白蜜一升，白粉五合，熬香，和相得，温分六服。（猪，水畜也。其气先入肾，少阴客热，是以猪肤解之，加白蜜以润燥除烦，加白粉以益气断利。石山：猪肤，海藏以为鲜猪皮，吴缓以为燖猪时刮下黑肤，二说不同，今考礼运疏，革肤内厚皮也。肤革外薄皮也。其说为是，肤者肤浅之义。）

甘草汤第九十一  ***************************
甘草（二两）　上一味，以水二升，煮取一升半，去滓，温服七合，日二服。

桔梗汤第九十二  ***************************
桔梗（一两）　甘草（二两）　上二味，以水三升，煮取一升，去滓，分温再服。（桔梗辛温以散寒，甘草甘平以除热，甘、桔相合，以调寒热。亮宸：咽痛者，邪客少阴之经，而渐成热也。咽痛既不可发汗，若寒之，恐益其寒而下利作，温散之，又益其气，惟甘草之甘平缓而解热，故用之。不差者，开利散郁之功少也。以桔梗之苦，升而发之，则寒热邪散，而咽痛平矣。观子：非少阴之虚，则邪不直干于少阴之经。未至脏寒己极，则邪郁亦不复化热。少阴之脉贯肝膈，入肺循喉咙，政阳热结咽之道路，故少阴之证，多病于喉也。然以寒药治之，无里寒遂变真寒，此惟以桔梗之苦辛清肺，甘草之甘温泻火，则热调而痹痛解矣。）

苦酒汤第九十三  ***************************
半夏（洗，破如枣核大，十四枚）　鸡子（一枚，去黄，内上苦酒，著鸡子壳中）　上二味，内半夏，著苦酒中，以鸡子壳，置刀环中安，上火三沸，去滓，少少含咽之，不差，更作三剂。（辛以散之，半夏之辛，以发音声；甘以缓之，鸡子之甘，以缓咽痛；酸以收之，苦酒之酸以敛咽疮。宇泰：按苦酒，《本草》注曰醢，而成氏复云苦酒之酸，余则以为名义俱乖。安知酒之味苦者，不可以已咽痛耶？若嫌苦酒性热，则半夏汤更辛，况此味苦哉。下文发字、敛字，自相反。士材：少阴多咽伤咽痛之证，古方用醋煮鸡子，主咽喉失音，取其酸收宜也。半夏辛燥，何为用之？盖少阴寒证，取其辛散，一发一敛，遂有理咽之功耶。观子：半夏散郁发音声，卵白清气除伏热，苦酒消壅肿，散瘀解毒，而理咽清音。缪仲醇言常治少阴咽痛，咽中生疮，声不出用苦酒汤，到咽即效。因知古人立法，非今人可及。健按：苦酒汤之治咽痛，此最可疑。夫少阴受寒，曷为有此咽痛哉？盖少阴之脉循喉咙，寒结少阴，则地气不能上升，廉泉玉英之道闭，而津液不及上朝于母，肺气燥而咽喉故痛。此阴伏于下，阳亢于上之证也。岂是苦酒汤之可治耶？苦酒是醋，酸敛之物，肺所恶也。半夏乃脾胃辛燥之药，欲其不燥，必以姜制，制之稍生，反能嘎音，亦肺所恶也。肾为肺子，母之所恶，子岂悦之？欲其展开喉之效，理必不然。况痛必伤肿，咽喉乃呼吸之门，五味之火上熏，要害之地一遇辛酸，其痛如割，非别处可耐之比。诸家尽称其能，愚独不敢相信，只宜辛凉以散，甘缓治之，庶几无失。其苦寒温燥，均非咽痛所宜，明理者审之。）

半夏散及汤第九十四  ***************************
半夏（洗）　桂枝　甘草（炙，各等分）　以上三味，各捣筛已，合治之，白饮和服方寸匕，日三服。若不能服者，以水一升，煎七沸，内散两方寸匕，更煎三沸，下火，小冷，少少咽之。（寒淫所胜，平以辛热，佐以甘苦。半夏、桂枝之辛，以散经寒，甘革之甘，以缓正气。士材：凡曰少阴病者，必兼脉细，乃知咽痛多是伏寒于少阴之经，法当温散，此半夏、桂枝之所由用也。和以甘草，盖缓其热耳。若肺家实火而痛，当与甘桔汤，山栀、葶苈，及刺少商出血，即愈。健按：《内经》曰：人之伤于寒也，则为病热，除直中真寒厥逆外，大抵伏寒为热者多，此咽痛之所由作也。前辈往往随文释义，致后人胶执错误不少。按半夏专主阳明、太阴，《本草》虽有辛能润肾燥之说，然非指少阴咽痛言也。桂枝乃太阳中风表药，此曰少阴，又无发热之文，何以欲其散少阴之咽痛？经既殊途，药偏碍病。士材谓其伏寒少阴，少阴在下，阴寒下伏，上阳反越，间隔之患。前条言之详矣。苦酒汤尚且难用，而况此方之辛热乎。《素问》云：病所远而中道气味之者，食而过之，无越其制度也。夫远者，恐其中道受药之毒。中道，胃气也。毒者，大毒小毒之剂，治远虽当，犹虑其中道受累，故必食而过之。过者，食前食后以俟远近，无使伤及于胃也。若少阴果系伏寒，而无咽痛，亦非桂枝所主。今乃咽痛，焉能啜其辛热之味？则恐下未能远达乎少阴之伏寒，而上之咽痛，先受反剧之近祸耳。经药俱悖于理，万难信用者也。考杂病有少阴肾虚，阴火上炎之咽痛。足冷至膝者，用七味汤，引火归原之法，亦常反受其累。兹属伤寒，不免毫釐千里，况经无兼见脉证，但曰少阴病，咽中痛，明是脱文，而非不易之方也。并此以明之。）

白通汤第九十五  ***************************
葱白（四茎）　乾姜（一两）　附子（一枚，生用，去皮，破八片）　上三味以水三升，煮取一升，去滓，分温再服。（《内经》曰：肾昔燥，急食辛以润之。葱白之辛，以通阳气；姜、附之辛以散阴寒。崔皋：是方也，能散阴而通阳，即葱白而名白通耳。兼善：白通汤，及白通加猪胆汤。真武汤与通脉四逆汤，皆为少阴下利而设，除用姜、附相同，其馀之药各异，何也？盖少阴下利，寒气已甚，非姜、附不能治，然下利之理无殊，而兼有之证不一，用药故不同耳。）

白通加猪胆汁汤第九十六  ***************************
葱白（四茎）　炮姜（一两）　附子（一枚，生，去皮，破八片）　人尿（五合）　雄猪胆（一合）　以上三味，以水三升，煮取一升，去滓，内胆汁人尿，和令相得，分温再服。若无胆，亦可用。（《内经》曰：若调寒热之逆，冷热必行，则热物冷服，下咽之后，冷体消，热性便发，由是病气随愈，呕哕皆除，情且不违，而致大益。此和人尿胆汁咸寒苦物于白通热剂中，要其气相从，则可以去拒按之寒矣。兼善：白通汤用附子，凡四证，惟真武汤一证熟用，余皆生用何也？凡附子生用，则温经散寒，炮用则益阳除湿。乾姜辛热，佐生附为用；生姜辛温，少资熟附之功。然白通等汤以下利为重，其真武汤证以寒湿为先，故用药有轻重之殊耳。濒湖：阳气独虚，阴气大胜，纯与阳药，恐阴气拒格不得入，故加胆汁等，苦入心而通脉，寒制肝而和阴，不致拒格也。凡用乌、附药，并宜冷服者，热因寒用也。盖阴寒在下，虚阳上浮，治之寒则阴气益甚，治以热，则拒格不纳，热药冷饮，此反治之妙也。）

真武汤第九十七  ***************************
茯苓（三两）　芍药（三两）　生姜（三两，切）　白术（二两）　附子（一枚，炮，去皮，破）　上五味，以水八升，煮取三升，去滓，温服七合，日三服。若咳者，加五味（半升），细辛、乾姜（各一两）。（气逆者，咳，五味子之酸，以收逆气。水寒相搏则咳，细辛、乾姜之辛，以散水寒。）若小便利者，去茯苓。（小便利，则无伏水，故去茯苓。）若下利者，去芍药，加乾姜（二两）。（芍药之酸，泄气，乾姜之辛，散寒。亮宸：下利更甚，则里寒极矣。故去芍药之寒，加乾姜之热，以佐附子。）若呕者，去附子，加生姜足成半斤。气逆则呕，附子补气，生姜散气。《千金》曰：呕家多服生姜，为圣药。脾恶湿，甘先入脾，茯苓、白术之甘以益脾，逐水；寒淫所胜，平以辛热，湿淫所胜，佐以酸平，附子、芍药、生姜之酸辛以温经散湿。真武，北方水神也。水气在心下，外带表而属阳，必应发散，故治以真武汤。青龙汤主太阳，真武汤主少阴。少阴者，肾水，此汤可以治之，真武之名得矣。真武主少阴之水，亦治太阳之悸。夫脾恶湿，腹有水气则不治。脾欲缓，甘以缓之，则土调，故以茯苓、甘草为君：白术甘温为臣；经曰湿淫所胜，佐以酸辛，故以芍药、生姜为佐：经曰寒淫所胜，平以辛热，故以附子为使。然水气内渍，散行不一，则变证多端，故立加减之法。咳者，水寒射肺也，肺气逆，则以五味子酸收之；肺恶寒，则以细辛、乾姜辛润之；小便利，去茯苓以其渗泄也；下利则去芍药，以其酸涩也。加乾姜者，散其寒也。呕者，必因于气逆，附子益气，故去之；生姜散气，故加之。兼善：真武汤治少阴二三日至四五日，腹满小便不利，四肢重痛自利者，为有水气，故多或为之证。水为寒湿，肾实主之。肾病不能制水，水饮停畜，为寒湿内甚，四肢重痛，为寒湿外甚，小便不利，湿甚而水穀不分也。茯苓、白术之甘以益脾逐水，姜、附、芍药之酸辛以温经散湿。「太阳篇」中小青龙汤，亦有水气，故多或为之证，如少阴真武汤，不殊此理也。通脉四逆汤治少阴下利清穀。手足厥逆，脉微欲绝者，里寒。身热不恶寒，面赤者，为外热。此阴盛格阳于外，与通脉四逆汤，以散阴通阳。其或为之证，依加减法治之。以上四逆，俱下利而各不同，故其用药，因宜而各别也。）

通脉四逆汤第九十八  ***************************
甘草（三两，炙）　附子（大者一枚，生用，去皮，破八片）　乾姜（三两，强人可四两）　上三味以水三升，煮取一升二合，去滓，分温再服。其脉即出者愈。面色赤者，加葱（九茎。葱味辛，以通阳气）。腹中痛者，去葱加芍药（二两。芍药之酸，通寒利，腹中痛，为气不通也。）呕者，加生姜（二两。辛以散之，呕者，为气不散也。）咽痛者，去芍药加桔梗（一两。咽中如结，加桔梗，则能散之。）利止脉不出者，去桔梗加人参（二两，利止脉不出者，亡血也，加人参以补之。经曰：脉微而利，亡血也，四逆加人参汤主之。脉皆相应，乃可服之。念莪：此汤与四逆汤同，但倍乾姜耳。加葱者，以通阳气；加芍药者，以和营卫；加生姜者，以散逆气；加桔梗者，以散结气；加人参者，以补肺气。仁斋：或问阴证伤寒用附子必冷服，何也？此阴极于下，阳浮于上之治法也。余曾治一伤寒十馀日，脉细沉，手温而足冷，大便不通，面赤呕，烦渴，药不能下，惟喜凉水一二口，或西瓜一块，食下良久，吐出。此阴甚于内，逼其浮阳失守之火，聚于胸中，上冲咽嗌，故为面赤烦呕也。遂用大附子一枚，以生姜自然汁，和面裹，煨熟，去皮、尖，切，以人参三钱，炮二钱，水煎，浸冷，与之而愈。按《内经》云，若调寒热之逆云云。盖近世阴证伤寒，往往疑似参差，初不敢用附子，直待阴极阳竭，而用已迟矣。故凡治法，有是病，投是药，岂可狐疑而误治哉。且挟阴伤寒，先因欲事伏阴于内，却又著寒，外内皆阴，阴气独盛，则阳气顿衰，故脉沉足冷。须急用人参健脉以益元气，佐以附子，温肾经散寒邪，以退阴而回阳也。舍此将何以救乎？谚云：伤寒偏死下虚人，诚哉是言！许学士云：必以真武为主，乃人命之根蒂。若不察元气之虚实，而欲急攻其热，或妄施汗下，或误用寒凉，外热未去，阴寒复生，病遂不救，良可悲矣。）

四逆散第九十九  ***************************
甘草（炙）　枳实（破水渍，炙乾）　柴胡　芍药　上四味，各十分，捣筛，白饮和服方寸匕，日三服。（《内经》曰：热淫于内，佐以甘苦，以酸收之，以苦发之。枳实甘草之甘苦，以泄里热，芍药之酸，以收阴气，柴胡之苦，以发表热。）咳者，加五味子、乾姜各五分，并主下利。（肺寒气逆，则咳，五味子酸收逆气，乾姜之辛散肺寒，并主下利者，肺与大肠为表里也。上咳下利，治则颇同。经所谓上则为咳，下则为利，为痛是也。）悸者，加桂枝五分。（悸者，气虚而不能通行，心下筑筑然悸动也。桂犹圭也，引导阳气。苦热以使。）小便不利者，加茯苓五分。（茯苓味甘而淡，用以渗泄。）腹中痛者，加附子（一枚）炮令拆。（里虚遇邪，则痛，加附子以补虚。）泄利下重者，先以水五升，薤白三升，煮取三升，去滓，以散三方寸匕，内汤中，煮取一升半，分温再服。（泄利下重者，下焦气滞也。加薤白泄气滞。论云：四肢者，诸阳之本。阳气不足，阴寒加之，阳气不相顺接，致手足不温而成四逆。此汤发阳气，散阴寒，温经暖肌，故以四逆名之，此奇制之大剂也。四逆属少阴，少阴者肾也。肾腑位远，非大剂不能达。《内经》曰：远而奇偶，制大其服，此之谓也。观子：少阴四逆，既为阳邪入里，何以咳悸诸证，反惟暖药之加？盖少阴之与厥阴，厥逆虽同，而热伏之浅深不同。厥阴之厥深热深者，燥屎聚，非下不可者也。厥微热微者，虽未入腑，里有极热者也。二者岂少阴比？少阴四逆而犹有咳悸痛，诸或为之证，因其邪结尚浅，证亦表里杂见而不定。药以柴胡澈表，枳实和里，不同承气、白虎之施，而惟从乎中治者，岂非经既阴，而热气浅。所虑者駸駸阴进而长之势，既无大实之难攻，亦非热极在腹，然则炮附、姜、桂之投，又何疑焉。）

乌梅圆第一百  ***************************
乌梅（三百个）　黄连（一斤）　乾姜（十两）　桂枝　黄柏　细辛　附子（炮）　人参（各六两）　当归　蜀椒（各四两，去核）　上十味，异捣筛，合治之。以苦酒渍乌梅一宿，去核，蒸之五升米下，饭熟捣成泥，和药令相得，内臼中，与蜜杵二千下。圆如梧子大，先食饮，服十圆，日三服，稍加至二十圆。禁生冷滑物臭食等。（肺主气。肺欲收，急食酸以收食之，乌梅之酸以收肺气；脾欲缓，急食甘以缓之，人参之甘以缓脾气。寒淫于内，以辛润之，以苦坚之，当归、桂、椒、细辛之辛以润内寒；寒淫所胜，平以辛热，姜、附之辛热以胜寒。蛔得甘则动，得苦则安，黄连、黄柏之苦以安蛔。士材：凡治蛔，勿使甘甜之物，盖蛔得甘则动，得苦则安，得酸则软，得辛则伏。乾姜、桂、附温脏寒也。人参、当归补胃虚也。）

当归四逆汤第一百一  ***************************
当归　芍药　桂枝　细辛（各三两）　甘草　通草（各二两）　大枣（二十五枚，擘）　上七味，以水八升，煮取三升，去滓，温月匠一升，日三服。（《内经》曰：脉者，血之府也。诸血皆属于心，通脉者，必先补心益血。苦先入心，当归之苦以助心血。心苦缓，急食酸以收之，芍药之酸以收心气；肝苦急，急食甘以缓之，大枣、甘草、通草之甘以缓阴血。念莪：手足厥寒者，阳气外虚，不能润于四末；脉细欲绝者，阴血内弱不能充于经隧。桂枝、细辛调卫外之阳气，当归、芍药，和营内之阴血，通草宣和，通其阴阳，甘草缓中，和其营卫，则阴阳均受剂，厥寒有不愈者乎。崔皋：手足厥寒，脉细欲绝，则阳气外虚，阴血内弱可知矣。然此自表入里，传至厥阴，始终只是阳证，与直中阴经者不同，故不用吴萸、姜、附辈，而用桂枝汤，加当归、细辛、通草，明者自得之。）

当归四逆加吴茱萸生姜汤第一百二  ***************************
当归　芍药　桂枝（各三两）　甘草（炙）　通草（各二两）　生姜（半斤，切）　大枣（二十五枚）　吴茱萸（二升）　上九味，以水六升，清酒六升，和煮，取五升，去滓，温分五眼。（叔和）一方水酒各四升。（念莪：证虽同上，但久寒之阳气益弱，非生姜、茱萸不能温于四末。然不用四逆何也？为手足厥寒，邪犹浅也。崔皋：曰久寒则陈久之寒，非时下直中之寒也，明矣。安道：仲景言四逆与厥者非一，或曰四逆，或曰厥，或曰厥逆，厥冷，厥寒，或曰手足逆冷，手足厥逆，手足厥冷，手足厥寒，此是言寒冷耳。故厥逆二字，每每互言，未尝分逆为不温，厥为冷也。然四肢四字，与手足字，亦有所分，以四字加逆之上者，是通指手足臂胫而言也。以手足字，加厥逆、厥冷等上，及无手足字者，是独指手足言也。盖厥逆虽俱为寒冷，却有阴阳之殊，热极而厥冷，阳极似阴也。仲景以四逆散，寒药治之是也。寒极而厥逆者，独阴无阳也。仲景虽无四逆汤热药治之之条，然四逆汤之名，由四肢之逆冷而立，可不类知乎。但四逆之为汤与散，有寒有热，而四肢通冷，比之手足独冷，则有间矣。仲景曰：少阴病，吐利烦躁，四逆者死。又曰：四逆恶寒而蜷，脉不至，不烦而躁者死。少阴病吐利手足厥冷，烦躁欲死者，吴茱萸汤。三条二为死，一为可治。虽通诸证而言，可治者，以厥冷言。死者，以四逆言，可见四逆重于厥冷矣。成氏谓厥甚于逆，岂不谬欤！宇泰：凡言四逆，或言厥逆者，皆为重证，盖举四肢而言耳。言指头寒，四肢厥，与逆与冷者，皆为厥微。其病之浅深轻重，皆寓于书法中，不可不审也。又曰：自热至温，自温至厥，乃传经之邪，四逆散主之。厥而大便闭，小便赤，或大便黑，脉沉而滑，此为阳证似阴，白虎汤甚者大承气汤不可误投也。节庵：或曰人之手足，乃胃土之末，凡脾胃有热，手足必热，脾胃有寒，手足必冷，理之常也。虽伤寒厥深热亦深，厥微热亦微之论，何耶？曰：胃寒手足冷，胃热手足热，病之常也。若夫极则变，不可以常道拘矣。盖亢则害，承乃制，火气亢极，反兼水化，阴阳反复，病之逆从，故有此象耳。凡经言厥逆、厥冷、厥寒、手足寒冷等语，皆变文耳，不可以论轻重。若言肢冷则有异也。厥冷直至臂胫以上，其为真寒无疑。急用姜、附等温之，少缓，则难疗。谓其上过乎肘，下过乎膝，非有真寒达于四肢而何？然更当以脉，与所兼之证参之，庶毙无误。凡厥逆兼之腹痛腹满，泄利清白，小便清，口不渴，恶寒战慄，面如刀刮者，皆寒证也。若腹满后重，泄利稠黏，小便赤涩，渴而好饮者，皆热证也。观子：辨厥逆之要，有三：其一辨热厥寒厥之异，先发热后得厥，从热至厥也，为热厥。一起便得厥冷，独阴无阳也，为寒厥。若寒厥之后，反得发热者，为阴极阳生，厥必愈矣。仲景言热厥者，五条：以气不宣通，热未深入，但当散传阴之邪者，主少阴之四逆散。以阳陷伏深，但有极热，里无实结，宜养阴退阳，主厥阴之白虎汤。失于汗下，传久入腑，气血不通，阴阳否隔，非攻除不可者，主厥应下之之大、小承气汤。后贤又以热厥易误，必辨以阴中涵阳，厥冷中或心胸有热，或指爪甲却暖，或手心仍热者，方为热厥。使更参之以证，别之以脉，而二厥犹有遁情乎。其一辨手足冷与四肢冷之异，但手足厥，寒冷者，厥微寒亦微也。上过乎肘，下过乎膝，四肢皆厥逆者，厥深寒亦深也。仲景以厥冷厥寒厥逆逆冷，变文而言，先贤谓未可因是而分重轻。然言寒厥者三十四条，其中属不治者十条，而四逆、厥逆、遂冷者居其五。又脉微欲绝，无脉阴极格阳之危证，无不厥且逆焉。是不特凡言四肢者，重于手足而然。凡言逆者，不为不重于厥与寒冷也。其一辨但厥冷，与厥不知人之异。《内经》言厥之状，与病能非一。伤寒不但厥者，阴阳之气不相顺接，手足逆冷而已。其最甚者，曰四逆。盖病之重轻，无不从手足之仅冷，与时膝并冷以辨之。然此亦只言寒厥耳。若热厥，往往有暴不知人，厥状如尸者，亦谓之厥，其于仲景奚属哉。外此复有平脉内所言尸厥。考之目瞑无知，卒昏迷者，古谓之郁冒，即今之厥证也。然《内经》言诸虚乘寒，则为厥郁冒不仁。本篇又言下利清穀者，必郁冒汗出而解，必微厥。其郁冒之与厥，果一耶？二耶？厥不知人之厥，与但厥冷之厥，果有殊治耶？同治耶？又按暴不知人之热厥，或当亟泻其阳，或攻除其闭，或厥一二日而复甦，或终不治而死，仲景虽未详言，要其治法，亦不越乎各条之内。是又不可不知者也。）

麻黄升麻汤第一百三  ***************************
麻黄（二两半，去节）　升麻（一两一分）　当归（一两一分）　知母　黄芩　萎蕤（各八十铢）　石膏（碎）　白术　乾姜　芍药　天门冬（去心）　桂枝　茯苓　甘草（炙，各六铢）　上十四味，以水一斗，先煮麻黄一两沸，去上沫，内诸药，煮取二升，去滓，分温三服。相去如炊三斗米顷，令尽，汗出愈。（《玉函》曰：大热之气，寒以取之；热甚之气，汗以发之，麻黄、升麻之甘以发浮热。正气虚者，以辛润之，当归、姜、桂之辛以散寒。上热者，以苦泄之，知母、黄芩之苦凉心去热。津液少者，以甘润之，茯苓、白术之甘缓脾生津。肺燥气热，以酸收之，以甘缓之，芍药之酸以敛逆气，萎蕤、天冬、石膏、甘草之甘以润肺除热。士材：以芍药、甘草制肝，以天冬、萎蕤润肺，更以石膏清胃，勿使东方之邪犯中气也。）

乾姜黄连黄芩人参汤第一百四  ***************************
乾姜　黄连　黄芩　人参（各三两）　上四味，以水六升，煮取二升，去滓，分温再服。（辛以散之，甘以缓之，乾姜、人参之甘辛以补正气。苦以泄之，黄芩、黄连之苦以通寒格。士材：上焦寒则吐，下焦寒则利，为医所伤，遂成寒格。以乾姜散寒，人参补正气，此正治也。其芩、连者，寒因寒用，为嚮导之兵，此从治也。健曰：既为寒格，而以芩、连为嚮导，则不当等其分两，应以乾姜为君，人参为佐，芩、连为使，使者之职，不合等其主帅。）

白头翁汤第一百五  ***************************
白头翁（二两）　黄连　黄柏　秦皮（各三两）　上四味以水七升，煮取二升，去滓，温服一升。不愈，更服一升。（《内经》：肾欲坚，急食苦以坚之。利则下焦虚，是以纯苦之剂坚之。崔皋：寒者除热，苦者厚肠，四药皆苦寒，故治热利而疗下重。观子：白头翁善止毒利，秦皮能除虚利，故与连、柏同为厚肠泄泻之品。吴氏曰：下利紫血鲜血者，此汤宜之。）

四逆加人参汤第一百六  ***************************
于四逆汤方内，加人参（一两）　余依前法。

理中丸第一百七  ***************************
人参　甘草（炙）　白术　乾姜（各三两）　上四味，捣筛为末，蜜和九，如鸡黄大。以沸汤数合，和一丸，研碎，温服之，日三服，夜二服。腹中未热，益至三四丸，然不及汤。汤法：以四物依两数切，用水八升，煮取三升，去滓，温服一升，日三服。（《内经》曰：脾欲缓，急食甘以缓之，用甘补之，人参、白术、甘草之甘以缓脾调中。寒淫所胜，平以辛热，乾姜之辛以温散寒。心肺在膈上为阳，肝肾在膈下为阴，脾胃应土，处于中州，在五脏曰孤脏，在三焦曰中焦，一有不调，此丸专治，故曰理中。脾欲缓，缓中益脾，必甘为主，是以人参之甘温为君；脾恶湿，温中胜湿，必以甘为助，是以白术之甘温为臣；甘先入脾，脾不足，以甘补之，是以甘草之甘平为佐；喜温恶寒者，胃也，胃寒则中焦不治，是以乾姜之辛温为使。）
加减法：若脐上筑者，肾气动也。去术加桂四两。（脾虚，肾气筑动于脐上，《内经》曰：甘者令人中满，术、甘壅补，桂泄奔豚，是以相易也。健按：此称桂，应是肉桂，能入肝肾命门，补真火不足，而除痼冷沉寒，益阳消阴，制木生土，非桂枝属太阳膀胱经药比也。观成注：能入肾，治奔豚，则知是肉桂矣。）吐多者，去术，加生姜三两。（呕家不喜甘，故去术，呕家多服生姜，以辛散之。健曰：吐多者，胃气必伤，用术犹能保胃也。）下多者，还用术，悸者，加茯苓二两。（下多者，用术以去湿，悸者，加茯苓以导饮。）渴欲得水者，加术，足前成四两半。（津液不足，则用术甘以缓之也。）腹中痛者，加人参，足前成四两半。（里虚腹痛，加人参以补之。健曰：凡腹痛不利于补，故曰痛无补法，专指腹痛而言。此条不但理中丸之可补，而更加参，何也？夫治腹痛，当察其上中下三段部位，及痛处缓急，有无停滞空实，可按不可按，喜冷喜暖之分，核之脉舌，面色。如果脉虚而迟，唇舌淡白，喜按喜暖者，方可用补。并要究其二便之利不利，庶无干碍，否则稍有阻滞，误矣。）寒者，加乾姜，足前成四两半。（寒淫所胜，平以辛热。）腹满者，去术，加附子一枚。服汤后，如食顷饮热粥一升，微自温，勿发揭衣被。（胃虚，则壅塞腹满，甘令人中满，是以去术，附子之辛以补阳散壅。脾胃居中，病则邪气上下左右，无病不至，故有诸加减法。气壅而不泄，则筑然动，白术味甘补气，去之则气易散。动者欲作奔豚，桂辛以散之，能入肾治奔豚，故加之。气上逆则吐，术甘而壅，非所宜也。姜辛而散，为圣药。气泄而不收，则下多，术甘而补，能使正气收而不泄。饮聚则悸，茯苓之渗泄，伏水以除。津液不足则谒，术甘以补津液。里虚者腹痛，补可去之，人参之属是也。寒用乾姜，辛能散也。气郁腹满，为之治满，术甘补则去之，附子辛散故加之。）

四逆加猪胆汁汤第一百八  ***************************
于四逆汤方内，加入猪胆汁半合　余依前法服。如无猪胆，以羊胆代之。

烧褌散第一百九  ***************************
上取妇人中褌近阴处，剪烧灰，以水和服方寸匕，日三服，小便即利，阴头微痛而愈。妇人病，取男子褌裆烧灰。（兼善：易病之为合阴阳，感动馀邪，则其人正气本虚，故能染著。同用烧褌散，以诱安正气，正气安，馀邪自平矣。）

枳实栀子豉汤第一百十  ***************************
枳实（三枚，炙）　栀子（十四枚，擘）　豉（一升）　上三味，以清浆水七升，空煮，取四升，内枳实、栀子，煮取二升，下豉，更煮五六沸，去滓，温分再服，覆令微似汗。（枳实栀子豉汤，则应为吐之剂，此云覆令微自汗出，以其热聚于上者，苦则吐之；热散于表者，苦则发之。《内经》曰：火淫所胜，以苦发之，此之谓也。宇泰：伤寒之邪，自外入，劳复之邪，自内发，汗、吐、下，随宜施治。）

牡蛎泽泻散第一百十一  ***************************
牡蛎（熬）　泽泻　栝蒌根　蜀漆（洗去腥）　葶苈（熬）　商陆根（熬）　海藻（洗去咸，以上各等分）　上七味，异捣筛为散，更人臼中治之，白饮和服方寸匕，小便利，止后服，日三服。（咸味涌泄，牡蛎、泽泻、海藻之咸以泄水气。《内经》曰：湿淫于内，平以苦，佐以酸辛，以苦泄之，蜀漆、葶苈、栝蒌、商陆之酸辛与苦以导肿湿。）

竹叶石青汤第一百十二  ***************************
竹叶（二把）　石膏（一斤）　半夏（半升，洗）　人参（三两）　甘草（二两，炙）　粳米（半升）　麦门冬（一升，去心）　上七味，以水一斗，煮取六升，去滓，内粳米煮，米熟汤成，去米，温服一升，日三服。（辛甘发散而除热，竹叶、石膏、甘草之甘辛以发散馀热。甘缓脾胃而益气，麦冬、人参、粳米之甘以补不足。辛者，散也；气逆者欲其散，半夏之辛以散逆气。）


卷九上  ——————————————————————————————————————————————————————————————————————————————————————————

望色篇  ***************************
（健曰：仲景伤寒病证脉治，既列诸篇，独于察色，间论之而未详载。窃念望、闻、问、切，为医要务，而望先之，寓神明之鉴，烛照百病，其应如响。伤寒重证而可不讲者乎？因採《内经》要旨，及前贤名论而集是篇，虽未能尽悉其详，然临病大纲，晦明之象，颇见一斑矣。）
夫精明五色者，气之华也。（《内经》曰：精明者，所以视万物，别黑白，审长短，以长为短，以黑为白，如是则精衰矣。）赤欲如白裹朱，不欲如□；（□，称去声。《诗经》：鲂鱼□尾，其色如赭也。）白欲如羽，（孟子：如白羽之白。）不欲如盐；（盐色枯而不润也。）青欲如苍壁之泽，（苍壁，青色玉，玉色润而有宝光。）不欲如蓝，（蓝，即靛也，靛色黯。）黄欲如罗裹雄黄，（罗裹雄黄，宝色内藏，而未达乎毛肤。）不欲如黄土，（黄土，色燥也。）黑欲如重，（平声）漆色，（重漆，退光漆也。）不欲如地苍，（地苍，即苍苔，霉黯之色也。五色精微象见矣。吉凶夭寿可判也。）《灵枢·五色》篇曰：五色之见也，各出其色部。（五脏之脉，分配面部，各随部位，以定五行生剋，时令变现，制化之道皆当按部位推测，能知病之吉凶，大有奇验。所以称望而知之谓之神。）色部骨陷者，必不免于病矣。（人之气色，有未病而至者，有病至而至，有病而不至者，有浮泛者，有沉著者。骨陷，乃不正晦色，著骨而起，从外视之，其色如陷入骨，故知其必病矣。）其色部承袭者，虽病不死也。（承者，上承也。如水之承金，应黑而反白，为不甚。袭者，下袭也。如火之刑金，应赤而反白，为不甚。如此类推，则知本部病之正色不变，为不死也。）其色上行者，病益甚。其色下行如云彻散者，病方已。（就面部上为天庭，下为地阁；地气上为云，天气下为雨。五脏病气之色，如从下现，而如云上腾者，病益日甚；如从下现，而如云彻散者，病日轻而已。）五色各有脏部。（五色，青、黄、赤、白、黑，按五行，金、木、水、火、土，以应五脏，心、肝、脾、肺、肾也。脏部者，五脏所主之部位，如额属心火而本色赤，鼻属脾土而本色黄，左颧属肝木而本色青，右颧属肺金而本色白，额属肾水而本色黑。）有外部，有内部也。（外部，六腑也；内部，五脏也。）色从外部走内部者，其病从外传内也。色从内部走外部者，其病从内出外也。病生于内者，先治其阴，后治其阳，反者益甚。病生于阳者，先治其外，后治其内，反者益甚。（外部，六腑之表，六腑挟其两侧也。内部，五脏之里，五脏次于中央也。外部走内部者乃表传里，外为本而内为标；内部走外部者，乃里出表，阴为本而阳为标。反之者，则病甚。此即伤寒表里阴阳之象，有其证而现其色，可审察焉。）常候阙中。（阙中，印堂也。）薄泽为风，（薄泽，晃亮也。）冲浊为痹，（冲浊，混黯也。）在地为厥，此其常也。（黯然之色，出于地阁，则知其为下寒而厥矣。）各以其色言其病。（各以本部所现不正之色，察其承袭，则知其病之轻重矣。）大气入于脏腑者，不病而卒死。（大气，大邪大毒之气也。如水色见火部，火色见金部，此原气大虚，贼邪已至，虽不病，而有卒死之虞。）赤色出于颧，大如拇指者，虽少愈，而卒死。（形如拇指，最为凶象。颧者应背，为肺部见赤色，乃火剋金也，是为负色。）黑色出于庭，大如拇指者，必不病而卒死。（庭，天庭，最高处。黑色干之，乃水乘火也，虽不病而当卒死，亦是负色，最凶。）庭者，首面也。阙上，咽喉也。阙中者，肺也。下极者，心也。（下极山根部位。）直下者，肝也。（直下，年寿部位。）肝左者，胆也。（胆居肝之短叶，故见于左。）下者，脾也。（下者，即准头名土星，曰面王。又曰明堂，居面之中央，故属脾。）方上者，胃也。（方上者，鼻之两旁，鼻隧是也。相书谓之兰台廷尉。）中央者，大肠也。（人中外五分，迎香穴也。）挟大肠者，肾也。（颊之上也，五脏皆一，故居中。肾独两脏，故见于两颊。）当肾者，脐也。（当肾部，颊之下也。）面王以上者，小肠也。（准头以上，两颧以内也。）面王以下者，膀胱子处也。（人中，应膀胱子户之分，凡人中平浅，而无髭者，无子。）颧者，肩也。颧后者，臂也。臂下者，手也。目内眦上者，膺乳也。挟绳而上者，背也。（颊之外曰绳，亦曰边城。身之后曰背，应挟绳之上位也。）循牙车以上者，股也。（牙车以上，近耳眈也。）中央者，膝也。膝以下者，胫也。当胫以下者，足也。巨分者，股里也。（口旁大纹处，名法令，股里股之内侧也。）巨阙者，膝膑也。（颊车，曲骨，即腮骨也。膝膑，即膝盖骨也。）此五脏六腑肢节之部位也。
沉浊为内，浮泽为外，黄赤为热，青黑为痛，白为寒，黄为膏。润为脓，赤甚者为血，痛甚为挛，寒甚为痹不仁。五色各见其部，察其浮沉以知浅深，察其泽夭以观成败，察其散传以知远近，视色上下以知病处。色明不粗，沉夭为甚；不明不泽，其病不甚。（虽不明泽，而不沉夭，病必不甚。）其色上行者，病益甚；其色下行如云彻散者，病方已。其色散，驹驹然未有聚；其病散，其气痛，聚未成也。肾乘心，心先病，肾为应，色皆如是。（言一脏，以例其馀，故曰皆如是。）
男子在于面王，为小腹痛，下为卵痛，其圜泽为茎痛，（茎，玉茎也。）高为本，下为首，狐疝，㿉（音颓）阴之属也。（疝有七种，㿉，其一也。）
女子色在面王，为膀胱子处之病，散为痛，传为聚，方圆左右，各如其形色。其随而下至胝为淫，（淫，即白沃，带类也。）有润如膏状，为暴食不洁。色者，赤白青黄黑，皆端满有别乡。（乡，向也。）别乡赤者，其色亦大如榆荚，在面王为不日。其色上锐，首空上向，下锐下向，在左右如法。（邪色之见，各有向，其尖锐之处，乃所犯之方。故首虚则上向，下锐亦然，其左右同法。）「五脏生成论」曰：面黄目青，面黄目赤，面黄目白，面黄目黑者，皆不死。面青目赤，面赤目白，面青目黑，面黑目白，面赤目青，皆死也。（五脏未病，有相生相成之理，已病亦有相生相剋之机，故五色之奇脉现也。奇脉，与五色不相偶合也。凡色现黄，皆为胃气，故不死。黄者，中央之色，五行以土为本，故色黄犹存胃气，无色黄则胃气绝而死矣。凡视证，必先察色，然后切脉审证，核参表里虚实，阴阳寒热，以决吉凶。《内经》曰：声合五音，色合五行，声色符同，然后可知五脏之病。《难经》曰：望而知之之谓神，闻而知之之谓圣，问而知之之谓工，切而知之之谓巧，具此识力，斯为明医。夫色皆现于面部皮肤之上，气有如乱丝乱发之状，常隐于皮里者，亦当察之。盖五脏有五色，六腑从之以应五行。相生者吉，相剋者凶，滋荣者生，枯夭者死。自准头、年寿、命宫、法令、人中，最宜润泽明亮，若晦黯枯燥，此为凶象。再参以四时生克之理，而通察之，无论伤寒外感，内伤杂证，瞭然心目，而必有当矣。）
（仁斋）肝色青，其声呼；肺色白，其声哭；心色赤，其声笑；脾色黄，其声歌；肾色黑，其声呻。此五脏本音本色也。如青赤见于春，赤黄见于夏，黄白见于长夏，白黑见于秋，黑青见于冬，此四时相生之色也，吉。若肝病色青而自，心病色赤而黑，脾病色黄而青，肺病色白而赤，肾病色黑而黄，此五行相剋之色也，难治矣。且五脏有热，皆现于面，肝热，左颊先赤；肺热，右颊先赤；心热，额先赤；脾热，鼻先赤；肾热，颐先赤。至于面黑者为阴寒，面青者为风寒，青而黑主寒主痛。黄而白，为湿为热力气不调；青而白，为风为气滞为寒痛。大抵黑气见于面者多凶，为病最重。若黑气暗中明，准头年寿亮而滋润者生，黑而枯夭者死。（此皆参素、难而言简切。）
青色属木，主风主寒主痛，乃足厥阴肝之色也。凡面青唇青者，阴极也。若舌卷囊缩，急温之。如夹阴伤寒，小腹痛则面青也。《内经》：青如翠羽者生，青如草滋者死。青而红、青而黑相生者生，青白而枯燥相剋乃死。凡脾病见青气多难治。
赤色属火，主热，乃手少阴心之色也。在伤寒见之，则有三阳一阴之火。如足太阳寒水本黑，热则红也。经曰：面色绿绿正赤者，阳气怫郁在表，汗不彻故也，当发其汗。若脉浮数，面热汗不出者，面必红赤而光彩也。阳明病，面合赤色者，不可攻之，谓表邪未解，不可攻里也。若阳明内实，恶热不恶寒，或蒸蒸发热，潮热，大便闭，谵语，面赤者，可攻之。如表里俱热，口燥舌乾饮水，脉洪面赤者，宜人参白虎汤和之也。少阳病，在半表半里，脉弦面红者，小柴胡和之也。少阴病下利清穀，里寒外热，面赤者，四逆加葱白汤。此阴寒内极，格逆其浮火，上行于面，故赤色，非热也。又夹阴伤寒，虚阳泛上者，亦面赤也。又烦躁，面赤足冷，脉沉，不能饮水，诸阴极也，宜温之。若久病虚人，午后两颧颊赤者，阴火也，不可作伤寒治。又三阳之气，皆会于头额，其有赤气，或赤肿，大头类者，各就部分别之。《内经》：赤如鸡冠者生，如衄血者死。赤而青，赤而黄，相生者吉；赤而黑，相剋者凶。准头、印堂，有赤气明润者生，枯夭者死。凡肺病见赤气者，难治。
黄色属土，主湿，乃足太阴脾之色也。黄如橘子明者，热也；如熏黄暗者，湿也。《内经》：黄如蟹膏者生，如枳实者死。黄而白，黄而红，相生者吉；黄而青，相剋者凶。准头、年寿、印堂有黄气明润者，病退有喜兆，枯燥而夭者死。凡病欲愈者，目眦黄，长夏见黄白吉，若青黑者凶。
白色属金，主血气不足，乃手太阴肺之色也。伤寒面白无神者，发汗过多，或脱血所致。《内经》：白如脂膏者生，如枯骨者死。白而黑，白而黄，相生者吉；白而赤，相剋者凶。印堂、年寿，白而光润者吉，白而枯夭者凶。凡肝病见白色，难治。
黑色属水，主寒，主痛，乃足少阴肾之色也。《内经》：黑欲如乌羽者生，如炭炲者死。黑而白，黑而青，相生者吉；黑而黄，相剋者凶。黑气自鱼尾相连入太阴者死。自法令人中入口者死。耳目口鼻黑气枯夭者死。凡心病见黑气者，难治。心病见黑气在头者死。
●察目
（仁斋）凡目睛明，能识见者，可治。睛昏不识人，或反目上视，或瞪目直视，或目睛正圆，或戴阳反折，或眼胞忽然陷下，皆不治。凡开目欲见人，阳证也。闭目不欲见人，阴证也。目中不了了，睛不和，热甚于内也。目疼痛者，阳明之热也。目赤者，亦热甚也。目瞑者，必将衄血。目睛黄者，将发身黄。凡病欲愈，目眦黄，鼻准明，山根亮也。（目白珠青者，肝虚热也。睡卧露睛者，元神虚也。）
●察鼻
（仁斋）鼻头色青，腹中痛，若冷者死。微黑者，水气。黄者，小便难。白者，气虚。赤者，肺热。鲜明者，有留饮。鼻孔乾燥者，邪热在阳明肌肉之中，必衄血也。鼻孔乾燥，色如烟煤，阳毒热深也。鼻孔出冷气，滑黑，阴毒冷极也。鼻息鼾睡者，风温。鼻塞浊涕者，风热。鼻孔煽张者，肺风肺绝而不治矣。
●察口唇舌
（仁斋）凡口唇焦乾为脾热，为邪在肌肉。焦而红，吉；焦而黑，凶。唇口俱赤肿，若热甚；唇口俱青黑者，冷极。口苦者胆热，口甜者脾热，口淡者胃热，口酸者肝热，口辛者肺热，口咸者肾热，口燥咽乾亦肾热，口乾舌燥而欲饮水者阳明之热。口噤难言者，痉风；上唇有疮，狐虫蚀脏；下屑有疮，惑虫蚀肛。若唇青舌卷，唇反吻青，环口黧黑，口张气直，开如鱼口，口唇颤摇不止，气出不返，皆不治。（唇口色淡者，脾虚，淡而白，虚更寒，治应温补。钳紧口不能张，此阳明热极，津液不濡，关节不利也。当清胃添津以治之，热退则张矣。）
（仁斋）凡舌鲜红者吉。青为冷，青而紫为阴为寒。赤而紫为阳为热。黑者，亢极难治。舌胎白而滑表有寒，白而干里有热也。黄而燥渴者热盛，黑而燥渴者亢极。若不燥渴，胎黑而滑者为阴为寒。舌卷而焦黑，而燥裂舌芒刺，皆热极也。凡舌强、舌硬、舌短缩、邪气昏乱，语言不清，皆死也。阴阳易舌出数寸者死。舌乃心苗，属火，色红者吉，黑者水剋火，故难治。（《全生集》云：夏月舌胎黑，燥渴者，时火与邪热内外相灼，故易生胎刺，未在必死之例。冬月见之为重。健曰：舌胎灰色而燥，乃宿食停滞未化，当凉以消之。若灰色而滑，乃肾热水色上泛，宜益肾滋阴。若油绿胎，酱胎，黄熟胎，皆属宿食垢腻，痰火湿热壅聚，当消之，清之。）
●察耳
（仁斋）凡耳轮红润者生。或黄，或白，或黑，或青而枯焦者死。薄而白，薄而黑，或焦或燥如炭色，皆肾败凶。耳聋，目中疼，乃少阳之热，可和解之。若耳聋舌卷唇青，厥阴证也，难治矣。（耳为肾窍，平日素聪，而病至危急，忽聋而绝无应响，此为肾绝。其病不治，非少阳重听者比，是即阳陷入阴也。）
●察身
（仁斋）凡病人身轻，能自转侧者，易治；体重不能转动者，难治。盖阴证则身重，必足冷而蜷卧，常好向壁，闭目不欲嚮明，懒见人也。阴毒宛如被杖之疼，身重如山，不能转侧，中湿，风温，三阳合病，皆身重疼痛，不可转移。大抵阳证皆身轻，手足和暖也。又头重视倾，天柱倒者，元气已败。伤寒至循衣摸床、两手撮空者，神已去而魂乱；身汗如油、喘而不休、形体不仁、乍静乍乱者，命绝。凡病人皮肤润泽者生，枯燥者死。（有瘟疫热病昏沉，四肢不收，仰卧如大字者，危证也。又伏暑泄泻等证，常欲俯卧如大字者，有频易凉处者，当清热消暑救之，不可认为阴证。又伤寒时疫，医误坏证，至肉脱印疮，形色惟悴，口噤直视，绝汗如油者，不治。）


卷九下  ——————————————————————————————————————————————————————————————————————————————————————————

舌法篇《金镜录》序  ***************************
凡伤寒热病，传经之邪，比杂病不同，必辨其脉、证、舌胎，表里汗下之，庶不有误。况脉者，血之府，属阴，当其得病之邪，与正气相传，若真气未衰，脉必滑数而有力。病久热甚，真气衰，脉必微细而无力。方数甚也，但可究阴退阳，此识脉之要也。或初病即恶寒发热，后必有渴水燥热之证。或逆厥而利，此热证传经之邪也。若始终皆热证，惟热而不恶寒。故伤寒为病，初则头痛，必无发热恶寒渴水之证。一病便有逆厥泄利，或但恶寒而无发热，此寒证也。此识证之妙也。如舌本者，乃心之苗，窍于舌，心属火主热，象离明。人得病初在表，则舌自红，无白胎等色，表邪入于半表半里之间，其舌色变为白胎而滑见矣，切不可不明表证。故邪传于里，里未罢则舌必见黄胎，乃邪入于胃，急宜下之，胎黄自去而疾安矣。至此医之不依次，惟用汤丸，失于迟下，其胎必黑，变证蜂起，此为难治。若见舌胎如漆黑之光者，十无一生。此心火自炎，与邪热相乘，热极则反兼水象，故色从黑，而应水化也。若乃脏腑皆受邪日深，必作热证，须下之，乃去胃中之热，否则热人络脏之中，鲜有不死者。譬如火之自炎，初则红，过则薪，为黑炭矣。此亢则害，承乃制。今以前十二舌明著，犹恐未尽诸证，复作二十四图，并方治列于左，则区区推源寻流，实可决生死之妙也。时至正元年学士杜清碧撰。
旧有敖氏金镜录一篇，专以舌色视病，既图其状，复著其情，而后别其方药，开卷昭然，一览具在。虽不期乎仲景之书，而悉合乎仲景之道。昔尝刻之留都官舍，本皆绘以五彩，恐其久而色渝，因致谬误，乃分注其色于上，使人得以意会焉。夫人之一身，皆受于天，心名天君，故独为此身之主。舌乃心苗，凡身之病，岂有不见于此者哉。嘉靖丙辰院使姑苏薛己立斋序。
《舌法金镜录》，元敖氏著。杜学士增定。薛立斋图。申斗垣辑观舌心法，推广至一百三十七图。长洲张诞先复正其错误，汰其无与于伤寒者，定为一百二十图，名《伤寒舌鉴》。今更删其重出者，余悉图缀于左。

白胎图  ***************************
 
 
舌见白胎者，邪初人里也。丹田有热胸中有寒，乃少阳半表半里之证。宜小柴胡汤、栀子豉汤治之。
 
 
舌见尖白根黄，其表证未罢，须解表，然后方可攻之。如大便闭，用凉膈散加硝黄泡服；小便滥用五苓散加木通，合益元散加姜汁少许，以白滚汤调服。
 
 
舌见沿白心黑，而脉沉微者难治。脉浮滑者可汗，沉实者可下。始病即发此色，乃危殆之甚也，速进调胃承气汤下之。（健按：舌心黑滑，白边亦滑，乃阴邪内甚，非下证也。须真武等温里，故必察其滑燥而分寒热。）
 
 
舌尖白胎二分，根黑一分，必有身痛恶寒，好饮水，不至甚者，五苓散；自汗渴者，白虎汤；下利甚者，解毒汤，此亦危证也。
 
 
舌见白胎中有小黑点乱生者，尚有表证。其病之来虽恶，宜凉膈散微表之，表退，当用调胃承气汤下之。或黄胎与黑点舌，亦同。
 
 
舌中见白胎，外有微黄者，必作泄。宜服解毒汤，恶寒者，五苓散。
 
 
舌左半白胎，而自汗者，不可下。宜白虎汤加人参三钱服。
 
 
舌右半白胎滑者，病在肌肉，为邪在半表半里，为往来寒热。宜小柴胡汤和解之。
 
 
舌左半见白胎滑，此脏结之证，邪併入脏，难治。
 
 
舌见四围白而中黄者，必作烦渴呕吐之证。兼有表者，五苓散、益元散兼服。须待黄遍，方可下也。
 
 
舌见黄而尖白者，表少里多，宜天水散一服，凉膈散二服，合进之。脉弦者，宜防风通圣散。
以上《金镜录》法。

舌鉴总论  ***************************
伤寒邪在皮毛，初则舌有白沫，次则自涎，白滑，再次白屑，白泡；有舌中、舌尖、舌根之不同，是寒邪人经之微也。舌乃心之苗，心属南方火，当赤色，令反见白色者，是火不能制金也。初则寒郁皮肤，毛窍不得疏通，热气不得外泄，故恶寒发热。在太阳经，为头痛项强，腰背疼等证。传至阳明，则有白屑满舌，虽证有烦躁，如脉浮紧，犹当汗之。在少阳者，则舌胎白滑，用小柴胡和之。胃虚者，里中汤温之。如白色小变黄者，大柴胡、大、小承气，分轻重下之。白胎亦有死证，不可不察也。（健曰：满舌白胎滑，而本色亦淡，无血气者，此阴寒已极，病纵轻而必转重，不救者多也。）
 
 
寒邪初入太阳，舌色微白有津，香苏散、羌活汤类发散之。
 
 
此太阳里证舌也。二三日未曾汗，故邪入丹田，渐深，急宜汗之。或太阳少阳合病有此舌，柴胡桂枝汤主之。
 
 
三四日，其邪只在太阳，故胎纯白而厚却不干燥，解表自愈。其证头疼发热，其脉浮紧。
 
 
四五日，未经发汗，邪热渐深，少有微渴，过饮生冷，停积，营热胃冷。故发热烦躁，四肢冷，胎白乾厚，满口白屑。四逆散加乾姜。
 
 
此阳明腑，兼太阳也。其胎边白，中心乾黑，因汗不澈，传至阳明所致。必微汗出，不恶寒，脉沉方可下之。如二三日，未曾汗，有此舌，必死。
白滑胎中黑舌　为表邪入里之候，大热谵语，承气汤等下之。
白胎黄心舌　此太阳初传阳明腑也。若微黄而润，宜再汗，待胎燥里证具，下之。若烦躁呕吐，大柴胡加减，下水沫无粪者，大承气下之。
半边白滑胎舌　即二十二舌，二十三舌也。凡白胎见于一边，无论左右，皆为半表半里。并宜小柴胡，左加葛根，右加茯苓。有咳嗽引胁下痛，小青龙。夏月多汗自利，人参白虎汤。
 
 
或左或右，半边白胎滑，半边黑或老黄者，寒邪结在脏也。黄连汤加附子。结咽者不能语言，生脉散合四逆汤，可十救
白胎黑根舌　舌胎白而根黑，火被水克之象，虽下，亦难见功。
白胎尖根俱黑舌　舌尖根俱黑，而中白，乃金水太过，火土气绝于内，虽无凶证，亦必死也。
白尖黄根舌　邪虽入里，而尖白未黄，不可用大承气，宜大柴胡加减。下后神清安卧可生，有变证凶。
白胎尖红舌　满舌白滑，而尖却鲜红者，乃热邪内盛，复感客寒人少阳也，小柴胡加减。
白尖红根舌　舌尖胎白，邪在半表里也，小柴胡和解之。
 
 
此太阳初传经之舌也。无汗者发汗，有汗者解肌，亦有少阳经者，小柴胡加减。
 
 
舌尖白而根灰黑，少阳邪热，传腑热极，而复伤冷饮也。如水停而渴，五苓散；自利而渴，白虎汤；下利而渴，解毒汤。若黑很多，白尖少，中不甚红者，难治。
 
 
此太阳湿热，并于阳明也。如根黄色润，目黄小便黄者，茵陈蒿汤。（健曰：尖灰，根黄，心脾热盛，上蒸于肺，而中白多燥，应与四苓散加黄连、茵陈以泻之。）
 
 
此阳明里证舌也。因邪热上攻，故致舌有双黄。如脉长恶热烦躁，大柴胡、调胃承气下之。
 
 
白胎中见黑色两条，乃太阳、少阳之邪入胃，土色衰绝，故手足厥冷，胸中结痛，理中、泻心选用。
 
 
此夹冷食舌也。七八日后，见此舌，而有律者可治，理中、四逆选用。无津不治。如干厚见里证则下之，次日灰色去者安。（健曰：有津，即滑也。灰白而滑，里寒之象。故温之以理中、四逆。若干厚而燥，当以小陷胸清热化食为主。）
 
 
此阳明腑兼少阳舌也。三四日，自利，脉长者生，弦数者死。有宿食者，下之，十可全五。（健曰：无食可按，而脉数者，黄连解毒汤宜之。）
 
 
白胎中生满乾黑芒刺，乃少阳之里证也。不恶寒反恶热者，大柴胡加芒硝急下之，危证也。（健曰：此更应加黄连、石膏。）
 
 
伤寒胸中有寒，丹田有热，所以舌上白胎；因过汗伤营，舌上无津，所以燥裂；内无实热，故不黄黑。宜小柴胡加麦冬、花粉。（健曰：此更宜加石膏、知母。）
 
 
白胎老极，如煮熟相似者，心气绝，而肺色乘于上也。由食生冷冰水之物，阳气不得发越所致，为死候。用枳实理中，间有生者。（健曰：此可加乾姜。）
透明舌　年老胃弱，虽有风寒，不能变热，或多服汤药，伤乎胃气，致淡白通明，似胎非胎也，宜补中益气加减。
白胎如积粉舌　乃瘟疫初犯募原也。达原饮，见三阳表证者。（健曰：此未得汗而失表之舌，类似，应柴葛解肌加升麻、石膏、豆豉，凉以治之，屡效。）
以上申氏法。

黄胎图  ***************************
 
 
舌见微黄色，初病即得之，发谵语者，由失汗，表邪入里也。必用汗下兼行，以双解散加解毒汤，两停处之。
 
 
舌见微黄色者，表证未罢，宜小柴胡合天水散主之。可下者，大柴胡下之，表里双除，临证审用之。（健曰：伤寒而见舌黄热已入里，乃可用黄连矣。如舌未见黄色，用连则多误也。）
 
 
舌见黄色者，必初白胎而变黄色也，皆表邪传里，热已入胃，宜急下之。若下迟必变黑色，为恶证，为亢害，鬼贼深也，不治。宜调胃承气汤。（健曰：如无实邪，但有热者不宜遽下，只可黄连解毒以泻之。）
 
 
舌见黄色而有小黑点者，邪遍六腑，将入五脏也。急服调胃承气汤下之，次进和解散，十救四五。（健曰：此须下之，重用川连以泻热毒。）
 
 
舌见黄而涩有隔瓣者，热已入胃，邪毒深矣。心火烦渴，急以大承气下之。若发黄，茵陈汤；下血，抵当汤；水在胁下，十枣汤；结胸，陷胸汤；痞，大黄泻心汤。
 
 
舌见黄而黑点乱生者，其证必渴，谵语脉实者生，涩者死，循衣摸床者，不治。若下之，见黑粪亦不治。下宜大承气汤。（健曰：下药中，必须加黄连为要。）
 
 
舌黄中黑至尖者，热气已深，两感见之，十当九死。恶寒甚者亦死。不恶寒而下利者，可治。宜用调胃承气汤。
 
 
舌见灰色尖黄，不恶风寒，脉浮者，可下之。若恶凤恶寒者，双解散加解毒汤主之。三四下之，见粪黑不治。（健曰：灰黑舌燥者，乃伤寒停食，拒按，小陷胸主之。若无食，而灰湿之舌，乃少阴肾寒，水色上侵也，宜真武汤。若肾热者，宜下除之。
 
 
舌根微黑尖黄，脉滑者，可下之；脉浮者，当养阴退阳。若恶风寒者，微汗之，用双解散；若下利，用解毒汤，十生八九也。
 
 
舌根微黑尖黄隐现，或有一纹者，脉实，急用大承气汤下之；脉浮，渴饮水者，用凉膈散解之，十可救一二。
以上《金镜录》法。
《舌鉴》曰：黄胎者里证也。伤寒初病无此舌，传至少阳，亦无此舌，直至阳明腑实，胃中火盛，火乘土位，故有此胎。当分轻重泻之，初则微黄，次则深黄有滑，甚则干黄焦黄也。其证有大热、大渴、便秘、谵语、痞结、自利，或因失汗发黄，或畜血如狂。大抵舌胎黄证虽重，若脉长者，中土有气也，下之则安。如脉弦下利，舌胎黄中有黑色者，皆危证也。
微黄胎舌　微黄而甚燥者，表失汗初传里也，大柴胡汤。
纯黄微干舌　舌见纯黄胎，胃热已极，急下之，迟则变黑，恶候矣。黄干舌同俱里热已极，急下勿缓之候。
 
 
舌尖胎黄，邪初传胃也。宜调胃承气汤，表证未尽者，大柴胡两解之。
 
 
舌黑根多而黄尖少，虽无恶证，脉恐一时暴变，以胃气绝耳。
健曰：根黑尖黄，脾胃实邪热甚，宜小陷胸，或调胃承气。如尚恶寒发热，表未尽者，大柴胡加连主之。
 
 
舌根灰色而尖黄，虽比黑根少轻，如再一二日，亦黑也，难治矣。无烦躁，直视，脉沉有力者，速下之。
 
 
舌根白，尖黄，其色倒见，必少阳传阳明。方阳明证多者，大柴胡；少阳证多者，小柴胡。如谵语烦躁者，调胃承气。（健曰：白胎尚属失表，不宜下，以葛根、白虎为妥。）
 
 
舌尖白根黄，乃表邪少，而里邪多也，天水凉膈合用。如阳明无汗，小便不利，心中懊憹，必发黄，茵陈蒿汤。
 
 
舌见根黄尖灰，土来侮火也。不吐不利，心烦而渴，胃中有郁热也，调胃承气加黄连。
 
 
舌见根黄尖白而短硬，不燥不滑，但不能伸出，谵妄烦乱，此痰挟宿食，大承气加生姜、半夏主之。（健曰：如食尚在胃而拒按者，宜消，未可下，以陷胸合平胃散。如或夹阴，宁与温散，半夏汤加乾姜，未效，再投。恐下之，而致口噤，难治矣。）
 
 
少阳证罢，初见阳明里证，故白胎变黄色而滑，兼失气者，大柴胡下之。
 
 
舌黄而有黑滑者，阳明里证具也，虽不干燥，亦当下之。下后身凉脉静生，大热脉躁死。
 
 
舌胎老黄极而中有黑刺者，皆由失汗下所致。邪毒内陷已深，急下之，十可保一二。（健曰：下剂中，须加黄连。）
 
 
舌黄而胀短者，阳明胃经湿热也。证必身黄，便秘烦躁，茵陈蒿汤。如大便利，五苓加茵陈、栀子、黄连。
以上申氏法。
 
 
舌见纯红，内有黑形如小舌者，乃邪热结于里也。君火炽盛，反兼水化，宜凉膈散、大柴胡汤下之。（健曰：二方须重用黄连，神清有胃者可治。若神昏脉微，无胃者难治。）
 
 
舌见红色，尖见青黑色者，水虚火实，肾热所致，宜竹叶石膏汤治火。（健曰：此亦须兼用黄连。）
 
 
舌见淡红色，而中有一红晕，沿边皆纯黑，乃馀毒遗于心包络之间，与邪火郁结，二火亢极，故有是证也，以承气汤解之。（健曰：此亦宜加黄连。）
 
 
舌见纯红色，内有乾硬黑色，形如小长舌，而有刺者，此热毒炽盛，坚结大肠，金受火制，不能平木也，急用调胃承气汤下之。（健曰：此必重加黄连。）
 
 
舌见纯黑，水剋火明矣。患此者，百无一治，故曰死现舌。（节庵：凡黑而芒刺者，必死。乃肾水克心火，热毒入深，故十有九死，况纯黑乎！健曰：欲救之，须辨乾湿，以论寒热。观立斋后案，便知治法。）
立斋云：郑姓之戚，患伤寒得此舌，医士曾禧谓当用附子理中汤。人咸惊骇，遂止。迨困甚治棺，曾往视之，谓用前药有生理。其家既待其毙，弃从之，数剂而愈。大抵舌黑之证，有火极似水者，即杜学士所谓薪为黑炭者之意，宜凉膈散之类，以泻其阳毒。有水来剋火者，即曾所疗之人是也，宜理中汤以消阴翳。又须以老生姜切平，擦其舌色稍退者可治；坚不退者不可治。（健曰：此水极似火之证也。）
金台姜姓，患伤寒亦得此舌，手足厥冷，呃逆不止，众医犹作火治，几致冤毙。判院吴仁斋，用附子理中汤而愈。夫医之为道，有是病，必有是药。附子疗寒，其效可数。奈何世皆以为必不可用之药，宁视人之死，而不救，不亦哀哉！至于火极似水之证，用药得宜，效应不异，不可便谓百无一治，而弃之也。
健曰：纯黑之舌，十难一生，必其人禀厚脉好，形证未惫，或可挽回。前二证活者，舌必滑黑，故用热补以消阴翳也。若黑燥如锅底者，须寒凉解其热毒，攻下去其燥屎，庶可救也。予曾疗常熟孙氏子，秋令时疫夹食。初患似疟，无汗，第五日延视，舌白而中有乾黑胎五六瓣，左胁下疟癖如茄，当脐动气有形，燥矢拒按。乃与大柴胡下之，去黄沫一二行，无粪；再与调胃承气，而转气全无。予时往乡，邑医称为阴虚，欲投姜、附不果，而进地黄汤类滋阴，病加甚。覆看，则神气昏沉，脐腹更实矣。乃投小陷胸，加楂、芽、稜、蒁，芒硝软坚，以消削之，四剂不减。予又往乡，众医共诋予方，更拟参、耆温补，曰非此不救矣，本家遑遽。予恰回覆诊，大非其议，立案以辟群疑。如前方，连进三服，忽寒战发热而作正疟，舌现纯黑，胸发白疹。遂与升麻柴胡汤，加大力子、蝉退、桔梗、木通、黄连、石膏、瓜蒌、枳实等投之，汗始微泄，而疹隐舌退。间日疟又作，舌复纯黑，疹发如前，汗方泄，舌旋退，疹覆没。又间一日，疟大作，疹大发，舌不黑，汗淋漓，疟遂止，而癖已化，身凉神清，惟坚屎未出。仍投消坚润燥之品，五剂，而下黑粪数丸，然后调胃健脾，半月而起。此证缘夏暑内伏，复感时疫，误进滋阴，邪伏不能发越。予用解肌攻削，其邪渐疏，直待疟作而舌胎现，疹子发，癖化屎下，乃得获生。若任其地黄、参、耆胶固，必致邪结正惫，而成冤案矣。于此可见舌法，为伤寒时气之指南，如瞽者之明杖。表里寒热虚实，百病证验，无所遁形。是证犹赖脉象，始终洪滑有力，故病匝月，不食两旬，虽神昏体瘦，而能疗之。记此并知有淬现猝灭之纯黑舌。
 
 
舌外淡红，心淡黑者，如恶风，表未罢，双解散、解毒汤相半微汗之，汗罢，急下之。如结胸烦躁，目直视，不治。无结胸，可治。
以上《金镜录》法。
《舌鉴》伤寒五七日，舌见黑胎者，最为危候。表证皆无此舌，如两感一二日间见之，必死。若白胎上渐渐中心黑者，邪热传里之候。红舌上渐渐中心黑者，乃瘟疫传变，坏证将至也。有纯黑，有黑晕，有刺，有瓣，有瓣底红，有瓣底黑。大抵尖黑轻，根黑重，全黑者，水极似火，火过炭黑，甚难救也。
 
 
舌中黑边白而滑，表里俱虚寒也。脉必微弱，证必畏寒，附子理中汤温之。夏月过食生冷而见此，则宜大顺散类。
 
 
舌黑有津，谵妄者，必表证时失治，不戒饮食，冷物结滞于胃也。虚人黄龙汤，或枳实理中加大黄。壮实者，备急丸下之。夏月中暍，多有此舌，白虎人参汤主之。
 
 
舌胎久而变黑，实热已极。未经服药，恣意饮食，而见脉伏，目闭口开，独语谵妄，遇此者，可与大承气下之。
 
 
凡见瓣底黑者，不可用药。虽无恶候，亦必脉暴绝而死。
 
 
满舌黑胎乾燥而生大刺，揉之触指而响，掘开刺底红色者，心神尚在，虽极下之，犹可生。有肥盛多湿热人，感寒，痞胀闷乱，一见此，急与大陷胸丸，后与小陷胸汤治之。
刺底黑舌　刺底黑者，言刮去芒刺，底下肉色俱黑也。凡见此，不必辨其何经脉，有无恶候，必死不治。
黑烂自啮舌　舌黑烂，而频欲嚼啮者，必烂至根而死。虽无恶候怪脉，切勿药之。
中焙舌　中心黑胎，乾厚而燥也，为热甚津枯之候。急以生脉散，合黄连解毒汤治之。（健曰：舌至中焙，即火燔成炭之谓也，治之良难。）
中黑无胎乾燥舌　舌黑无胎而燥，津液受伤而虚火用事也。急宜生脉散，合附子理中主之。（健曰：虽虚火，但附子理中，恐非所宜。）
中黑无胎枯瘦舌　伤寒八九日，过汗津枯，舌无胎而黑瘦，便闭，腹不硬满，神昏不得卧，或呢喃叹息，炙甘草汤。（健曰：枯瘦，即乾瘪也。在伤寒为汗过津枯，在本原为心血耗竭，杂病遇之，皆属难治。与满白舌，光嫩无胎舌，本色淡而无神者，亦心血告竭。又有舌垢如黄粪，或曰：如腐花，洗去即生，满舌上下俱到者，此脾胃湿热壅塞，见于痢疾，多因补早而致。饮食不进者，死证也。）
 
 
舌至乾黑而短，厥阴热极已深，或食填中脘，䐜胀所致。急以大剂大承气下之，十救一二。服后粪黄热退生，粪黑热不止死。
以上申氏法。
 
 
舌见如灰色，中间更有黑晕两条，此热乘肾与命门也。宜急下之，服解毒汤下三五次，迟则难治。如初服，量加大黄，酒浸炮。
 
 
舌见四边微红，中央灰黑色者，此由失下而致，用大承气下之，热退可愈。如三四下方退，五次下之而不退者，不治。（健曰：灰黑色，而腹未坚实，非必下之证，量其食少食多，以小陷胸汤化之。若不大便，舌不退，然后微下之。）
 
 
舌见灰黑色而有黑纹者，脉实，急用大承气下之；脉浮，渴饮水者，凉膈散解之，十可救二三。
以上《金镜录》法。
《舌鉴》灰色舌，亦有阴阳之异。若直中阴经，则病起便灰黑而无积胎。若邪传三阴，必四五日，表证罢而胎始变灰色也。有在根、在中、在尖之分，有浑舌俱灰黑者。大抵传经热证，有灰黑干胎，皆当攻下，以泄其热毒。若直中三阴之灰黑而无胎者，当温经散寒。又有畜血证，其人如狂，或瞑目谵语，亦有不狂不语，不知人事，而面黑舌灰色者，当分轻重，以攻去其瘀血。切勿误与冷水，致引败入心，而遂不救也。若舌纯灰色而无胎，直中三阴夹冷也。脉必沉细而迟，不渴不烦者，附子理中、四逆救之。次日灰中变有微黄色者生，如更灰缩乾黑者死。
灰尖舌　已经汗下而见舌尖灰黑，有宿食未消，或再伤饮食，邪热复盛之故。调胃承气下之。
灰黑多黄根少舌　灰色而根黄，亦热传厥阴，而胃中复有食停滞之候。
 
 
灰色现于中央，而消渴，气上冲心，饥不欲食，食即吐蛔，热传厥阴之候也。乌梅丸主之。
 
 
舌根灰色而中红，尖黄，肠胃燥热之证也。大渴谵语，不大便者，下之。如温病、热病，恶寒脉浮，凉膈双解选用。
 
 
舌边灰黑而中淡紫，时时自啮舌尖为爽，乃少阴厥阴上逆，非药可治矣。（健曰：此宜导赤散，加黄连、麦冬、黄柏、知母、元参、灯心。）
 
 
淡淡灰色中间有滑胎四五点，如墨汁，此热邪传里，中有宿食未化也。大柴胡汤。（健曰：若墨汁点，燥者须加黄连，墨汁点滑者，应加草蔻。）

红色图  ***************************
 
 
舌见纯红色，热畜于内，欲将发瘟也。不问何经，宜用透顶清神散治之。
 
 
舌见红色而有小黑星者，热毒乘虚入胃，畜热则发斑矣。宜元参升麻葛根汤、化斑汤解之。（健曰：舌既有黑星，若斑点紫赤者，须黄连、紫草、大青速化。）
 
 
舌见淡红中有大红星者，乃少阴君火，热之盛也。所不胜者，假火势以侮脾土，将欲发黄之候也。宜茵陈五苓散治之。（健曰：此宜加黄连、滑石、甘草。）
 
 
舌见红色，更有裂纹如人字形者，乃君火燔灼，热毒炎上，故发裂也。宜凉膈散。（健曰：此亦宜加黄连、花粉。）
并有此形者。
 
 
热入阳明胃腑，故舌根微黄。若头汗身凉，小便难者，茵陈蒿汤，加栀子、香豉。
 
 
瘟疫一二日，舌根灰黑，急用凉膈双解散下之。至四五日后，变深黑下无及矣。
 
 
相火来乘君位，致令舌红，燥而纹裂作痛，宜黄连解毒汤，加麦冬润之。（健曰：此宜用黄连、黄柏、薄荷、石膏、花青煎汤，调白蜜，入川贝母、甘草末，噙化之。）
 
 
瘟疫多有此舌，宜解毒汤，合益元散，加元参、薄荷治之。尺脉无者死，战慄者亦死。
 
 
舌上出血如溅者，乃心脏邪热壅盛所致。宜犀角地黄汤，加大黄、黄连。（健曰：并宜加紫草、石膏、灯心。）
红短白泡舌　舌短有泡，口疮声哑，咽乾烦躁者，乃瘟疫强汗，或伤寒失汗而变此证。宜黄连犀角汤、三黄石膏汤选用。
长肿出口舌　舌长大，胀出口外，是热毒乘心也。内服泻心汤，外砭出恶血，再用片脑，入人中黄糁之。
 
 
舌见纯红，更有红点，如虫蚀之状者，乃热毒炽盛，火在上，水在下，不能相济故也。宜小承气下之。（健曰：如腹无停滞，当以黄连解毒汤，重加紫草用。）
 
 
舌见红色，内有黑纹者，乃阴毒厥于肝经，肝主筋，故舌现如丝形也。用理中，合四逆温之。
以上《金镜录》法。
《舌鉴》红舌者，伏热内畜于心胃，自里而达于表也。冬伤于寒，至春变为温病，至夏变为热病者，其舌多红而赤。又瘟证疫疠，舌亦赤，而加积胎也。其多食者，助热内蒸，舌亦红，而面赤甚者，面目俱赤，口疮也。凡病有重轻，色有微甚，根、尖，中、左、右，疮蚀胀烂，长短瘪细，种种异形，所治自不同矣。当解者，内解其毒，当砭者，砭去其血，与诸汤液，推类而各施之。
纯红舌　即将瘟舌，瘟疫之邪，初畜于内。宜败毒散加减，或升麻葛根汤治之。
红痿舌　舌痿软不能动者，心脏受伤也。当参脉证施治，然亦十难救一。（健曰：此宜人参养荣汤补之。）
红硬舌　舌强硬失音，或邪结咽喉，以致不语者，死证也。脉有神，证轻，犹可治。
红战舌　舌战者，颤掉不安，蠕蠕瞤动也。因汗多亡阳，或漏风所致。十全大补，大建中选用。
红餂舌　舌频出口，为弄舌。餂至鼻尖，上下口角左右者，恶候也。用解毒汤，加生地，不效者死。
红细枯长舌　舌乾红而长细者，乃少阴之气绝于内，而不上通于舌也。虽无他证，朝夕变生，难保矣。
红嫩无津舌　汗下太过，津液耗竭，舌鲜红柔嫩如新生状，望之似润，而实涸燥，宜人参三白汤，合生脉散。
红尖紫刺舌　汗后食复，而舌见红尖紫刺，证甚危矣，急以枳实栀子豉汤，加大黄下之。
（健增）纯红湿光舌　（一人疫证发热，自汗如雨，斑疹隐隐不透，六脉浮大无论，洪而空豁，年将望六，阴虚太过，和之不退，补之不可，投剂稍差，必致猝变，予望而却走。一医视为初病脉浮，浪与荆、防发散，当日气喘汗脱而死。一人舌脉如之，年亦相似，当春病温，过经不解。予投小柴胡加参、连，而热即退。再进归脾汤加姜、枣，五剂而痉。可见同一舌脉，而有治不治之殊，因其形证有别也。）
（健增）纯赤光干舌　（予岳年居七旬，秋初微疟转痢，一医浪进大黄一服，大伤津液，困顿少食。一医又误投炮姜理中一剂，燥涸其舌，光赤如豚肝状，从此不思饮食，百无滋味，昼夜不寐，日久骨立，脉弦且代，因延予师诊视。师知其本属阴虚，病属伏暑。乃与清暑益气，以参、连化热，知、柏养阴，归、芍和血，麦冬、五味生脉添津，两越月服参斤十二两。中间曾发乾厚黑胎，如指大一瓣，剥去后，边上始发白胎如粉。然后舌渐毛而光退，津渐生，而知味，食渐进，神渐旺，而获生。要知此证，皆缘疟中无未得解散，故伏暑日深，变痢之际，又不疏泄，致药误内陷，邪入心脾，消烁津液，几乎不治。幸先业滑石理调治，邪从黑胎白粉而出。益见失表之为害明矣。）
（又一女戚，于大伏中，偶因伤暑，停食发热，即延医诊视。医见年近七旬，便与健脾之剂，而加呕吐。一医恐其吐伤中气，遂投建中汤，而吐更甚。又一医从其建中，加重参、桂而兼五味、麦冬生脉，乃至汤水不入。来乞予诊，舌现花黑胎五六瓣，知其停食作热也。启胸按之，岂料其胸胀肺高，酸痰凝结于上，燥屎壅塞于下，皆为参、耆、桂、术之所致也。问其起病，已十二日，虽无壮热，而热势不解，尚未得汗，大便欲出，而燥痛异常，予思上结难开，下滞易去，去则气下，而吐或可止。因先润剂，与小陷胸，加鲜藿香、葛根、石膏、元明粉，内外双解之。服半剂而矢去其半，明晨，舌现满黑干胎，服完后半剂，燥屎尽下矣。而吐不肯定，舌变赤光，乾涸如隔宿猪腰状。予乃与其子言曰：此舌伏暑甚深，饮食难下，且膈痰作堵，未易消化，从此留连，恐年高力尽，不能愈矣，予遂不看。延至百日，复来邀视，胸虽平而吐仍在，形消脉减，舌更枯燥，而大便欲出不出，回气昏晕。因用润下清凉如蒌仁、紫草、膏、连、明粉等，去其燥矢。而小便红赤，短涩热痛，方将泻其小便，分利暑湿。孰知下空上冒，暑毒迸越，口发黄疳，势不可遏，两日烂及咽喉，汤水莫入而姐。故凡疾病，无论大小，悉关性命，延医调治，必当慎重。毋以耳为目，务虚名，无实际之辈，最误人也。如此证，初时只须暑食兼消，二三文之药，就可疗也。何故即用温补，包括暑邪，淹缠三月，以致不救，真可哀也。要知天令之邪，终当外泄，是证关闭无汗，皆五味、桂枝、参、耆之害。同一光赤舌，而一则得补而生，一则因补而死。其故在初治之大差与不差，后治之去病与不去病耳。）

紫色舌总论  ***************************
舌紫者，酒后伤寒也。或大醉后，露卧当风寒，或已病而仍饮酒，或感冒用葱姜热酒发汗，以致热留心包，冲行经络，故舌紫而复见白胎类也。至胎结之根尖厚薄，长短干滑，各宜参而别之。
纯紫舌　皆酒毒入心所致。直升麻葛根汤，加石膏、滑石。心烦懊憹者，栀子豉汤；不然必发斑也。
紫上白胎舌　舌紫中见白胎者，酒后感寒，及饮冷酒所致。令人头痛，恶寒，身热，宜随证解表。
紫上乾燥黄胎舌　四五日，舌紫，上积干黄胎者，急用大承气下之。表证未罢者，大柴胡汤。
紫上黄胎湿润舌　舌淡青紫中有黄湿胎，食伤太阴也。脉必沉细，心下脐旁，按之硬痛，或失气者，小承气加生附子，或黄龙汤主之。
淡紫灰心舌　舌淡紫而中心带灰，或青黑不燥不湿者，为邪伤血分。虽有下证，只宜犀角地黄汤，加酒大黄。
紫上赤肿乾焦舌　舌边紫而中心赤肿，足阳明受邪，或已下后便食酒肉所致。津润者，大柴胡；烦躁厥逆脉伏，先用枳实理中，次用小承气。
淡紫带青舌　舌青紫色，无胎，且滑润瘦小，直中肝肾阴证也。吴茱萸汤、四逆汤急温之。
熟紫老干舌　舌全紫如煮熟者，热邪传入厥阴，至笃之兆也。当归四逆汤。
淡紫青筋舌　舌淡紫带青而润，中绊青黑筋者，直中阴经也。必身凉肢厥，脉沉面黑，四逆理中治之。
紫短舌　舌紫色短而团圞者，食滞中宫，热传厥阴也。急用大承气下后，脉静热退，舌柔和者生，否者死。
（健按：）紫赤舌，生焦黑刺，形缩如枣子，乾燥起壳，唇裂齿衄，昏愦谵妄，身热耳聋，便闭溺涩赤，斑现紫黑灰蓝，皆应急下。其脉细小急疾，不沾米穀者，十难救一。若脉有神，稍知人事，身轻而能转侧，无鼻煤、鼻煽、戴眼、气喘痰声者，尚可救之。（予曾救闽人黄姓之子，因夏月伏暑，秋天感冒，疟痢兼发，复变时气发斑，误于医药，缠绵日久，肌体消瘦，神昏谵语，将成不治。医拟地黄汤，加参，以异拖延时日。其友二人，与彼关切，与予相好，邀予决之。予曰：时气斑毒未解，伏暑无汗未出，岂可滋补？投则死矣。乃与柴葛解肌，合调胃承气，以两解之。但舌赤黑瓣，焦刺起壳，津液熬干，先与西瓜，食之爽快。药加膏、连并进，而斑复现灰黑，接服三剂，无汗不化，齿燥唇裂，昼夜不眠。复投香薷饮，白虎加黄连，藿香、□□两剂，而始微汗，热减斑消。然搪尚不止，复变疟疾，服小柴胡五剂，而汗泄身凉。又与人参白虎五剂，而痊。其时己交小雪，乃以暑药疗病，并吃大西瓜八个收效，人所不信也。要知治病必求其本，此因伏暑而来，故先疟。治不如法，故变痢，治不如法，又变热病发斑，致其危急。直待拨乱反正，斯得全其生耳。岂因于冬月而可不究其暑乎？赘此以验舌胎之凶吉，如此。
 
 
舌浑紫，而又满舌红斑，或身亦发赤斑者，化斑汤、解毒汤，加葛根、青黛、黄连。有下证者，凉膈散。
 
 
舌淡红，尖生紫蓓蕾者，感冒后，不戒酒食，湿伤胆经，味伤胃经所致也。小柴胡加减之。健曰：应入连、膏并进。
酱色论酱色胎者，夹食伤寒也。一二日即见此舌者，寒伤太阴，食停胃腑之证也。轻者胎色薄，虽腹痛而不下利，桂枝汤，加橘、半、积、朴，胎厚腹痛不止者，必危。舌见酱色乃黄兼乎黑，为土邪传水，必唇口乾燥，大渴，虽下夺，难愈。健按：酱胎乃老黄胎之甚而湿者，若干而燥，即为焦胎矣。皆由饮食停畜，湿热侵脾，不与清热消导，令变乾焦短缩，芒刺黑胎。何可以桂枝为治，理当小陷胸，或调胃承气下之。其茶叶色，油绿胎，治亦相同也。
蓝色论蓝色胎者，乃肝木之色，见于外也。伤寒病久已经汗下，胃气既伤，心火无气，胃土无依，肺无所生木无所畏，故乘土而见蓝色。是金木相併，火土气绝之候，是以必死。如微蓝或稍见蓝纹者，犹可温胃健脾，调肝益肺治之。纯蓝者，肝木独盛无畏也，不治矣。若见蓝纹者，可小柴胡，加炮姜治之。因寒物结滞者，急进附子理中汤、大建中汤。
以上申氏法。
成氏：舌者，心之官，法应南方火，本红而泽。伤寒三四日已后，舌上有膜，白滑如胎，甚者或燥涩黄黑，是数者，邪气浅深之故也。邪气在表者，舌上无胎，及邪气传里，津液抟结，则舌上生胎矣。寒邪初传，未全成热，或在半表，或在半里，或邪气客于胸中者，皆舌上白胎而滑也。经曰：舌上如胎者，以丹田有热，胸中有寒，邪初传入里也。阳明病，胁下硬满，不大便而呕，舌上白胎者，可与小柴胡汤，是邪犹在半表半里也。阳明病若下之，则胃中空虚，客气动膈，心中懊憹，舌上胎者，栀子豉汤主之，是邪客于胸中也。若病在脏，宜若可下，如舌上胎滑者，则不可攻，是邪未全成热，犹带表寒故也。及其邪传为热，则舌上之胎，不滑而涩也。经曰：伤寒七八日不解，热结在里，表里俱热，时时恶风，大渴，舌上乾燥而烦，欲饮水数升者，白虎加人参汤主之。是热耗津液而滑者，已干也。若热聚于胃，则舌为之黄，是热已深也。《要略》曰：舌黄未下者，下之，黄自去；若舌上色黑者，为热之极也。《针经》曰：热病口乾舌黑者死。以心为君主之官，开窍于舌，黑为肾色，见于心部，心者火，肾者水，邪热已极，鬼贼相刑，故知必死。观其舌色，可以见顺逆矣。
（立斋：）舌白者，肺金之色也。由寒水甚，而火不能平金，则肺金自盛，故色白也。色青者，肝木之色也。由火甚，而金不能平木，则肝木自盛，故色青，为实矣。仲景曰：少阴病，下利清穀，色青者，热在里也，大承气下之。舌黄者，由土甚则水必衰，所以水不能平火，而脾土自旺，故色黄也。舌红为热，心火之本色也。或赤者，热甚深矣。舌黑亦为热者，由火热过极，则反兼水化，故色黑也。五色应五脏如此。敖氏以色白者，邪在表，未传于里也。白胎滑者，痛引阴筋脏结也。舌赤者，邪将入也。舌紫者，邪毒之气盛也。舌之红点者，火之极也。舌之燥裂者，热之深也。或黑圈，黑点者，水之萌发也。舌尖黑者，水之将至也。舌心黑者，水之已至也。舌全黑者，水之休也，其死无疑矣。舌黄者，土之正色，邪初入于胃，则色微黄，见舌黄且白者，胃热而大肠寒也。舌之通黄者，胃实而大肠燥也，则以调胃承气下之，黄自去矣。舌灰黑者，厥阴肝木相乘，速用大承气下之，可保，但五死一生矣。
（仁斋）凡舌上生胎者，或黄，或白，或黑，或滑，或涩也。盖邪热在表，未传入里，则无胎，若邪热入里，则生胎也。凡胎白而滑者，表寒未解也。若半表半里之热，脉弦入少阳者，舌上白胎，口苦寒热者，小柴胡。胎黄而涩者，热渐深也，小柴胡去半夏，加花粉、黄连类。若热深聚于胃，舌上黄胎而燥，渴饮水，人参白虎汤。内实不大便者，调胃承气下之。若火极似水，舌黑而燥，渴饮水浆者，大承气下之。若未可下，只宜小柴胡合白虎。凡阴极水来刑火者，亦生黑胎也。黑胎滑而不燥，不涩，不渴，脉沉微，足冷者，急宜四逆汤温之。舌上燥裂，或赤涩，或肿，烦渴，表里俱热，欲饮水数升者，人参白虎汤。大抵舌乃心苗，象离而红色。黑者，紫黑者，水来刑火多难治矣。
（士材）邪热甚，则胎黑而芒刺，不热不渴，胎黑而有津，为寒。夏月黑胎多可治，冬月黑胎多难治，黑胎刮不去，复生刺裂者死。凡舌硬、舌肿、舌卷、舌短、舌强者，十救一二。舌缩神昏，脉脱者死。阴阳易，舌出数寸者死。扁鹊曰：病人舌卷囊缩者死，汗出不流，舌卷黑者死。又舌黑而胎滑，阴寒也。舌卷焦黑而燥，阳毒热深也。舌青而胎滑，阴寒冷极也。
东垣：舌燥涩如杨梅刺者，用生姜切平，蘸蜜，于舌上擦之，其刺立消。仁斋：薄荷蜜治舌上白胎乾涩、语言不真。先以生姜片，蘸蜜水擦洗，须薄荷自然汁，与白蜜等分调敷之。节庵：舌胎不拘滑白黄黑，用井花水浸青布片洗净，次用生姜，时时刮擦之，胎自退。士材：舌吐出者，糁冰片末少许即收。


卷十·类证一·太阳经  ——————————————————————————————————————————————————————————————————————————————————————————

发热  ***************************
发热者，无休止时也。寒热者，寒已而热，热已而寒也，潮热者，有时而热，有时止，如潮汛之不失期也。烦热者，虚而烦躁发热也。伤寒发热证多，其不同者，太阳邪气怫郁在表，多作壮热。若微热者，邪已衰也。阳明主乎潮热，少阳主往来寒热。然亦皆有发热者，其兼证必异，其施治亦殊也。少阴反发热者，外未离乎表也，里寒外热者，阴盛格阳之热也。太阴不言发热，而有中风脉浮可汗之条。厥阴有阴极阳生，先厥后热之热。是六经皆有发热也。汗下后亦有发热者，非邪犹在，即阴阳已虚也。合併病异气病，亦无不发热者，与瘥后发热，皆宜详本条之说而各区别，毋混视焉可矣。
太阳发热，头痛项强，腰脊痛，身痛，骨节痛，恶寒无汗，脉紧。（麻黄汤。）恶风有汗，脉浮缓。（桂枝汤。）中风脉浮紧，发热恶寒，体痛无汗烦躁。（大青龙汤。）表不解，心下有水气，乾呕发热而咳。（小青龙汤。）中风发热而烦，有表里证，渴欲饮水，水入则吐，为水逆。（五苓散。）大汗后，脉浮数，微热消渴，小便不利，为太阳传本。（上方。）服桂枝汤，或下后仍头项强痛，发热无汗，心下满痛，小便不利。（桂枝汤去桂加茯苓白术汤。）五六日大下后，身热不去，心中结痛。（栀子豉汤。）丸药大下之后，身热不去，微烦。（栀子乾姜汤。）伤寒发热，汗出不解，心下痞硬，呕吐，下利。（大柴胡汤。）发汗不解，仍发热，心悸，头眩，身瞤动，振振欲擗地。（真武汤。）发热头痛，脉反沉，不瘥，身体痛，当救里。（四逆汤。）
阳明发热，目痛鼻乾不眠，微恶寒，头额痛脉洪长。（葛根汤。）脉浮滑，表里有热。（白虎汤。）吐下后热结在里，表里俱热，恶风，大渴烦躁，脉洪数。（白虎加人参汤。）阳明中风，口苦咽乾，腹满喘，发热恶寒，脉洪紧。（小柴胡汤加葛根。）若发热汗出不恶寒，反恶热，身重。（柴葛解肌汤。）阳明下之，外有热，懊憹，饥不能食，但头汗。（栀子豉汤。）太阳三日，发汗不解，蒸蒸发热。（调胃承气汤。）阳明汗多，微发热恶寒，热不潮，外未解也。未可与大承气，其腹大满不通。（小承气微和之。）小便不利，大便乍难乍易，时有微热，喘冒不卧。（大承气汤。）阳明发热汗多，急下之。（上方。）六七日，目中不了了，睛不和，无表里证，大便难，身微热，急下之。（上方。）无表里证，发热七八日，虽脉浮数，可下之。已下，脉数不解，善饥不大便，有瘀血也。（抵当汤。）脉浮而迟，表热里寒，下利清穀。（四逆汤。）
少阳发热，耳聋胁痛，寒热呕口苦，头角痛，脉弦数。（小柴胡汤。）伤寒头痛发热，脉弦细者属少阳。（上方。）呕而发热。（上方。）四五日，身热恶风，颈项强，胁下满而渴。（上方。）伤寒中风，往来寒热，胸胁满，不欲饮食，心烦喜呕，或不渴，外有微热。（小柴胡去人参加桂。）六七日，发热微恶寒，肢节烦疼，微呕心下支结。（柴胡桂枝汤。）
少阴始得之，反发热，足冷脉沉。（麻黄附子细辛汤。）下利清穀，里寒外热，厥逆，脉微欲绝，反不恶寒，面赤色。（通脉四逆汤，吐利手足不逆冷，反发热者，不死。脉不至，灸少阴。）
厥阴下利清穀，里寒外热，汗出而厥。（通脉四逆汤。）大汗出热不去，内拘急，四肢疼，下利厥逆，恶寒。（四逆汤。）呕而脉弱，小便复利，微热见厥，难治。（上方。）先厥后发热，下利必自止，反汗出，必喉痹。口苦发热，不恶寒而渴，为温病。发汗已身犹灼热，为风温。（节庵：翕翕发热为表热，是风寒客于皮肤，邪气郁于外，表热而里不热也。脉浮紧，无汗宜发表，浮缓有汗，宜解肌。蒸蒸发热，为里热，是阳邪陷入阴中，里热而表不热也。脉沉实而渴，宜下之。其在半表里者，表热未罢，邪气传里，而里未作实，则表里俱热，脉必弦数，宜和解。太阴厥阴皆不发热，惟少阴有反发热，是未离于表也。麻黄附子细辛汤，若发热烦渴，小便赤，脉浮大，此表里俱见也，五苓散利之。汗下后发热者，大汗则损气，气损则阳微，故脉虚而恶寒，大下则伤血，血伤则阴弱，故脉涩而发热，此误汗误下如此也。若阴阳俱虚，热不止者，汗下后复热，脉躁乱者；下利热不止者，皆死矣。复庵：诸阴不发热，惟少阴发热，有二证。初得病，即见证发热恶寒头不疼，宜麻黄附子细辛汤。若下利清穀，身热躁扰，里寒外热，乃阴盛格阳，宜四逆汤、附子理中汤。盖阳邪传阴经而利者，是热利，阳陷入里，外所以无热。阴邪入阴经而利者，乃里寒自利，寒既在里为主，则阳气必客于外，所以反发热。要知发于阳而热者，头必疼。发于阴而热者，头不痛为验也。又发汗后，只恶寒者为虚。虚乃表虚，是汗出太过，所谓阳微则恶寒，宜芍药附子甘草汤。发汗后只恶热者为实。实乃里实是表解而里不消，所谓阴微则发热，宜大柴胡汤，或小承气汤。又汗下后阴阳不相入，水火不相济，致馀热未退，不可更用冷药。其人已虚，虚能生热，宜小建中汤加当归一钱，或四君子加黄耆，或十全大补其营卫，虚甚者真武汤。审是邪热未解，虽经汗下，却不畏寒者，宜竹叶石膏汤。嗣真：仲景论中三阴皆有发热，大抵阴证虽发热，必有手足厥冷，下利清穀，脉沉之殊，与阳证自不类。）

恶风  ***************************
卫气者，所以温分肉，充皮毛，肥腠理，司开阖者也。风邪中于卫，则腠理不密，故恶风。恶寒者，不当风而时自畏怯。恶风者，居密室之中，则无所畏，惟当风，则淅淅然恶也。恶寒有阴阳之别。恶风悉属于阳，所以三阴经证无恶风也。里证全具，而恶风未罢者，当先解其外也。
太阳无汗恶凤。（麻黄汤。）有汗恶风。（桂枝汤。）项背强[几][几]，反汗出恶风。（桂枝加葛根汤。）无汗恶风。（葛根汤。）汗多亡阳，恶风小便难，四肢急难屈伸。（桂枝加术附汤。）吐下后不解，表里俱热，时恶风，大渴而烦。（白虎加人参汤。）四五日，身热恶风，颈项强，胁下满而渴。（小柴胡汤。）风湿相搏，骨节痛，短气小便不利，身微肿，自汗恶风。（甘草附子汤。）

恶寒  ***************************
寒邪客于营卫，故恶寒。身虽热不欲去衣，由阴气上入阳中，或阳微，或风虚相搏所致也。恶寒一切属表，虽里证悉具，而微恶寒者，亦表未解，当先解其外。俟不恶寒，方可攻里。然虽属表，亦有虚实之分，汗出恶寒，为表虚，宜解肌。无汗恶寒，为表实，可发汗。若无热恶寒，脉沉细，阴证也，宜温里治之。
太阳发热，无汗恶寒。（麻黄汤。）中风自汗恶寒。（桂枝汤。）中风脉浮紧，发热恶寒，身痛无汗，烦躁。（大青龙汤。）八九日如疟，热多寒少，脉浮缓，（欲愈。）脉微而恶寒，阴阳俱虚也。（不可更汗、吐、下。）发热恶寒，热多寒少，脉微弱，无阳也，不可更汗。（桂枝二越婢一汤。）脉浮自汗，小便数，心烦，脚挛急微恶寒。（误与桂枝必厥，宜桂枝附子汤。）五六日，头汗出，微恶寒，心下满，手足冷，不欲食，便硬，脉细，为阳微结，有表复有里也。（小柴胡汤。）六七日，发热微恶寒，支节烦疼，微呕，心下支结。（柴胡桂枝汤。）发汗病不解，反恶寒，虚故也。（芍药附子甘草汤。）下后复汗，振寒，脉微细，内外俱虚也。（当归四逆汤，真武汤。）下后脉促胸满，微恶寒。（桂枝去芍药加附子汤。）大下复汗，心下痞，恶寒，表未解也，不可先攻痞。（解表，桂枝汤。攻痞，大黄黄连泻心汤。）心下痞，复恶寒汗出。（附子泻心汤。）
阳明脉迟，汗出多，微恶寒。（桂枝汤。）阳明中风，口苦咽乾，腹满喘，发热恶寒，脉浮紧。（小柴胡加葛根。）阳明汗多，微发热，恶寒，外未解也。其热不潮，未可与大承气，若腹大满不通，（小承气微和之。）
少阳头汗出，微恶寒。（小柴胡加桂枝。）
少阴无热恶寒。（理中汤、四逆汤。）下利恶寒而蜷。（四逆汤、真武汤、小建中汤。）大汗出，热不去，内拘急，四肢疼，下利厥逆恶寒。（四逆汤。）
阳明背微恶寒，口燥渴心烦。（白虎加人参汤。）
少阳口中和，背恶寒。（附子汤。）
少阴恶寒，身蜷而利，手足逆冷者，不治。四逆恶寒，身蜷脉不至，不烦而躁者死。（损庵：太阳病在表，故恶寒。少阳半表半里，故微恶寒。阳明在里，本不恶寒，或恶寒者，与太阳合病也。三阴惟少阴有恶寒之证。然少阴恶寒，亦有二。发于阴者，无热而恶寒，宜温之，理中、四逆类。若下利恶寒而蜷，手足温者，小建中类。恶寒而蜷，时自烦，欲去衣被，阳气将复。《活人》云：宜大柴胡。赵氏谓宜温散阴邪，导引真阳，汗出而解。若下之，不能解表，反虚其里，恶寒之邪内陷矣。虽脉浮滑，内实，亦未可遽用大柴胡，必先解表，使恶寒证罢，而后用之。至于太阴自利不渴，厥阴下利厥逆，俱成恶寒，太阴宜理中，厥阴宜四逆。夫太阴、厥阴，本无恶寒，今或恶寒者，阴入阴者也，特少阴为多耳。背恶寒者，阳弱也，有二证。少阴以阴寒气盛，不能消耗津液，故口中和。三阳合病，以阳气陷入，津液已涸，故舌乾口燥。少阴附子汤，三阳合病白虎汤。南阳：大抵太阳恶寒，亦不可过覆衣被，及近火气，恐寒热相搏，脉道沉伏，愈令人寒甚，但饮以和表之药，自不恶也。若妇人尤忌近火，恐寒气入血室结聚，针药所不能治也。）

头痛  ***************************
巅痛，脑后痛者，太阳也。头额痛者，阳明也。头角痛者，少阳也。头痛专主表，太阳为病属表，故太阳经独多。三阴脉至颈而还，故无头痛，惟厥阴会于巅，故亦有头痛。然却无身热，与阳证自不同也。若风温病在少阴，湿温病在太阴，而头反痛，及阴毒亦然。此痰与气逆壅而上，气不得降，故头痛，是又不可拘拘为也。内因头痛，作止有时，外因头痛，常常有之，必传入里方罢。
太阳头痛，有汗恶风。（桂枝汤。）无汗恶寒。（麻黄汤。）不大便六七日，头痛有热，小便清，如不在里，当鬚发汗，若头痛者，必衄。（桂枝汤。）服桂枝汤或下之，仍头项强痛，发热，心下满痛，小便不利。（桂枝去桂，加茯苓白术汤。）头痛心下痞，硬满引胁下痛，乾呕短气，汗出不恶寒，表解里未和也。（十枣汤。二证属饮家。）病发热头痛，脉反沉不差，体痛当救里。（四逆汤。）
阳明头额痛，目痛鼻乾不眠，脉微洪。（葛根解肌汤，用川芎、升麻。）表里大热，烦渴，头痛如破。（竹叶石膏汤。）头痛不恶寒，反恶热，大便实。（调胃承气汤。）潮热谵闭，渴而头痛，脉沉数有力。（小承气汤。）阳明身热头痛，漱水不欲咽，必发衄，脉数者。（犀角地黄汤、茅花汤。）
伤寒头痛发热，脉弦细，属少阳。少阳头角痛，脉弦数。（并小柴胡加川芎。）膈上有涎，头痛胸满，寒热，脉紧而不大。（瓜蒂散。）
太阴头痛气逆，有痰。（二陈加枳实、芎、辛。）
少阴头痛，足寒气逆。（麻黄附子细辛汤。）
厥阴乾呕头痛，吐涎沫。（吴茱萸汤。）厥阴头痛，脉缓为欲愈。（小建中汤。）
热病后，头痛不止。（石膏川芎汤。）
湿家鼻塞头痛。（瓜蒂散搐鼻，黄水出，即愈。）
两感头痛，口乾烦满而渴，与头痛极连胸，手足寒者，真头痛也，皆不治。（复庵：三阳有头痛，三阴无头痛，此论古矣。然三阴间有头痛者，厥阴与督脉会于巅也。三阳间有不头痛者，此非正法。三阴头痛，似非正病。然阴盛隔阳者，亦有头痛，以其病本在阴，而阳又为阴所病，故亦见阳证也。若发汗太过，至头疼甚者，宜小建中加川芎一钱。东垣：太阴头痛者，必有痰也。少阴头痛者，足寒而气逆也。盖太阴、少阴二经，虽不至头，然痰气逆壅于膈中，则头上气不得畅，降而为痛也。仁斋：少阳头痛，不问有汗无汗，皆以小柴胡主之。凡非次头痛，发寒热，脉紧不大者，是上膈有痰，宜瓜蒂散吐之。海藏：伤寒头不痛者，知邪不在经，头痛者，知邪犹在经。）

项强  ***************************
项强者，太阳经感邪也。然结胸、并病、痓病皆有之。其兼背强，则太阳入阳明矣。
太阳病，头项强痛，恶寒，项背强[几][几]，反汗出恶风。（桂枝加葛根汤。）无汗恶风。（葛根汤。）服桂枝汤或下之，仍头项强痛，发热，心下满痛，小便不利。（桂枝去桂，加苓、术汤。）结胸项强如柔痓状。（大陷胸丸。）
四五日，身热恶寒，头项强，胁满，手足温而渴。（小柴胡汤。）
太阳少阳并病，头项强痛，眩冒，时如结胸，心下痞硬。（刺大椎第一间，肺俞、肝俞。）
阴毒初得病项背强。（附子汤、甘草汤。）
颈项强急，卒口噤，背反张为痓。
项背强[几][几]，脉反沉迟为痓。

体痛  ***************************
体痛，乃六经俱有之证，有表、里、寒、热、风、湿之分。太阳寒伤营，营血不利，身疼者，宜汗。汗后脉沉迟体痛者，宜温。中暍者，宜白虎汤。里寒外热者，宜先救里，后攻表。寒在三阴者，脉沉，风在三阳，支节烦疼，四逆、柴胡可不审哉？中湿者身重，不可转侧，阴毒者身大痛，宛如被杖，以此别之。
太阳发热恶寒，无汗体痛。（麻黄汤。）中风脉浮紧恶寒，元汗体痛，烦躁。大青龙汤。支节烦疼，微呕，心下支结，外证未去。（柴胡桂枝汤。）发汗后，脉沉迟，身疼痛。（桂枝加芍药人参新加汤。）伤寒误下，下利清穀，身疼痛，急救里。（四逆汤。）后身疼痛，急救里。（桂枝汤。）发热头痛，脉反沉不差，身体疼痛。（四逆汤。）体痛尺脉迟。（黄耆建中汤，俟尺脉回，仍以麻黄汤发之，或小柴胡汤和解之。）
太阴中风，四肢烦疼，脉阳微阴涩而长，（为欲愈。）
少阴身体痛，手足寒，骨节痛，脉沉。（附子汤。）四五日，小便不利，大便自利，腹痛，四肢沉重疼痛，有水气也。（真武汤。）
厥阴大汗出，热不去，内拘急，四肢疼，下利厥逆，恶寒。（四逆汤。）下利身疼痛，清便自调，当救里。（桂枝汤。）下利腹胀满，体疼痛。（先四逆汤温里，后桂枝汤攻表。）厥逆下利，身痛呕逆。（茱萸四逆汤。）
身痛如被杖，面目青，咽痛，为阴毒。（升麻鳖甲汤，去雄黄、蜀椒。风湿一身疼痛，身重不可转侧，小便不利。五苓散加羌活、苍术。）
霍乱后，体痛不休。（少与桂枝汤。）
疮家身疼痛，不可发汗，发汗则成痓。（考少阳无体痛证，体痛且身重者，始属阳明中风。今云：三阳俱有体痛，此论未莹。）

自汗  ***************************
卫气者，护卫皮肤，肥实腠理，禁固津液，不得妄泄。邪气干之，则不能卫固于外，由是津液妄泄，濈濈然出，不因发散而自汗也。伤风则发热自汗，中暍则汗出恶风而渴，风湿甚则汗多而濡，是风与暑湿皆能令自汗。惟寒邪伤营而不伤卫，肌肤闭密，故汗不出也。始虽无汗，及将入里而为热，则营卫通，腠理开，亦令自汗出矣。自汗又有表里之别，虚实之异。汗出恶风，及微恶寒者，皆表未解，宜发汗解肌。漏不止，恶风，及发汗后恶寒者，表虚也，宜温之。若汗出不恶风寒者，非表病也，表解里病，下之则愈。如阳明发热汗出，是为热越，及阳明发热汗多，急下之者是也。其或汗出发润如油，或如贯珠，著身不流则为不治矣。误发汗出不止者，为亡阳，表虚自汗出不止者，亦为亡阳也。
太阳风伤卫，脉浮缓自汗。（桂枝汤。）项背强，反汗出恶风。（桂枝加葛根汤。）过汗漏不止，恶风小便难，四肢急难屈伸。（桂枝附子汤、术附汤。）脉微弱，汗出恶风，误服大青龙，厥逆筋惕肉瞤。（真武汤。）表虚汗不止。（黄耆建中汤。）汗不止无他证者，（温粉扑之。）脉浮自汗，小便数，心烦，微恶寒，脚挛急。（误与桂枝必厥，宜桂枝附子汤。）汗后不可更行桂枝，汗出而喘无大热。（麻黄杏仁甘草石膏汤。下后同。）桂枝证下之，利遂不止，脉促，喘而汗出。（葛根黄芩黄连汤。）心下痞，复恶寒汗出。（附子泻心汤。）下利呕逆，汗出不恶寒，表已解。头痛，心下痞硬满，胁下痛，乾呕短气，里未和也。（十枣汤。）
阳明身热，濈濈汗自出，不恶寒反恶热，胃实也。（调胃承气汤。）阳明多汗，津液外出，必便硬谵语。（小承气汤。）阳脉实，发其汗太过，亡津液，大便则硬。（上方。）阳明汗多，若微发热恶寒，外未解也。其热不潮，未可与大承气，若腹大满不通，（小承气微和之。）汗出谵语，有风也。燥屎在胃，必过经下之。（大承气汤。）下之若早，语言必乱。阳明发热，汗出多，急下之。（大承气汤，）脉迟汗出多，微恶寒，表未解也。（桂枝汤。）阳明中风，脉浮紧，咽燥口苦，胀满微喘，发热汗出，恶热身重。（柴葛解肌汤，不可汗下烧针。）自汗若发汗，小便自利者，津液内竭，虽便硬，不可攻。（宜蜜、胆导。）阳明汗出多而渴，不可与猪苓汤复利小便。
三阳合病，腹满身重，口不仁，面垢谵语，遗屎，自汗。（白虎汤。）
少阴脉阴阳俱紧，反汗出亡阳。（桂枝加乾姜汤、四逆汤。）下利脉微涩，呕而汗出，必数更衣，反小者，当温其经。（灸之。）吐利汗出，手足厥冷，发热恶寒，四肢拘急。（四逆汤。）既吐且利，小便复利，大汗出，下利清穀，内寒外热，脉微欲绝。（上方。二条系霍乱。）下利清穀，里寒外热，汗出而厥。（通脉四逆汤。）吐逆厥冷，脉沉，身痛大汗。（人参四逆汤，加桂枝、耆、术。）肢冷，额上手背汗出，脉沉细。（四逆汤。）
脉浮汗出，身重多眠，鼻鼾语难，为风温。太阳发热，汗出恶寒，为柔痓。（海藏：太阳自汗，桂枝汤；少阴自汗，四逆汤；阳明身热，鼻乾不卧，目痛，自汗恶热，而尺寸俱浮者，白虎汤。又，伤寒尺寸脉俱长，自汗大出，身表如冰石，脉传至里，细而小，及疟疾但寒不热，其人动作如故，此阳明传入少阴。戊合癸，夫传妇也，白虎加桂枝主之。然脉虽细小，当以迟疾别之，此证脉必疾而不迟。《活人》：阴不得有汗，而少阴亦有反汗出之证；阳明法多汗，而阳明亦有反无汗之条，皆不可不察也。）


卷十·类证一·阳明经  ——————————————————————————————————————————————————————————————————————————————————————————

不大便  ***************************
有大便不通，有大便难，有大便硬，皆阳明胃实之候，里证宜下者多矣。然胃实有表未罢者，宜先解表，表证已，乃可攻之。又口渴咽乾，脉浮紧者，犹在半表，必先和之，忌即攻下。又表证罢不可攻者，大便已硬，惟宜导之。至便虽硬无所苦，不可攻也，惟宜俟之。若胃实表解而有下证者，方随证攻之。阳明太阳少阳传入，众所共知，于三阴传入者，鲜能察识。若能熟视其微，则三阴有急下之证多矣。岂非仲景之微意与。
六七日不大便，头痛有热，勿与承气汤。小便清者，知不在里，仍在表也。（桂枝汤。）阳明病，脉浮无汗而喘。（麻黄汤。）阳明中风，脉弦浮大，短气腹满，胁及心痛，鼻乾不得汗，嗜卧，一身悉黄，小便难，潮热，哕，耳前后肿。（外不解，脉续浮，小柴胡汤。但浮无馀证，麻黄汤。）阳明胁下硬满，不大便而呕，舌上白胎。（小柴胡汤。）伤寒头汗出，微恶寒，手足冷，心下满，不欲食，大便硬，脉细。（上方。）阳明自汗，若发汗，小便自利者，津液内竭，虽硬不可攻。（蜜、胆导。）太阳寸缓关浮尺弱，发热，汗出，不恶寒而渴，转属阳明也。小便数，大便必硬，不更衣十日，无所苦也。（渴欲饮水，少少与之，渴不止，五苓散。）阳明病，本自汗，医重发汗，病已差，尚微烦，不了了者，以亡津液，胃中乾燥，故大便硬。若本小便日三四行，今日再行，津液还入胃中，大便不久出也。阳明病，不吐不下心烦。（调胃承气汤。）汗出多，必大便硬，谵语。（小承气汤，若谵语止，莫再服。）阳明实，发其汗太过，亡津液，大便因硬。（小承气汤。）太阳吐下汗后，微烦，小便数，大便因硬。（小承气和之。）不大便，绕脐痛，烦躁，有燥屎也。（大承气汤。）潮热不大便六七日，少与小承气，转失气者，有燥矢，可攻。（上方。）小便不利，大便乍难乍易，微热，喘冒不卧，有燥矢也。（上方。）脉迟汗出不恶寒，身重短气，腹满，喘，潮热，外已解，可攻里也。手足濈然汗出，大便已硬。（上方。）谵语潮热，不能食，必有燥矢。（上方，能食者，但硬无燥矢。）不大便六七日，小便少者，必初硬后溏，未可攻，须小便利者，屎定硬，乃可攻之。（上方。）阳明下后，心中懊憹而烦，尚有燥屎也。（上方，若腹微满，必初硬后溏，不可攻。）大下后，六七日不大便，烦不解，腹满痛，有燥屎也。（上方。）吐下后，不大便至十馀日，日晡潮热，不恶寒，独语如见鬼状，剧者不识人，循衣摸床，微喘直视，脉弦者生，涩者死，微者但发热谵语。（上方。）六七日，目中不了了，睛不和，无表里证，大便难，身微热，急下之。（上方。）
阳明少阳合病，下利脉滑而数，有宿食也。（上方。）
二阳并病，太阳证罢，潮热，汗出谵语，便难。（上方。）
少阴病，六七日，腹胀不大便，急下之。（上方。）
阳明喜忘，矢虽硬，大便反易，其色黑，必有畜血。（抵当汤。）无表里证，下后脉数不解，善饥，六七日不大便，有瘀血也。（上方。）不大便，舌上燥渴，日晡小潮热，从心下至少腹硬满，痛不可近，结胸也。（大陷胸汤。）趺阳脉浮涩，小便数，大便难，脾约也。（麻仁丸。念莪：仲景论初硬后溏者有四证，曰：阳明病潮热，不大便，与小承气，不转失气者，初硬后必溏，不可攻之，此胃初热未作实也。曰：太阳病下之，腹满，初硬后必溏，此虚在上，无燥矢者也。此二证不言小便。曰：阳明病中寒不能食，小便不利，手足濈然汗出，此欲作痼瘕，初硬后必溏，以水穀不分也。曰：服承气汤，若不大便六七日，小便少者，初硬后必溏，须小便利，屎定硬，乃可攻之。此二证，一言不利，一言少，乃知仲景测大便法，皆以小便验之。然小便利，屎定硬，固为可攻。亦有小便利大便硬，而不可攻者，何也？阳明自汗，或发汗后，小便自利，此为津液内竭，虽硬不可攻，当须自欲大便，蜜煎导之。盖非里实可攻也。夫胃虽实，有表者汗之，半表半里者和之，不因胃实便下也。此仲景心法，精求详考，自无误矣。节庵：不大便者，因发汗利小便过多，耗损津液，以致肠胃乾燥，邪热传入，转属阳明，里证再见，发渴谵语，狂妄潮热，自汗，小便赤，脉实，或腹胀满硬痛，急选承气等下之，大便通而愈矣。倘脉浮脉虚，恶寒，表证尚在，或带呕吐，知邪未全入腑，犹在半表里间，用小柴胡和之。俟大便硬，不得不下者，只以大柴胡下之。若自汗发汗，小便自利，不大便者，津液内竭，复不可攻之。又脾约一证，不因发汗利小便亡津液，小便自数，大便难者，为津液偏渗，致大肠燥也。必麻仁丸治之。　《活人》：不大便有阴结阳结之论，不可不别，其脉浮而数，能食，不大便，此为胃实，名曰阳结。宜小柴胡，所谓和其营卫以通津液，纵不了了，得屎而解也。其脉沉而迟，不能食，身体重，大便反硬，名曰阴结。宜用金液丹，所谓阴盛则结之结同也。仁斋：阳结宜调胃承气汤，阴结可四物汤加附子，或半硫丸。太阳病，经吐下发汗后，微烦，小便数，大便因硬，宜小承气和之。里实燥矢结聚，腹满，按之脐腹坚硬，大承气汤下之。阳明自汗，小便自利，津液内竭，蜜煎导。血虚肠燥不通，或去血过多，或新产妇人，或久病虚人，皆当归润燥汤，及麻仁丸、蜜煎导等法，不可下也。健曰：虽属阴结，而金液半硫，阳精猛烈之药，非伤寒所宜。即杂病而人信服之，制不如法，则有贻害也。

不得卧  ***************************
不得眠者，阳明病也。胃不和，则卧不安。或因汗下而心血亏损，或因烦热而转辗不宁，或因瘥后馀热未尽，阴气未复，皆令人不得眠也。正病不得眠者，阳明也。少阴当但欲寐，不得卧者，缘阳气入少阴，非少阴正病也。不得眠者，皆热证，其太阳汗下后，昼日烦躁不得眠，用乾姜附子汤。盖复其汗下所亡之阳，非治不眠也。不得眠为常证，然少阴脉沉细自利，烦躁不得眠者死。伤寒发热下利厥逆，烦躁不得卧者死。俱正气弱，阳不复也。
太阳病二三日不能卧，但欲起，心下必结，脉微弱者寒也。（桂枝加厚朴杏子汤。）下后复汗，昼日烦躁不得眠，夜安静，不呕不渴，无表证，脉沉微，身无大热。（乾姜附子汤。）汗吐下后，虚烦不得眠，心中懊憹。（栀子豉汤。）下后心烦腹满，卧起不安。（栀子厚朴汤。）发汗后，胃中乾燥不得眠。（欲饮水，少少与之愈。）脉浮，火迫劫之，亡阳惊狂，起卧不安。（桂枝去芍药，加蜀漆牡蛎龙骨救逆汤。）衄家不可汗，汗则额上陷，脉紧急，直视不能胸，不眠。（黄芩芍药汤。）
身热目痛，鼻乾不得卧，尺寸脉长，阳明标病也。（葛根解肌汤。）脉洪数，自汗，表里俱热，烦渴饮水，不得眠。（人参白虎合解毒汤。）中风脉浮紧，咽燥口苦喘满，发热汗出，不恶寒，恶热，身重，加烧针，憷惕烦躁不眠。（栀子豉汤。）小便不利，大便乍难乍易，微热喘冒不能卧，有燥屎也。（大承气汤。）
少阳发热口苦，心烦不得眠。（小柴胡加黄连、栀子，虚弱人加麦冬、枣仁。）
少阴三日以上，心烦不得卧。（黄连阿胶汤。）少阴下利，六七日咳而呕，渴，心烦不得眠。（猪苓汤。）
脉浮数，身疼无汗，烦躁不得眠。（麻黄汤。）伤寒大热，乾呕，呻吟错语，不得眠。（黄连解毒汤。）汗后脉浮数，烦渴不眠，小便不利。（五苓散。）脉数大。（人参白虎汤、竹叶石膏汤。）汗下后，虚烦不得眠。（加味温胆汤、栀子乌梅丸、朱砂安神丸。）汗出脉虚，不得眠。（小建中汤。节庵：凡阳盛阴虚，则不得眠。盖夜以阴为主，阴气盛，则目闭而安卧，若为阳所胜，终夜烦扰不宁也。汗出鼻乾不得卧者，邪在表也。有燥屎大热错语，及大汗出，胃中汁干，不得眠者，邪在里也。所谓胃不和，则卧不安，治宜澈热和胃也。咳而呕，烦闷不得眠者，停水也。少阴病不得眠者，热烦于内，宜扶阴散热也。瘥后不得眠者，热气未散，与诸阳相併，阴气未复也。汗下太过，阳气暴虚，而不得眠者，若无热证，宜姜附退阴复阳也。士材：心为丙丁之主，邪火炎灼，则神不休息，魂气飞扬，不能归肝而不卧；脉大则血亡，心主血，故不得卧。健曰：大汗，则心液耗散，亦不得卧。）

潮热  ***************************
一日一发，按时而热，若潮汛之来，不失其期也。若一日三五发者，非也。潮热属阳明，阳明旺于未申，故必于日晡时发热，乃为潮热。专主胃中实热燥屎使然，故宜下之。
阳明潮热，大使硬，与承气汤，不大便者，不与。若不大便六七日，先与小承气，转失气者，燥屎也，可与大承气。不转失气者，初硬后必溏，慎勿攻，攻之则胀满不食。脉迟汗出不恶寒，身重短气，腹满而喘，潮热者，外欲解，可攻里也。手足濈然汗出，大便已硬。（大承气汤。）吐下后，不大便，日晡潮热，不恶寒，独语如见鬼，剧者不识人，循衣摸床，微喘直视，脉弦者生，涩者死，微者但发热谵语。（上方。）谵语潮热，不能食，有燥屎也。（上方，若能食，但硬，非燥屎。）谵语潮热，脉滑而疾。（与小承气汤，转失气者，更与，勿转失气者，勿与。）病人烦热，汗出则解，又如疟状，日晡发热，属阳明也，脉实下之。（大承气汤。）脉浮虚，汗之。（桂枝汤。）潮热大便溏，小便利，胸胁满不去。（小柴胡汤。）十三日不解，胸胁满而呕，日晡潮热，微利之。（先小柴胡解外，次柴胡加芒硝汤。）阳明中风，脉弦浮大，短气腹满，胁及心痛，鼻乾不得汗，嗜卧身黄，小便难，潮热，哕，耳前后肿。（过十日，脉续浮，小柴胡汤；脉但浮无馀证，麻黄汤。）
太阳重发汗，复下，不大便五六日，舌上燥渴，日晡小有潮热，心下至少腹硬满，痛不可近。（大陷胸汤。）
二阳并病，太阳证罢，但发潮热，汗出便难谵语。（大承气汤。南阳、仲景云：潮热者，实也，大承气证。又云：其热不潮，未可与也。则知潮热当下无疑矣。更看脉与外证何如，若脉浮脉虚，及外证恶寒，犹有表者，且与小柴胡解之。其胸胁满而呕，日晡潮热，其潮热已而微利，微潮热，大便溏，或潮热而咳逆者，当用小柴胡也。又阳明病，脉浮而紧，潮热发作有时，但脉浮者，必盗汗出，黄芩汤主之。至于外未解，腹大满不通，与小承气微和胃气。及当行大承气者，必先与小承气，不转失气者，不可攻之。兢兢致慎，未便以潮热为必可攻也。《明理》：潮热属阳明，邪入胃腑，为可下之证。设脉浮而紧，潮热而利，或小便利，大便溏，是热未入腑，犹带表邪，当先和解其外。俟小便利，大便硬，方可攻之。若潮热于寅卯，即属少阳，潮热于已午，已属太阳，又不可不辨也。仁斋：潮热若在寅卯辰巳时候，且未可下，只宜小柴胡和之。热甚烦渴者，人参白虎汤解之。）

谵语  ***************************
谵语者，妄有所见，而语无伦次，皆胃中实热，上乘于心，心为热冒，故神识昏乱，谬妄不自知也。多言稍有次第者，独语如见鬼者，睡中呢喃者，皆热之轻也。音声高朗，言之不休者，热之重也。狂言叫喊，骂詈不避亲疏，神明已乱，热之最甚也。诸如此者，脉短者死，脉和者愈。又身微热，脉浮大者生。逆冷脉沉者死。或气上逆而喘满，或气下夺而自利，皆为逆也。
十三日不解，过经谵语，当下之。若小便利者，大便当硬，而反下利，脉调和，知以丸药下之非也。自利者，脉当微厥，今反和，内实也。（调胃承气汤。）脉浮自汗，小便数，微恶寒，脚挛急，误与桂枝攻表得厥，厥愈后，胃不和而谵语。（少与调胃承气汤。）
阳明病，汗多胃燥，必便硬谵语。（小承气汤，谵语止，莫再服。）谵语潮热，脉滑疾。（上方，转失气者，再服，不转失气勿服。）四五日脉沉喘满，沉为在里，反发其汗，津液越出，大便为难，表虚里实，久则谵语。（大承气汤。）谵语潮热，反不能食，必有燥屎。（上方。）汗出谵语，燥屎在胃中，以有风须过经乃可下之。（上方。）吐下后不大便，潮热不恶寒，独语如见鬼，剧者不识人，循衣摸床，惕而不安，微喘直视，脉弦者生，涩者死，微者但发热谵语。（上方。）发汗多亡阳，谵语者，不可下，和营卫以通津液。（柴胡桂枝汤。）下后胸胁满，烦惊，小便不利，谵语，一身尽痛，不可转侧。（柴胡加龙骨牡蛎汤。）
少阳误汗谵语，胃不和，烦悸。（大柴胡汤、承气汤。）发汗吐下温针后，谵语，柴胡证罢，（为坏病。）
二阳并病，太阳证罢，潮热汗出，便难谵语。（大承气汤。）
太阳少阳并病，误汗谵语不止。（刺期门。）
三阳合病，腹满身重，口中不仁，面垢谵语，遗尿自汗。（白虎汤。）
男子阳明病，下血谵语，热入血室，但头汗出。（刺期门，及小柴胡加黄连、瓜蒌。）
伤寒腹满谵语，脉浮紧，肝乘脾也，名曰纵。（刺期门。）谵语不恶寒，反恶热，（白虎汤。）火迫致谵语。（上方。）大便秘，小便赤，手足温，脉洪数者，必谵语。（调胃承气汤。）下利谵语，脉滑数，有燥屎也。此汤饮旁流，所利皆稀水，可下之。（大承气汤。）已得汗，身和谵语。（柴胡桂枝汤。）谵语，气虚独言，脉无力。（补中益气汤。）阴证手足冷，脉微细而谵语。（四逆汤、白通汤、黄耆加乾姜汤。节庵：热入于胃，水涸粪燥，必发谵语，为实邪。有被火劫汗而谵者，有亡阳而谵者，有下利清穀不渴而谵者，皆为虚邪。如脉来沉实，洪数有力，大便不通，小便赤涩，燥渴谵语，狂妄，腹胀满，硬痛，或潮热自汗，或下利纯清水，心腹硬痛，皆里证，邪热燥矢也，大承气下之。或下后利不止，与喘气逆而上奔，自利气脱而下夺，皆为逆也。其三阳合病，脉实身重，口中和，面垢遗尿，白虎汤。或便结大热狂言，烦躁，精彩不与人相当，五苓散三钱，新汲水探吐，或挂苓汤。狂言漱水不欲咽，大便黑，小便自利，身黄胀满，此失下，瘀血谵语，桃仁承气汤，下尽黑物则愈。全善：谵语，气虚独言也。予用参、耆、归、术等剂，得愈者廿数。岂可不分虚实，概用黄连解毒、大、小承气等汤乎？丹溪亦曰：予治谵语，皆用参、术之剂而愈，信夫属虚者，十居八九。谵语脉调，手足和，小便利者，阳也，故用承气下之。脉微厥，及少阴但欲寐，下利，小便难，被火劫汗出谵语者，皆阴也，故当补剂和之。海藏：黄耆汤治伤寒，或时悲哭，或时嬉笑，或太息，或语言错乱，世疑为谵语，非也。此神不守舍，阴盛阳虚之故。两手足脉浮沉不一，举按无力，浮之损小，沉之亦损小，皆阴脉也，宜先缓而后急。缓者，黄耆汤；急者，加乾姜一钱。大便秘者，调中丸，或理中丸。复庵：有虚人谵语，乃虚不禁热，不可遽用十分冷剂。健曰：向言实则谵语，虚则郑声，呢喃密语，乃属阴盛阳衰，与鬼为邻之象矣。但谵则声响，而唤之犹醒，舌上黄焦或黑，脉洪大滑数为实，是可下也。若语言低小，短气，唤之恍惚不醒，舌净，脉虚微细者，属阴阳两虚，斯为应补之候。）

郑声  ***************************
谓郑重频烦，语言谆复，不换他句也。若谵语，则乱言无次，数数更端。盖神有馀，则机变而更端；神不足，则无机变而但守一声。故曰实则谵语，虚则郑声。成氏谓为郑卫之声，非是。
郑声，重语也。实则谵语，虚则郑声。四逆，脉微，郑声。（四君子汤。甚者，参附汤送黑锡丹。复庵：谵语属阳，郑声属阴。谵语者，颠倒错乱，言出无伦，或对空独语，如见鬼状。郑声者，郑重频烦，谆谆不已，如老人遇事，琐碎不休，以阳气虚故也。此谵语郑声虚实之不同，二者本不难辨，但阳盛里实，与阴盛格阳，皆能错语，须以他证别之。大便秘，小便赤，身热烦渴而妄言者，乃里实之谵语也。小便如常，大便洞下，或发躁，或反发热而妄言者，乃阴盛格阳之谵语也。里实宜下之，调胃承气汤。热躁甚而妄言不休，大渴喜饮，理中汤。若阴盛格阳，通脉四逆汤、附子理中汤。又有不繫正阳明，似困不困，间时一二声谵语者，当随证施治。已得汗，却身和而妄言者，此汗后津液不和，慎不可下。乃非阳非阴，宜小柴胡合建中汤，和营卫，通津液。病后气血未复，精神未全，多于梦寐中失声如魔，此非谵语郑声也。温胆汤去竹茹，加入参或六君子汤。仁斋：大抵郑声因内虚正气将脱之象，如更手足冷，脉沉细，口鼻气短，言语轻微无力布息，或呃逆不止，神昏气促，不知人事，死矣。如气不促，手足温，脉沉细而微，急以附子汤，倍人参，兼进接气黑锡丹一二服，以助真气。或浓煎参汁，徐徐服；或未可用附子者，三白汤，倍人参。）

发狂  ***************************
经曰：邪入于阳则狂。又曰：重阳者狂。是狂为阳盛也。伤寒热毒在胃，并于心脏，使邪不宁而志不定。至于发狂，为邪热极矣。狂之发作，少卧不饥，妄语笑，妄行起，登高而歌，弃衣而走，甚则踰垣上屋，皆独阳亢极，非大吐下之，不能已也。亦有当汗不汗，瘀热在里，下焦畜血而如狂者，小便必利，特未至于狂耳。其或重熨迫汗，灼艾烧针，令人烦躁，起卧不安，则为火邪惊狂。其或狂言目反，直视，为肾绝。汗出复热，狂言不能食者，皆死矣。
脉浮无汗，医以火迫劫取汗，亡阳，必惊狂，起卧不安。（桂枝汤，去芍药，加蜀漆龙骨牡蛎救逆汤。）太阳六七日，表证仍在，脉微而沉，反不结胸，其人发狂，以热在下焦，少腹当硬满，小便自利，下血乃愈。以随经瘀热在里也。（抵当汤。）太阳病不解，热结膀胱，其人如狂，血自下者愈。外不解，尚未可攻，外已解，但少腹急结，乃可攻。（桃仁承气汤。）身黄脉沉结，少腹硬，小便自利，其人如狂，血证谛也。（抵当汤。）
阳明病欲食，小便不利，大便自调，骨节疼，翕翕如有热，奄然发狂，濈然汗出而解。（桂枝汤、羌活汤类。）大渴目赤，唇焦舌乾，齿燥脉实，狂妄。（大承气汤。）烦躁狂走，妄言叫骂，面赤咽痛，鼻如烟煤，或身斑如锦纹，阳毒也。（表者，阳毒升麻汤、黑奴丸；里者，大黄散。）时行热病发狂。（黑奴丸。）
阴证发躁，欲坐泥水井中，面赤足冷脉沉，不能饮水。（霹雳散冷服。）身微热，面赤足冷，脉举之数大，按之无力，此虚阳伏阴而躁。（人参四逆汤冷服。）脱阴者，发狂，宜峻补其阴。（天门冬、地黄煎膏，谓之天地煎。）少阴误汗，漏不止，亡阳，故狂。（玉屏风散，入附子一枚。）狂不止，冷汗自出，手足厥逆。（四逆汤冷进。）发狂，肌表虽热，按之冷透手，或肩背胸膈有斑十数点，脉极沉细者。（乾姜附子汤，咖人参冷服。仁斋：发狂者，伤寒凶恶之候也，要在详辨而治之。如阳盛发狂者，大抵热甚，则神昏狂妄，骂詈，踰垣上屋，神明之乱，非素能为之，病使然也。必先以凉水噀其面，或以硝水法，浸布搭胸中。甚者以玄明粉、寒水石散先与之，以折其热势，俟稍定，察脉若实大滑大，便结腹满者，急以大承气倍芒硝下之。如势轻，未可攻，三黄石膏汤类主之。温病发狂者，伏寒得春时温气而发也。脉大胸满，多痰发狂，及脉浮数，不得汗出，发狂，六神通解散，加宽胸消导药。便秘，承气汤下之。热病发狂，发于夏暑之时，其热尤甚。若无汗脉浮数者，六神通解散汗之，热甚者，三黄石膏汤。凡温病热病发狂，得汗者生，无汗者死，脉小逆冷者不治。盖温热病不得汗者，必发狂，要在审察而汗之。阳毒发狂，其人素有积热，因患伤寒又失汗下，其热蕴而为毒，脉洪数大，尤热之甚也。其候唇口焦黑，舌卷鼻煤，面赤咽痛，狂言妄语，或斑发如锦，或如豌豆、赤豆之类。七日内者可治，犀角地黄汤、三黄石膏汤选用，大抵与阳盛发狂同治。因发斑咽痛，故曰毒耳。念莪：按狂证多属实热，非大承气下之，安能已乎？如脉无力者，宜三黄石膏汤清之。至畜血证，但如狂，非真狂也。由于当汗不汗，或汗迟，或脉盛汗微，或覆盖不周，汗不透，太阳之邪无从而出，故随经入腑，结于膀胱。若夫阴躁，真气败坏，虚阳上越，乃阴盛格阳。庸医不识脉之浮盛沉衰，与不能饮水，见其面赤身热，误与凉剂，立毙矣。要知此证，肌表虽热，重按之则冷透手矣。然阴躁一证，十中止救一二，惜乎昧者不察，识者忧谗，束手待尽，良可哀也。叔微：侯辅之病，脉沉细，内寒外热，肩背胸胁斑出数点，语言狂乱，或曰发斑狂谵，非热乎？予曰：非也。阳为阴逼，上入于肺，转之皮毛，故斑出；神不守舍，故错语如狂，非谵语也。肌表虽热，以手按之，须臾冷透如冰，与姜、附等药数日，约二十两馀，得大汗而愈。后因再发，脉复沉迟，三四日不大便，与理中丸，三日内约半斤，其证全瘥。以此知侯生之狂，非阳狂之狂，乃失神之狂，即阴虚也。海藏：陈志仁治伤寒狂妄欲走，四五人扶捉不定，脉虚数，用柴胡汤反剧，以参、耆、归、术煎汤，一服而狂定，再服安睡而愈。

循衣摸床  ***************************
手弄衣被，及摸床者，必兼撮空。此肝家之热，肝将绝，故见此危恶证也。然有二焉，一由太阳中风，火劫坏病，一由阳明里热之极。
太阳中风，以火劫发汗，邪风被火，两阳相熏，其身发黄。阳盛则衄，阴虚则小便难，但头汗出，腹满微喘，口乾咽烂，或不大便，谵语。甚者哕，手足躁扰，捻衣摸床。小便利，可治；不利者，死。吐下不解，不大便，日晡潮热，不恶寒，独语如见鬼，剧者不识人，循衣摸床，惕而不安，微喘直视，脉弦者生，涩者死，微者发热谵语。（大承气汤。士材按：循衣摸床，必兼撮空及憷惕，肝主筋，肝热极，故动惕也。脉弦则肝木未败，故生，脉涩则金旺而木欲绝，故死。仲景主下者，因其不大便也。若内无燥矢而脉重按无力者，往往以大补气血而愈，此又法外之变通也。叔微：尝治循衣摸床撮空得愈者数人，皆用大补气血之剂。一人兼瞤振脉代，遂于补剂中加桂二分，亦振止脉和而愈。健按：此证诚属恶候，然有轻重、虚实、寒热之不同。而因正虚邪实者多，如火劫所致者，火迫其气，汗亡其血，非正虚邪盛而何？吐下不解，不大便潮热谵语者，吐下亡其津液，则气血不能和于筋脉而现此象，亦正虚邪实也。治之必须润燥清热，扶正除邪，庶可转凶为吉，过温过寒，非良治也。此本阳明腑证，燥屎结甚，消烁津液而致，何以谓为肝家之热耶？盖肝为藏血之脏，主乎疏泄，因其热极血枯，便秘，熬灼筋脉，是以惕动撮捻，多所不安，故曰肝欲绝也。究其实在，乃属阳明腑热之甚，故从下法者多。若为日不久，津液未至耗竭，或因斑毒壅滞，或因燥矢结聚，或因医药所误。予曾以解肌合白虎托化，斑发便通而解者有之。或用调胃承气下之而愈者有之。未可偏信大补气血，以助邪酿祸，悔之晚矣。夫阳明主乎四末，阳明热极，则指节烦冤，有难忍难言之势，病人自视其指异常，心中疑惑。故频频摩拟撮捻，而循衣摸床之证现矣。理当泻阳明之热，则津液回而筋脉得润，其恶状自息也。若兼摇头直视昏乱，则不治者多。

渴  ***************************
渴必问其所饮，欲冷欲热，欲多欲少。欲多而饮冷者，阳渴也；饮少而喜温者，阴渴也。邪在表则不渴，邪传里则渴。三阳虽或有渴，不如三阴之渴甚也。故太阴腹满咽乾，少阴口舌燥渴，厥阴消渴。盖邪初传，热微而渴微，传深，则热甚而渴甚。阳明不甚渴者，胃有津液，邪犹在经也。太阴乃大渴者，自利，津液己去，无以润养也。渴欲饮水者，亦须少少与之。若不与，无以解其枯燥，何由作汗？若过多，恐成悸动、水结胸、咳、呕、哕、腹满、下利等证，不可不慎也。
表不解，心下有水气，乾呕发热而咳，或渴。（小青龙去半夏，加栝蒌根。）若咳而微喘，发热不渴，服汤已，渴者，寒去欲解也。（小青龙汤。）太阳大汗出后，烦躁不眠，欲饮，少少与水则愈。若脉浮，小便不利，微热消渴。（五苓散。）六七日不解而烦，有表里证，渴欲饮水，水入即吐名水逆。（上方。）与泻心汤，痞不解，渴而口燥烦，小便不利。（上方。）服桂枝汤，大汗出后，大烦渴，脉洪大。（白虎加人参汤。）吐下后不解，热结在里，表里俱热，时时恶风，大烦渴，欲饮水数升。（上方。）太阳重发汗，复下，不大便五六日，舌上燥而渴，小潮热，心下至少腹硬满痛。（大陷胸汤。）发热恶寒，大渴腹满，自汗，小便利，其病欲解，此肝乘肺，名曰横。（刺期门。）
阳明脉长微洪，无汗而渴。（葛根解肌汤。）中风误下后，渴欲饮水，口乾舌燥。（白虎加人参汤。）若脉浮发热，渴欲饮水，小便不利。（猪苓汤。）恶寒自汗，面赤谵渴，脉洪数。（人参白虎汤，加黄连、花粉。）谵黄狂渴，脉沉数。（大承气汤。）太阳寸缓关浮尺弱，发热汗出，不恶寒而渴，属阳明也。小便数，大便必硬，不更衣十日无所苦也。渴欲饮水，少少与之，渴不止。（五苓散。）阳明汗出多而渴，不可与猪苓汤，以胃中燥，复利其小便也。（白虎加人参汤，小柴胡去半夏，加瓜蒌、竹叶。）阳明但头汗出，小便不利，渴引水浆，瘀热在里，必发黄。（茵陈蒿汤。）
往来寒热，胸胁满，心烦喜呕或渴。（小柴胡加人参、花粉，去半夏。李加葛根、花粉。）伤寒身热恶风，胁下满，手足温而渴。（上方。）已汗复下，胸胁满微结，小便不利，渴而不呕，但头汗，寒热心烦。（柴胡桂枝干姜汤。）
少阴欲吐不吐，心烦，但欲寐，自利而渴，小便白。（四逆汤、白通汤。）下利咳而呕渴，心烦不眠。（猪苓汤。）少阴渴，自利纯清水，色青。（大承气汤。）
厥阴消渴，气上撞心，瘀热，饥不欲食，吐蛔。（大柴胡汤。）若大热甚，谵闭，舌卷囊缩。（大承气汤。）下利慾饮水，有热也。（白头翁汤。）
阳毒目赤唇焦，鼻如烟煤，渴而脉实。（三黄石膏汤。）阳毒倍常，躁盛，大热大渴。（黑奴丸。）
食少而渴，胃脉弱。（宜茯苓、白术，勿用凉药，益伤中气。）
太阳病发热，不恶寒而渴者，温病。（仁斋：凡渴当分六经而治。太阳标热在表则不渴，热传膀胱之本则烦渴，脉浮数小便不利也，五苓散。阳明脉长无汗而渴者，葛根解肌汤，或通解散倍葛根以汗之。若热传胃中恶热，濈濈汗出而渴，脉洪浮数，人参白虎汤。若阳明本热，或蒸蒸而热，潮热烦渴，舌燥口乾饮水，大便实者，大柴胡汤，或调胃承气汤下之。少阳口苦咽乾，发热而渴，小柴胡去半夏，加栝蒌根。太阴自利则不渴，小渴欲饮水，小便色白，下有寒也，脉沉者，附子汤。若身寒厥冷，脉滑而渴，里有热也，人参白虎汤。凡阴证烦躁口渴，不能用水，脉沉足冷者，宜四逆汤冷服。凡伤寒时气证欲水者，为欲愈。盖得水能和其胃气，汗出而解。若不与，则乾燥无由作汗，遂致闷乱而死也。与水须量病人勇怯，邪热重轻，宁少与之，不可太过，致生他疾。水须新汲者良，热甚大实者，以元明粉一二钱，加入饮之妙。又虚人不能饮者，以灯心煎汤，浸冷与之。复庵：阴证自利而渴，古人多用冷剂，以其皆挟阳气，经虽阴而病则阳也。然有下利清穀，不繫热利，纯是阴病而反渴者，此是阴在下，隔阳于上，兼因泄泻，津液枯燥而渴。其人虽喜饮，饮不多，而常喜温是也。宜理中汤加入参，渴甚，连理汤。治渴有坚肾水而渴止者，用知母、花粉是也。有利小便而渴愈者，用猪苓、茯苓是也。盖太阳以利小便为先，阳明以利小便为戒。少阳半表半里，未可下之。或大渴不止，以柴胡加花粉之属坚其肾，肾水既坚，自还渗入大肠，大便微通，热去而渴解。若病在太阳膀胱之腑，非利小便，则热无从去，渴何由愈？外有非太阳证，烦躁发渴，乃阴盛格阳，不当润其渴，惟当治其阴。《活人》：太阳无汗而渴，不可与白虎。日明汗多而渴，不可与五苓。盖渴欲饮水，无表证者，白虎加人参汤。若脉浮发热无汗，是表未解也，故不可与。必汗后脉洪大，方与白虎。否则以小青龙去半夏，加栝蒌根治之。阳明汗出多，胃中燥，不可复利其小便。必小便不利，汗少脉浮而渴，方可与猪苓汤。否则以薏仁竹叶汤治之。陶氏：以竹叶石膏汤。节庵：渴者里有热也，津液为热所耗，故令渴也。伤寒六七日，传至厥阴，消渴者，饮水多而小便少，乃热能消水也。朱氏曰：脉浮而渴，属太阳；有汗而渴，属阳明；发热恶风，寒热而渴，属少阳；脉沉自汗而谒，属少阴；至于厥阴，则热之极矣。若先呕后渴为欲解，当与之水。先渴后呕，则为水停，属赤茯苓汤也。《活人》：伤寒热气入脏，流于少阴之经，少阴主肾，肾恶燥，故渴而引饮。又发汗吐下后，脏腑空虚，津液枯竭，肾又馀热者，亦渴。天益：伤寒食少而渴，当以和胃之药止之，不可与凉药，恐损胃气，愈不能食，白木、茯苓为主。）

发黄  ***************************
黄者，中央土色。阳明太阴之证，湿热交併，必发身黄，如夏月罨曲，因湿热而生黄也。湿胜者，一身尽痛，色如熏黄而晦。热胜者，一身无痛，色如橘黄而明。又伤寒汗已，身目为黄，以寒热在里不解，此不可下。宜于寒湿求之，是非特湿热为黄，而寒湿亦为黄也。其畜血亦能发黄，但兼小腹硬，小便自利，其人如狂耳。发黄鼻出冷气，寸口近掌无脉者死。黄而直视摇头，为心绝，黄而环口黧黑，为脾绝，是皆不治之证也。古谓之疸，疸即黄也，谓单阳而无阴也。
瘀热在里，但头汗，身无汗，渴，小便不利，热不得越，如橘之黄且明。（大便闭，腹满者，茵陈蒿汤；小便难者，五苓散加茵陈、山栀。）湿家发黄，一身尽痛，小便难，色如熏黄之暗。（胃苓汤加茵陈，大便闭者，茵陈蒿汤。）寒湿发黄，身疼发热，头痛鼻塞而烦，脉大。（瓜蒂散搐鼻取水，或用防风、葛根、苍术、茵陈、桔梗、陈皮、甘草、生姜煎服，取微汗，即愈。）痞气发黄。（半夏泻心加茵陈、枳实，小便难者，五苓散加茵陈、山栀。）结胸发黄。（陷胸汤加茵陈。）畜血发黄，小腹满痛，小便利，大便黑，如狂，脉沉。（桃仁承气汤。）内伤寒发黄。（调中汤加茵陈，逆冷者加附子。）阴证发黄，脉沉迟，肢冷气促，呕闷，或面赤足冷，阴躁欲坐泥水井中。（轻者理中汤，重者四逆汤，俱加茵陈。）身冷汗出，脉沉而黄为阴黄，乃太阴中湿也。（小便利，术附汤，小便不利，大便反快，五苓散。）伤寒遇太阳、太阴司天，下之太过，往往变成阴黄。（一则寒水太过，水来侮土；一则土气不及，水来侵之，并宜韩氏法。一茵陈茯苓汤加当归、桂枝，二茵陈橘皮加半夏、姜、术，三茵陈附子汤，四茵陈四逆汤，五茵陈姜附汤，六茵陈吴茱萸汤，当依次第而用之。）
太阳病脉浮动数，头痛发热，微盗汗恶寒，表未解也。反下之不结胸，但头汗，小便不利必发黄。（栀子柏皮汤。）六七日，脉迟浮弱，恶风寒，二三下之，不能食，胁下满痛，项强，小便难，面目及身黄。（茵陈五苓散。）中风以火劫汗，两阳相熏，身发黄，阳盛则衄，阴虚则小便难。（防己黄耆汤、栀子柏皮汤。）身黄脉沉结，少腹硬，小便自利，如狂，畜血也。（抵当汤。）
阳明瘀热在里，身必发黄。（麻黄连轺赤小豆汤。）身黄发热。（栀子柏皮汤。）阳明中风，脉弦浮大，短气腹满，胁及心痛，鼻乾不得汗，嗜卧，一身及面目悉黄，小便难，潮热哕。（小柴胡汤、麻黄汤。）阳明病，被火，额上微汗，小便不利，必发黄。（五苓散加山栀、茵陈。）阳明脉迟，食饱微烦，头眩，小便难，欲作谷疸，下之腹满如故。（谷疸汤，五苓加茵陈。）阳明无汗，小便不利，心中懊憹，必发黄。（五苓加茵陈。）
往来寒热，一身尽黄。（小柴胡加栀子。）身黄胁痛，小便难。（未下，宜柴胡，下后，忌柴胡。）
湿家一身尽痛，小便不利，发热，色如熏黄。（五苓散。）小便自利，（术附汤。）身烦痛，（麻黄汤加苍术。）脉浮身重，汗出恶风。（防己黄耆汤。兼善：或谓伤寒发黄，惟阳明与太阴有之，小便利者，不发黄，何也？盖黄为土之正色，以太阴与阳明俱属土，故黄也。凡外不得汗，里不得小便，脾胃为热所蒸，则色现于外而黄。若小便利者，热不能畜，不变黄也。其别经发黄者，亦由脾胃之土受邪故也。热虽内盛，若有自汗，小便利，即不能发黄。其但头汗，身无汗，剂颈而还，及小便不利，渴饮水浆，为瘀热在里，必发黄矣。南阳：白虎证亦身热烦渴引饮，小便不利，何以不发黄？曰：白虎与发黄证相近，遍身汗出，为热越，白虎证也。头面汗，头以下无汗，热不得越，发黄证也。湿在里不散，热畜于脾胃，腠理不开，瘀热与宿谷相薄，郁蒸不化，故发黄。其湿气胜则如熏，热气胜则如橘。全善：身黄小腹不硬，其人不狂，大便不黑，虽小便利，非畜血也。其为证有三，一者栀子柏皮汤，二者麻黄连轺赤小豆汤，皆治身黄。小便利而身不疼者，海藏所谓干黄是也。三者桂枝附子汤，或去桂白术汤，皆治身黄小便利，而一身尽痛者，《活人》所谓中湿是也。海藏：熏黄，湿病也，一身尽痛；橘子黄，热病也，一身不痛。熏黄，阴黄也；橘子黄，阳黄也。）

发斑  ***************************
斑者，胃经热毒也。下之太早，热邪乘虚入胃，乃致发斑；下之太迟，热气留于胃中不散，亦令发斑。或服热药多者，亦发斑。胃主肌肉，故微微隐起，实无头粒，小者如芝麻，大者如芡实，轻者如星布，重者如锦纹。鲜红者为胃热，易治；紫者，为热盛难治；黑者，为胃烂必死。斑有六证，一曰伤寒，二曰时气，三曰温毒，四曰阳毒，五曰内伤寒，六曰阴证。此外有发疹，颇类斑证。但疹属肺热，肺主皮毛，故有头粒尖起。惟瘾疹亦如锦纹，而无头粒，尤为难辨。然疹为肺证，必有鼻塞、流涕、咳嗽、声重为异耳。疹脉多浮大，斑脉多洪数。疹多发于病之首，斑多发于病之尾。疹多现于胸腹，斑多现于手足，自不同也。独疫气发斑，竟有病前先见者，贵乎谙练而精治之。考仲景论无斑证，华佗、《千金》皆言之。云：微热者，赤斑出，此疾五死一生。剧者黑斑出，此疾十死一生。
一曰伤寒发斑，因当汗不汗，当下不下，或未当下而早下，则热毒蕴于胃而发斑也。身温足暖，脉洪数有力者易治，脉沉小，足冷，挟虚者难治。斑欲出未出，（升麻葛根汤以发之。）紫黑者，（上方加紫草。）脉虚者，（上方加人参。）食少大便不实。（倍用白术。）斑已出，不宜再发，恐伤其气也。又不可汗，汗之则病更增。（发斑表虚里实，若更用表药发汗开泄，更增斑烂矣。）不可下，下之则斑毒内陷，烦渴热甚，脉洪数者，人参化斑汤，或犀角元参汤、大青四物汤。）热毒内盛，心烦不得眠，错语呻吟。（黄连解毒汤，加元参、升麻、大青、犀角。）热甚烦渴喘咳。（解毒合化斑汤。）斑势稍退，潮热谵语便硬。（大柴胡加芒硝，或调胃承气汤。）大青为化斑要药，如无，以大蓝叶代之，或青黛亦可。凡发斑避忌香臭，与痘疮同，已出未出之时，切不可投寒凉之剂，吃生冷之物，恐冰凝其毒，不得发泄也。挟虚者必先助真气，往往拘泥而不敢补者，多致不救。若脉弱者，必先犯房事，要审问明白。如夹阴者，亦必先助真气为主。
二曰时气发斑，四时不正之气人感之，则寒热拘急，或呕逆，或喘嗽，或烦闷，或躁热，或头痛鼻乾不眠，皆斑候也。鲜红稀朗者吉，紫赤稠密者凶。（大抵鲜红起发者，虽大亦不妨，稠密成片紫黑者凶。）杂黑者难治，重者发热一二日即出，轻者发热三四日始出，必察元气虚实，脉来有力无力为主。如虚者，（先以参胡三白汤助元气。）斑未透者，（升麻葛根汤，热甚加紫草，胃弱人虚者，以四君子合用，曰升君汤。）稠密咽肿，（甘草、桔梗、元参、知母、升麻及犀角黄连汤。）斑出呕逆，（陈皮、甘草、茯芬、黄连、半夏、生姜。）斑出脉数大，烦渴。（人参化毒汤。）若发潮热不解，（小柴胡增减，或人参败毒散。）斑出毒盛，（必用犀角、大青、元参、黄芩、黄连、连翘、石膏、知母、花粉。）
三曰温毒发斑，或犯春令温邪而发，或犯冬令寒邪，至春始发，或冬有非时之温，皆名温毒。治例与时气相同，但温毒则尤甚尔。斑将出未出，咳闷呕逆。（葛根橘皮汤。）斑已出。（黑膏，或元参升麻汤、犀角大青汤、人参化斑等汤。）受邪于春，病发于夏，亦同此例。
四曰阳毒发斑，大热狂言，面赤鼻黑咽痛，斑欲出未出，须凉以解之。（乾葛、升麻、大青、紫草、陈皮、甘草。）斑紫烦渴。（三黄石膏汤加犀角、大青。）阳毒发斑，多成脓疮。（蜜煎升麻涂之。）
五曰内伤寒发斑，暑月纳凉太过，食冷大多，内外皆寒，逼其暑火浮游于外而为斑，不过数点，身无大热，脉来沉涩。（调中汤去桂枝、麻黄，加厚朴、乾姜，夹暑加香薷、藿香。）暑月阳气重者，须常候体间，忽有赤点，非蚊迹蚤痕，却宜急治。（健曰：宜香薷饮加黄连、葛根、六一散。又有停食不化，曰内伤发斑。其人本体素弱，或因劳琐发热，食不消化，壅热于冒而发斑，细小淡红，当以小陷胸加减，消食去便以化之。）
六曰阴证发斑，状如蚊迹蚤痕，无大斑点，出则淡红，稍久为微黄，病人安静，脉来沉细。此因元气素虚，或多房事，或误服寒凉太过，遂成阴证。乃寒伏于下，逼其无根之火，熏灼肺胃，传及肌肤。（升麻、藿香、陈皮、人参、生姜、附子、甘草，或与调中温胃治之。）寒甚脉微。（大建中汤。）得温补之剂，阳回而阴火自降，此治本不治标也。大抵发斑，身温足暖，脉数大者顺，身凉足冷，脉微细者逆。治斑不可专以斑治，必察脉之浮沉，证之虚实而治之，切不可孟浪一概论之。此证根本既拔，吉少凶多，庶老成练达者，十可救四五。病家、医家，临斯证者，顾可忽乎哉。（陶氏：大热则伤血，血热不散，里实表虚，热结肌理而为斑也。轻则如疹，重则如锦。或本阳证，误投热药，或汗下不当，邪气不解，皆致发斑。斑之方萌，多见手足。脉洪大，病人昏沉，先红后赤者斑也。脉不洪大，病安静，先红后黄者，蚊迹也。凡汗下不解，足冷耳聋，烦闷呕恶，便是发斑之候。黄氏：阴证发斑，稀少而淡红，迹如蚤痕，无大点也。急与温中暖胃之药，寒甚脉微者，人参三白，加姜、附主之。仁斋：一人伤寒七八日，服凉药太过，遂身凉手足厥冷，通身黑斑，惟心头温暖，乃火伏也。六脉沉细，昏不知人，不能言语，状如尸厥。遂用人参三白汤，加熟附半枚、乾姜二钱服下，一时许，斑渐红，手足渐暖，苏矣。数日后，馀热不清，此伏火后作，再用黄连解毒、竹叶石膏汤调治而愈。沧洲：一人伤寒十馀日，身热而人静，两手脉尽伏，医以为死证，弗与药。予诊之，无脉，舌胎滑，两颧赤如火，语言不乱，因告曰：此子必大发赤斑。夫脉，血之波澜也。今血为邪热所搏，淖而为斑，外见于皮肤，呼吸之气，无形可依，犹沟渠之水，虽有风，不能成波澜也。斑消则脉出矣。及揭其被而赤斑烂然，与白虎加人参汤化其斑，脉乃复，继投承气下之而愈。发斑无脉，仲景未言，今以消息之耳。健按：发斑虽有六证，总不离乎阳明胃经毒邪，而有虚实之分。凡见身热呕恶，胸中烦扰，或手足指尖冷，乃欲发斑之象矣。主以升麻葛根汤，入豆豉、蝉退、甘桔、木通以发之。若热甚气滞，肌肉紧结难出者，须解肌汤，加石膏、豆豉，甘寒以发之。所谓得凉而津液回，肌理松，始能透出。色淡者，本虚而热亦不甚；色赤者，热甚；灰黑蓝紫，皆热极胃惫之危候也。若神昏谵妄，米穀不入，死者多矣。其但谵语，犹尚知人，唇焦舌黑，腹有燥矢者，当以调胃承气，令解毒汤下之可愈。更有时气发斑，不待身热，但觉胸中泛泛，而即见斑者，以白虎汤化之。又有岁气，少阴、厥阴司天，夏秋时行疟痢，必兼斑点，先以托化为主。又热病本应发斑而斑不现，直待里证急下去后，反发出而身始凉。又疫证见斑，鲜红或赤，而脉洪滑有力者，为阳斑，可凉药解化。有一种似斑非斑，似疹非疹，如疙搭，如云锦，似无头粒，而肿凸有形，根脚散漫，色淡红，肌肉隐隐不清，身亦似热非热，间有四肢若冷，而漐漐汗出，按之如捏湿木，乃属本原大虚之阴证。温中解毒，俱难挽救。若更夹食，或停宿垢，而遇妄医，投以阴寒之剂，则立变昏迷口噤而死者，不少。此因正虚毒盛，气血不能聚毒于斑，以致流离散漫。无宿垢内畜者，须升麻葛根汤加人参，早扶其本而托其毒。若有停畜者，当早荡涤，不致邪盛正衰，以使措手莫及。此疫疠为病，与内伤寒发斑相似，不可以地黄、黄连等，沉阴腻膈苦寒之药杀之。更不可以普施太乙、寸金等丹药误服。凡疫证发时，人家施送丹药，与者、受者，未能深究其中药味，大半辛温香燥，最足害人。殊不知此等丹药，前人设以辟疫者，只许绛囊佩带，未尝教人磨服也。夫疫乃温毒恶气，大法以凉解为先，切忌辛热助势。若至狂谵发斑之际，投之立见其祸。予屡经目击，深为警惕，而撰正气丹以拯救瘟疫，无论初终表里，有斑无斑，均可解化，所投辄效。此方附载变通方后，为救疫之良法。）


卷十·类证一·少阳经  ——————————————————————————————————————————————————————————————————————————————————————————

口苦咽乾　口乾　舌乾  ***************************
咽通六经，口为脾窍，舌乃心苗，津为肾液，干俱属热而无寒也。惟误汗误下，及虚人久病者，方与温经耳。有因汗下者，有不因汗下者，或和或解，或微汗，或下，或急下，当考兼见之证施治。经谓：咽乾不可发汗，以其多里证也，实无寒病。盖治者再参渴条以施焉。舌乾轻而咽乾重，咽舌俱通于少阴之络，而舌为心苗，伤寒喜阳而恶阴，故舌乾为轻也。经云：太阴受病，腹满咽乾，今考太阴中，阙嗌乾证。
太阳咽乾，不可发汗。（津液竭也。）脉浮自汗，小便数，心烦，微恶寒，脚挛急，本桂枝附子证，误与桂枝攻表，便厥，咽乾烦躁，吐逆。（甘草乾姜汤。）吐下后不解，表里俱热，恶风大渴，舌乾燥而烦。（白虎加人参汤。）重发汗，复下之，不大便五六日，舌上燥而渴，日晡小潮热，心下至少腹硬满痛。（太陷胸汤。）与泻心汤，痞不解，渴而口燥烦，小便不利。（五苓散。）
阳明中风，口苦咽乾，腹满微喘，发热恶寒，脉浮紧。（柴胡汤加葛根。）若汗出不恶寒，反恶热，身重。（柴葛解肌汤。）阳明中风，咽燥口苦，腹满喘，恶热身重，若下之，渴欲饮水，口乾舌燥。（白虎加人参汤。便硬口燥舌乾。调胃承气汤。）阳明脉浮发热，口乾鼻燥，能食必衄。（黄芩汤。）阳明口燥，漱水不欲咽，必衄。（黄芩芍药汤、犀角地黄汤。）
少阳口苦咽乾，目眩。（小柴胡汤。）
少阴二三日，口燥咽乾。（大承气急下之。少阴口燥咽乾而渴，若尺寸脉俱沉迟，四逆汤。沉疾者，大承气。）少阴自利清水，色纯青，心下痛，口乾燥。（大承气急下之。）
不欲眠，目不能闭，声嘎咽乾为狐惑。（赵耆：《活人》谓脾脏有热，则津液枯少，故口燥而咽乾，固也。然独太阴腹满咽乾，可言脾热耳。余如白虎加人参证，口舌乾燥者，表里俱热也。口苦咽乾者，少阳经热，或阳明中风也。口燥咽乾，急下之。自利纯清水，口燥干，急下之，少阴经热也。咽乾烦躁吐逆者，误汗津液少，而欲作阳明内实者也。岂可专言脾热哉？仁斋：凡发汗吐下后，口燥咽乾，此津液衰少，肾水不升，虚火上炎也。宜生津益气汤，或竹叶石膏汤。若脉沉微足冷口燥者，多难治。少阴有急下救肾水之例，及虚人水竭火燥不可下者，补中益气汤，人参加麦冬、花粉、黄柏、知母以滋水也。又少阳脉疾者可下，脉沉者，附子汤加知母、黄柏、麦冬、五味子、花粉。若虚热病后烦热不解者，竹叶石膏汤加花粉润之。海藏：少阴燥渴，脉沉迟，四逆，沉疾，大承气。若身表凉，脉沉细而虚，则宜泻心汤。此有形无形之法也。

头眩　目眩  ***************************
头眩者，头旋眼花也。因汗吐下，虚其上焦元气所致。眩冒者，昏冒是也。伤寒起则头眩，与眩冒者，皆汗吐下所致，知其阳虚也。《针经》曰：上虚则眩，下虚则厥。若阳明中风，但头眩，不恶寒者，风主动摇故眩，非逆候也。少阳头眩者，目系连肝胆，胆有邪，郁而戍热，热气上冲故眩也。诸逆发汗，剧而言乱目眩者死。是病势己成，莫可挽也。
吐下后逆满，气上冲胸，头眩，脉沉紧，发汗则动经，身振摇。（茯苓桂枝白术甘草汤。）发汗不解，仍发热，心悸头眩，身瞤动，振振欲擗地。（真武汤。）吐下发汗后，虚烦，脉微，心下痞硬，胁痛，气上冲咽喉，眩冒动惕。（真武汤，或茯苓桂枝白术甘草汤。）
阳明但头眩，不恶寒，能食而咳，咽痛。（四逆散加桔梗。陶氏茯苓白术甘草生姜汤。）
少阳口苦咽乾目眩。（小柴胡加花粉、麦冬。）
太阳少阳并病，头项强痛，或眩冒，时如结胸，心下痞硬。（刺大椎第一间，肝俞、肺俞。）
动气误汗，头眩汗不止。（小建中汤。）
少阴利止，头眩时时自冒者死，虚极而脱也。
太阳中风头眩，头摇，脉弦浮而急。（羌活神术汤加防风、天麻。）头眩血虚者，（四物加人参、天麻。）痰火上攻，（加酒芩、竹沥。）内伤阴虚，（补中益气加川芎、天麻、防风。）下焦元气欲脱，（人参养荣汤，或大建中加天麻。）

耳聋  ***************************
有二证，一由重发汗而虚，由少阳中风。
未持脉时，其人叉手冒心，试令咳而不咳，耳聋无闻也。以重发汗虚故如此。（黄耆建中汤。）胸胁痛，耳聋，尺寸脉俱弦，少阳也。少阳中风，耳聋目赤，胸满而烦。（并小柴胡汤。）少阳厥阴俱病，耳聋囊缩，两感也。厥阴耳聋囊缩不知人，营卫不通，皆死矣。（健曰：耳为肾窍，伤寒半表半里，少阳阳明之证，每多耳聋，然重喊能听也。若热甚伤阴，肾气绝，则全不听见。与阳明胃气绝，而全不知觉者，皆死证也。因阳明之脉萦于耳，盖耳得胃气以闻也。）

往来寒热  ***************************
往来寒热者，寒已而热作，热已而寒起。盖寒为阴，热为阳，里为阴，表为阳。邪容于表与阳争，则发寒；邪入于里与阴争，则发热。表邪多，则寒多而热少；里邪多，则热多而寒少。邪在半表半里之间，外与阳争而为寒，内与阴争而为热。表里不拘，内外无定，由是寒热往来而无常也，故立小柴胡诸加减法，以和解之。然与寒热如疟，似是而非也。如疟者，作止有时，正气与邪争则疟作，分则止矣。往来寒热，则作止无时，日有三五或十数发也。虽然往来寒热，属半表半里，当和解之。又有病至十馀日，热结在里，复往来寒热者，则宜大柴胡汤下之而愈。
伤寒中凤，往来寒热，胸胁满，默默不欲饮食，心烦喜呕。（小柴胡汤。）太阳病不解，传入少阳，胁下硬满，乾呕不能食，往来寒热，脉沉紧。（上方。）已吐下发汗温针，谵语，太阳证罢为坏病，他法治之。已汗复下，胸胁满，小便不利，渴而不呕，但欲汗出，往来寒热，心烦。（柴胡桂枝干姜汤。）十馀日热结在里，复往来寒热。（大柴胡汤。《活人》：往来寒热有三证：有表证而往来寒热者，小柴胡汤也：有里证而往来寒热者，大柴胡汤也；已汗或己下，复往来寒热者，皆可柴胡桂枝干姜汤也。）

胸胁满痛  ***************************
邪气传里，必先是胸而胁，以次经心腹而入胃。是以胸满，多带表证；胁满，多带半表半里证；腹满，多里证；少腹满，非溺即血也。盖身半以上，同天之阳；身半以下，同地之阴。清阳出上窍，浊阴归下窍，当出不出，积而为满。故在上满者，无形之气也；在下满者，有形之物也。在上者因而越之，故胸满宜吐；在下者引而竭之，故腹满宜下。俱有阴阳之辨，不可不察也。
太阳十日已去，脉浮细，嗜卧，外已解也。设胸满胁痛，（小柴胡汤。）下后脉促胸满，（桂枝去芍药汤。）汗下后，烦热，胸中窒满。（栀子豉汤。）病如桂枝证，胸中痞硬，气上冲喉，不得息，此胸中有寒痰。（瓜蒂散。）太阳下利，呕逆头痛，心下痞硬满，胁痛，乾呕短气，汗出不恶寒，表解里未和也。（十枣汤。）已汗复下，胸胁满，小便不利，头汗出，寒热心烦。（柴胡桂枝干姜汤。）下后胸满烦惊，小便不利，谵语身重。（柴胡加龙骨牡蛎汤。）过经十馀日，温温欲吐，胸中痛，大便反溏，腹微满微烦。（先极吐下者，调胃承气汤，不吐下者勿与。）吐下后，发汗虚寒，脉甚微，心下痞硬，胁下痛，气冲咽喉，眩冒，经脉动惕。（真武汤、桂枝茯苓白术甘革汤。）
阳明潮热，大便溏，小便自可，胸胁满不去。（小柴胡汤。）阳明胁下硬满，不大便而呕，舌上白胎。（上方。）
太阳不解，转入少阳，胁下硬满，乾呕寒热，脉沉紧。（上方。）四五日，身热恶风，颈项强，胁下满，手足温而渴。（上方。）伤寒中风，往来寒热，胸满胁痛，心烦喜呕。（上方。）或胁下痞硬。（上方去大枣，加牡蛎。）少阳中风，耳聋目赤，胸满而烦，若吐下惊而悸。（小柴胡，去黄芩加茯苓。）十三日不解，胸胁满而呕，潮热微利。（先小柴胡汤解外，后柴胡加芒硝汤。）
太阳阳明合病，喘而胸满。（麻黄汤。）
少阴下利，咽痛胸满心烦。（猪肤汤。）
厥阴手足厥冷，脉乍紧，邪结在胸中，满而烦，饥不能食，病在胸中也，须吐之。（瓜蒂散。《明理》：胸满，如下后脉促胸满，合病喘而胸满，二者俱属表，宜汗之，盖胸中至表犹近也。及胁满则不言发汗，但主小柴胡和解而已。大抵邪初入里，尚未停留为实，气郁积而不行，致生满者，惟和解之。若留胸中，聚而为实，非涌吐之不可。故华佗曰：四日在胸，吐之则愈。邪已收敛不散，则可吐之。《内经》曰：其高者因而越之。病在胸膈之上为高，吐之为越。如栀子豉汤、瓜蒂散二证是已。虽均是吐剂，又须知栀子吐虚烦客热，瓜蒂吐痰实宿寒也。嗣真：《活人》云太阴者，脾之经，主胸膈膜胀。观《明理论》云：胸中至表犹近，所以喘而胸满者，麻黄汤，是属表而可汗也。胸胁满者，以柴胡汤，是半表里而可和解也。至太阴止云腹满而吐，食不下，时腹自痛，或腹满而咽乾，可见太阴不主胸上矣。仁斋：胸满多用吐法，实者瓜蒂散，虚者人参芦，更以手探吐之。伤寒三四日已传少阳，口苦发热胸满，小柴胡汤。若胸满而闷，加枳壳、桔梗各二钱，若满而烦，加瓜蒌三钱，黄连钱半。凡心之上，胸之分，宜枳壳；心之下胃之分，宜枳实。盖枳壳能泻至高之气，枳实能泻至低之气；蒌仁能泻肺，涤胸冒痰垢之药，故胸满而烦者必加之。戴氏：阳证身热而胸膈痞塞者，减枳壳、桔梗之半，加柴胡、前胡治之。

呕吐　乾呕  ***************************
呕者，有物有声而渐出；吐者，有物无声而顿出。乾呕者，有声而无物。呕有责为热者，有责为寒者，至于吐，则悉属虚冷矣。呕又有停饮者，有胃脘有脓者。大抵伤寒表邪欲传里，里气上逆则为呕。是以半表里证多呕也。生姜为呕家圣药，散逆气也。半夏为呕家要药，去痰水也。呕多虽有阳明者，不可攻，为其气逆，尚未收敛为实，是犹在外，未传入里也。热者脉数烦渴，寒者脉迟逆冷。有水气者，先渴后呕。腹满怔忡有脓血者，吐尽自愈，不须治也。
初起病即呕吐，寒伤胃也。（藿香正气散。）太阳恶寒，体痛呕逆，脉阴阳俱紧。（麻黄汤。）五六日呕而发热，（小柴胡汤。）六七日发热微恶寒，支节烦疼，心下支结，微呕。（柴胡桂枝汤。）发汗吐下后，虚烦，懊憹而呕。（栀子生姜汤。）胸中有热，胃中有邪气，腹痛欲呕吐。（黄连汤。）发热汗出不解，心下痞硬，呕吐下利。（大柴胡汤。）过经十馀日，呕不止，心下急微烦。（上方。）十三日不解，胸胁满而呕，潮热微利。（先小柴胡解外，后柴胡加芒硝汤。）过经十馀日，嗢嗢欲吐，胸中痛，大便溏，腹微满微烦，但欲呕。（先曾吐下伤胃，与调胃承气汤，不尔不与。）
阳明胁下硬满，不大便而呕，舌上白胎。（小柴胡汤。）呕多虽有阳明证，不可攻。（黄芩生姜半夏汤、小柴胡汤。）食后欲呕，阳明也。（吴莱萸汤。）得汤反剧者，属上焦，（葛根半夏汤。阳明有寒而呕，吴茱萸汤。）潮热便闭而呕，（大柴胡汤。）阳明反无汗而小便利，二三日呕而咳，手足厥，头痛。（真武汤去茯苓。）
发热口苦，脉弦数而呕，或心烦喜呕，或胸胁满痛，寒热而呕，或日晡发热而呕。（并小柴胡加半夏、生姜。）血弱气尽，邪气因入，结于胁下，往来寒热，邪高痛下，故呕。（小柴胡汤。）渴而饮水呕，柴胡不中与也。（赤茯苓汤。）
太阳阳明合病，不下利，但呕。（葛根半夏汤。）太阳少阳合病，下利而呕。（黄芩加半夏生姜汤。）
少阴下利，咳而呕渴，心烦不眠。（猪苓汤。）少阴腹痛，小便不利，四肢重痛，自利或呕，此有水气。（真武汤去附子加生姜。）少阴下利，脉微涩，呕而汗出，更衣反少者。（灸之，温其上。）呕而肢冷脉沉细，（四逆汤加橘、半、生姜。）
厥阴呕而脉弱，小便复利，微热见厥，难治。（四逆汤。）热厥吐蛔，得食而呕。（乌梅丸。）热少厥微，烦躁，小便利色白，欲得食，热除欲愈也。若厥而呕，胸胁满烦，后必便血。（黄芩芍药汤、抵当汤。）呕而吐涎沫，逆冷，脉沉微。（茱萸四逆汤加橘、半。）
先呕后渴，欲解也。（思水者，急与之。）先渴后呕，水停心下也。（赤茯苓汤、茯苓半夏汤，加姜、橘。）呕而下利，有寒热者为阳。（黄芩汤。）无热者为阴。（猪苓汤、真武汤。）呕而心烦，若汗吐下后，（栀子生姜豉汤。）未经汗吐下，兼咳而渴。（茯苓汤。）有痈脓而呕，不必治呕，脓尽自愈。
太阴腹满痛，自利而吐，脉沉。（理中汤加藿香、姜、橘。）少阴欲吐不吐，心烦，但欲寐，自利而渴，小便白。（四逆汤、白通汤。）饮食入口则吐，心中温温欲吐，复不能吐，始得之，手足寒，脉弦迟，胸中实也，当吐之。（瓜蒂散。）若膈上寒饮乾呕，不可吐也，急温之。（四逆汤。）伤寒本自寒下，复吐下之，寒格，食入口即吐。（乾姜黄连黄芩人参汤。）吐利厥逆，烦躁欲死。（吴茱萸汤。）汗下后，关脉迟缓而吐，为胃寒。（理中丸。）汗后水药不入口。（四逆茯苓半夏汤。）似呕似哕，似喘，愦愦无奈。（大橘皮汤。）脉数手心热，烦渴而吐，热在胃脘。（五苓散。）寒多不饮水而吐。（理中汤去术，加生姜。）阴证喘促，及吐逆。（返阴丹入口便住。）瘥后虚烦呕吐。（竹叶石膏汤、生姜汁，或橘皮竹茹汤。）脉滑数或洪，发热。（茅根汤。）呕吐发热而脚弱，或疼乃脚气。（于脚气求之。）
太阳中风自汗，鼻鸣乾呕，（桂枝汤。）表不解，心下有水气，乾呕发热而咳。（小青龙汤。）头痛心下痞，硬满胁痛，乾呕短气，汗出不恶寒，表解里未和也。（十枣汤。）下之，下利日数十行，腹中雷鸣，心下痞，硬满，乾呕心烦，复下之，痞益甚。（甘草泻心汤。）太阳转入少阳，胁下硬满，乾呕，往来寒热，脉沉紧。（小柴胡汤。）
少阴膈上有寒饮，乾呕。（四逆汤。）下利厥逆无脉，乾呕，烦。（白通汤加猪胆汁。）下利清穀，里寒外热，厥逆脉微欲绝，反不恶寒，面赤，或乾呕。（通脉四逆汤加生姜。）少阴下利乾呕。（姜附汤。）
厥阴乾呕，吐涎沫头痛。（吴茱萸汤。）得汤反剧，（与小柴胡汤。复庵：太阴、厥阴，间有呕吐，太阴宜理中汤，厥阴宜四逆汤，并加生姜。此盖阴中之阴，宜用热剂。若阳入阴者，能为利，而不能为呕，呕属上而近于外也。阳之所以入者深，故利也。大抵得之太阳而呕者，必是合病，呕乃病渐入内，非正太阳也。曾有人初得病太阳证，呕吐不住，投暖药莫效，知太阳已汗解，固当用冷剂。况太阳见呕，非合阳明即少阳也，其呕为热，用暖剂非矣。又一人初病具太阳证而呕，一家少长相类，与养胃汤服之俱效。此时行之气使然，是伤寒杂病，又不可以正伤寒例之也。若非合病而独见太阳证，恐素有痰饮，停水食伤，且以二陈定之，徐进解太阳之药。吴氏：凡胃家有热，脉必弦数，口苦烦渴；胃家有寒，脉必弦迟逆冷，不食；有水气者，先渴后呕，腹满怔忡；有脓血者，喉中腥气奔逆上冲。此四者，不可不辨。《活人》：无阴则呕。呕者，足阳明胃之气，本下行，今厥而上行，故为气逆，气逆则呕。仲景云：呕多虽有阳明证，不大便不可下，可小柴胡汤。上焦得通，津液得下，胃气因和，泱然汗出而解矣。陶氏：乾呕者，呕而无物也，于犹空也。大抵热在胃脘，与穀气并，热气上熏，心下痞结，则有此证。太阳汗出乾呕，桂枝主自汗也；少阴下利于呕，姜、附主下利也；厥阴吐涎沫，乾呕，吴茱萸主涎沫也，邪去，则呕自止矣。若有水气二证，太阳表不解，乾呕微喘，小青龙汤：不发热，不恶寒，胁痛咳而利，乾呕，十枣汤，在分表里而治之。若呕而脉弱便利，身热见厥难治，以其虚寒甚也。长卿：乾呕者，寒郁于中脘，令阳不舒，故欲吐不得吐。若热在内，则吐而物出，呕酸呕苦也。然太阳、少阳水气亦乾呕者，太阳必头痛发热，少阳必胸满胁痛，水气必咳引胁疼，三者未离乎寒也。至三阴乾呕，则外无一毫表证，内必下利清穀，具诸寒证矣。


卷十一·类证二·太阴经  ——————————————————————————————————————————————————————————————————————————————————————————

腹满  ***************************
脾为中央之土，所以腹满，多属太阴。满者，邪入脾也。常满者，为里实，当下之。时减者，为里虚，当温之。若表解内不消，非大满犹生寒热，亦未可下，是邪未全入腑。若大满大实坚，有燥矢，虽得之日数少，亦为可下，谓邪已入腑也。阳热为邪腹满，则咽乾，大小便闭，潮热谵语。阴寒为邪腹满，则吐利，食不下。若曾经吐下后而腹满者，治法又各不同也。
太阳发汗后，腹胀满，当温。（厚朴生姜甘草半夏人参汤。）吐后腹胀满，当下。（少与调胃承气汤。）下后心烦腹满，卧起不安，（栀子厚朴汤。）过经十馀日，心下温温欲吐，胸中痛，大便反溏，腹微满，郁郁微烦，吐。（先吐下伤胃，与调胃承气汤，未经吐下，勿与。）身黄如橘，小便不利，腹微满。（茵陈蒿汤。）伤寒腹满谵语，脉浮紧，此肝乘脾，名曰纵。发热恶寒，大渴腹满，自汗，小便利，病欲愈。此肝乘肺，名曰横。（俱刺期门。）
阳明中风，咽燥口苦，腹满微喘，发热恶寒，脉浮紧。（小柴胡加葛根。）若汗出不恶寒，反恶热身重。（柴葛解肌汤。）若脉弦浮大，短气腹都满，胁及心痛，鼻乾不汗，嗜卧身黄，小便难，哕。（小柴胡加茯苓，脉但浮无馀证者，麻黄汤。）腹满时，减，为里虚。（理中汤，加木香、厚朴。）腹满不减，为里实。（大承气汤。）阳明脉迟，不恶寒，身重短气，腹满喘，潮热，手足汗出，大便已硬。（上方。）阳明下后，懊憹，烦，尚有燥矢，可攻之。若腹微满，必初硬后溏，不可攻。阳明汗多，若微发热恶寒，外未解也。其热不潮，未可与大承气。若腹大满不通，（小承气微和之。）发汗不解，腹满痛，急下之。（大承气汤。）潮热谵语，腹满便闭，（大柴胡汤。）大实大满，（大承气汤。）
三阳合病，腹满身重，难转侧，谵语，口中不仁，面垢遗尿。（小柴胡汤，若自汗，白虎汤。）
太阳误下，腹满痛，属太阴。（桂枝芍药汤。）痛甚，（桂枝大黄汤。）太阴腹满痛，吐食不下，自利。（枳桔理中丸。）
少阴六七日，腹胀痛，不大便，急下之。（大承气汤。）
厥阴下利清穀，不可汗，汗出必腹胀满。（四逆汤。）下利腹胀满，身疼痛，（先温补，四逆汤，次攻表，桂枝汤。）哕而腹满，小便难，（猪苓汤。）大便难，（小承气汤。）
饮食不节，寒中阴经，胸胁胀满，唇青厥冷，脉沉细，或生冷伤脾，腹满痛，属太阴也。（理中加香附、青皮、陈皮，五积散为妙。）脾不胜水，水与气搏，肠中漉漉有声，腹满痛。（小半夏茯苓汤加桂。）阴阳不和，腹胀满，（桔梗半夏汤。损庵：腹胀有属热者，有属寒者，虽为里证，然亦有浅深之别。浅者表已解，内不消，非大满犹生寒热，是未全入腑。深者大满大实坚，有燥矢，可除下之，是邪气已入腑也。腹满固多可下，又有虚实之殊。经言腹满不减者为实，时满时减者为虚。《要略》曰：腹满时减，减后如故，虚寒从下上也，当温药和之。盖虚气留滞亦为之胀，但比实者，不至坚尔。诸经皆有腹满，但脾位中央，专主太阴，若汗、吐、下后，或腹胀者，胃为津液之主，发汗亡阳，胃气虚而不能敷布，诸气壅滞而胀满，是当温散。厚朴、生姜、甘草、半夏、人参汤可也。吐后邪气不去，加之胀满者，胸中之邪下停入胃，壅而为实，当须调胃承气以下之也。若邪未入腑而妄下之，表邪乘虚，入郁胸中，上下不得通利，腹为之满，故当吐之。栀子厚朴汤是也。又结胸证，从心下至少腹硬满而痛，与腹满类。然结胸按之手不可近，腹满举按常痛，手近不甚也。又痞起心下至少腹，亦与满类。然痞正留心下，腹满但在腹中也。是以治法各不同尔。海藏：少阴证，小便遗沥，大便遗矢，六七日其人静重如山，目不视，体如水，腹胀满，与水则咽，不与不求，脉沉细而微疾，按之有力，须大承气急下之，可救。）

腹痛  ***************************
邪气入里，与正气相搏，则为腹痛。太阳无腹痛，少阳有胸胁痛，而无腹痛。或腹痛者，非寒在里，即邪气已内侵也。阳明腹满急而痛，为里实，宜下之。三阴下利消穀腹痛者，里寒，宜温之。邪气传太阴，而腹痛证有二，当分虚实。肠鸣泄泻而痛者，虚也，宜与建中汤。便闭按之转痛者，实也，宜下除之。云岐曰：手足之经，皆会于腹，伤寒邪在三阴，内外不得变通，故腹为痛。寒邪交聚，不得分散，故腹为之痛。
伤寒阳脉涩，阴脉弦，当腹中急痛。（先与小建中汤，不瘥，小柴胡去黄芩加芍药。）胸中有热，胃中有邪，腹痛欲呕吐。（黄连汤。）
阳明不大便五六日，绕脐痛，烦躁，有燥屎也。（大承气汤。大下后六七日不大便，烦不解，腹满痛，有宿食也。（上方。）发汗不解，腹满痛，急下之。（上方。）
少阳往来寒热，胸胁满，烦呕或腹中痛。（小柴胡去黄芩加芍药。）
并病太阳转属阳明，太阳证不罢者，可小发汗，若发汗不彻，烦躁，不知痛处，乍在腹中，乍在四肢，短气但坐。（葛根汤、各半汤。）
太阴腹满吐，食不下，自利，时腹痛。（理中汤，不渴，四逆汤。）
太阳误下，腹满时痛。（四逆散加附子。）二三日至四五日，腹痛小便不利，下利不止，便脓血。（桃花汤。）下利清穀，里寒外热，厥逆脉微欲绝，反不恶寒，面赤或腹痛。（通脉四逆汤，去葱加芍药。）二三日至四五日，腹痛小便不利，肢重自利，此有水气。（真武汤。）
厥阴四五日，腹痛，若转气下趋少腹者，欲下利也。（四逆汤，乾姜附子汤。士材：按腹痛有虚有实，有寒有热，有食有血，当详辨之。可揉可按，而软者虚也。不可揉按，而硬者实也。身无大热，口中不渴，喜饮热汤者，寒也，身热口渴，喜饮凉水者，热也。噫气恶食，气口脉实者，食也。痛有定处，而不动移，或动或小腹硬满，小便利，大便黑者，血也。大抵脉大而有力者，可凉可下。脉沉而无力者，宜温宜补。更以证参之，百不失一矣。如阳邪传里痛者，其痛不常，当以辛温之剂和之。阴邪在内而痛者，痛无休时，欲作利也，当以热剂温之。有燥矢宿食痛者，则烦而不大便，腹满硬痛也，下除之。经曰：诸痛为实，此痛随利减之法也。海藏：中脘痛，太阴也，理中定中类主之。少腹痛，厥阴也，重则正阳丹、回阳丹类；轻则当归四逆汤。太阴传少阴痛甚者，当变下利不止。夏令肌热恶热，脉洪疾者，黄芩芍药汤。秋令肌热恶热、脉沉疾者，桂枝芍药汤。又腹痛者，芍药甘草汤主之。脉弦伤气，加黄芩；脉洪伤金，加芍药；脉缓伤水，加桂枝；脉涩伤血，加当归；脉迟伤火，加乾姜。仁斋：凡中脘痛者，属脾土。脉沉迟，内寒，理中汤。阳脉涩，阴脉弦，小建中汤。少腹痛者，属厥阴，当归四逆加吴茱萸。厥逆者，四逆加吴茱萸。大实腹满而痛，或绕脐刺痛，不大便，脉实者，大承气。潮热不大便，从心下至少腹硬满而痛，手不可近，大陷胸汤。脉弦腹痛，无寒无热者，芍药甘草汤。脉弦口苦发热，腹中痛，小柴胡去人参加芍药。寒热交作，腹中痛，加芍药、肉桂。寒多者去芩倍桂。少阴手足冷，腹痛，四逆散加附子汤，入肉桂、芍药、吴茱萸主之。发热脉弦而腹痛，芍药黄芩汤。自利腹痛，小便清白，理中四逆。看微甚，轻者五积散，无脉者，通脉四逆汤，使阴退而阳复。腹痛吐利而烦躁者，多有疹毒，俗刺委中穴。


卷十一·类证二·少阴经  ——————————————————————————————————————————————————————————————————————————————————————————

但欲寐　嗜卧  ***************************
卫气者，昼则行阳，夜则行阴，行阳则寤，行阴则寐。故阳气虚，阴气盛，则目瞑多眠，乃邪气传于阴，而不在阳也。昏昏然但闭目者，阴主阖而静也。但欲寐，是少阴本病。然亦有热者，盖热气内伏，则亦多眠耳。
太阳病十日已去，脉浮细，嗜卧，外已解也。（神将复而愈。）设胸满胁痛，（小柴胡汤。此条当是太阳少阳并病。）脉但浮，（麻黄汤。）
阳明中凤，脉弦浮大，短气腹满，喘，胁及心痛，鼻乾不得汗，嗜卧身黄，小便难，潮热哕。（小柴胡汤，麻黄汤。）
三阳合病，但欲眠睡，目合则汗出，胆有热也。（小柴胡汤。）
少阴但欲寐，尺寸脉微细，（四逆汤。）欲吐不吐，心烦但欲寐，五六日自利而渴，小便自，（四逆汤，白通汤。）若小便黄赤而渴，（白头翕汤。）
风温脉浮发汗后，自汗身热，多眠睡，息鼾，语言难出。（葳蕤汤。念莪：嗜卧亦有阴阳之殊，少阴脉微细，但欲寐，或蜷卧，或向壁卧，四肢逆冷，身体沉重，皆阴证也。附子汤温之。如热气伏于里，喜睡者，神气皆倦，令人多眠。小柴胡汤诚为要剂。）

咽痛  ***************************
太阳阳明各一证，悉属热也。少阴六证，热证四，寒证二，厥阴一证，亦热也。咽痛皆热证，何少阴有二寒证耶？一以汗多亡阳，故用姜附以温经复阳；一以阴盛格阳，故用通脉四逆，以散阴通阳。
太阳下之，脉紧者，必咽痛。（半夏散及汤。）
阳明头眩，不恶寒，能食而咳，必咽痛。（四逆散加桂枝。）
少阴二三日咽痛，（甘草汤，不瘥，桔梗汤。）少阴咽中生疮，不能语言，声不出。（苦酒汤。）咽痛下利，胸满心烦，（猪肤汤。）少阴客寒咽痛。（半夏散。）脉阴阳俱紧，反汗出亡阳，必咽痛吐利。（桂枝加乾姜汤，四逆汤。）下利清穀，里寒外热，厥逆脉微欲绝，反不恶寒，面赤或咽痛。（通脉四逆汤，加桔梗，去芍药。）伏气病，伏寒少阴，经脉微弱，喉中痛似伤，非喉痹也，必下利。（始用半夏桂枝甘草汤，次四逆散。）
厥阴大下后，寸脉沉迟，手足厥逆，下部脉不至，咽喉不利，唾脓血。（麻黄升麻汤，若泄利不止，难治。）先厥后热，下利必止，反汗出，咽中痛者，喉为瘁。阳毒咽痛。（升麻鳖甲汤。）阴毒咽痛。（上方，去蜀椒、雄黄。兼善：伤寒惟少阴篇中言咽痛咽伤，何也？盖少阴之脉，上贯肝膈，入肺循喉咙，系舌本，故云咽伤痛。《内经》曰：所生病咽肿上气，咽乾及痛，此经所繫，邪气由行而致然也。节庵：咽痛不利，或痛或痒，不可纳食，皆毒气上冲所致也。太阳病下之。脉紧咽痛者，太阳之邪，搏于少阴也。少阴咽痛，脉沉迟，厥冷，或吐利者，不可汗下。桔梗等汤，甚者半夏散、通脉四逆汤。复庵：亦有初得病，头痛发热，无阳毒少阴诸证，而咽喉自痛者。此因感冒后，顿用厚衣被堆塞，或过服生姜热酒，遂成上壅。或先有热壅，后致风寒外袭，寒包热火于内者。参苏饮倍桔梗，或清胃百解散、败毒散类。健按：咽与喉，虽同出上窍，其实有别。夫咽者，咽也，乃胃脘上口，司纳受之道也。喉者，候也，乃肺管上口，司呼吸之道也。是喉为轻清天象，咽为重浊地象。司出者为表，司入者为里。一属太阴肺，一属阳明胃，而其经脉遍于五脏六腑，故为病则寒、热、表、里、虚、实之不同。在伤寒外感时气，属表、属热、属实者，十之七八。杂证本原内伤，属里、属寒、属虚者，十之一二。咽与喉皆能为痛、为肿、为痒、为腐烂、为乾燥。而猝然患之，居要害之处，虽轻必当慎重。总因内火为外寒所束，或六淫之邪蕴畜，或七情之气郁结。概不可以辛温香燥，又不可以苦寒酸涩。只宜辛凉以散邪，甘寒以缓痛，斯为良法。外感发疹热结，多喉痹；发斑热盛，多咽痛，乃邪气循经致病之验。疹透斑消，咽喉之患亦退。如果真阴下亏，相火上炽，则养阴抑火，导龙入海之法，庶乎可行。然亦千百中仅有能施之，而能受之者，恐下未得益，而上樱其累耳。对经去病之药，前咽痛条内备悉，后变通方中详载。更制经效吹药以疗之，无偏弊矣。）

下利  ***************************
自利者，不因攻下而自泄泻，俗所谓漏底是也。有表邪传里，里虚挟热而利者，有不当攻下，而下之，遂利，是皆挟热也。又三阳合病，皆作自利，然有发表、攻里、和解之不同。自利不渴者，属太阴脏寒故也。下利慾饮水者，有热故也。故大便溏，小便自可之与夫发热后重泻色黄赤者，热也。自利小便白色，少阴形证悉具，与恶寒脉微，自利清穀，皆寒也。自利寒者，固可温。若肠胃有积结，与下焦客邪，非温剂所能止也。必分利之，或泄之可也。又下利虽有表证，不可发汗，以下利为邪气内攻，津液走而胃虚也。攻表汗出，必胀满矣。三阴自利居多，然身凉脉静为顺，身热脉大为逆。及下利邪盛正虚，邪壅正气下脱，多死也。《要略》曰：六腑气绝于外，手足寒；五脏气绝于内，利下不禁。噫！疾成而后药，气已脱矣，虽神医亦难之矣。六经皆有下利之证，表里寒热，治各不同，学者审之。挟热，犹言助热。
太阳表不解，心下有水气，乾呕发热而咳，或微利。（小青龙汤，去麻黄，加芫花。）桂枝证反下之，利遂不止，脉促者，表未解也。喘而汗出。（葛根黄芩黄连汤。）太阳外证未除，数下之，遂协热利，心下痞硬，表里不解。（桂枝人参汤。）太阳二三日，不能卧，心下必结，脉微弱，本有寒也。反下之，利不止，必结胸。未止，四日复下之，作协热利也。（黄芩汤。脉沉滑，协热利，浮滑下血。）发热汗出不解，心下痞硬，呕吐下利。（大柴胡汤。）十三日过经谵语热也，当下之。若小便利者，大便当硬，而反下利，脉调和，医以丸药下之也。自利者，脉当微厥，今反和，内实也。（调胃承气汤。）过经十馀日，温温欲吐，胸中痛，大便反溏，腹微满微烦，先极吐下者。（上方。）下利心下痞硬痛，乾呕心烦，复下之，痞益甚，胃气虚逆也。（甘草泻心汤。）汗解后，胃中不和，心下痞硬，乾噫食臭，胁下有水气，腹中雷鸣，下利。（生姜泻心汤。）下利心下痞硬，复下之，利不止，治以理中，利益甚，此利在下焦。（赤石脂禹馀粮汤。）下利头痛，心下痞硬，胁痛、乾呕、短气，汗出不恶寒，表解里未和也。（十枣汤。）下后，下利清穀不止，身疼痛，急当救里。（四逆汤。）后身疼痛，清便自调，急当救表。（桂枝汤。）脏结如结胸状，饮食如故，时时下利，寸脉浮，关小细沉紧，舌上白胎滑，难治。
阳明潮热，大便溏，小便自可，胸胁满。（小柴胡汤。）无表里证，发热七八日，脉虽浮数，可下。下后脉数不解，利不止，必便脓血。（黄芩汤、柏皮汤。）脉浮而迟，表热里寒，下利清穀。（四逆汤。）十三日不解，胸胁满而呕，日晡潮热，微利。（先小柴胡汤解外，后以柴胡加芒硝。此条当属少阳。）
太阳阳明合病，必自下利。（葛根汤。）太阳少阳合病，自利。（黄芩汤。）阳明少阳合病，必下利，脉不负者顺。脉滑而数，有宿食也。（大承气汤。）太阳少阳并病，反下之，成结胸。心下硬，下利不止，水浆不下，心烦。（生姜泻心汤，或小陷胸汤。）
自利不渴，属太阴，脏有寒也。（四逆辈。）腹满痛，吐食不下，自利益甚。（理中加青皮、陈皮。）太阴自利，脉弱，当行大黄芍药，宜减之。（胃弱易动也。）脉浮缓，手足温，当身黄，若小便利，不发黄，至七八日虽暴烦，下利必自止。以脾家腐秽当去也。（平胃散，加穿山甲。）
少阴欲吐不吐，心烦，但欲寐，五六日自利而渴，小便色白。（四逆汤、白通汤。）下利咽痛，胸满心烦。（猪肤汤。）下利六七日，咳而呕渴，心烦不眠。（猪苓汤。）少阴四逆，或泄利下重。（四逆散加薤白。）腹痛，小便不利，下利不止，便脓血。（桃花汤。）自利清水，色纯青，心下痛，口乾燥。（大承气急之下。）腹痛小便不利，肢重痛，自利，或咳或呕，或小便利，有水气也。（真武汤，去芍药加乾姜。）下利清穀，里寒外热，厥逆脉微欲绝，反不恶寒，面赤，或腹痛，或乾哕，或咽痛，或利止，脉不出。（通脉四逆汤。）下利脉微，与白通汤，利不止，厥逆无脓，乾呕烦。（白通汤，加猪胆汁服。脉微续者生，暴出者死。）少阴下利，恶寒而躁，手足温者，可治。（四逆汤。）少阴吐利，手足厥冷，烦躁欲死。（吴茱萸汤。）
热利下重，（白头翁汤。）下利慾饮水，有热也。（上方。）下利谵语，有燥屎也。（小承气汤。）下利后，虚烦，按之心下濡。（栀子豉汤。）大下后，寸脉沉迟，厥冷，下部脉不至，内拘急，四肢疼，下利厥逆恶寒。（四逆汤。）大汗若大下利，厥冷。（上方。）脉沉迟，面少赤，身微热，下利清穀者，必郁冒，汗出而解。戴阳下虚者，必微厥。（上方。）下利清穀，不可攻表，汗出必胀满。（上方。）下利脉大者，虚，强下之也。脉浮革，肠鸣。（当归四逆汤。）下利清穀，里寒外热，汗出而厥。（通脉四逆汤。）伤寒本自寒下，复吐下之，寒格，吐下，食入即吐。（乾姜黄连黄芩人参汤。念莪：凡下利有寒热之分，最宜详辨。寒泻者，口不燥渴，小便清白不涩，完穀不化，或如鹜溏，或吐利腥臭；其脉沉细，或迟微无力；或身虽热，手足逆冷，恶寒蜷卧；或洞下白色，或深黄色；或脐下多寒，此皆寒也。热泻者，口必燥渴，小便黄赤，或涩，或所下如垢腻之状；其脉多数，或浮滑弦大，或洪；或粪色焦黄热臭，或出声响；得凉药冷饮则止，得热药与热饮则增，此皆为热也。《原病式》曰：泻白为寒；青黄红黑皆为热也。热泻，亦有邪热不杀爷者，与寒泻之完穀不化相似，当兼他证，及色脉辨之。必脉数口燥渴，小便赤黄也。南阳：协热利者，脐下必热，大便赤黄色，及肠间津液垢腻，谓之肠垢也。宜黄芩汤、白头翁汤、三黄熟艾汤、薤白汤、赤石脂汤。寒毒入胃者，脐下必寒，腹胀满，大便黄白，或青黑，或清穀也。宜四逆汤、理中汤、白通附子汤、四逆加薤白散。湿毒气盛者，下利腹痛，大便如脓血，或如烂肉汁也。宜桃花汤、地榆散、黄连阿胶散。东垣：当汗而下之，成协热利者，各随三阳本经表证发之，表解则下利自止。若不愈，方以利药下之。陶氏：下利寒者，理中汤、四逆汤。热者，小柴胡汤、猪苓汤。寒因直中阴经，热因风邪入胃，木来伤土，故暴下。或攻或温，或利小便，或固下焦，随证施治。但不可发汗，汗之邪气内攻，复泄其津液，胃气转虚，必成胀满也。下利谵语，脉沉实有力，急下之，大承气汤。肠鸣腹痛，脉沉迟无力，急温之，小建中汤。寒毒下利，戴阳者，下虚，附子理中汤。又阳病协热下利者，小柴胡合四苓散。阴证下利清穀，脉沉细伏绝者，四逆加姜、桂、参、术、升麻、肉果。仁斋：凡下利烦热而渴，小便不利，五苓散主之。内热心烦者，加炒黄连。腹中痛者，炒芍药。阳明下利，心烦不眠，小便不利者，猪苓汤。下利脉滑数者，有宿食也，小承气汤。下利更烦，心下满，按之软，栀子豉汤。湿热泄泻，小便不利，口渴者，五苓散加滑石、木通、车前类。若腹痛亦加白芍。凡胃虚内热，烦渴泻利，脉弱者，七味人参白术散。若发热者，参胡三白汤，去黄芩，加炒黄连，皆治热利法也。太阴下利不渴，脉沉者，理中汤。寒甚逆冷，脉沉细者，加熟附子。若腹满小便不利者，五苓散合理中汤。凡伤水下利，脉浮表未解者，仲景以小青龙，去麻黄，加芫花。盖散表邪兼治水也。若小便不利，大便水泻不止者，五苓散，水行则利自止。凡下利不可发汗，当先治利，利止内实，正气得复，邪气自解，汗出而愈。盖因利内虚，误汗之，则内外皆虚，变证危殆矣。清穀者，米穀不化也。此胃虚内寒，故水穀不变而下，宜温其里，不可别治也。陈氏，热在上、中二焦，医者不知清理法，误用攻下者，多成自利不止。盖中气已陷，而邪热未清，为难治也。宜小柴胡去半夏，入车前、泽泻和解分利之。此证因误下所伤，或凉药太过，损中气而成。或伤于生冷，或中气素弱，脾胃不足，皆能为患而致斯疾。

吐利  ***************************
吐与利，二者并至，故曰吐利。
伤寒发热，汗出不解，心下痞硬，呕吐下利。（大柴胡汤。）太阳少阳合病，自利而呕。（黄芩加半夏生姜汤。）太阳腹满时痛，吐食不下，自利不渴。（理中汤加青皮、陈皮。）
少阴脉阴阳俱紧，反汗出，亡阳，必咽痛吐利。（桂枝干姜汤、四逆汤。）下利六七日，咳而呕，渴，心烦不眠。（猪苓汤。）下利清穀，里寒外热，厥逆脉微，反不恶寒面赤，或乾呕。（通脉四逆汤。）下利脉微，与白通汤，利不止，厥逆无脉，乾呕烦。（白通加猪胆汁汤，脉微续生，暴出死。）吐利手足厥逆，烦躁欲死。（吴茱萸汤。）腹痛小便不利，四肢重疼痛，自利或呕。（真武汤。）吐利手足不逆冷，反发热，不死，脉不至。（灸少阴七壮。）下利脉微涩，呕而汗出，当温其上。（灸之。）
伤寒本寒下，复吐下之，寒格，食入口即吐。（乾姜黄连黄芩人参汤。）
病呕吐而利，曰霍乱。病发热，头痛身疼，恶寒吐利，曰霍乱。（全善：吐与利，本属大阴，因在少阴者多，故总附少阴耳。）


卷十一·类证二·厥阴经  ——————————————————————————————————————————————————————————————————————————————————————————

气上冲  ***************************
气自腹中，时时逆冲而上。因太阳病，下之，表邪乘虚传里，里不受邪，则气逆上行，仍在表也，当复汗之。厥阴客热，气上冲心，此热在里，而气上也。若病后虚羸少气，气逆欲吐者，及动气发汗而气上冲者，皆正虚而邪气逆也。
太阳下之后，气上冲。（桂枝汤。）吐下后逆满，气上冲胸，头眩，脉沉紧，发汗则动经，身振振摇。（茯苓桂枝白术甘草汤。）吐下后发汗，虚烦，脉甚微，心下痞硬，胁痛气上冲咽喉，眩冒，经脉动惕，久而痿。（上汤，真武汤。）病如桂枝证，头不痛，项不强，寸脉微浮，胸中痞硬，气上冲咽喉，不得息。（瓜蒂散。）
厥阴客热，气上撞心，消渴，心疼，饥不欲食，食即吐蛔。（大柴胡汤。）动气发汗，气上冲。（李根汤。）病后虚羸少气，气逆上冲欲吐。（竹叶石膏汤。）烧针令汗。气从少腹上冲心为奔豚。热上冲胸，少腹里急，头重眼花为易病。口噤不语，气上冲胸为刚痉。（健曰：气上冲之证，恶候也。气属无形，然至逆而上冲，其病也，为痰、为人、为食；为表邪郁于气分，为里实滞于脏腑；为后天中气虚，为先天真气弱。邪正不相容，虚实不并立，则气不和，而皆能逆冲于上。须作上、中、下三焦分察，上、中二部逆冲者，多邪实，下部逆而上冲者，多正虚。审其证势经脉而治之，庶几无误。否则实实虚虚，最易犯也。）

吐蛔  ***************************
病人素有寒，妄发其汗，后身有热，又复汗之，以致胃中虚冷，饿不能食，食即吐蛔。又脏寒者，蛔上入膈，烦躁欲死，须臾止，得食即呕，时吐蛔出者，为蛔厥。
厥阴病，气上冲心，心疼，饥不欲食，吐蛔。（桂枝白术茯苓汤、理中安蛔散。）蛔厥者，静而时烦为寒厥。蛔上入膈，故烦。须臾复止，得食呕，又烦，蛔闻食臭出，当吐蛔。（乌梅丸。）病人有寒，复发汗，胃冷必吐蛔。（先理中丸，次乌梅丸。复庵：胃中冷，必吐蛔。吐蛔人皆知为阴也。然亦有阳证吐蛔者，盖胃中空虚，既无穀气，故蛔上求食，至咽而吐。又看别证如何，不专以胃冷为说。曾记一人阳黄吐蛔，又大发斑，阳毒证，口疮、咽痛、吐蛔。皆以冷剂取效，是亦有胃热者矣。士材：属阳证者，如脉洪大数实，或渴或闭，或斑黄也，切不可执一。凡吐蛔，得甘则动，得苦则安，得酸则止，得辛则伏也。陶氏：乍静乍烦者，蛔或上或下也。虫闻食臭必出，故食即吐蛔。　五法：蛔得热则安，得寒则泛。故吐蛔，知膈上有寒也。如直中阴证，必唇甲青，脉沉迟，无力，大小便清澈。若传邪吐蛔者，热郁于胃，以致蛔不安，而逆出也。健曰：阳明热邪伤冒，最易吐蛔。然有虚实之别，须察脉舌治之。

厥  ***************************
四逆者，四肢不温也。厥者，手足冷也。夫邪在三阳，手足热，必脉虽沉而带数。手足温而唇焦舌藁，口大渴为异。传至太阴，手足温。至少阴，则逆而不温，至厥阴则为之厥。厥甚于逆冷也。然自热至温，四逆至厥者，传经之邪，四逆散主之。始得之便厥，阴经受邪，阳气不足，四逆汤主之。
太阳脉浮自汗，小便数，心烦，微恶寒，脚挛急，误与桂枝攻表，得之便厥，咽乾烦躁吐逆。（甘草乾姜汤。）脉微弱，汗出恶风，误服大青龙汤，厥逆筋惕肉瞤。（真武汤。）
阳明反无汗，小便利，二三日呕而咳，手足厥，必头痛。
三阳合病，腹满身重，口不仁，面垢谵语，遗尿，下之额上汗，手足逆冷。若自汗出，（白虎汤。）
少阴四逆，或咳或悸，或小便不利，或腹痛泄利。（四逆汤。）少阴饮食入口即吐，复不能吐，始得之手足寒，脉弦迟，胸中实也，当吐之。若膈上有寒欲乾呕，不可吐也，急温之。（附子汤。）少阴身体痛，骨节痛，手足寒。（上方。）下利清穀，里寒外热，厥逆脉微欲绝，反不恶寒面赤，或腹痛，或乾呕，或咽痛，或利止，脉不出。（通脉四逆汤。）下利脉微，与白通汤，利不止，厥逆无脉，乾呕烦。（白通加猪胆汁汤。服汤脉微续者生，暴出者死。）吐利手足厥冷，烦躁欲死。（吴茱萸汤。）
伤寒脉滑而厥，里有热也。（白虎汤。）一二日至四五日厥者，必前热后厥，厥微热微。（四逆散。）厥深热深。（承气汤。）手足厥冷，脉乍紧者，邪结胸中，心下满而烦，饥不能食。（瓜蒂散。）厥而悸，宜先治水，却治其厥。（茯苓甘草汤。）大下后，寸脉沉迟厥逆，下部脉不至，咽喉不利，唾脓血。泄利不止者，难治。（麻黄升麻汤。）大汗出，热不去，内拘急，四肢疼，下利厥逆，恶寒。（四逆汤。）呕而脉弱，小便复利，微热见厥，难治。（上方。）下利清穀，面少赤，身微热，必郁冒，汗出而解。若其人下虚，戴阳必微厥。（上方。）下利清穀，里寒外热，汗出而厥。（通脉四逆汤。）手足厥寒，脉细欲绝。（当归四逆汤。）若内有久寒。（当归四逆力口吴茱萸生姜汤。）脉促手足厥逆。（可灸之。）
少阴恶寒，身蜷而利，手足逆冷者不治。少阴吐利，烦躁四逆者死。少阴但厥无汗，强发之，血从口鼻中出，名曰下厥上竭，死。诸四逆厥者，不可下，发热下利，厥不止者，死。下利厥逆无脉，灸之不温，脉不还，反微喘者死。（《活人》：冷厥者，初得病，便四肢逆冷，脉沉微而不数，足多挛卧，时恶寒，或自引衣盖覆，不饮水，或下利清穀，或清便自调，或小便数。外证多惺惺而静，脉虽沉实，按之迟而弱，知其为冷厥也。四逆汤、理中汤、通脉四逆汤、当归四逆汤类，随证选用。热厥者，初病必身热头痛，外别有阳证。数日后，方发厥，厥至半日，却身热。盖热气深，方能发厥，是以在二三日后也。其脉虽沉伏，按之滑，里有热也。其人或畏寒，或饮水，或杨手踯足，烦躁不得眠，大便闭，小便赤，外证多昏聩者，知其热厥也。或头上有汗，虽厥冷，手足心温，或手虽冷，指甲微温，或虽冷，复有时温暖，法当清之。白虎汤、承气汤，随证用。有下证悉具，而见四逆者，是失下，气血不通，四肢便厥。若不识，误为阴厥，复进热药，祸如反掌，须承气下之。诸手足逆冷，皆属厥阴，不可汗下，为真寒者言也。若火极似水而厥，非下何以救乎？节庵：阴阳二厥治之一差，死生立判。夫阳厥者，先自阳经气分，同感寒邪，初头疼发热恶寒，已后传进三阴血分，变出厥冷乍温，便实谵语，烦渴，扬手掷足，反恶热，脉沉有力，此为传经热证，谓之阳厥。乃热极发厥，阳极似阴，外虽厥冷，内则热邪耳。皆由便实失下，使气不通，故手足乍冷乍温也。如火链金，热极金反化水，水寒极而成冰，反能载物。厥微热微，厥深热深，若疑为阴厥，妄投热药，如抱薪救火矣。夫阴厥者，阴经直中真寒，不从阳经传也。乃血分自受寒邪，初无头疼身热，便畏寒，四肢厥冷直臂胫以上，过乎肘膝，引衣蜷卧，不渴，或腹痛，或吐泻，或战慄，面如刀刮，口吐涎沫，脉沉迟无力。轻则理中，重则四逆温之，勿今误也。邪在表者，手足热；邪在表里之间者，手足温；邪在三阴之极者，手足逆冷。先热后厥者，热邪伏于内，先厥后热，阴退而阳复也。仁斋：厥者，逆也。经言阴阳之气，不相顺接，四肢逆冷，便为厥也。又言：诸四逆厥者，不可下，虚家亦然。又曰：阳厥应下，不发汗，汗之，则口伤烂赤。盖厥亦有可下者在焉，曰：厥逆者，手足冷而四肢温也。四逆者，四肢手足俱冷也。凡手足冷，便当早察冷热虚实而治，毋致履霜坚冰，而治则后时矣。大抵伤寒至厥，宜速为治，稍若差迟，祸不旋踵。阳厥者，必先因热不解，而后发厥。经言：厥深热亦深，厥微热亦微，此之谓也。切其脉虽沉，按之则滑，四肢虽冷，手足心或温也。时或烦躁发热，与之冷饮，则咽也。仲景以厥逆，手足冷脉滑者，里有热也，白虎汤主之。河间谓肢体厥冷，惟心胸热，大便闭者，凉膈散养阴退阳，不宜速下。大便不闭者，黄连解毒汤。凡厥证可下者，内有燥屎也。必以手按病人脐腹，或硬或满，或痛甚者，手不可近，或绕脐刺痛，若失气极臭者，已有燥屎也。承气等下之，或凉水下元明粉一二钱，或鸡子清加蜜和水一瓯，入芒硝二三钱最效。盖诊阳厥以脉滑为主，则无差也。阴厥者，必先因肾气虚寒，或复著外寒，或误服凉药，或误下，致积阴盛于下，微阳衰于下，遂发厥逆也。其脉沉细而微，按之全无者，是也。宜四逆汤急温之。凡寒热而厥，面色不泽，冒昧，两手忽无脉，或一手无脉，此将有正汗出。如亢阳欲雨，必先阴晦之象。用衣被覆暖手足，急进热姜汤，或热稀粥汤。汗不至，以人参、附子、麻黄、细辛、五味子、甘草煎汤饮之。或兼与桂枝麻黄各半汤，《活人》与麻黄细辛甘草汤服之，必作大汗而解。若再脉不至，汗不出者死。阴证四肢厥，手足指甲皆青，脉沉细而急者，四逆汤。无脉者，通脉四逆汤，或真武汤类酌用。戴氏：阴阳之病，皆能发厥，故有阳厥阴厥，皆病之深者也。二厥惟阳厥易误，当问其初得病如何。若初头不痛，身不热，此寒厥也。是为阴中之阴，宜四逆汤、附子理中汤。若初病头疼身不热，此热厥也。是为阴中之阳，宜白虎汤、大承气汤。热厥虽手足冷，而指甲却暖，不若寒厥，并指甲俱冷，此辨阴阳要法也。五法：伤寒不省人事，曰厥。轻则不语，重则昏沉，或目直视，手足厥逆不动，脉数大者，热厥也。凡病人不忌饮食者，多有此证，乃胃邪盛实也。苏后不宜即与饮食，止可白汤，此证重于前半夜，后半夜少醒，甚者至侵晨方稍清，至晚又发。

少腹满  ***************************
少腹满者，脐下满也。胸满、心下满、腹满，皆为邪气而非物。若小腹满，是有物而非气。小便利者，畜血之形，小便不利者，溺涩之证，治分两途。若素有痞在脐旁，痛引少腹，入阴筋，脏结也，死候矣。
太阳表不解，心下有水气，乾呕发热而咳，或小便不利，少腹满。（小青龙汤，去麻黄加茯苓。）六七日表证仍在，脉微而沉，不结胸，发狂，少腹硬满，小便自利。（抵当汤。）身黄脉沉结，少腹硬，小便不利。（五苓散。）小便利如狂。（抵当汤。）伤寒有热，少腹满，小便反利。（抵当丸。）热结膀胱，其人如狂，外解已，但少腹急结。（桃仁承气汤。）太阳重发汗，复下，不大便，舌上燥渴，日晡潮热，从心下至少腹硬满，痛不可近。（　大陷胸汤。）
厥阴病，六七日烦，少腹满，囊缩。（脉沉短者，毒气入脏，大承气攻之。）手足厥冷，脉沉小，腹满，按之痛，冷结膀胱关元也。（四逆汤、真武汤。）厥阴阴寒，少腹满痛。（茱萸四逆汤，甚者灸关元。）阴阳易病，小腹满。（烧褌散。损庵：胸中满，心下满者，气也；腹满者，多属燥屎也；少腹满者，非溺即血也；邪结下焦，则津液不通，气血不行，小便不利，溺涩也；小便利者，畜血也，俱是热病。若冷结膀胱，少腹满一证，寒病也，有手足厥冷为可辨。）
节庵：以手按少腹，若痛而小水自利，大便黑，兼身黄谵妄，燥渴，脉沉实，为畜血。桃仁承气汤，下尽黑物则愈。若按之少腹胀满，不硬痛，小水不利，则溺涩也。五苓散加减利之，亦不可大利，恐耗津液也。若按之小腹绕脐硬痛，渴而小水短者，大便实，有燥屎也，大承气汤下之。

舌卷囊缩  ***************************
此厥阴危证，扁鹊、孙真人皆断为死候，仲景无治法。今採南阳海藏所云，有阴阳之殊。至妇人乳头缩者，亦同此证。
厥阴病，尺寸脉俱沉短，必舌卷囊缩，毒气入腹也。（承气汤速下之。）烦满囊缩，二便不通，发热引饮，腹满，邪在里也。（大承气汤。）厥逆爪甲青色，二便不通，地道塞也。（正阳散，或回阳丹。仁斋：囊缩有热极而缩者，有冷极而缩者。热极者可下，大承气汤。冷极者急温，附子四逆加茱萸汤，并灸关元、气海，葱熨等法。复庵：舌卷囊缩，不独阴中之阴有之，阳明之热，陷入厥阴亦有之。盖阳明主宗筋，宗筋为热毒风所攻，故弗荣而急，引舌与睾丸，故舌卷而囊缩。当泻阳明，而用大承气以救其阴。长卿：问囊缩何以为直中寒证？曰：囊，阴囊也。热则舒，寒则敛，定理也。直中伤寒，阴盛阳衰，不能温其下，故缩。假令平人冬日肾囊必敛，夏月肾囊必舒，此阴阳寒暖之验也。其热极宜下之证，亦有囊缩者，盖足厥阴肝，主一身之筋，聚于阴器，阳邪次第传至厥阴，六经已尽，亢热已极，血耗不能荣筋，筋枯则急，致舌卷而囊缩矣。然必口渴烦满兼见，方是承气之证。若兼厥逆清穀，口不渴者，宜温里之寒证矣。


卷十一·类证二·各兼证  ——————————————————————————————————————————————————————————————————————————————————————————

喘  ***************************
肺主气，形寒饮冷则伤肺。故气逆上行急迫，而张口抬肩，是名曰喘。有水寒射肺而喘者，有邪在表，气不利而喘者，有邪在里而喘者。邪在表而喘，心腹必濡而不坚。设腹满而喘，又为可下之证。经云：喘而汗出，宜利之；汗不出而喘，宜发之。若汗出如油，喘而不休，直视谵语喘满者，皆不治。
太阳无汗而喘。（麻黄汤。）喘家中风自汗。（桂枝汤加厚朴、杏仁。）表不解，心下有水气，乾呕发热而咳，或喘。（小青龙汤去麻黄加杏仁。）发汗后，饮水多，必喘。（水停心下，肾气乘心也，小青龙汤加杏仁、猪苓。）汗下后，不可更行桂枝，汗出而喘，无大热。（麻黄杏仁甘草石膏汤。）桂枝证，反下之，利遂不止，脉促，表未解也。喘而汗出，（葛根黄芩黄连汤。）太阳下之，微喘，表未解也。（桂枝加厚朴杏仁汤。）
阳明脉浮无汗而喘，发汗则愈。（麻黄汤。）阳明中风，口苦咽乾，腹满微喘，发热恶寒，脉浮紧。（小柴胡汤加葛根。）若喘而汗出，不恶寒，反恶热，身重。（柴胡解肌汤。）脉沉喘满，沉为在里，反发其汗，津液越出，大便为难，表虚里实，久则谵语。（大承气汤。）脉迟汗出不恶寒，身重短气，腹满而喘，有潮热手足濈然汗出，大便已硬。（上方。）小便不利，大便乍难乍易，微热喘冒不卧，有燥屎也。（上方。）太阳阳明合病，喘而胸满，不可下。（麻黄汤。）
阴证喘促，四肢厥逆。（返阴丹。）病人小渴，与水剧饮，致停心下，满结者，喘死甚众。（五苓散或陷胸丸。）吐下后，不大便，潮热，剧者不识人，循衣摸床，微喘直视者死。
少阴病，息高者死。厥冷无脉，灸之不还死，微喘死。直视谵语，喘满死。脉浮而洪，汗出如袖，喘而不休，命绝矣。（仁斋：表有寒，发喘，宜麻黄汤汗之。表有风，发喘，宜桂枝汤加厚朴、杏仁。阳明内实，不大便，腹满短气，发潮热而喘，大柴胡加厚朴、杏仁，或小承气汤。阴证厥逆，脉沉细而微，气促而喘，无汗，四逆汤加五味子、杏仁。虚人脉伏，手足逆冷而喘，五味子汤。暴冒风寒，脉浮无汗而喘，苏沉九宝汤。热甚有痰，脉弦数而喘，不可汗下，小柴胡加知母、贝母、蒌仁；胸满者，加枳壳、桔梗；心下满者，加枳实、黄连；舌燥饮水而喘，加知母、石膏。念莪：心火刑金，肺受迫而喘呼，故古人以诸喘为恶证。至于阴喘，则无根虚火，泄越于上，根本将脱，更为危候。华佗云：盛则为喘，指邪气盛，非肺气盛也。所谓肺病，用桑白皮者，非泻肺也，泻肺中之邪火以救肺也。故曰气即是火，其义瞭然。尚文：邪在表而喘者，必心腹软而不坚。邪在里而喘者，必心腹胀满。水气而喘者，必心下怔忡。陈氏：喘出乎肺者，肺六叶，司气之升降，外合皮毛。寒邪外伤皮毛，则肺气敛束，不得伸越，气高而喘矣。

咳嗽  ***************************
咳者，有声无痰，嗽则有声有痰也。肺主气，形寒饮冷则伤之，便气逆而不散，冲激咽喉，如痒如梗，而咳嗽也。有寒有热，有停饮，有在表，有在里，有在半表半里，病各不同，治亦有异。咳为肺病，必发散为先，然亦有不可发散者。经曰：咳而小便利，不可发汗，汗则四肢冷厥。又曰：咳而发汗，踡而苦满，腹中复坚，此为逆也。又脉数者，心火刑肺金则死。伤寒咳逆上气，脉数者死，谓其形损也。
太阳表不解，心下有水气，乾呕发热而咳。（小青龙汤。）
少阳往来寒热，胸胁满，默默不欲饮食，心烦喜呕，或咳。（小柴胡去人参，加五味乾姜汤。）
少阴四逆而咳，（四苓散加五味子、乾姜。）少阴腹痛，小便不利，四肢沉重疼痛，自利或咳，此有水气。（真武汤加五味子、细辛、乾姜。）下利咳而呕，渴，心烦不眠。（猪苓汤。南阳。大抵伤寒水气，皆因饮水过多。古人治水气而咳，病在阳，小青龙主之；病在阴，则真武汤主之。水停心下，则肺为之浮，肺主于咳，水气乘之，咳而且喘。节庵：水咳有三证，不可不辨。小青龙，太阳之表水也。十枣汤，太阳之里水也。真武汤，阴证之水气也。盖水与表寒相合而咳，小青龙汗之。水与里寒相合而咳，真武汤温之。里邪合水，动肺而咳，十枣汤所以下之。念莪：表寒喘嗽者，三拗、麻黄；里热咳嗽者，参苏、桑杏。停饮而咳，青龙、真武。少阳咳嗽，小柴胡加乾姜、五味子，胸中痞满，枳壳、蒌、杏。阴证脉沉细，四肢逆冷咳嗽，四逆汤加五味子、乾姜、细辛。大抵伤寒咳嗽，非比杂证，细阅仲景治例，不分阴证阳证，必用五味子、乾姜。盖乾姜辛温，散肺家逆气而温肺，五味子甘酸，收肺家浮气而止嗽故也。复庵：咳嗽各有阴阳，太阳经喘嗽俱有。少阳有嗽无喘，有喘则非少阳也。阳明有喘无嗽，有嗽非正阳明也。阴证喘，惟少阴有之。诸阴喘促，最为危证也。健按：乾姜、五味，辛热酸收，凡病咳嗽，最不宜此二者。而仲景方多用之，盖因新寒入肺，或暂用耳。若寒变为热，传邪迫肺而咳者，岂宜用乎？用之势必增剧，而咳终不止，动伤本原，致成怯弱，亦由是来，已于证条下详辨之。

噫气  ***************************
《说文》：饱食息也，俗作嗳，于盖切。因胃弱不和，虚气上逆所致也。
汗解后，心下痞硬，乾噫食臭，胁下有水气，腹中雷鸣，下利。（生姜泻心汤。）汗吐下解后，心下痞硬，但噫气不下利者。（旋覆代赭汤。）虚而噫气，脉弱神困。（四君子加枳壳、桔梗、生姜。云岐：伤寒噫气者，何气使然？曰：胸中气不交故也。少阴经至胸中，交于厥阴，水火相抟而有声，故噫气也。宜如意加枳实汤，及加人参、藿香、杏仁。）

噎  ***************************
音乙。由水寒相持而致，或妄下后，复与水，胸中虚气逆而作也。轻则为噎，重即为哕。然噎但胸喉间气，噎塞不得下通，而无声。若哕，则吃吃有声不止矣。
太阳表不解，心下有水气，乾呕发热而咳，或噎。（小青龙汤，去麻黄加附子。）趺阳脉浮，则浮虚相传，胃气虚竭，故令气噎。（上方。）寸口脉浮大，反下之，寒气相传，肠鸣，医反饮以冷水，其人即噎。（豆蔻汤。健按：噎，即噎塞，见于伤寒。乃痰凝气滞于胸膈胃脘，必其人年衰素弱，气血枯藁而致。须用润剂，和血快气，化痰为治。如归身、红花、桔梗、炙草、白蔻、蒌仁、苏子、花粉、贝母、海藻、昆布、橘红、半夏、黄芩、硼砂、旋覆、牛乳、薤白、童便、姜汁之属。甘以缓痛，咸能润下，养阴抑火，俾痰开而升降之气顺，噎可已矣。）

哕  ***************************
即呃逆也。东垣以为于呕者，非也。多因胃寒，亦有胃热，不可不辨。阴证者，阴气内伏已甚，肾水专权，肝气不生，丙火已病，丁火又消，所以游行相火，寒邪迫而萃集于胃，亦欲尽也。故令人发热，大渴引饮，欲去盖覆，病人烦躁，自觉热甚，他人扪其肌则冷，此无根失守之火，非实热也，乃水极似火。若不识此，而误用寒凉，下咽则败矣。故宜丁香、乾姜之类，热药温胃，其火自下。或用《活人》羌活附子散，或加味附子汤，急温其下，真阳一回，火降而呃逆自止。
阳明脉弦浮大，短气腹满，胁及心痛，鼻乾发黄，嗜卧，小便难，潮热，时时哕。（小柴胡汤。凡阳证呃逆者，俱宜小柴胡。）伤寒大吐大下之，极虚，复极汗出，外气怫郁，复与水，发其汗，胃中寒因得哕。（橘皮乾姜汤、羌活附子散、退阴散。）服药不差者，灸之愈。（妇人屈乳头尽处骨间是穴，男子及乳小者，一指为率，男左女右。艾炷小豆许，陷中动脉处灸之。）哕而腹满，视其前后，何部不利，利之即愈。（前部，猪苓汤；后部，调胃承气汤。）汗下后，虚极得哕，胃中寒。（理中汤加丁香、半夏。）哕而烦躁，自觉热甚，他人扪其肌，则冷。（附子理中汤，冷服。兼灸期门、中脘、气海、关元。）胃虚热而哕，（橘皮竹茹汤。）因痰而哕。（半夏生姜汤。）胃实便闭，失下而哕。（承气汤。）胃虽热，便未硬。（泻心汤。）有瘀血而哕，难治。温病热未除，被暴寒入胃，变哕。（梓皮饮子。）饮水暴冷作哕。（茅根葛根汤。）温病胃冷而哕。（茅根橘皮汤。《明理》：哕者，胃中寒冷也。妄下后，胃气虚逆，多成哕。然又有热气壅郁，不得通而成者，轻者和解之，重者攻下之。经曰：有潮热，时时哕，与小柴胡汤，和解法也。哕而腹满，视其前后，何部不利，利之愈，攻下证也。《活人》：呃逆多有先热，吃生冷凉药，相激而成，盖阴阳二气抟也。服丁香柿蒂后，再以小柴胡解馀热，无不瘥者。洁古：呃逆者，火热奔急上行，而肺阴不纳也。失下，胃热便闭者，宜承气下之，便软者，泻心汤主之。海藏：少阴呃逆者，失下也。阴消将尽，阳欲上行，阴不能内，然阴既尽，阳亦将尽也。吸入肝与肾，阳上行，阴不内，故为阳极，脉微将尽，不宜下也。宜泻心汤，养阴退阳而已。否则凉膈散，去硝黄，入桔梗，清肺饮亦可。盖脉左浮右沉，非表也。里极则反出于表，邪入已深矣。内热当沉，反浮，阳极复之表也。观子：字学[飠厄]，与[飠戹]通，气上逆作声之名也。俗曰呃忒，气自胸腹间，直冲而上，兀兀然遽止连续有声，不达也。属寒者多，亦有热气壅郁，上下不通而作者。轻者和解之，失下者通利之，寒者温散之。古多谓之咳逆，及为呃逆，诸书讹说不一，不可不辨。仁斋：哕而腹满，大便不利，人实者，小承气汤；人弱胃虚，蜜胆导。小便不利，五苓散，加木香或生姜七片，葱头十四枚，豆豉七十粒，捣成饼，入麝少许，哄热，贴脐上，以帛束定。或入皂角末，用火斗熨之，令暖气入腹，则小便自通。健按：《内经》曰病深者，其声哕。并非呃逆之谓。夫呃，有连续间断之殊，以分寒热虚实。盖因痰凝气结，阻滞呼吸，而相抟成声，循理治之，犹有可救。若哕者，乃丹田原气不归，病邪或寒或热，壅塞三焦肠胃，正气既虚不能化邪，欲纳不入，欲吐不出，邪正迸迫，而作干恶似呕之极声，其音为哕。哕，居月切。此危笃之候，九死一生者矣。诸家俱作呃逆论之，非也。夫呃之声，亦如其音，呃，于格切。以此辨之，顾名思义，是属两途矣。仲景书有哕无呃，或古之通称尔。

短气  ***************************
气急而短促，不能相续，似喘而不抬肩，似呻吟而无痛苦；或表或里，或虚或实，或阳或阴，或饮多而水停心下，各宜详审。
头痛心下痞，硬满，胁下痛，乾呕短气，汗出不恶寒，表解里未和。（十枣汤。）下后，膈内痛，心中懊憹，心下硬，短气，躁烦，便为结胸。（大陷胸汤，及陷胸丸。）
阳明中风，脉弦浮大，短气腹满，胁及心痛，鼻乾不得汗，嗜卧发黄，小便难，潮热，哕。（小柴胡汤，脉但浮，无馀证，麻黄汤。）阳明脉迟，汗出多，不恶寒，身重短气，腹满喘，潮热。（大承气汤。）表未解，短气，手足濈然汗出，或潮热。（上方。）短气潮热腹满而喘，此外欲解而里欲实。（大柴胡汤。）
太阳阳明并病，太阳证不罢，面怫郁正赤，当汗不汗，其人躁烦，短气。（葛根汤。念莪：按汗吐下后，脉微气不能续，则与异功散；阴证逆冷脉沉，难以布息，则与四逆汤加人参；饮多水停心下，短气，则茯苓甘草汤，及小半夏汤，皆补仲景之未备也。节庵：《千金》云：短气，少气不足以息也。《要略》曰：病人无寒热，短气不足以息者，实也。大抵心腹胀满短气者，邪在里为实；心腹濡濡不短气者，邪在表为虚，及停饮心下，令短气也。）

结胸　痞　支结  ***************************
经曰：病发于阳，而反下之，热入，因作结胸。病发于阴，而反下之，因作痞。以下之早故也。所谓阴阳者，指表里而言。在表当汗，而反下之，因作结胸。在里尚未入腑，而辄下之，因作痞也。结胸有大、小、寒、热、水、血、痰、食八者之异。而痞则所传犹浅，但一气凝聚耳。若未经下者，不名结胸，或痰，或食，或热，随证施治。节庵曰：表证误下，正气内虚，阳邪陷入心胸之间，轻则为懊憹，重则为结胸。心下满硬而痛者，为实，为结胸。满硬而不痛者，为虚，为痞。不满不硬，但烦闷者，为支结。《保命集》云：脾不能行气于四肢，气结而不散，则为痞。大抵诸痞皆热也，故攻痞之药，皆寒剂。其一加附子者，以辛热佐寒凉，欲令开发痞之怫郁结滞，非攻寒也。
不按自痛，为大结胸。（大陷胸汤。太阳病发汗，若下，不大便，舌上燥渴，小潮热，从心下至少腹硬满，痛不可近。表未解下之，膈内拒痛，短气，躁烦懊憹，阳气内陷，心下石硬，脉沉紧，并大结胸。）按之乃痛，为小结胸。（小陷胸汤。正在心下，按之乃痛，脉浮滑。）烦渴便闭，为热结胸，（大陷胸加黄连。）不热渴，小便清白，为寒结胸。（枳实理中汤。）怔忡，但头微汗出，无大热，揉之有声，为水结胸。（小半夏茯苓汤。）胸满痛，漱水不咽，喜忘如狂，大便黑，小便利，为血结胸。（犀角地黄汤。妇人伤寒，胸胁痛不可近，亦为血结胸。）脉滑喘嗽，为痰结胸。（黄芩半夏生姜汤，加枳实。）气口脉大，为食结胸。（小陷胸加枳实、厚朴。）结胸加斑黄狂呃者，最重，脉沉小者死。结胸证具，烦躁者亦死。
伤寒中风，误下之，下利，乾呕心烦，痞硬。（甘草泻心汤。）本柴胡证，误下之，成痞，但满而不痛，无别证。（半夏泻心汤。）发汗后，胃不和而痞，乾噫食臭，下利。（生姜尽心汤。）痞而虚热甚，关上脉浮。（大黄黄连尽心汤。）阳虚恶寒，汗出而痞满。（附子尽心汤。）吐汗下后，心下痞，但噫气，不下利者。（旋覆代赭汤。）心下痞，下利，服泻心汤，利不止，与理中汤，利益甚，此利在下焦。（赤石脂禹馀粮汤。）
恶寒微发热，支节烦疼，外证未去，微呕，心下满者，为支结。（柴胡桂枝汤。节庵：结胸之证，今人不分曾下与未下，但见心内满闷，便呼为结胸，便与枳桔汤，盖朱春议之说耳。有频与之，反成结胸者。殊不知结胸，乃因下早而成，未经下者，如结胸也。表邪传至胸中，未入于腑，证虽满闷，尚属在表，为少阳部分，宜小柴胡加枳桔以治之。如未效，则以本方对小陷胸汤，一服豁然。若下早而成者，方可用陷胸丸，分浅深从缓治之，不宜太峻。上焦乃清高之分，若过下之，则伤原气矣。尝读仲景论云：病发于阳而反下之，乃成结胸云云。成氏误注发热恶寒者，发于阳也，无热恶寒者，发于阴也。夫无热恶寒，直中阴经之真寒证也。若误下之，不死则危矣。岂可泻心汤，寒热相参之药治之乎？岂反轻如结胸，仅作痞而已乎？详此，当是营卫阴阳也。风伤阳，阳邪伤卫，头疼发热，微汗，当用桂枝汤，止汗散邪。医者不达，而反下之，胃气重伤，胸中结硬，故用陷胸汤峻利之药以下之。寒伤阴，阴邪伤营，当服麻黄汤发表，医反误下之，而成痞满，故宜泻心汤以理痞也。又云：脉来沉实为结胸，急用大陷胸汤，加枳桔下之。《活人》：误下初未成结胸，急与理中汤自解，即不成结胸。盖理中，治中焦故也。此亦古人说不到，后人因消息得之。若大民转损，有厥证者，兼与四逆汤便安。胃中虽和，伤寒未退者，宜候日数足，可下，即以承气再下之。盖前此下之未是故也。崔行功云：伤寒结胸欲绝，心腹高起，手不可近，用大陷胸汤不瘥者，盖下后虚，逆气不理而毒复上攻，气相拎结，当用枳实理中丸，先理其气，次疗诸疾，应手而愈。古今用之如神。损庵：病在表，当汗解，反下之，里气为下所损，表之热邪乘虚入里，结于心下，为结胸。里之阴分亦受热邪，为发于阴，下证未具而辄下之，里热虽除，表邪复至，虽不结胸，必成痞也。小陷胸轻于大陷胸，而重于痞。由误有大小，非以痞为寒也。经言：但结胸，无大热实，为寒实结胸，亦非寒也，但微热耳。脏结者，热结于脏，故病深难治，若用凉剂亦有生者。其阳结者，热结于腑，则微而浅也。水结胸者，留饮不散，或头汗，脉沉潜，或附骨者，积饮也。又有不因误下而成结胸痞者，此又失下，或失汗而成也。经谓：热已入里，久不攻之，亦至结实者，三死一生，是失下也。汗后热传入心而痞，是失汗也。结胸固当下，脉浮大者，下之则死，是犹带表邪，未全结实也。结胸证全具，加烦躁者，亦不治。夫药逐邪，必待胃气以输转药力，若邪气胜，胃气败，安可为乎？复庵：寒实结胸，虽痛而无烦躁等证，此因下后虚逆，寒气结滞，宜理中汤加枳实、茯苓。嗣真：痞证有传经之邪，有内陷之邪，亦当分别。一者病发于阴，身无热而反下之，紧反入里而作痞，其脉关上沉，为阴邪内陷也。先宜桔梗枳壳汤，次半夏泻心诸汤，随证用之。渴而躁烦，小便不利者，五苓散。一者身有热，不因下后而传邪入里，亦作痞，其脉关上浮，为阳邪随经入里，须先解表。不恶寒者，三黄泻心汤。又有痞而汗出恶寒者，以阳邪与表之正气入里，表虚而汗出恶寒，故加附子固表也。既结胸有寒实热实之殊，则痞证亦有阴阳之邪，不为异也。外有痞而硬者，或桂枝人参汤温之，或用大柴胡汤、十枣汤下之，亦自一律也。

脏结  ***************************
脏结，脏气闭结不得流通也。外证如结胸状，但饮食如故，时时下利，舌上白胎为异耳。夫邪结于腑者，微而浅，结于脏者，病已深，故难治。然犹为热结，若冷结，与无阳反静者，不更危乎？
如结胸状，饮食如故，时时下利，寸脉浮，关脉小细沉紧，曰脏结。（舌上白胎滑者，难治。）胁下有痞气，连在脐旁，痛引少腹阴筋，此冷脏结。（必死。）脏结无阳证，不往来寒热，其人反静，舌上胎滑，不可攻也。（茱萸四逆汤，兼灸关元。节庵：脏结者，脏气闭结，不得流布也。一息不运则机缄穷，一毫不续则穹壤判，脏其可结乎？宜灸关元，仍以小柴胡加生姜与之。）

心下满硬  ***************************
谓正当心下，高起而满硬也。不经下后者，有吐下之殊，看邪之高下而泄之。下后者，有结胸痞之别，审邪之虚实而治之。
太阳病，外证未除，数下之，遂协热利，心下痞硬，表里不解。（桂枝人参汤。）五六日，头汗出，微恶寒，手足冷，心下满，不欲食，便硬脉细。（小柴胡汤。）伤寒发热，汗出不解，心下痞硬，呕吐下利。（大柴胡汤。）过经十馀日，呕不止，心下急，郁郁微烦。（上方。）服桂枝或下后，仍头项强痛，发热无汗，心下满，微痛，小便不利。（桂枝去桂，加茯苓白术汤。）太阳下利呕逆，头痛汗出，不恶寒心下痞，硬满胁痛，乾呕短气，表解里未和也。（十枣汤。）吐下后，心下逆满，气上冲胸，头眩，脉沉紧，发汗则动经，身振振摇。（茯苓桂枝白术甘草汤。）柴胡证，以他药下之，心下满而硬痛者，结胸。（大陷胸汤。）但满而不痛者痞。（半夏泻心汤。）
二三日，脉弱，无太阳柴胡证，烦躁，心下硬，至四五日，虽能食。（少与小承气微利之。）阳明心下硬满者，不可攻，攻之利遂不止者死。利止者愈。（或用泻心汤。此条为邪气犹浅，未全入腑，盖食犹在胃，故不可下。次条则宿矢已在胃腑，故必下除之。）脉浮大，心下反硬，有热。（属脏者，有燥矢可攻。属腑者，小便不利，忌再走津液。）
太阳少阳并病，或结胸，心下痞硬，下利不止，烦。（生姜泻心汤，小陷胸汤。）太阳少阳并病，头项强痛，或眩冒，时如结胸，心下痞硬。（刺大椎第一间、肝俞、肺俞。）
厥阴手足厥冷，脉乍紧，邪结在胸中心下满而烦，饥不能食。（瓜蒂散。仁斋：凡心下满者，正在胃之上，心之下也。此自满耳，非下之所致。昔下早心下满者，为痞气。心下满以手按之，则散而软者，气虚也。不发热，木香和中汤；发热者，小柴胡加枳实、姜炒黄连，去黄芩，减人参之半。少阳脉弦，口苦发热，心下满者，同。按之汨汨有声者，是停饮。按之硬痛者，宿食也。不按而其人喜忘者，畜血也。各详本条以治之。

心痛  ***************************
健曰：心君端拱无为，而不受邪。凡诸心痛，皆痰瘀气结，上潮于心，而治却不在心。若真心痛，此属危候，不过晬时，心可痛乎哉？兹心痛，乃伤寒家心下痛耳。
五六日，大下后，身热不去，心中结痛。（栀子豉汤。）小结胸，正在心下，按之则痛，脉浮滑。（小陷胸汤。）
阳明中风，脉弦浮大，短气腹满，胁下及心痛，鼻乾嗜卧，身黄，小便难，潮热，哕。（小柴胡汤。）
少阴自利清水，色纯青，口乾燥，心下必痛。（大承气急下之。）
厥阴消渴气上撞心，心中疼热，饥不欲食，吐蛔。（桂枝茯苓白术汤，理中安蛔散。）饮水过多，腹胀气喘，心下痛不可忍。（灸中脘气海。）

懊憹  ***************************
心中郁郁不解，愦愦无奈，比之烦躁，殆又甚焉。因误下表邪乘虚内陷，结伏于心胸间，故懊憹也，懊憹之甚即为结胸。邪在心胸，即宜吐。若热结胃腑即宜下，不可拘也。
发汗吐下后，虚烦不眠，懊憹。（栀子豉汤。）太阳脉浮动数，头痛盗汗，恶寒，表未解，反下之，短气躁烦，膈内拒痛，心下因硬心中懊憹则为结胸。（大陷胸汤。）
阳明中风，咽燥口苦，腹满喘，发热汗出，恶热身重，反下之，客气动膈，心中懊憹，舌上胎。（栀子豉汤。）阳明下后，外有热，手足温，不结胸，懊憹头汗出。（上方。）阳明下之懊憹而烦，有躁屎。（大承气汤。）阳明无汗，小便不利，心中懊憹，必发黄。（茵陈蒿汤。）

动气  ***************************
脏气不调，肌肤间筑筑跳动，病人先有痞积，而后感寒。医者不知，妄施汗下，致动其气，随脏所主而见于脐之上下左右。独不言当脐者，脾为中州，以行四脏之津液，左右上下，且不宜汗下，何况中州，其敢轻动乎。
动气在右，误汗则衄，烦渴，饮即吐水。（先服五苓散，次服竹叶汤。）误下，则津竭咽燥，鼻乾眩悸。（人参白虎汤加川芎。动气在左，误汗则头眩，汗不止，筋惕肉瞤。（先服防风白术牡蛎汤，汗止，服小建中汤。）误下，则腹内拘急，食不下，虽身热而蜷卧。（先服甘草乾姜汤，后服小建中。）动气在上，误汗则气上冲心。（李根汤。）误下，则掌握热烦，身上浮冷，热汗自泄，欲得水自灌。（竹叶汤。）动气在下，误汗，则无汗，心大烦，骨节痛，目晕恶寒，食即吐。（先服大橘皮汤，吐止服小建中汤。）误下，则腹满头眩，食则下清穀，心下痞。（甘草肾心汤。节庵：动气通用理中去术，加桂及柴胡桂枝汤良。二方当看有热无热。）

奔豚  ***************************
气从少腹上冲心而痛，如豕突之状，曰奔豚也。凡作奔豚，其气在脐下筑筑而动，一由误汗，一由烧针，皆坏病也。节庵曰：真气内虚，水结不散，与之相抟而发。以其从气走动，冲突如豚，故曰其证云。
太阳发汗后，脐下悸者欲作奔豚。（茯苓桂枝甘草大枣汤，或理中汤去术加桂，痛甚者，更加吴萸。）烧针令汗，针处被寒，核起而赤，必发奔豚，气从少腹上冲心。（灸核上各一壮，与桂枝加桂汤，痛甚，手足厥逆者，当归四逆汤，加吴茱萸、肉桂。士材：奔豚为少阴之气，故非肉桂不能泄其邪也。杂病气上冲胸腹痛，往来寒热，曰奔豚者，奔豚汤。）

除中  ***************************
脏寒应不能食，反能食者是也。二证俱属厥阴。
脉迟厥冷下利。当不食。若反能食者，名除中，不可治。其证有二，一由误服黄芩汤凉药而致者必死。一则热少厥多，胃气在可治，此不因药故也。（健曰：就其脉迟厥冷下利而除中者，应与姜附理中，倍人参以扶脾胃。此因胃虚引谷自救，脾虚运化不及故也。速于温补，虽由寒误，或可挽也。

郁冒  ***************************
即昏迷也。郁为郁遏而气不舒，冒为昏冒，而神不清。经云：诸虚乘寒则郁冒，然亦有宜下者。冒，从曰，加目。曰者，小儿变鼻头衣也。曰冒者，若以物蒙其目也。
吐下发汗虚烦，脉甚微，心下痞硬，胁痛，气上冲咽喉，眩目动惕。（真武汤，桂枝茯苓白术甘草汤。）下后复汗，表里俱虚，因致冒。冒家汗出，则表和而愈。若里未和，然后复下之。（小承气汤。）
阳明小便不利，大便乍难乍易，微热喘冒不卧，有燥屎也。（大承气汤。）
太阳少阳并病，头项强痛或眩冒，时如结胸，心下痞硬。（刺大椎第一间，肝俞、肺俞。）
厥阴下利清穀，脉沉迟，面少赤，身微热，必郁冒。汗出而解，其人戴阳，下虚必微厥。（四逆汤。）
少阴下利止，而头眩，时时自冒者死。
少阴脉不至，精血奔，气上入胸膈，血结心下，热归阴股，令身不仁，为尸厥。（刺期门，及甘草乾姜等汤。宇泰：诸虚乘寒而厥，郁冒不仁。附子汤倍人参、川芎、天麻、乾姜。太阳先下后汗，表里俱虚因冒，自汗出愈，表和也。若不得汗，不解者，人参三白汤加川芎、天麻。下虚脉微者，加附子以温肾固本。《要略》曰：新产妇人，有三病，一郁冒亡血复汗，寒多也。又曰：产妇郁冒脉微弱，不能食，大便坚者，由血虚而厥，厥而必冒，冒家欲解必大汗出，则郁冒为虚乘寒明矣。海藏：伤寒传至五六日间渐变神昏不语，误与承气下之，死也。病洋传经内。损庵：余云衢，复患热病，肢体甚热，扬手掷足，如躁扰状昏冒不知人，时发一二语，不可了而非谵，脉微细如欲绝。有谓为阴证当温者，有谓当下者。予谓阳病见阴脉者死，法不治。然素禀如此，又值酷暑外烁，酒炙内炎，宜狂热如焚，脉洪数有力，而此候如是，岂热气怫郁不得伸耶？且不大便六七日矣。姑以大柴胡下之。或欲用大承气，予不可。服药已，大便即行，脉已出，手足温，继以黄连解毒汤数服而平。后读河间《直格》曰：畜热内甚，脉当数疾，以极热畜甚，而脉道不利，反致沉细欲绝。俗未明此，致谓为寒极阴毒者。或始得之阳热暴甚，而便有此证；或两感热甚者，通宜解毒，加大承气下之。下后热稍退而未愈者，黄连解毒汤调之，或凉膈散除之。或失下热极，以致身冷脉微而昏冒将死，若急下之，则残阴暴绝而死，不下亦死。惟凉膈或黄连解毒，养阴退阳，积热渐消，而心胸渐暖，脉渐生。予于是恍然，曰：云衢所患，政失下热极而致身冷脉微，昏冒欲绝也。下与不下，大下与微下，死生在呼吸之间，可不慎哉！又云：脉渐生后，至阳脉复有力者，以三一承气微下之，或解毒汤加承气尤良。

烦躁  ***************************
烦，为烦扰，心病也；烦字从火。躁，为愤躁，肾病也；故躁字从足。有邪气在表在里之分，有火劫、阳虚、阴盛之异。
太阳中风，脉浮紧，发热恶寒，身痛无汗，烦躁。（大青龙汤。）发汗若下，病仍不解，烦躁。（茯苓四逆汤。）下后复汗，昼日烦躁不眠，夜安静，不呕不渴，无表证，脉沉微。（乾姜附子汤。）发汗后，大汗出，胃中干，烦躁不得眠，欲饮水。（少少予之。）若脉浮，小便不利而渴。（五苓散。）火逆下之，因烧针烦躁。（桂枝甘草龙骨牡蛎汤。）下后膈内痛，心下硬，懊憹短气，躁烦为结胸。（大陷胸汤。）
阳明二三日，脉弱，无太阳柴胡证，烦躁心下硬，至四五日，虽能食。（少与小承气汤，微和之。）五六日不大便绕脐痛，烦躁，发作有时，有燥屎也。（大承气。）
二阳并病，太阳证不罢，面赤怫郁，当汗不汗，躁烦不知痛处，短气。（葛根汤，麻黄汤。）六七日无大热躁烦，阳去入阴也。
少阴吐利，手足厥冷，烦躁欲死。（吴茱萸汤。）
厥阴热少厥微，指头寒，不欲食，烦躁，数日小便利色白，欲食，此热除也。（为欲愈。）若厥而呕，胸胁烦满，后必便血。（黄芩芍药汤，抵当汤。）
结胸证具，烦躁者死。少阴四逆，恶寒身蜷，脉不至，不烦而躁，死。少阴吐利躁烦，四逆死，脉微细沉，但欲卧，五六日自利，复烦躁，不得卧，死。
厥阴脉微厥冷烦躁，灸之厥不还者，死。七八日，脉微而厥，肤冷而躁，无暂安时，为脏厥，死。（宇泰：烦躁者，皆热也。拆而言之：烦，阳也，为热之轻；躁，阴也，为热之甚。先烦渐至躁者，为烦躁；先躁迤□复烦者，为躁烦。有不烦而躁者，阴盛格阳也。虽大躁，欲坐泥水中，但饮水不得入口是也。此气将脱而争，譬之灯将灭而暴明也。霹雳散、火焰散、丹砂丸类。盖内烦曰烦，心中烦郁也。外热曰躁，气外热燥也。内热者，有根之火，故但烦不躁，及先烦后躁者，皆可治。外热为无根之火，故但躁不须，及先躁后烦者，皆不可治也。《活人》：烦躁，太阳与少阴为多，阳明因不大便，中有燥矢故也。大抵阴气少，阳气胜，则热而烦，故太阳伤风，多烦而躁也。若阳虚阴盛，亦发烦躁者，阳气弱，为阴所乘而燥，故少阴亦烦躁也。又有汗下之后而烦躁者，阴阳俱虚，邪气与正气内争也。若病解后，尚微烦者，新瘥不胜穀气，损谷则愈。或小柴胡以和营卫，通津液或调胃汤微下燥矢也。节庵：心热则烦，阳实阴虚也。肾热则躁，阴实阳虚也。太阳不得汗烦躁者，邪在表也，羌活冲和汤。不得汗，火劫取汗。火热入胃中，令烦躁者，小柴胡加牡蛎。海藏：烦躁心下硬，若未曾下，无太阳柴胡证者，小承气微和之。若曾下，心下硬痛，短气躁烦者，大陷胸也。复庵：烦躁阴阳经俱有之，太阳已得汗而烦，五苓散。阳明有燥矢而烦，直下之，少阳亦有烦，宜和之。阴烦，少阴为多，由阳邪传入阴经，阴得阳而烦也。自利而谒，烦不得眠者，辰砂五苓散。若非阳传阴经，则为阳虚而阴乘之，亦烦也。如吐利手足厥冷而烦，及阴盛发躁，欲坐井中是也。宜吴茱萸汤，甚者四逆汤加葱白二茎。

烦  ***************************
烦者，热也，心中热而烦扰也。亦有属寒者，或在表，或在里，或半表半里，或因阴火内动，或因心虚，或因气虚。
太阳中风，服桂枝汤，反烦不解。（先刺风池、风府，后与桂枝即愈。）伤寒已解，复烦，脉浮数，邪未尽也。（再与桂枝汤。）脉浮自汗，小便数，心烦，微恶寒脚挛急。（误予桂枝必厥。）汗吐下后，心烦不眠，懊憹。（栀子豉汤。）下后心烦腹满，（栀子厚朴汤。）发汗若下，而烦热，胸中窒。（栀子豉汤。）丸药大下之，身热不去，微烦。（栀子乾姜汤。）吐下后，表里俱热，恶风，烦渴。（白虎加人参汤。）汗后脉浮数，烦渴。（五苓散。）中风发热，六七日不解而烦，有表里证欲饮水，水入则吐。（上方。）与泻心汤，痞不解，渴而口躁烦，小便不利。（上方。）过经十馀日，心下温温欲吐，胸中痛，大便反溏，腹微满郁郁微烦，先曾极吐下者。（调胃承气汤，不吐下者勿与。）过经十馀日，呕不止心下急，郁郁微烦。（大柴胡汤。）吐下汗后微烦，小便数大便硬。（小承气汤。）下后下利，心下痞，硬满乾呕，心烦不得安，复下之痞益甚。（甘草泻心汤。）吐下后，发汗虚烦，脉甚微，心下痞硬胁痛，气冲咽喉眩冒动惕。（茯苓桂枝白术甘草汤，真武汤。）二三日，悸而烦。（小建中汤。）
阳明不吐不下，心烦。（调胃承气汤。）下后懊憹而烦，尚有燥屎。（大承气汤。若腹微满，必初硬后溏，忌攻。）大下后，不大便，烦不解，腹满痛有燥屎。（上方。）阳明自汗，又重发汗，病已差，尚微烦，不了了，以亡津液大便必硬，若小便少，大便不久出，不可攻之。
少阳中风耳聋目赤，胸中满而烦。（小柴胡汤。）伤寒中风往来寒热，胸胁满，心烦喜呕。（上方。）或胸中烦而不呕。（小柴胡去半夏人参，加栝蒌实。）少阳误汗谵语，胃不和，烦而悸。（大柴胡汤，小承气汤。）下之胸满烦惊，小便不利，谵语身重，（柴胡加龙骨牡蛎汤。）已汗复下，胸胁微结，小便不利，渴而不呕，但头汗，寒热，心烦。（柴胡桂枝干姜汤。）
少阴但欲寐，心烦，自利而渴，小便白。（四逆汤，白通汤。）二三日以上，心烦不得卧。（黄连阿胶汤。）下利咽痛，胸满心烦。（猪肤汤。）下利咳而呕，渴，心烦不眠。（猪苓汤。）服白通后，利不止，厥逆无脉，乾呕而烦。（白通汤加猪胆汁。）
厥阴手足厥冷，脉乍紧，邪结胸中，心下满而烦。（瓜蒂散。）下利后虚烦，按之心下濡。（栀子豉汤。）
阴虚火动而烦。（生脉散。）气虚自汗，脉虚而烦。（补中益气汤。损庵：烦者扰也，谓烦扰也。与发热若同而异也。经有烦，有微烦，有烦热，有复烦，反烦，烦满痛，烦渴，胸中烦，心中烦，内烦虚烦，大烦欲解，皆以烦为热也。然阴寒而烦者，亦不少也。盖在表而烦者，则有恶风寒，体强痛之证。在里而烦者，则有潮热，谵语，不大便，腹满，小便赤涩之证。在半表里而烦者，则有往来寒热，胸中痛之证。其邪在胸膈以上而烦者，则又有胸满懊憹，可吐之证。其阴寒而烦者，则有恶寒而蜷，下利厥逆，脉微，与吐蛔之证。夫烦欲解者，其脉必和，若脉不应者，难治。足冷脉沉细而烦者，阴证之类也，急用附子、人参热剂补之。若内伤劳役，阴虚火动而烦者，其人身倦，无为自汗，尺脉浮，虚也，宜补中益气，加炒黄连、生地、麦冬、黄柏、知母之类。若不得眠而烦者，兼服朱砂安神丸，纳其浮游之火，而安神明，此治之大略也。虚烦，心中烦，胸中烦，三者不因汗吐下而烦，则是传经之邪，不作腹实，但当和解而已。经用小柴胡汤、黄连阿胶汤是也。若经汗、吐、下而烦，则是邪热内陷，以为虚烦，心中呕温饮吐，愦愦无奈是也。但多吐涌而已，经用栀子等汤。又有不因汗吐下，邪结胸中膈实者，与瓜蒂散及阳明调胃承气汤，此又烦之实者也。二三日悸而烦，虚也。少阳之邪入腑烦而悸热，大抵先烦后悸为热，先悸后烦为虚。节庵：邪热入里，不经汗下者，为烦热，与发热似同而异也。经曰：病人烦热，汗出则解，如未作膈热，但当和解而已。若心下满而烦，则有吐下之殊矣。《千金》：诸虚烦发热者，与伤寒相似，然不恶寒身不疼痛，知非伤寒，不可发汗也。热不潮，脉不数，知非里实，不可下也。如此者，内外皆不可攻，但当与竹叶汤，呕者橘皮汤。此法甚效，伤寒后虚烦者，亦宜。


卷十二·类证三  ——————————————————————————————————————————————————————————————————————————————————————————

振战慄  ***************************
振者，身微动，正气虚寒也。战者，身大动，邪正相争也。慄者，心战动，邪气胜也。振为轻，战为重，战在外，而慄在内，战重于振，而慄重于战也。
吐下后，心下逆满，气上冲胸，头眩，脉沉紧，发汗则动经，身振振摇。（茯苓桂枝白术甘草汤。）太阳汗后不解，仍发热，心悸头眩，身瞤动，振振欲擗地。（真武汤。）下后复汗，必振寒脉微细，以内外俱虚也。亡血家不可发汗，发汗则寒慄而振。诸乘寒者，则为厥。郁冒不仁，口急不能言，战而慄也。阴中于邪，必内慄也。（士材按：《经》云下后复发汗，及亡血家误汗，必为寒振，内外俱虚也。又曰：表气微虚，里气不守，邪中于阴，则慄。乃知振摇之证，属气血俱虚，不能荣养筋骨，故为之振而不能主持。须大补气血则可，用人参养荣汤屡效。《素问》曰：寒邪伤人，使人毫毛毕直，鼓颔战慄，此表有邪，当发其汗。仲景云：脉浮而紧，按之反芤，此为本虚，当战汗而解。又三部脉浮、沉、迟、数同等，必战汗而解。外不战，但内慄者，阴中于邪也。凡伤寒欲解则战而汗出者，此邪不胜正也。若正不胜邪，虽战无汗不可治矣。节庵：战慄者，阴阳相争，故体动摇也。邪气外予正气争则战，内与正气争则慄。战者正气胜，得汗而解者。慄则不战而但鼓颔，遂成寒逆。此阴气内中，正不胜邪，宜姜附四逆加艾火灼之。《经》曰：阴中于邪，必内慄。又云：邪中下焦阴气为慄。足膝逆冷，便溺妄出，皆由此矣。若复躁不得卧者死。在表者冲和汤，在里人参理中汤，此阴经自中寒者用之。若传经战慄者，大柴胡治之。祗和：凡汗下后战者，与救逆汤，再与羊肉汤而解。若阴气内盛，气大虚心慄鼓颔者，遂成寒逆，宜灸之。或大建中汤，或理中汤。）

筋惕肉瞤  ***************************
汗多亡阳，津液枯，而筋肉失养，故筋惕而跳，肉瞤而动也。宜温经益阳。
脉微弱，汗出恶风，误服大青龙汤，厥逆筋惕肉瞤。（真武汤。）太阳发汗不解，仍发热，心悸头眩，身瞤动，振振欲擗地。（真武汤，或人参养荣汤倍人参、当归。）吐下后复发汗，虚烦脉甚微，心下痞硬，胁痛，气冲咽喉，眩冒，经脉动惕，久而成痿。（桂枝茯苓白术甘草汤，真武汤。）发汗复下，表里俱虚，阴阳并竭，复加烧针，因胸烦，面青黄，肤瞤者，难治。色微黄，手足温者，易愈。（节庵：发汗过多，或虚弱人发汗后，或伤风自汗，妄用大青龙致筋惕肉瞤者，并属真武汤，羸者去芍药，有热者，去附子。应发汗而复有动气，汗之，筋惕肉瞤，或头眩，汗出不止者，其候最逆。先宜防风白术牡蛎汤，次服小建中，可十救一二。士材：此证因于汗者，十有七八，不因汗者，素禀血虚，邪热抟血而致。又有未尝发汗，七八日筋惕而肉不瞤，潮热大便秘，小便涩，脐旁硬痛，此燥矢也。大柴胡下之。一虚一实，治法相悬，可不慎乎。）

惊悸  ***************************
心主神，神依血，心血一虚，神失所守而舍空，痰水客之，此惊悸之所作也。惊者，惕然不宁，触事易惊，气郁生痰也。悸者，筑然跳动。盖以心虚则停水，水居火位，心实畏之，故怔忡也。
太阳汗出不解，仍发热，心悸头眩，身瞤动，振振欲擗地。（真武汤。）发汗过多，其人叉手自冒心，心下悸，欲得按。（桂枝甘草汤。）汗后脐下悸，欲作奔豚。（茯苓桂枝甘草大枣汤。）八九日，下之胸满烦惊，小便不利，谵语，一身尽重。（柴胡加龙骨牡蛎汤。）以火劫汗，亡阳惊狂。（桂枝去芍药加蜀漆龙骨牡蛎救逆汤。）二三日悸而烦，（小建中汤。）脉结代心动悸，（炙甘草汤。）
少阳耳聋，目赤，烦满不可吐下，吐下则悸而惊。（小柴胡去黄芩加茯苓。）五六日往来寒热，胸胁满，默默不欲饮食，心烦喜呕，或心下悸。（上方。）脉弦细，头痛发热属少阳，误汗则谵语，胃不和，烦而悸。（大柴胡汤，调胃承气汤。）
少阴四逆而悸，（四逆散加桂枝。）厥而悸者，宜先治水。（茯苓甘草汤。）霍乱心悸，（理中汤加茯苓。念莪按：惊与悸，虽有分别，总皆心受病也。因阳气内弱，法当镇固，水饮停畜，法当疏通。心之为患，甚于他邪，虽有馀邪，必先治水。盖以水停心下，无所不入，侵于肺为喘，传于冒为呕，溢于皮为肿，渍于肠为利，故治不可缓也。经曰：厥而悸者，宜先治水。夫病莫重于厥，犹先治水，况其他乎。节庵：悸有气虚，有停饮。气虚者，阳气内怯，心下空虚，正气内动而悸。或汗下后，正气虚亦悸，法当先定其气。停饮者，因饮水过多，水停心下，心不自安而悸。小便利者，茯苓桂枝白术汤；小便少者，必里急，猪苓汤。《明理论》：少阴四逆或悸，四逆散，加桂五分，是气虚而悸也。损庵：伤寒证属惊者，皆坏病也，由误下火逆温针所致。仲景法，各随其逆而调之。悸者，或汗下后，或气虚，或饮多，俱如各条所说也。兼言惊与悸者，少阳吐下一证也。其故逆则小柴胡，去黄芩加茯苓。）

瘛瘲  ***************************
瘛者筋脉急而缩，瘲者筋脉缓而伸。一伸一缩，手足牵引，俗谓之搐搦。风主动摇，乃风热盛也，宜以祛风涤热之凉剂治之，或有可生。若妄加的火，及发表之药，则祸不旋踵，瘛瘲，音翅纵。
汗下后日久瘛瘲，此虚极生风。（小续命汤加减。）不因汗下瘛瘲，（羌活芩连天麻四物汤。）汗出露风，汗不流通，手足搐搦，（牛蒡根散。）风温被火劫发汗，微黄色瘛瘲。（萎蕤汤。仁斋：骆龙吉言：心主脉，肝主筋，心属火，肝属木。火生热，木生风，风火相扇，则瘛瘲也。若夫不因汗下后所生者，当平肝木，制心火，佐以和血脉之药。有痰者，加痰药；挟风者，加风药。若经汗下后，日久传变而得此者，为病势已过，多难治也。盖因虚极生风所致，须用小续命，或大建中增损治之。若瘛瘲戴眼反折，绝汗出，如贯珠不流者，太阳终也，不治。又有四肢漐习，动而不止，似瘛瘲而无力抽搐，此为肝绝，死矣。凡用续命，有汗去麻黄，无汗去黄芩，要在变通而已。）

拘急蜷  ***************************
手足不能自如，屈伸不便，蜷卧拘急，阴寒所致也。四肢诸阳之本，因发汗亡阳，阳虚而有此证。蜷者，阴寒之极，屈缩不伸。少阴恶寒身蜷，四逆救之。若有阴无阳者，不治。
太阳自汗，脉浮，小便数，心烦微恶寒，脚挛急。（芍药甘草汤。）发汗漏不止，恶风，小便难，四肢微急，难屈伸。（桂枝加附子汤。）大汗出，热不去，内拘急，四肢疼，下利厥冷，恶寒。（四逆汤。）
少阴下利自止，恶寒而蜷，手足温者，可治。恶寒而蜷，时有烦，欲去衣被者，可治。恶寒身蜷而利，手足逆冷不治。四逆恶寒身蜷，脉不至，不烦而蜷者，死。
风湿相传，骨节烦疼，不得屈伸，汗出短气，小便不利，恶风或微肿。（甘草附子汤。）

不仁  ***************************
仁，柔也。不仁，身不柔和，痛痒不觉，针火不知也。经曰：诸虚乘寒，则为郁冒不仁。盖气血虚少，不能流行于身，正气为邪气所伏，故肢体顽麻不仁，厥如死尸也。若脉浮而洪，身汗如油，喘而不休，水浆不下，形体不仁，此命绝也。
郁冒不仁厥如死尸。（桂枝麻黄各半汤，或补中益气汤，入姜汁。）少阴脉不至，寒气上奔，血结心下，热归阴股与阴相动，身不仁。（亦曰尸厥，甘草乾姜汤，桂枝芍药汤加姜。《明理》：不仁，由邪气壅盛，正气闭伏，郁而不发，营卫气血虚少，不能通行致然。《内经》曰：营气虚，则不仁。《针经》曰：卫气不行则不仁。经曰：营卫不能相将，三焦无所仰，身体痹，不仁。由是言之，不仁为营卫气血虚少明矣。经又曰：诸乘寒者则为厥，郁冒不仁。此厥者，言正气为寒所乘，非四肢逆冷之厥也。何也？盖以郁冒为昏冒，不仁为不知痛痒，得不为尸厥之厥耶。经曰：少阴脉不至，肾气微少，精血奔气促迫，上入胸膈，宗气反聚，血结心下，阳气退下，热归阴股与阴相动，令身不仁，此为尸厥。其乘寒之厥，郁冒不仁，即此尸厥可知也。昔越人入虢，诊太子尸厥不仁，刺之而痊，此可治也。若脉浮而洪，身汗如油，形体不仁者，虽越人其能起欤。肉疴，出《内经》，谓顽痹不知痛痒也。汗出太多，营与卫俱虚，血气不和，肌肉失养故也。汗后虽近衣絮，犹尚肉疴。羌活冲和汤加桂枝、木香、当归。仁斋：伤寒发汗过多，亡其血者，多变此证。又气血俱虚，复为寒邪所袭，则血凝脉泣而不仁。

身重  ***************************
有风温，有风寒，有火逆，有易病，有三阳合病。虽所由不一，然悉属三阳经，非若身疼，兼有三阴也。坏病有之，寒则必无矣。
风寒两伤，身不疼但重，乍有轻时，无少阴证。（大青龙汤。）八九日下之，胸满烦惊，小便不利，谵语，一身尽重，不可转侧。（柴胡加龙骨牡蛎汤。）
阳明脉迟，汗出不恶寒，身重短气，腹满而喘，潮热手足濈然汗出，大便已硬。（大承气汤。）脉浮紧，咽燥口苦，腹满而喘，发热汗出，反恶热身重。（柴葛解肌汤，或小柴胡加葛根。）
三阳合病，腹满身重，难以转侧，口不仁，面垢，谵语遗尿，自汗出。（白虎汤。）少阴腹痛，四肢沉重疼痛，下利，小便不利。（真武汤。）
阴阳易，身重少气，少腹急引阴中，热上冲胸，眼花。（烧褌散。）
风温发汗已，犹灼热汗出身重，多眠。（萎蕤汤。）脉浮，汗出恶风，身重，（防己黄芩汤。健曰：病人身重，无论外感内伤，最为不吉。如自知肢体重著疼痛，难以转侧者，此属三阳经证。乃风寒湿气未散，或发汗，或解肌，祛风利湿可愈也。如身重不知痛楚，腰软昏沉，不论老少久新，皆属阴盛阳衰，正不胜邪，大为危候。若里实或结胸难解，或燥屎坚闭者，均为难治。终致□□者多，学者须留意焉。

面赤  ***************************
怫郁者，即面赤也。阳气蒸越在表，故面色赤。虽由于热，然六经俱无可下之证。亦有阴寒水极似火者，须兼他证别之。
太阳如疟状，脉微恶寒，面反有热色，身痒。（桂枝麻黄各半汤。）太阳初得病，发汗不彻，并于阳明，续自微汗，面色缘缘正赤。（解肌汤。）
阳明病，面合赤色，不可攻。（葛根汤。）
少阴下利清穀，里寒外热，厥逆脉微欲绝，反不恶寒，面色赤。（通脉四逆汤加葱白。）
厥阴下利清穀，脉沉迟，面少赤微热，必郁冒汗出而解，戴阳下虚者，必微厥。（四逆汤。）
面赤如锦纹，咽痛吐脓血，阳毒也。（阳毒升麻汤。陶氏：怫郁如大便硬，而短气燥渴者，实也。大柴胡汤。小便不利，时有微热，大便乍难，怫郁不得卧者，燥屎作实也。大、小承气汤汗下后有此证。饮水而哕者，胃虚也。桂枝人参汤加茯苓。）

目直视  ***************************
视物而不转睛，为直视也。五脏六腑之脉皆上注于目，邪气壅盛，冒其正气，则神识不慧，脏精之气不能上荣于目，故直视。此邪气已极，正气已坏，吉少凶多者也。故曰：狂言直视为肾绝，直视摇头为心绝。直视谵语喘满者死。直视下利者死。又戴眼反折者，是为上视。绝汗如珠不流，膀胱绝也。不治。
衄家不可发汗，汗则额陷，脉紧急，直视不能眴。（目受血而能视，亡血则肝虚，发汗又亡阳，则阴阳俱虚。此证虽逆，尚可以补剂救十之一二。）阳明吐下后，不大便，潮热不恶寒，独语如见鬼，剧者不识人，循衣摸床，惕而不安，微喘直视死。脉弦者生，涩者死，微者但发热谵语。（大承气汤。）伤寒目中不了了睛不和，无表里证，大便难，微热，此为实。急下之。（上方。）
风温被下，小便不利，直视，失溲。（详风温。不了了，犹为可治之候。若直视，为不治者多矣。）

不能言  ***************************
默默不欲言者，阴主静也。热者，喑哑者，火伤肺也。风温语言难出，少阴咽疮者，传邪所伤也。及风热入肺，风邪伏肺，俱令声嘎，各别而治之。
少阴咽中生疮，不能语言，声不出。（苦酒汤。）
太阳发汗已，身犹灼热，为风温。脉尺寸俱浮，自汗身重，多眠，鼻鼾，语言难出。（萎蕤汤。）
惑病虫蚀咽喉，上唇有疮，则声嘎。（甘草泻心汤。）
痉病口噤不能言。（刚痉，葛根汤；柔痉，桂枝汤加栝蒌根。）火邪刑金声嘎。（芩、连、知母、黄柏、麦冬、桔梗、五味、甘草。）风热壅盛，咳嗽声哑。（桔梗、甘草、荆防、薄荷、知母、花粉。）热病喑哑，不言，三四日不得汗者死。（健按：不能言，而舌滑无胎者，乃真阴为寒直中，阳气不得上通，为难治。其或□□□热上壅于肺，或泻利脾惫，不能行其津液，舌本强口禁不能言者，尚为可治。若邪实胃腑，浊垢内结，秽浊上冲阳明，昏愦，而舌焦短缩芒刺者，乃大承气急下之。予尝治此，屎去即能言矣。）

漱水不欲咽  ***************************
内有热，必喜水。今欲饮而不欲咽，是热在经，而里无热也。属在阳明。此经气血俱多，经中热甚逼血妄行，必将衄也。凡在表者，是邪热在经也。无表证，加之胸腹满，如狂者，畜血也。亦多燥而不渴，又阴证发躁，烦渴不能饮水，或勉强下咽，顷即吐出，或饮下即呕哕，皆内真寒而外假热也。盖无根失守之火，游于咽嗌之间，假燥渴，故其证欲饮而不能饮也。宜分别之。
阳明身热头痛，口燥，漱水不欲咽，必衄血，脉微。（犀角地黄汤，茅花汤。）无表证，不寒热胸腹满，唇口燥，漱水不欲咽，小便多，此为瘀血，必发狂。（轻者桃仁承气汤，甚者抵当汤。）
少阴脉沉细，厥逆，漱水不欲咽。（四逆汤。）下利厥逆无脉，乾呕烦，漱水不欲咽。（白通汤加胆汁、人尿。）吐蛔口燥舌于，但欲凉水浸舌，及唇，不得咽。（理中汤加乌梅。）

衄血  ***************************
衄者，鼻中出血也。杂病衄者，责热在里。伤寒衄血，责热在表。夫心主血，肺主气。肺开窍于鼻，血得热则随火上逆，故杂病以衄为里热。经曰：伤寒不发汗，因致衄者，与麻黄汤。六七日不大便，头痛有热，与小承气汤。小便清者，知不在里，仍在表也。当发其汗，若头痛者，必衄。盖经络热甚，则迫血上行，邪解，则不壅盛上迫。故伤寒衄，为表热也。古人以衄为红汗，曰：夺血者，无汗，夺汗者，无血，成流者，不须服药，当与水解即止。点滴者，邪犹在经，当散其邪。衄血虽为欲解，若衄不止，而头面汗出，其身无汗。及发汗不至足者，难治。
太阳脉浮紧，不发汗，因致衄。（麻黄汤。）
阳明脉浮发热，口乾鼻燥，能食者必衄。（黄芩汤。）阳明口燥，但漱水不欲咽者，必衄。（黄芩芍药汤。）衄后脉犹浮。（麻黄汤。）衄后脉已微。（黄芩芍药汤，或犀角地黄汤。）衄多不止。（茅花汤加黄芩、黄连、墨汁。）衄忌寒药，凉水过多，必成畜血结胸。（轻，犀角地黄汤；重，桃仁承气汤。）
少阴但厥无汗，强发之，血从口鼻目出，为下厥上竭，难治。（《活人》：太阳证衄血乃解，阳气重故也。仲景所谓阳盛则衄，是也。凡小衄而脉尚浮紧者，宜再与麻黄汤。脉浮缓自汗者，再与桂枝汤。言衄家不可发汗者，盖为脉微也。既二药不可，用犀角地黄汤主之。衄而心烦，饮水则吐者，先服五苓散，次服竹叶石膏汤。复庵：鼻衄属太阳经，风寒皆有之。既衄而表证仍在者，于寒再用麻黄汤，于风再用桂枝汤。及谓发烦目瞑，剧者必衄，既发烦目瞑，岂纯是太阳经。夫阳明之脉循鼻，是太阳侵入阳明，汗下俱难。若衄已而热不退，惟升麻葛根汤、败毒散、阳旦汤为稳。若少阴初得病，误以正发汗之法，致迫其血，动经妄行而衄，非独出于鼻，或从口中，或从耳目。又有阳陷入阴，四肢厥，医误为寒邪在表，从而汗之。当下反汗，以致动血是为下厥上渴，难治。先哲云：桂枝下咽，阳盛则毙，正谓此也。要知汗出不澈，为阳之衄，误发其汗为阴之衄，二者大不同也。节庵：以麻黄桂枝治衄，非治衄也。散其经中邪气耳。衄家不可汗，汗出额上陷，直视不眴不眠，芍药地黄汤。阳明自利加衄者，麻黄升麻汤。少阴强汗，下厥上竭者，当归四逆汤。仍灸太豁、三阴交、涌泉穴。江瓘：仲景言衄家不可汗，亡血家不可汗，而此用麻黄汤，何也？盖既衄之人，亡血已多，故不可再汗。此则当汗不汗，热毒蕴结，无由解散。故仲景又云：伤寒脉浮紧，不发汗，因致衄者，麻黄汤主之。盖发其汗，则热越而出，血自止也。健曰：衄而可汗者，衄惟点滴，非表剂汗之，则邪热不解，此《活人》所谓小衄也。衄而不可汗者，衄已成流，若再发汗，则额陷而致直视不眴不眠之患。总宜确审。）

吐血  ***************************
杂病吐血咯血，责为热邪。伤寒吐、咯血者，皆由误于汗下，併火逆所致。或失汗下，血热而成。是为坏病，当随其逆而调之。惟少阴厥竭为强动阴血，难治。
凡服桂枝汤吐者，其后必唾脓血。（黄芩汤。）脉浮发热，反灸之，必咽燥吐血。（救逆汤。）咽喉闭塞，不可发汗，汗则吐血，气欲绝，厥冷蜷卧。（当归四逆汤。）大下后，寸脉沉迟，尺脉不至，咽喉不利，唾脓血。（有两证，阳毒，麻黄升麻汤；阴毒，甘桔汤加半夏、生姜。）阳毒，咽痛吐血，面赤斑斑如锦纹。（升麻鳖甲汤。）燥渴吐鲜血。（黄连解毒汤加丹皮、生地，吞四生丸。）不渴，吐血如猪肝。（理中汤加墨汁。仁斋：凡吐血、衄血，无表证，脉不浮者，不可发汗。东垣云：脉微者，宜黄芩芍药汤。脉滑若数者，犀角地黄汤。如热甚，血不止者，河间地黄散、古方四生丸。血虚者，东垣麦冬饮子、三黄补血汤。大抵脉滑小者生，实大者死。或吐或衄后，脉微者易治。热反盛脉数急者死。凡血得热则行，得冷则凝，得黑则止。所以犀角地黄汤，加京墨一二匙最效。昔陶尚文治一伤寒，四五日吐血不止，医以犀角地黄等汤治之反剧。陶公切其脉浮紧而数，遂用麻黄汤一剂汗出而愈。可谓得仲景之法者矣。若脉非浮紧而数，此法安可施乎。节庵：吐血者，诸阳受热，其邪在表，当汗不汗，致使热毒入脏积瘀于内，遂成吐血。若见眼红目闭，神昏语短，眩冒迷妄，烦躁漱水，惊狂谵语，鼻衄唾红，手冷足寒，四肢厥冷，胸腹急满，大便黑，小便数，见一二证，皆瘀血也。初得此病，急宜治之。若陆续不已，经数时而腹痛，则难愈矣。健曰：凡人脾胃虚弱，内热偏盛者，外伤于寒，内伏其热，火邪不得伸泄，而血出于口。当从东垣医案，所立麻黄人参芍药汤治之。观子谓此方足以为范模也。）

畜血  ***************************
当汗不汗，则为畜血，血结胸腹硬满，手按则痛。若小便不利，乃水与气也。小便自利，为有畜血。许学士云：畜血在上，其人喜忘；畜血在下，其人如狂。凡尿血身黄，必畜血者多。
太阳六七日，表证仍在，脉微而沉，不结胸，发狂，少腹硬满，小便自利，下血者愈。若不下血，瘀热在里。（抵当汤。）身黄脉沉结，少腹硬，小便自利如狂。（上方。）太阳病不解，热结膀胱，少腹急结，其人如狂。（桃仁承气汤。）
阳明病喜忘，大便黑，为畜血在上。（犀角地黄汤。）在中，（桃仁承气汤。）在下，（抵当汤。）胸满痞痿，舌青口燥，但漱水不欲咽，无寒热，脉微大来迟，腹不满，其人言我满，有瘀血也。（桃仁承气汤。）如热状烦满，口燥渴，脉反无热，阴伏瘀血也。（当下之。《明理》：畜血者，血在上焦结聚，畜而不散也。由伤寒失汗，畜血在里，太阳之邪，随经内瘀，血为热转，结而不行，畜于下焦也。凡诊伤寒，先看面目，次观口舌，及心下至少腹。以手按之，若少腹硬满，便当问其小便，小便不利者，是津液留结，可利小便。若小便自利者，是畜血也，可下其瘀血。经曰：伤寒有热，少腹满，小便不利，今反利者，有畜血也。又曰：太阳身黄，脉沉结，少腹硬，小便不利，为无血也。小便自利，其人如狂，血证谛也。然畜之中，又有轻重，如狂也，喜忘也，皆证之甚也，抵当汤。外已解，但少腹结，证之轻也，桃仁承气汤。五法：少腹急者，邪在下焦，无头痛恶寒发热者，外证已解。大便黑者，瘀血渍之。小便利者，血病而气不病。上焦主阳，下焦主阴，阳邪居上，为重阳，重阳则狂。今瘀血客于下焦，下焦不行，则干上部清阳之分，而天君弗宁矣，故如狂。海藏：血证古人用药，虽有轻重之殊，而无上下之别，今分作上、中、下三等。以衄血、呕血、唾血、吐血为上部，血结胸中为中部，畜血下焦为下部。夫既有三部之分，药当随之轻重也。失血多为衄血，脉浮灸之。咽燥，为唾血。当汗不汗，热入于里，为呕血、吐血，此在上也。犀角地黄汤主之，凉膈散加生地亦可。大凡血证，皆不饮水，惟气证则饮之。此证乃足太阴所主，脾所不里越而上行。实者犀角地黄汤，虚者黄芩芍药汤。凡病呕吐者，皆脾所主，故咸用芍药主之，是知太阴药也。头痛身痛，漱水不欲咽者衄。胸满，漱水不欲咽，喜忘昏迷，其人如狂，心下手不可近者，血结在胸中也，桃仁承气汤。其人发狂，小腹硬满，小便自利，大便反黑，及脐下疼者，畜血下焦也，抵当汤丸主之。如狂者在中，发狂者在下。）

便脓血  ***************************
便脓血者，乃传经热邪，或与微凉，或用疏导可愈。若误投辛热，则难痊矣。世以此为难疗之证，而仲景著便脓血，别无死证也。然又有阴寒为病，下利脓血者。
病人无表里证，发热七八日，虽脉浮数，可下之。若下后脉数不解而利不止，必协热，便脓血。（黄芩汤，柏皮汤。）
少阴下利便脓血。（桃花汤。）色紫黑，（理中汤。少阴下利便脓血者，可利。）腹满身热，下如鱼脑，温毒也。（桃花汤，地榆散，黄连阿胶汤。）先厥后发热，下利必自止，不止必便脓血。厥少热多，病当愈，至七日热不除者，必便脓血。
下利脉数而渴者，自愈，不愈者，必清脓血。（清，即固也。）下利寸脉反浮，尺中自涩，必清脓血。热少厥微，烦躁，小便利色白，欲食为欲愈。若厥而呕，胸胁满，烦，后必便血。少阴八九日，一身手足尽热，以热在膀胱，必便血。
太阳以火熏之，不得汗，其人必躁。再到太阳，不解，必清血。太阳下之，脉浮滑者，必下血。淋家不可发汗，发汗必便脓血。（仁斋：凡下血便脓血，有阴阳冷热之不同。古人云：见血无寒，血得热则行，此大概之言。然属热者，常八九，属寒者，常一二，不可拘泥于无寒也。《要略》曰：阳证内热，则下鲜血；阴证内寒，则下紫黑如豚肝也。且阳证脉数而有力者，为实热，苦寒之药可救。若数而无力者，虚热也，当甘温养血中，少佐寒药。若阴证脉迟而有力者，为有神，可治。无力者，难治也。凡下利脓血，身热脉大者，难治。身凉脉小，易治。下血脉洪大急硬不和者死。脉虽大而和者，可治也。损庵：太阳火熏，再到太阳，必清血，是火邪迫血而下也。淋家发汗，必便脓血，此坏病也。由小便淋沥所致，与猪苓汤，利其小便而愈。阳明下血谵语，热入血室也，刺期门，散其热。无表里证，脉浮数，下之。协热便脓血，热势下流也。陶氏：阴寒为病，下利脓血者，乃下焦虚寒，肠胃不固，清浊不分而便脓血。二者一为血热，一为血寒也。）

热入血室  ***************************
冲脉为血之海，即血室也。男女均有此血海。冲脉得热，血必妄行。在男子，则为下血谵语，邪热传入阳明腑也。在妇人，则为寒热如疟，邪随经入。皆为热入血室，逼血下行，挟热而利。是热入血室，男女皆有之也。挟热之脉，乍涩乍数，或伏或沉，血热交併，则脉洪盛，男子于左手见，女子右手见也。
男子热人血室，下血谵语，但头汗出。（刺期门。）妇人热入血室，经水适断，寒热如疟，发作有时。（小柴胡汤，或加生地、当归、丹皮。）经水适来，热除身凉，脉迟，胸胁满如结胸状，谵语。（刺期门。）经水适来，昼日明瞭，暮谵语，如见鬼状。（不须治，自愈。尚文：妇人热入血室有三，一条不言药者，以经血方来，热气乘虚而入，经血止，则热亦止矣，故不可汗下。如胸满谵语，此由实也，宜刺而泻之。盖经水适断，续得寒热，其血必结矣，故用小柴胡汤。）

无汗  ***************************
有寒邪在表而无汗者，有邪气行于里而无汗者，有水饮内畜而无汗者，有阳虚无汗者。
太阳伤寒，无汗而喘。（麻黄汤。）中风无汗烦躁，（大青龙汤。）太阳项背强[几][几]，无汁恶寒。（葛根汤。）伤寒无汗，渴欲饮水，无表证者。（白虎加人参汤。）如疟发热恶寒，面反有热色，不得小汗出，身必痒。（桂枝麻黄各半汤。）服桂枝汤，或下，仍头项强痛，发热无汁，心下满，微痛，小便不利。（桂枝去桂加茯苓白术汤。）
阳明中风，脉弦浮大，短气腹满，胁及心痛，鼻乾，不得汗，嗜卧，发黄，小便难，潮热哕。（小柴胡汤。脉但浮，无馀证者，麻黄汤。）阳明脉浮，无汗而喘。（麻黄汤。）阳明无汗，小便不利，心中懊憹，必发黄。（五苓散加茵陈。）但头汗，身无汗，小便不利而渴，必发黄。（茵陈蒿汤。）阳明法多汗，反无汗，身如虫行皮中，久虚敌也。（术附汤，黄耆建中汤。）
少阴脉沉，发热无汗。（麻黄附子细辛汤。）少阴但厥无汗，强发之，血从口鼻目出，名上竭下厥，难治。脉浮而迟，迟为无阳，不能作汗，身必痒。（各半汤。）脉弱无力，难作汗，血虚也。（黄耆建中加术附汤。）投麻黄汤三大剂，而不得汗者死。汗虽出，不至足者死。热病脉躁盛，而不得汗者死。（是为阳脉之极，然有当和解之证。汗之不得汗者，和解之，力到汗自出而解矣。慎勿误以为死证。）

头汗  ***************************
诸阳经络，皆循于头。头者，诸阳之会，邪持诸阳，津液上凑，乃为头汗。三阴经不上于头，故阴经无头汗也。遍身有汗，谓之热越，但头汗出，热不得越而上蒸也。故或吐，或下以除之。湿家但头汗出者，寒湿相搏，不通之逆。若小便不利，而成关格，但头汗出者阳脱也。故曰头无汗者生，有汗者死。又湿家下后，头额汗出微喘，亦阳脱也。湿家下之，额上汗出，小便不利者死，下利不止者亦死。皆为逆也。
太阳水结胸，无大热，头微汗。（大陷胸汤。孙兆：水结胸胁，头必有汗。治以半夏茯苓汤。）已汗复下，胸胁微结，小便不利，渴而不呕，头汗出，往来寒热，心烦。（柴胡桂枝干姜汤。）五六日，头汗出，微恶寒，手足冷，心下满，便硬脉细，为阳微结，有表复有里也。头汗出者，为阳微。（小柴胡汤。）
阳明下后外有热，不结胸，懊憹头汗出。（栀子豉汤。）阳明但头汗出，剂颈而还，小便不利而渴，瘀血在里身必发黄。（茵陈五苓散。）阳明被火，额上微汗出，小便不利，发黄。（五苓散，或栀子加茵陈柏皮汤。）热入血室，下血谵语，但头汗出。（刺期门。）发黄，头汗出，小便难而渴，湿也。（茵陈五苓散，或茵陈大黄汤。）头汗额上偏多者，属心部，为血证。（四物汤，加桃仁、红花、白术、甘草，以益脾土。嗣真：头汗出有数种，如发黄头汗出者，热不得越而上泄也。背强恶寒，头汗出，寒湿抟经络也。下血谵语头汗出，热入血室也。虚烦懊憹，头汗出，邪客胸中，熏发于上也。水结胸头汗者，水气停结，不得外行也。阳微结，与往来寒热，头汗者，邪在半表半里也。发黄鼻衄，小便难，头汗出者，邪风火热，熏灼上炎也。此数者，皆为邪所干而致。若关格不通，头汗者死。湿家下之，额汗微喘，小便利者死。既皆阳气上脱，为逆也。《活人》：病人表实里虚，玄府不开，则阳气上出，汗见于头。凡头汗者，五脏乾枯，胸中空虚，津液少也。慎不可下，下之为重虚。节庵：夫里虚不可下，内涸不可汗，既头有汗，不可再汗。或实热在内，小便利而大便黑，为畜血头汗出者，轻则犀角地黄汤，重则桃仁承气汤。热入血室，半表半里头汗出者，小柴胡汤。海藏：头汗出，剂颈而还，血证也。额上偏多者属心部，独益中州脾土，以血药治之，其法无以加矣。宋迪：凡额上手背冷汗者，阴毒伤寒也。宜四逆汤急温之，焉得谓阴证必无汗。

手足汗  ***************************
胃主四末，为津液之主。手足汗出，为热聚于胃，是津液之旁达也。《经》曰：手足濈然汗出者，大便已硬。又曰：手足漐漐汗出，大便难，而谵语，二者，便宜下之。若阳明中寒，不能食，小便不利，手足濈然汗出，此欲作痼瘕，不宜下之。二者俱手足汗，一为初硬后溏，胃中冷，水穀不别，故不可下。一便难谵语，为阳明证具，故宜下。
阳明脉迟，汗出不恶寒，身重短气，腹满喘，潮热，此外欲解，可攻里也。手足濈然汗出，大便已硬。（大承气汤。）阳明中寒，不能食，水穀不别，小便不利，手足濈然汗出。（厚朴生姜甘草半夏人参汤，吴茱萸理中汤。）
二阳并病，太阳证罢，潮热，手足漐漐汗出，大便硬，谵语。（大承气汤。）

盗汗  ***************************
睡而汗出，觉即汗止也。睡则热气行于里，乘表中阳气不致，故津液泄。觉则气行于表，故止矣。杂病盗汗主阴虚。伤寒盗汗，由邪气在半表半里也。盖邪在表，则自汗。经曰：微盗汗出，反恶寒者，表未解也。阳明当作里实，而脉浮者，必盗汗出，犹有表邪也。又三阳合病，目合则汗，是知盗汗。邪在表里之间，悉属和解明矣。非若自汗有表里虚实之分。
阳明潮热，脉但浮，必盗汗出。（黄芩汤，或桂枝茯苓白术汤。）
三阳合病，脉浮大，上关上，但欲眠睡，目合则汗。（小柴胡汤。）

表热里寒　表寒里热  ***************************
表热里寒，阴证脉沉迟，手足微厥，下利清穀而反发热也。表寒里热，少阴恶寒而蜷，表寒也，时时自欲去衣被，里热也。脉必滑，身厥舌乾者，是也。
阳明脉浮而迟，表热里寒，下利清穀。（四逆汤。）
少阴下利清穀，里寒外热，手足厥逆，脉微反不恶寒，面赤或腹痛，或呕，或咽痛，或利止脉不出。（通脉四逆汤。）下利清穀，里寒外热，汗出而厥。（上方。）既吐且利，小便复利，大汗出，下利清穀，内寒外热，脉微欲绝。（四逆汤。）

大热恶寒　大寒恶热  ***************************
健曰：热邪郁结，外必恶寒，寒邪郁结，内必恶热。皆宜和解。
身大热反欲近衣，热在皮肤，寒在骨髓。身大寒反不欲近衣，寒在皮肤，热在骨髓。（节庵、赵嗣真曰：《明理论》云：往来寒热者，邪正分争也。邪气之入人，正气不与之争，则但热而无寒。若正邪分争，于是寒热交作。盖寒邪为阴，热邪为阳，里分为阴，表分为阳。邪之客于表也，为寒，邪与阳争则寒。邪之入于里也，为热，邪与阴争则热。若在表里之间，外与阳争，内与阴争，由是寒热且往且来，日数度发也。若以阴阳二气相胜论，阳不足则先寒后热，阴不足则先热后寒。此则杂病阴阳二气，自相争胜然也，非可以语伤寒。斯论精切，深合仲景之旨。盖不惟释疑《活人书》而已也。又按河间言：恶寒，为寒在表或身热恶寒，为热在皮肤，寒在骨髓者，皆误也。而《活人》以此为表里言之。故赵氏曰：详仲景论，止分皮肤骨髓，而不曰表里者，盖以皮肤、肉、脉、筋骨五者，《素问》以为五脏之合，主于外而充于身者也。惟曰脏，曰腑，方可信表里。可见皮肤即骨髓之上，外部浮浅之分，骨髓即皮肤之下，内部深沉之分，与经络属表，脏腑属里之例不同。况仲景出此于太阳篇首，其为表证明矣。是知虚弱表寒之人，感邪发热，热邪浮浅，不胜沉寒，故外怯而欲近衣。此所谓热在皮肤，寒在骨髓也，药用辛温。至于壮盛素热之人，或酒客辈，感邪之初，寒未变热，阴邪闭其伏热，阴凝于外，热畜于内，故烦而不得近衣。此所谓寒在皮肤，热在骨髓也，药用温凉。一发之馀，表解里和。此仲景不言之妙。若以皮肤为表，骨髓为里，则麻黄证骨节疼痛，其可谓有表复有里那。仲景伤寒一书，人但知为方家之祖，而未解作秦汉文字观。故于大经大法处，反生疑似。而后世之人，类辑方书，往往失其本义，并加穿凿，引以杂病为类，特引其例者尔。

如疟　热多寒少  ***************************
如疟者，作止有时，非若寒热往来之无定时也。有太阳，有阳明，有妇人热入血室之不同。热多寒少，亦有三证，其用药各不同也。
太阳八九日，如疟，发热恶寒，热多寒少，不呕，清便自可，日二三度发，脉微缓。（为欲愈。）脉微恶寒，阴阳俱虚。（不可更汗吐下。）面反有热色，不得小汗，身必痒。（桂枝麻黄各半汤。）服桂枝汤，大汗出后，如疟，日再发，汗出必解。（桂枝二麻黄一汤。）发热恶寒，热多寒少，脉微弱，无阳也。不可更汗，（桂枝二越婢一汤。）
病人烦热，汗出则解，又如疟状，日晡发热，阳明也。脉浮虚，（桂枝汤。）脉实，（大承气汤。）
妇人热人血室，其血必结，故使如疟状。（小柴胡汤。节庵：热多寒少，阳乘阴也。若脉迟为血少，先以黄耆建中汤，养其营卫，候尺脉不迟，却以小柴胡桂枝二越婢一汤选用。厥阴脉浮缓，囊不缩，发热恶寒似疟，为欲愈，桂枝麻黄各半汤。温疟脉和平，身无寒热，骨节烦疼，时呕，白虎加桂枝。渴者，柴胡加人参栝蒌根汤。）

小便不利　小便难  ***************************
因汗而小便不利者，津液亡于外也。因下而小便不利者，津液耗于内也。痞证或发黄，或热病而小便不利者，皆热郁所致也。风温相抟，与阳明中寒，小便不利者，寒邪所乘也。其小便难者，亦由汗下所致也。）
伤寒表不解，心下有水气，乾呕发热而咳，小便不利，少腹满。（小青龙去麻黄加茯苓。）大汗后，胃干，烦躁不眠，欲饮水。（少少与之愈。）若脉浮，小便不利，微热消渴。（脉浮者，五苓散；不浮者，猪苓汤。）服桂枝汤或下后，仍头项强痛，发热无汗，心下满，微痛，小便不利。（桂枝去桂加茯苓白术汤。）心下痞，与泻心汤。痞不解，渴而躁烦，小便不利。（五苓散。）往来寒热，胸胁满，不欲饮食，心烦喜呕，或心下悸，小便不利。（小柴胡汤去黄芩加茯苓。）已汗复下，胸胁满，微结，小便不利，渴而不呕，但头汗，寒热心烦。（柴胡桂枝干姜汤。）下之，胸满烦惊，小便不利，谵语，一身尽重，不可转侧。（柴胡加龙骨牡蛎汤。）
阳明中风，误下后，脉浮发热，渴欲饮水，小便不利。（猪苓汤。）小便不利，大便乍难乍易，微热喘冒，不能卧，有燥屎也。（大承气汤。）但头汗，小便不利，渴饮水浆，热不得越，必发黄。（茵陈蒿汤。）身黄如橘，小便不利，腹微满。（上方。）无汗小便不利，心中懊憹，必发黄。（五苓散加茵陈。）阳明被火，额上微汗，小便不利，发黄。（五苓散加茵陈、山栀。）中寒不能食，小便不利，手足汗出，欲作痼瘕。（建中汤。）
少阴小便不利，大便自利，腹痛，四肢沉重，痛有水气也。（真武汤。）四逆或小便不利，（四逆散加茯苓。）腹痛，小便不利，下利不止，便脓血。（桃花汤。）哕而腹满，前部小便不利。（脉浮，五苓散；不浮，猪苓汤。）阴证小便不利，手足厥冷，脉微细。（不宜复利小便，药惟四逆救阴，或灸气海，或行葱灸法。）
发汗遂漏不止，恶风小便难，四肢急难屈伸。（桂枝加附子汤。）小便少必里急，（猪苓汤。）
阳明中风，脉弦浮大，短气胸满，胁及心痛，鼻乾不得汗，嗜卧发黄，小便难，潮热哕。（外不解，小柴胡加茯苓，脉但浮，无馀证者，麻黄汤。念莪：仲景大法，太阳证脉浮，五苓散；不浮，猪苓汤，二方皆以猪苓、茯苓、泽泻为主也。但五苓散加白术桂枝，辛甘为阳也；猪苓汤加阿胶、滑石，甘寒为阴也。阳明热黄，与栀子柏皮汤，胁痛身黄，与小柴胡，少阴有水，则行真武，厥阴寒闭，则行四逆，其汗多亡阳者，以桂枝加附子汤。后世以热盛赤涩不通者，与八正散。阴虚火动，赤涩不利者，与生地、木通、黄柏、知母。不渴，小便不利赤，热者血分，亦知、柏、生地类，皆补仲景之未备也。膀胱为津液之府，汗多则津液外泄，小便因难，不可利之，恐重亡其津液，待汗止，小便自行也。又有热甚而小便不利者，勿妄利之，恐引热入于膀胱，往往变为畜血也。《活人》：发汗后，汗出多，亡津液，冒中干，故小便不利。医不知，遂利小便误矣。《类纂》云：胃中干，则无小便。仲景云：下之后，复发汗，小便不利，亡津液也。若引饮，下焦有热，小便不通者可利。脉浮，五苓散；脉沉，猪苓汤利之。小便难者，阴虚也。阴虚者，阳必凑之，由膀胱受热，故小便赤涩而不利也。宜瞿麦、滑石类。若太阳漏不止，小便难，桂枝加附子。阳明中风，小便难，则柴胡加茯苓。节庵：邪气聚于下焦，结而不散，甚则小腹硬满而痛，此小便所以不通，大便亦有不利者，行之，取其渗泄也。若引饮过多，下焦畜热，或中湿发黄小便停畜，皆以利小便为先。惟汗亡津液，胃汁干，与阳明汗多者，则以利小便为戒。仁斋：太阴腹满自利，小便不利，无热，脉沉者，理中合五苓，更加厚朴、木香，分利其小便，而大便自止。厥阴寒闭，厥逆脉伏，囊缩入腹，小便不利，四逆通草茯苓。或灸气海、石门，并葱熨法。）

小便自利　小便数  ***************************
小便自利，有在表者，有在里者，有因热者，有因寒者，六经俱有此证，难以医治也。数者，频欲去而不多也。在三阳经，有在表在里之分。若三阴，并无数证矣。
太阳六七日，表证仍在，脉数而沉，反不结胸，其人发狂，以热在下焦，少腹硬满，小便自利。（抵当汤。）身黄脉沉结，少腹硬，小便自利，其人如狂。（上方。）伤寒有热，少腹满，小便反利，为有血也。（抵当丸。）十三日过经谵语，小便利，反下利，脉调和。（调胃承气汤。）太阳小便自利，饮水多，必心下悸。（茯苓桂枝白术甘草汤。）
不大便六七日，小便少，必初硬后溏，未可攻。如小便已利，（大承气汤。）阳明自汗，或发汗，小便自利，为津液内竭，屎虽硬不可攻。（蜜胆导。）发热恶寒，大渴腹满，自汗，小便利，肝乘肺也，名曰横。（刺期门。）
少阴四逆，小便自利，或色白。（四逆汤。）小便不利，大便自利，四肢沉重，痛，腹痛，有水气也。或小便利，（真武汤去茯苓。）既吐且利，小便复利，大汗出，下利清穀，里寒外热，脉微欲绝。（四逆汤。此属霍乱。）呕而脉弱，小便复利，微热见厥，难治。（上方。）热少厥微，烦躁，数日后小便自利，色白，热除也。欲得食，其病为愈。
脉浮自汗，小便数，心烦，微恶寒，脚挛急。（误与桂枝，必厥。）太阳寸缓关浮，脉弱发热汗出，恶寒罢而渴，属阳明也。小便数者，大便必硬，不更衣十日，无所苦也。渴欲饮水，（少少与之。）渴不止，（五苓散。）
趺阳脉浮而涩，浮则胃气强，涩则小便数。浮涩相抟，大便则难，脾约也。（麻仁丸。）汗吐下微烦，小便数，大便因硬，和之则愈。（小承气汤。士材：凡小便不利者，初硬后必溏，不可下也。已利而汗多，津液已竭，不可下也。小便不利，而少腹硬者，溺也，当渗泄之。小便利，而少腹硬者，非血即屎也，当通利之。发黄而小便利，则为可治。若腹满而小便利，则为欲解。湿热而小便利，则不能发黄。谵语至循衣摸床，而小便利，为可治。是小便之当察也，审矣。小便数者，本太阳阳明，治各有条。若肾虚有热者，清心莲子饮、生脉散，加知、柏、麦冬、莲子类。脾肾俱虚者，补中益气，加生脉知柏而法亦可用也。节庵：小便自利，为津液偏渗，大便小硬，宜微下之。阳明自汗，复发汗，津液内竭，故不可攻。若自汗而小便难，虽有表证，不可用桂枝，谓重亡其津液也。故厥。《活人》：小便数者，肾与膀胱俱虚，而客热乘之。虚则不能制水，热则水道行涩，故小便不快而频数也。）

遗溺  ***************************
遗溺者，小水自出而不知也。夫膀胱所以潴水者也，下焦虚，不能约束，故遗也。
三阳合病，腹满身重，口中不仁，面垢遗尿，谵语，自汗出。（白虎汤。）邪中下焦，阴气为慄，足膝逆冷，便溺妄出。（四逆汤。）风温误下，小便不利，直视失溲。（详风温。）
太阳火熨其背，大汗出，谵语振慄，下利，欲小便不得，反呕而失溲。（此为欲解。）遗溺狂言，目反直视。（此为肾绝。）
仁斋：阳证热甚，神昏而遗溺者，易治。阴证逆冷，脉沉微而遗溺者，难治。宜附子汤加乾姜、益智仁，以温其下。若厥阴囊缩，逆冷脉微，遗溺者，四逆加吴茱萸。阳不回者死。汗下后，阴虚火动而遗溺者，宜人参三白汤加知、柏，或参、术、芍药、甘草、知、柏。经曰：水泉不止，膀胱不藏也。肾虚则膀胱之气，不能约束，要在滋补膀胱之气。东垣又谓遗溺，属肺金气陷，当补肺气。宜补中益气汤合生脉知、柏。更以他证及色脉详之，而自无遁情矣。

别为一证　合病　并病  ***************************
合病者，或二阳经，或三阳经，同受病，病之不传者也。并病者，一阳经先病未尽，又过一经，而前后之邪犹在，病之传经也。三阴经，无合病，三阳若与三阴合，即为两感矣。
太阳阳明合病，喘而胸满。（麻黄汤。）太阳阳明合病，自利。（葛根汤。）必下利而头痛腹痛，发热，目疼鼻乾，脉浮大而长。太阳阳明合病，不下利，但呕。（葛根加半夏汤。）太阳少阳合病，自利。（黄芩汤。必下利而头疼胁满，或口苦咽乾，或往来寒热而呕，脉浮而弦长。）若呕者，（黄芩加半夏生姜汤。）阳明少阳合病，脉纯弦者死。脉未至纯弦者，（小柴胡加黄芩、芍药。）脉滑而数者，有宿食。（大承气汤。必下利而身热，胁满痛，乾呕，或往来寒热，脉长大而弦。）三阳合病，腹满身重，难以转侧，口不仁，面垢谵语，遗尿。若自汗者，（白虎汤。）三阳合病，脉浮大，上关上，但欲眠睡，目合则汗。（小柴胡白虎汤。）
二阳并病，太阳初得病时，汗出不彻，因转属阳明，微汗出，不恶寒，当下。若表证不罢者，不可下，可小发汗。设面色缘缘正赤，阳气怫郁在表也。当解之熏之。若发汗不彻，其人烦躁，不知痛处，乍在四肢，乍在腹中，短气但坐，脉涩，更发汗则愈。（下之，大小承气；汗之，麻黄汤类。）二阳并病，太阳证罢，潮热汗出，便难谵语。（大承气汤。）太阳少阳并病，头项强痛，或眩冒，时如结胸，心下痞硬。（刺大椎第一间、肝俞、肺俞。）若发汗谵语，脉弦。（刺期门。）太阳少阳并病，反下之，或结胸，心下硬，下利不止，心烦。（生姜泻心汤，小陷胸汤。念莪：并病者，如太阳先病，后传阳明，太阳之证犹未尽，故曰并。何以见之？概前云二阳并病，太阳初得时，汗之不彻，转属阳明，自微汗，不恶寒，大柴胡汤。是以知二阳之证，有先后之传，同见面病者，为并病也。嗣真：且如太阳阳明，若并而未尽，传未过，尚有表证，犹当汗之，以各半汤。若并之已尽，是为传过，法当下之，以承气汤。是知传则入腑，不传则不入腑，所以仲景论太阳阳明合病，止此三证。于太阳阳明并病，则言其有传变如此也。损庵：太阳阳明合病，有三证，其邪有浅深之分，故用药有汗、下、和解之异。三阳合病，有二证：一用白虎；一无治法，后人用小柴胡白虎类。盖此二证，俱有三阳之候，故不可汗、下也。二阳并病有二证：表未解者，汗之；表已解，有里证者，下之。太阳少阳并病有三证：一由误下成结胸；一项强如柔痓状，心下硬，如结胸，不可发汗；一心下硬，项强而眩，不可下，俱宜分别。仁斋：既二经同病用药亦必以二经之药合而治之，三经同病，亦必以三经之药合而治之。如人参羌活散，乃三阳经药；神术汤、冲和汤，皆太阳经药；葛根汤、白虎汤，乃阳明经药；小柴胡乃少阳经药也。凡表证未解，太阳病尚在者，宜先解表。表已解，内不消，大满大实者，方可攻下之。）

两感  ***************************
脏腑俱受邪而病，谓之两感。
庞安常云：脉沉大者，太阳少阴；沉长者，阳明太阴；沉弦者，少阳厥阴。（诸方书不载两感，而《活人书》称庞安常之言以示人。《素问·热病论》云：两寒于寒而病者，必不免于死，法不过六七日。仲景亦无治法，但云：两感病俱作，治有先后。证治论谓如下利清穀，身体痛，急当救里；后身疼痛，清便自调，急当救表。盖先救里，内才温，则可医矣。然救表，亦不可缓也。然此止论得先里后表，若不下利，身体疼痛者，宜先救表，此亦是先后之法，不可拘也。然则两感，亦有可治之理，死可必乎哉。嗣真：仲景论感必死之证，而复以治有先后，发表攻里之说继之者，盖不忍坐视，而欲挽其万一也。《活人书》云：先救里以四逆汤，后救表以桂枝汤。殊不知仲景云：太阳与少阴俱病，则头痛，为太阳邪盛于表；口乾而渴，为少阴邪盛于里也。阳明与太阴俱病，则身热谵语，为阳明邪盛于表；不欲食腹满，为太阴邪盛于里也。少阳与厥阴俱病，则耳聋，为少阳邪盛于表；囊缩而厥，为厥阴邪盛于里也。三阳之头痛身热，耳聋胁痛，救表已自不可。三阴之腹满口乾，囊缩而厥，不下可治乎？《活人书》引下利身疼痛，虚寒救里之例，而欲施于烦渴腹满，囊缩谵语实热之证，然乎？否乎？盖仲景所谓发表者，葛根麻黄是也。所谓攻里者，调胃承气是也。《活人》所谓救里四逆，救表桂枝，则是以救为攻。岂不肖辈，尤而效之，以火济火，死可立待也。其两感固不治之证，而用药之法，毋实实，毋虚虚，学者不可执一定之说于胸中也。东垣：问两感从何道而入？曰：经云两感病死不治，一日太阳与少阴俱病云云。太阳腑自背俞而入，人所共知，少阴脏自鼻息而入，人所不知也。鼻气通天，寒邪无形之气，从鼻而入。肾为水，水流湿，故肾受之，同气相求也。又曰：天之邪气，感则害人五脏。以是知内外两感，脏腑俱病。欲表之，则有里，欲下之，则有表，表里既不能一治，故死矣。然所禀有虚实，所感有浅深。虚而感之深者，必死。实而感之浅者，可治。治之而不救者有之，未有不治而获生也。予尝用大羌活汤，间有生者，十得二三。故立此法，以待好生君子。仁斋：两感必死不治者，乃一日传二经，阴阳俱病也。欲治其阳，而有阴急，欲治其阴，而有阳急，表里不可并攻，阴阳难同一法，故不治也。《活人书》有先后之法，乃表里皆寒，急救之法，非日传二经之法也。东垣之大羌活汤，此内伤外感之法，亦非日传二经之法也。《保命集》曰：内伤于寒，外感于风；或内伤于风，外感于寒；或先伤于湿，后感于风，或先伤于风，后伤于湿；或先伤于寒，而后伤于食之类。此亦内外俱病，表里俱伤，乃大羌活汤所能治者。不然，易老、丹溪，岂贤于仲景哉？景岳按门人钱祯曰：两感者，表里同病。人皆以外邪而言，实有未尽然者。盖内外俱伤，便是两感。凡见少阴先溃于内，而太阳继之于外者，即纵情肆欲之两感也。太阴受伤于里，而阳明重感于表者，即劳倦竭力，饮食失调之两感也。厥阴气逆于脏，少阳复病于腑者，必七情不慎，筋疲血乏之两感也。大概以两感为伤寒，而不知伤寒之两感，内外俱困，病斯为剧。但伤有重轻，医有贤否，死生系之，岂可忽乎。或谓两感之证不多见者，盖推广之未尽耳。斯言最切，诚发人之所未发，信足指迷者也。健按：两感之证，必其人平素本虚，阴阳不固，而寒邪杀厉之气，兼乘其表里，病及乎脏腑，而曰两感。猝急之势，救表不及，救里不及，多为死证。仲景虽曰治有先后，而无方剂者，想因证急难处，非成法所能悬断，以待随机斟酌尔。后贤图维寿世，各推情理，多方设法，皆属婆心，然核之总未得《内经》大旨。欲明其要，须在两感于寒四字上参悟，则知寒邪所感，于脏于腑，孰轻孰重，后重先治。大抵以温散阴寒为急，始得《内经》大旨。而合仲景先后之法，庶几挽救一二。嗣真非《活人》四逆桂枝，为以火济火，是认作两感于寒，为伤寒传邪论，误矣。东垣大羌活汤，即《保命集》所云内伤外感之法，与两感于寒之证，无相涉也。若真两感于寒，当审三阴三阳，脏腑表里之邪正盛衰，而以救阴散寒为务，宗《活人书》而酌之为良是。《内经》云：邪之所凑，其气必虚，寒邪乘虚，兼入脏腑，故曰：两感。而非经病，明矣。其致病之由，观钱氏论则知其根抵，而无稍失之矣。

百合病  ***************************
无分经络，百脉一宗，悉致病也。尝嘿嘿然，欲食不能食，欲卧不能卧，欲行不能行，如寒无寒，如热无热，口苦小便赤，诸药不能治，得药则吐利而剧，如有神灵。身形虽如和，其脉微数，无溺时头痛者，六十日愈。溺时头不痛，渐渐然者，四十日愈。若溺时快然，但头眩者，二十日愈。体证或未病而预见，或病四五日而出，或病二十日，一月而微见，各随证治之。
百合病汗后者，（百合知母汤。）下后者，（滑石代赭汤。）吐后者，（百合鸡子汤，）不经吐汗下者，（百合地黄汤。）一月不解变成渴者，（百合洗汤。不差者，栝蒌牡蛎汤。）百合病，变发热者，（百合滑石汤。）百合病见于阴者，以阳法救之。见于阳者，以阴法救之。见阳救阴，复发其汗，此为逆。见阴救阳，乃复下之亦为逆也。（《活人》：百合病，多因伤寒虚劳，大病之后，脏腑不平，变成奇病也。）

狐惑  ***************************
初得状如伤寒，或因伤寒而变斯证。其状默默欲眠，目牵不得闭，卧起不安。虫蚀于喉为惑，虫蚀于阴、肛为狐。不欲饮食，恶闻食臭，面目乍赤、乍黑、乍白。
蚀于上部声嘎，（甘草泻心汤。）蚀于下部咽乾，（苦参汤洗。）蚀于肛，（雄黄末，艾肭拌匀，以二瓦合烧，向肛门熏之。节庵：狐惑湿慝，皆虫证也。盖腹中有热，食入无多，肠胃空虚，故三虫求食，而食人之五脏也。其候四肢沉重，恶闻食气，默默欲眠，目不能闭，啮齿晦面，眉间赤白黑色，变易无常。虫食上部为惑，上唇有疮声哑。食下部为狐，下唇有疮咽乾。通用桃仁汤、黄连犀角汤、雄黄锐散。无阳者，金液丹。《活人》：其喉齿无色，舌上尽白，唇黑有疮，尝数看其上下唇。上唇有疮，虫蚀其脏也。下唇有疮，虫蚀其肛也。烂见五脏则死，杀人甚急。多因下利而得。）

目赤黑  ***************************
健曰：肝开窍于目，白珠与两眦，又属心肺二脏。若病后目赤黑，必馀热上乘，法当凉泻。
脉数无热，微烦，但默默欲卧，汗出。初得之三四日，目赤如鸠眼，七八日，目四眦黑，若能食者，脓已成也。（赤豆当归散。士材：此病乃目疡也。当其未成脓时，毒气未出，故腹满不欲食。及脓成脓出，则腹舒，故能食也。然此证，后贤多遗而不论，及或混杂于狐惑证中，尤可笑也。

阴毒　阳毒  ***************************
阳毒，感天地恶毒之气，入于阳经，则为阳毒；入于阴经，则为阴毒，又一种病。
阴毒者，面目青，身痛如被杖，咽喉痛。五日可治，七日不可治。（升麻鳖甲汤去雄黄、蜀椒。）阳毒者，面赤斑斑如锦纹，咽喉痛，吐脓血。五日可治，七日不可治。（升麻鳖甲汤。凡后贤所谓阴毒阳毒证悉删。士材：尝读《要略》第三论，乃以阴阳二毒证，附于百合狐惑，目赤黑之尾。反复玩之，而知斯五证者，皆奇证也。百合之状，欲食不食，欲卧不卧，欲行不行，如寒无寒，如热无热，状若神灵，何其奇也。狐惑之状，嘿嘿欲眠不得眠，蚀喉为惑，蚀阴为狐，面目乍赤、乍黑、乍白，又何其奇也。目赤黑之状，则不热而烦，嘿嘿欲卧，三四日目赤，七八日眺黑，又何其奇也。阳毒则面赤如锦，咽痛吐脓血，阴毒则面目俱青，咽痛身如被杖，俱以五日可治，七日不可治。及其施治，则俱用升麻鳖甲汤，更不可解矣。在阳毒之热，反加椒、黄，在阴毒之寒，反去椒、黄。玩其叙阳毒，不过曰面赤咽痛，吐脓血而已，并不言元阳极热之状也。其叙阴毒，不过曰面青，咽痛，身如被杖而已，并不言至阴极寒之状也。其所用药，不过升麻、甘草、鳖甲、当归而已，并不用大热大寒之剂也。乃知仲景所谓阳毒者，感天地恶毒之气，入于阳经，则为阳毒，入于阴经，则为阴毒。故其立方，但用解毒之品，未尝以桂、附、姜、茱治阴，芩、连、硝、黄治阳也。后人不深察仲景之旨，遂以阳毒为阳证之甚者，而用寒凉。阴毒为阴证之甚者，而用温热。殊不知仲景论治，阳证状极其热，而药极其寒。阴证状极其寒，而药极其热。已无馀蕴，而何必别出名色乎。至其治阳毒反投蜀椒者，椒本解毒之物，从其类而治之也。阴毒反去蜀椒者，为升麻、鳖甲，既属清凉，觉蜀椒为赘矣。若以阳毒为热极，何不投凉剂而反入蜀椒耶？若以阴毒为寒极，何不投温剂而反去蜀椒耶？是知上五证，皆奇异罕见者，故《金匮》总论于一条之中。必深思明辨，庶入仲景之室耳。王氏：后人所叙阴毒，与仲景所叙阴毒，自是两般，岂可混论。后人所谓阴毒，只是内伤冷物，或不正暴寒所中，或过服冷药所变，或内外俱伤于寒而成。非若仲景所叙天地恶毒异气所中者也。

阴阳易  ***************************
伤寒未全瘥，因于交合，而无病之人，反得病也。易者，邪毒之气，交相换易也。男子病新瘥，妇人与之交而得病，名曰阳易。妇人病新瘥，男子与之交而得病，名曰阴易。所以呼为易者，以阴阳相感，动其毒气，著人如换易也。其候身重气怯，百节解散，头重不举，目中生花，热上冲胸，火浮头面，憎寒壮热。在男子，则阴肿，少腹绞痛。在妇人，则里急，连腰胯内痛。甚者手足冷蜷挛，男子卵陷入腹，妇人痛引阴中，皆难治也。其有不即死者，筋脉缓弱，气血虚，骨髓竭，恍恍惚惚，气力转小，著床不能动摇，起止仰人，或牵引岁月方死。节庵曰：夫外感六气，内伤七情，其为害若是。可吁，可畏焉。
易病阳证。（烧褌散，竹皮汤。）阴证。（豭鼠粪汤，当归白术汤。）大便不通，昏乱惊惕。（妙香丸。《医林》：阴阳易病，得离经脉者死。夫脉太过而一呼三至，曰至不及。一呼一至，曰损。此离于经常之脉也，惟易病有之。海藏：阴阳易，得阴脉，当随证用之。脉在厥阴，当归四逆汤，送烧褌散。脉在太阴，四顺理中丸，送烧褌散。脉在少阴，通脉四逆汤，送烧褌散。各随其经，而效自速。若有热者，豭鼠粪，竹茹汤类，送烧褌散。损庵：不病人，与病新瘥人，交合阴阳，而不病人，因病者，曰易病。若新瘥人自病，则曰房劳复。其治亦可同易病用烧褌散，以诱安其气。夫易病者，由合阴阳而动馀邪。其人正气本虚，故能染著。观小腹绞痛引阴道，病后房欲而入，非有外邪感之也。仁斋：侯国华病伤寒，四五日，身微斑，渴欲饮。诊之，脉弦欲绝，厥阴脉也。脉汤药数日不已，又以姜、附等药，觉阳微回，脉生。因渴，私饮水一杯，脉复退，头不举，目不开，问之先犯阴易。若只与烧褌散，则寒不济矣。遂用吴茱萸汤一大服，调烧褌散，连进二剂，大汗两昼夜而愈。

房劳复  ***************************
瘥后犯房事而病，名房劳复。其候，头重眼花，腰背痛，小腹里急，绞痛，或时阴人上冲，头面烘热，心胸烦闷。
房劳复，头重眼花，小腹绞痛。（豭鼠粪汤、赤衣散、烧褌散、竹皮汤选用。）虚弱脉微。（四君子送烧褌散，或人参三白汤调赤衣散。）小腹急痛，脉沉逆冷。（当归四逆汤加附子、吴茱萸，送赤衣散。仍以吴茱萸一升，酒炒熨小腹。）若卵缩入腹，手足拳，离经脉见者，不可治也。（《千金》：魏督邮，顾子献，伤寒瘥后，诣华佗视脉，曰：虽瘥尚虚，未得复，阳气不足，慎勿劳事。馀事尚可，女劳则死，当吐舌数寸。其妇闻其夫瘥，百里来省，经宿交接，三日发热，口噤，临死舌出数寸。凡大病新瘥，未满百日，气力未平复，而房室者，略无不死。庞安常曰：新瘥精髓枯燥，故犯房事必死。海藏：李氏子，太阳证愈后，复犯房过，垂头不语，神气不舒，头重目眩。与大建中三四服，外阳由收，脉反沉小，始见阴候。与已寒，加芍药、茴香等丸。三日约服六七百丸，脉复生，再以大建中接之，大汗作而解。全善：尝治伤寒未平复，犯房室，命在须臾，用独参汤，调烧褌散。凡服参一二斤余，得愈者，亦三四人。信哉！药不可执一也。）

劳复  ***************************
大病新瘥，气血津液俱耗。最忌思虑伤神，多言耗气，梳浴行动太早，则因劳发热，复病如初。孙真人曰：新瘥后，当静卧，慎勿早起梳浴，以劳其体。亦不可多言语，用心使意劳烦，凡此皆令劳复。
劳复发热。（脉浮汗解，脉沉下解，劳复不可汗下。小柴胡随证增损和之，或濈然汗出而解。或战而汗解。）劳神。（归脾汤。）气弱脉细。（补中益气汤。）一切劳复。（鳖甲为末，炒黄米汤送下。海藏：大凡劳者，动也。动非一种，有内、外、气、血之别。若劳乎气，则无力与精神，法宜微举之。劳乎血与筋骨，以四物之类补之。若劳在脾内，调中可已，此为有形病也。若见外证，谓之复病，非但劳也，如再感风寒是矣。仁斋：《千金》治劳复，以麦门冬汤主之，易老加人参以益元气。若身热食少无力，以参胡三白汤，或补中益气增损治之。）

食复  ***************************
凡病瘥后，先进清粥汤，次进浓粥汤，次进糜粥，亦须少少与之，切勿任意过食。至于酒肉，必当禁忌。若不谨，便复发热，名为食复。大抵强人足两月，虚人足百日，则无复病矣。
食复轻者，（香砂枳术汤。）重者，（枳实栀子豉汤。）酒复。（酒味辛而大热，伤寒前热未已，而又饮酒，则热转甚而增剧矣。小柴胡加葛根、黄连、乌梅。脉洪大者，人参白虎汤加葛根、黄连，或竹叶石膏汤，多加鸡距子。《千金》：大病痉后，食猪肉及羊血肥鱼油腻等物，必大下利。食饼饵粢黍，饴哺脍炙脯修枣慄诸果，坚实难消之物，胃气虚弱，不能消化，必更结热。不下必死，下之复危，皆难治也。瘥后食一切肉面者，病更发。饮酒及食蒜、韭菜者，病更发。食生鱼鮓，下利不止。食生菜及瓜，令颜色终身不复。食生枣羊肉，膈上作热蒸。食大羊等肉，作骨蒸。新汗解后饮冷水者，损心包，令人虚，虽补不复。《金匮》：时证新瘥，食生菜者，手足必肿。
仁斋：经言食复发热不解，以柴胡汤加减主之。若食少胃弱痞闷，四君子为主。有表热，加柴胡，内外有热加黄芩，心下闷，心烦内热，加枳实、黄连，不眠加枣仁，有痰加橘红、半夏，呕吐亦加之。米食不化，加曲糵。肉食不化，加生山楂、炒青皮。）

瘥后各证  ***************************
瘥者，病痊病愈之谓。
瘥后昏沉。（已愈数日后，渐觉昏昏不醒，或错语呻吟，如见鬼状，皆因馀热蕴于心包络也。节庵：或十馀日半月后，终不惺惺者，皆因发汗不尽，馀热蕴结也。）脉浮者微汗之。（小柴胡加紫苏。）虚弱人，（归脾汤加黄连竹茹，或十味温胆汤加黄连。）不得眠，（栀子乌梅汤。热气与诸阳并，阴气未复，所以不眠。）虚烦不得眠，（参胡温胆汤加枣仁。）瘥后发肿，水气浮发肿，壮实者，（商陆根少许，煮粥食之愈。）脾虚发肿，（四君子汤、五苓散合服。）足肿，（苡仁、大米、茯苓煎汤代茶。）腰以下有水气为肿。由脾胃气虚，不能约制肾水，归于隧道，当利小便。（牡蛎泽泻汤。）瘥后虚烦，阴阳未复，时发烦热。（竹叶石膏汤。）痰多睡不宁，（温胆汤。）呕者，（橘皮汤。）虚羸少气，气逆欲呕，（竹叶石膏汤。）虚热燥渴，（上汤去半夏。）瘥后喜睡，胃中虚寒，不纳津液也。（理中汤加益智仁。）瘥后馀毒，发豌豆疮。（黄连、甘草、荆芥、防风、连翘煎服。外用赤小豆为末，入青黛，以鸡子清调涂神效。）

遗毒  ***************************
汗下不澈，馀邪热毒，结于耳后，名曰发颐。此为遗热成毒之所致，宜速消散，稍缓，则成脓矣。
馀毒发颐可消者，（连翘败毒饮。）不可消者，不问已破未破，（俱用内托消毒散。健曰：伤寒温疫时气，发汗不透，请火不尽，皆有馀毒壅结，不但发于耳后，随处有之，何以独称发颐？按发颐，乃时行风热为病，俗名痄腮，非瘥后馀毒之证。岂前辈未之悉，而有此同名耶。凡瘥后馀毒，若耳后发，及穿腮、注胸三证，乃少阳阳明经蕴热所致。如溃烂至甚，每多不治。）

瘥后进食通便法  ***************************
健曰：古云病加于小愈，若新瘥后，须调停饮食，勿使复伤为主。
（陈氏）伤寒进食一节为最难，如胃中有一毫未清，而进食早，则邪热必复。若胃已清，热已定，不与饮食，使几微元气一脱，从何处续命耶。（此际以验舌胎为主，如胃有积热者，舌必有胎，胎必乾燥，重者焦藁，甚则芒刺。此等止可与滚汤，频频润之，禁止穀气，全要使胃脘空虚，则邪热易退。为父母骨肉者，不知伤寒利害，过于姑息，止记伤寒所忌粥饭，而床头果品，枕底酸甜，一概不废，岂知此等滋味，一入肠胃，则稠腻胶结，反助胃火里邪，其害甚于穀气。如果舌胎渐净滋润，方为里热将清，宜渐进穀食，以扶正气。其法用荷叶擦洗构器，次用竹叶带水一滚，取汤一碗，入芦根数寸煎滚。去芦根，将水飞陈米粉入汤中，熬数沸，作稀糊饮之。清香可以开胃，回清气，退浊气，降火清痰，行滞润燥，为迸食之良法。如未得大便者，因肠胃津枯，调理药中，多用当归、红花、紫菀、黄芩，使大肠液足，燥粪自行。不可卒用硝、黄，耗损气血。仲景法，便硬无所苦者，俟之。尽有热退食进，十馀日而便始通无害者，勿急攻逐也。又曰：伤寒舌胎未净，其大便虽解后，胃口原不曾清，饮食一进，便有反复之虞。邪在上、中二焦，既宜清之解之。邪归二肠，中官既开，米饮可进。病轻者，数日大便自通，邪解而病除矣。重者郁蒸久，燥粪结，难出，然无所苦，勿急攻下，但于药中入濡润之品，渐使自行。如紫菀乃清肺润大肠之药，佐以当归、红花，养血润燥；桃仁、蒌仁、苏子、杏酪，清热降气；麻仁、松子，温甘而滑，黄芩、石膏，清火而泻。合酌用之，有承气之能，而无承气之猛。为肺部宣治节之令，助脾胃开窒塞之关。三焦和而小便长，幽门通大圊顺。凡劳怯久病，老羸幼弱，劳力内伤，胎前产后，不可攻下者，诸品相济为宜。健曰：脾胃乃后天之本，百病以胃气为先，病家无论初终，须察胃口为要。胃空知饿者，量与米穀，以养之。陈大麦粉，陈风米浆，调饮最妙。如稍见壅塞，并有舌胎，当禁饮食，药以化之，胃和而与之。若应与不与，反伤其正，而有邪乘虚入之患，未可概勿与也，若不应食而强进之，停滞变迁，为害甚大，所谓祸从口入。调护病人，非易事也。


卷十三·类证四  ——————————————————————————————————————————————————————————————————————————————————————————

汗吐下后  ***************************
去伤寒之邪，不过汗吐下三法。三法得当，病势易衰，三法失宜，病变危恶，诚可虑也。或邪气未尽，或热邪传里，或乘虚壅塞，或正气已乖，先贤谓能知邪气之虚实，发汗、吐下之不差，温、清、补、针、艾之适当，则万全之功其收必矣。慎之哉。
发汗已解，复烦，脉浮数，（桂枝汤更发汗。）发汗后，不可更行桂枝。汗出而喘，无大热，（麻黄杏仁甘草石膏汤。）服桂枝汤，大汗出，脉洪大，与桂枝汤如前法。（此与已解半日复烦，脉浮数证，同为表证犹在，故当再表之。）若如疟，日再发，汗出必解，（桂技二麻黄一汤。）服桂枝汤，大汗出后，大烦渴，不解，脉洪大，（白虎加人参汤。）发热汗出不解，心中痞硬呕吐下利，（大柴胡汤。）太阳发汗不解，蒸蒸发热，胃实也。（调胃承气汤，发汗后，但恶热者同。）烦热汗出则解，又如疟状，日晡发热，阳明也。脉浮虚，（桂枝汤。）脉实，（大承气汤。）发汗后大汗出，欲饮水，少少与之，（令胃气和，则愈。）汗后脉浮，小便不利，微热消渴，（五苓散。）汗解后，胃中不和，心下痞硬，乾呕食臭，腹中雷鸣，下利。（生姜泻心汤。）发汗后，腹胀满，（厚朴生姜人参汤。）发汗后，身疼痛，脉沉迟，（桂枝芍药生姜人参汤。）发汗后，脐下悸，欲作奔豚，（茯苓桂枝甘草大枣汤。）发汗漏不止，恶风，小便难，四肢急难屈伸，（桂枝加附子汤。）发汗多，亡阳，谵语者，不可下。和营卫以通津液，自愈。（柴胡桂枝汤。）发汗过多，叉手冒心，心下悸，（桂枝甘草汤。）发汗病不解，反恶寒虚也。（芍药甘草附子汤。）发汗不解，仍发热，心悸头眩，身瞤动，振振欲擗地，（真武汤。）汗家重发汗，必先恍惚心乱，小便已，阴疼，（禹馀粮汤。）阳明发汗不解，腹满痛，急下之。（大承气汤。）太阴病，脉浮，可发汗。（桂枝汤。）大汗出，热不去，内拘急，四肢疼，下利厥逆恶寒。（四逆汤。）大汗，若大下利，而厥冷，（四逆汤。）
太阳外证未解，不可下，下之为逆。（桂枝汤。）太阳下后，微喘，表未解。（桂枝加厚朴杏仁汤。）下后脉促胸满，（桂枝去芍药汤。）若微恶寒，（去芍药，方中加附子汤。）不大便六七日，头痛有热，下之，小便清，仍在表也。（桂枝汤。）先发汗不解，复下之，不愈，脉犹浮，（桂技汤。）太阳下后，气上冲，（桂枝汤。）下后汗出而喘，无大热，（麻黄杏仁甘草石膏汤。）桂枝证反下之，利不止，脉促，喘而汗出，表未解也。（葛根黄芩黄连汤。）外证未除，数下之，协热利不止，心下痞硬，表里未解。（桂枝人参汤。）下之胸满烦惊，小便不利，谵语，一身尽重，不可反侧，（柴胡加龙骨牡蛎汤。）伤寒误下，下利清穀不止，身疼痛，急救里，（四逆汤。）后身疼痛，清便自调，救表，（桂枝汤。）五六日，大下后，身热不去，心中结痛，（栀子豉汤。）下后心腹烦满，卧起不安，（栀子厚朴汤。）伤寒丸药大下之，身热不去，微烦，（栀子乾姜汤。）太阳过经十馀日，二三下之，后四五日呕不止，心下急，郁郁微烦，（大柴胡汤。）太阳表不解，反下之，膈内拒痛，心中懊憹，心下因硬，短气躁烦，则为结胸。（大陷胸丸。）伤寒中风，反下之，其人下利，心下痞，硬满，乾呕烦，（甘草尽心汤。）阳明下之不结胸，外有热，懊憹，头汗出，（栀子豉汤。）下后，若心中懊憹而烦，胃中尚有燥屎也。（大承气汤。）大下后，六七日不大便，烦不解，腹满痛，有燥屎也。（大承气汤。）五六日，呕而发热，柴胡证具，而他药下之，柴胡证仍在，虽下不为逆，必蒸蒸发热，发汗而解。六七日大下后，寸脉沉迟，手足厥逆，下部脉不至，咽喉不利，唾脓血，泄利不止，为难治。（麻黄升麻汤。）
太阳先发汗不解，而复下之，脉浮者，病犹在表。当须解外，（桂枝汤。）发汗若下，烦热胸中窒，（栀子豉汤。）已发汗复下，胸胁满微结，小便不利，渴，头汗出，往来寒热，心烦，（柴胡桂枝干姜汤。）服桂枝汤，或下之，仍头项强痛，发热无汗，心下满，微痛，小便不利，属饮家。（桂枝汤去桂加茯苓、白木汤。）太阳重发汗复下，不大便五六日，舌上燥而渴，日晡小潮热，从心下至少腹硬满痛，（大陷胸汤。）发汗若下，病仍不解，烦躁，（茯苓四逆汤。）下后复汗，昼日烦躁不眠，夜安静，不呕渴，无表证。脉沉微，身无大热。（乾姜附子汤。）下后复发汗，必振寒，脉微细，内外俱虚也。大下后复汗，心下痞，恶寒表未解也。（桂枝汤先解表，大黄黄连泻心汤攻痞。）
发汗吐下后，虚烦不得眠，剧者反复颠倒心中懊憹。（栀子豉汤。）发汗吐下解后，心下痞硬，噫气不除，（旋覆代赭石汤。）吐下后七八日不解，热结在里，表里俱热，大渴躁烦。（白虎加人参汤。）吐下后，不大便至十馀日，日晡潮热，不恶寒，独语如见鬼，剧者不识人，循衣摸床，微喘直视。脉弦者生，涩者死，微者但发热谵语。（大承气汤。）吐下发汗后，微烦，小便数，大便因硬，（小承气汤。）太阳过经十馀日，温温欲吐，胸中痛，大便反溏，腹微满，微烦，先曾极吐下者，（调胃承气汤。）伤寒吐后，腹胀满，（调胃承气汤。）若吐若下后，心下逆满，气上冲胸，起则头眩，脉沉紧，发汗则动经，身振振摇，（茯苓桂枝白术甘草汤。）吐下后，发汗虚烦，脉甚微，心下痞硬，胁痛，气上冲咽喉，眩冒，经脉动惕，久而成痿。（上汤或真武汤。）伤寒本寒下，复吐下之，寒格，食入即吐，（乾姜黄连黄芩人参汤。大吐大下之，极虚，复极汗出，其人外气怫郁，复与之水，因得哕，胃中寒冷也。（橘红乾姜汤，羌活附子散，退阴散。）

坏病  ***************************
坏病者，太阳误汗吐下后，虚烦，结胸，痞气内烦，腹胀满等证是也。或不当汗而汗，不当下而下，或汗下过甚皆是也。一为桂枝不中与，一为柴胡证罢，各随所犯而治之。
太阳病，已发汗吐下温针，仍不解者，名坏病。桂枝不中与也。审其脉证，知犯何逆，随证治之。太阳病不解，转入少阳，已发汗吐下温针后，谵语，柴胡证罢，此为坏病。知犯何逆，以法治之。（戴氏：伤寒有坏病者，缘太阳少阳病，已发汗吐下仍不解，是为坏病。当依证而治。又如病中复感异气，若重感于寒，则先热后寒，而为温疟之类。其证脉既变，方治自不同。及过经日久，即留脏腑不已。至此则经候传变，无复纪纲，皆名坏伤寒。俱当于《活人书》中，考本病而治之。念莪：伤寒既久，汗吐下后，邪气渐平，正气渐虚，阳亡于外，阴竭于内，自当大补，宁有生机。苏韬光云：好参一两，作一服，鼻梁上滑滑微汗，是其候也。未效，当更与之。古人治坏病欲效，必以人参为主，真良法也，是斋云：伤寒阴阳二证不明，或投药错误，致病重困，垂死，服此于不失一。勉学：昔张子和治一伤寒坏病，用独参汤。救一人垂死，手足俱冷，气息将绝，口张不能言，以人参一两，附子一钱，煎一盏，新汲水浸冷，一服而尽，少顷病人汗从鼻上滑滑如水。盖鼻梁应脾，位居中土，能全万物致津液者也，故鼻端有汗者，可救。宇泰：余治伤寒温热等证，每为庸医妄汗误下已成坏病，死在旦夕者，以人参一二两，童子小便煎之，浸冷饮之，立起。健按：坏病者，乃误治医坏之证，非病之惫坏不治也，故曰：知犯何逆，以法治之。逆即误也。如应汗反下，应下反汗；病在表而治其里，病在里而治其表；或应温反凉，应寒而反热；应泻而反补，应补而反攻泻，病久淹留有垂死之象，皆为坏病。岂特太阳少阳，两证而已。然亦未必尽属乎虚，诸家用补之法，不可拘执，总宜审确病情来历，现在邪正虚实，兼察色脉以疗之。竟有汗之不尽，表邪内伏，以致乍寒乍热，神智昏沉，肢体不仁，有似乎虚，而实非虚也。或以駸駸汗泄而解，或复现斑疹而愈者，不少。又有下之未尽，肠胃枯藁，一二燥矢，留存于屈曲之处，潮热谵语，口燥舌焦，饮食不思，肌肉日削，有似乎虚，而实非虚也。或沾滋润而津回自解，或投滑脱而气化滞下，邪去正复者恒多。予尝遇而治之，得起者数矣。是知坏病无定状，治亦无定法，识其所犯，拨乱返正以救之。）

愈证  ***************************
健曰：愈者，痊也、解也、瘥也、安也。
寸口、关上、尺中三部脉，大小、浮沉、迟数同等，为阴阳和平，虽剧当愈。得病服汤药后，脉动数更迟，浮大减小，初躁后静，皆愈。伤寒三日，脉浮数而微，身凉和解也。六七日，手足三部脉皆至，大烦，口噤不能言，躁扰必解也。脉和大烦，目内际黄，欲解也。病若发汗、若吐、若下、若亡津液，阴阳自和者，必自愈。太阳病，脉阴阳俱停，必振慄汗出而解，但阳脉微者，汗出而解，阴脉微者，下之而解。太阳病十日已去，脉浮细，嗜卧，外已解也。脉浮先烦，欲自解也，当汗出而解。立夏得洪大脉，是其本位时脉，更汗濈濈自出，明日便解。他时仿此。凡得病，反能饮水，欲愈也。七日太阳病衰，头痛少愈。八日阳明病衰，身热少歇。九日少阳病衰，耳聋微闻。十日太阳病衰，腹减如故，思饮食。十一日少阴病衰，渴止，舌于已，而嚏。十二日厥阴病衰，囊纵，少腹微下，大气皆去，精神慧爽。伤寒三日，少阳脉小，欲愈。太阴中风，四肢烦疼，脉阳微阴涩而长，欲愈。少阴中风，脉阳微阴浮，欲愈。少阴脉紧自利，脉暴微，手足反温，脉紧反去，虽烦欲解也。少阴恶寒而蜷，时自烦，欲去衣被，可治。厥阴中风，脉微浮，欲愈。不浮，未愈。厥阴病，渴欲饮水，少少与之，愈。下利微热而渴，脉弱者，自愈。下利脉微，有微热汗出，自愈。复紧未解。太阳欲解，从已至未，阳明欲解，从申至戌，少阳欲解，从寅至辰，太阴欲解，从亥至丑，少阴欲解，从子至寅，厥阴欲解，从丑至卯。（海藏：太阳证知可解者，头不痛，项不强，肢节不疼，知表已解也。阳明证知可解者，无发热恶热，知表已解也。太阳传阳明，其中或有下证，阳明病反退，而无热与不渴，却显少阳证，知可解也。少阳知可解者，寒热不移时而作，邪未解。若用柴胡，而早移于晏，晏移于早，乃气移于血，血移于气，是邪无可容之地，知可解也。可解之脉，浮而虚，不解之脉，浮而实。浮而虚者，只在表，浮而实者，已在里也。）

死证  ***************************
健曰：死者人之终，顺受其正也。若病至危笃，而绝款毕具者，虽神仙亦却走矣。
发汗多，重发汗，亡其阳，谵语脉短死。结胸脉浮大者，下之死。结胸证悉具，烦躁者死。胁下素有痞，连在脐旁，痛引少腹，入阴筋者死。阳明心下硬满，攻之利不止死。直视、谵语、喘满者死，下利亦死。吐下不解，不大便至十馀日，日晡潮热，不恶寒，独语如见鬼状，发则不识人，循衣摸床，微喘直视，脉涩者死。少阴但厥无汗，强发之，血从口鼻或从目出，名曰下厥上竭，难治。少阴恶寒，蜷而利，手足逆冷，不治。少阴四逆，恶寒身蜷，脉不至，不烦而蜷，死。少阴吐利、躁烦、四逆，死。少阴下利止，而头眩，时时冒死。少阴脉微细沉，但欲卧，汗出不烦，自欲吐，五六日自利，复烦躁不得寤寐，死。少阴六七日，息高死。少阴下利止，厥逆无脉，乾呕烦，服汤药，脉暴出死，微细生。六七日，大下后，寸脉沉迟，手足厥逆，下部脉不至，咽喉不利，唾脓血，利不止，难治。脉微而厥，七八日，肤冷，其人躁，无暂安时，为脏厥，死。伤寒脉迟为寒，反与黄芩汤，彻其热，当不能食，反能食者，为除中，必死。伤寒发热，下利厥逆蜷不得卧，死。伤寒发热下利，至甚厥不止，死。伤寒六七日，不下利，后发热而利，汗出不止，死。伤寒下利日十馀行，脉反实者死。发热而厥，七日反下利，难治。五六日不结胸，腹濡脉实，复厥，为亡血，下之死。伤寒脉微，手足厥冷，烦躁，灸厥阴，灸不还，死。下利手足厥冷无脉，灸之不温，脉不还，反微喘，死。下利后脉绝，手足厥冷，晬时脉还，手足温生，脉不还死。呕而脉弱，小便利，身微热，见厥难治。湿家下之，额上汗出，微喘，小便利，死。下利不止，亦死。脉浮而洪，身汗如油，喘而不休，水浆不下，体形不仁，乍静乍乱者，死。若汗出发润，喘不休者，肺绝。阳反独留，形如烟燻，直视摇头者，心绝。唇吻反青，四肢浆习者，肝绝。环口黧黑，柔汗发黄者，脾绝。溲便遗失，狂言目反，直视者，肾绝。脉阴阳俱盛，大汗出不解者，死。脉阴阳俱虚，热不止者，死。脉至乍疏乍数者，死。脉至如转索者，死。
谵言妄语，身微热，脉浮大，手足温者，生。逆冷脉沉细，不过一日死。脉四损，三日死，平人四息，病人脉一至也。脉五损一日死，平人五息，病人脉一至也。脉六损一时死，平人六息，病人脉一至也。伤寒咳逆上气，脉散者，死。浮滑之脉，数疾发热汗出者，不治。寸脉下不至关为阳绝，尺脉上不至关为阴绝，皆不治。二月得毛浮脉，金来剋木，至秋当死。（所谓见鬼贼之脉，十死不治也。）余时仿此。赤斑五死一生。黑斑十死一生。女劳复者死。六七日大汗出不止，如贯珠者死。伤寒八日以上，大发热者死。
（《脉经》：）诊伤寒热盛脉浮大者生，沉小者死。伤寒已得汗，脉沉小者生，浮大者死。热病未得汗，脉盛躁疾，得汗者生。不得汗者难差。热病已得汗，脉静安者生，躁者难治。热病已得汗，尝大热不去者，亦死。热病已得汗，热未去，脉微躁者，慎不得刺治。热病发热，热甚者，其脉阴阳皆竭，慎勿刺。不汗出，必下利。热病已得汗而脉尚躁厥，此阳脉之极也，死。其得汗而脉静者，生也。热病脉尚躁盛，而不得汗者，此阳脉之极也，死。脉躁盛得汗者，生也。热病阴阳交者死。太阳病，汗出脉反躁盛者，是阴阳交，死。复得汗，脉静者生。热病阴阳交者，热烦身躁，太阴寸口，两冲脉尚躁盛，是阴阳交，死。得汗脉静者，生。热病阳进阴退，头独汗出，死。阴进阳退，腰以下至足，独汗出，亦死。阴阳俱进，汗出已，热如故，亦死。阴阳俱退，汗出已，寒慄不止，鼻口气冷，亦死。热病所谓阳附阴者，腰以下至足热，腰以上寒，阴气下争，还心腹满者死。所谓阴附阳者，腰以上至头热，腰以下寒，阳气上争，还得汗者，生。热病已得汗，而脉尚躁，喘，且复热，勿刺肤。喘甚者，死。热病不知所痛，不能自收，口乾，阳热甚，阴颇有寒者，热在髓，死，不治。热病在肾，令人渴，口乾舌焦黄赤，昼夜欲饮不止，腹胀而大尚不厌饮，目无精光，死不治。热病七八日，脉不软不散（一作不喘不数）。者，尝瘖，瘖后三日，温汗不出者，死。热病七八日，其脉微细，小便不利，加暴，口燥脉代，舌焦乾黑者，死。热病七八日，脉微小，病者溲血，口中乾，一日半而死。脉代者，一日死。热病七八日，脉不躁，喘不数，后三日中有汗，三日不汗，四日死。未曾汗勿肤（一作庸）刺。热病身面尽黄而肿，心热口乾，舌卷焦黄黑，身麻臭，伏毒伤肺中脾者，死。热病瘛瘲，狂言不得汗，瘛瘲不止，伏毒伤肝中胆者，死。热病汗不出，出不至足，呕胆（呕苦也）。吐血，善惊，不得卧，伏毒在肝腑，足少阳者死。
热病脉四至，三日死。脉四至者，平人一至，病人四至也。（可见急疾之至矣。）脉五至，一日死。（此与损脉正相反对。）脉六至，半日死。时一大至，半日死。忽忽闷乱者死。忽急疾大至，有顷死。若绝不至，或久乃至；立死。
（十逆死证）热病腹满瞑胀，身热不得大小便，脉涩小疾，一逆见，死。热病肠鸣腹满，四肢清，泄注，脉浮大而洪不已，二逆见，死。热病大衄不止，腹中痛，喘而短气，脉浮大绝，三逆见，死。热病呕且便血，夺形肉，身热甚，脉绝重疾，四逆见，死。热病咳喘悸眩，身热脉小疾，夺形肉，五逆见，死。热病腹大而胀，四肢清，夺形肉，短气，六逆见，一旬内死。热病腹胀便血，脉大时时小，绝汗出而喘，口乾舌焦，视不见人，七逆见，一旬死。热病身热甚，脉转小，咳而便血，目眶陷，妄言，手循衣缝，口乾躁扰不得卧，八逆见，一时死。热病瘛瘲，狂走，不能食，腹满、胸痛引腰脐背，呕血，九逆见，一时死。热病呕血，喘咳烦满，身黄，其腹鼓胀，泄不止，脉绝，十逆见，一时死。
（五脏绝）热病肺气绝，喘逆咳，唾血，手足腹肿，面黄振慄，不能言语，死。魄与皮毛俱去，故脉先死，丙日笃，丁日死。热病脾气绝，头痛，呕宿汁，不得食，呕逆、吐血、水浆不得入，狂言谵语，腹大满，四肢不收，意不乐死，脉与肉气俱去，故脾先死。甲日笃，乙日死。热病心主气绝，烦满骨痛，嗌肿不可咽，欲咳不能咳，歌哭而笑，死。神与营脉俱去，故心先死。壬日笃，癸日死。热病肝气绝，僵仆，足不安地，呕血恐惧，洒淅恶寒，血妄出，遗屎溺，死。魂与筋血俱去，故肝先死。庚日笃，辛日死。热病肾气绝，喘悸吐逆，肿疽尻瘫，目视不明，骨痛短气，喘满汗出如珠，死。精与骨髓俱去，故肾先死。戊日笃，己日死。（上俱叔和集仲景平脉论。）
（《灵枢》：）热病不可刺者有九，一曰汗不出，大颧发赤，哕者死。二曰泄而腹满甚者、死。三曰目不明，热不已者，死。四曰老人、婴儿而腹满者死。五曰汗不出，呕、下血者死。六曰舌本烂热不已者死。七曰咳而衄，汗不出，出不至足者死。八曰髓热者死。九曰热而痉者死。腰瘛瘲，齿噤齘者死。

温病  ***************************
冬伤于寒，病不即发，寒毒藏于肌肤，至春而病，曰温病。又伤寒汗下不愈，过经而其证尚在，亦曰温病。治温不宜发汗，盖过时而发，不在表也。已经汗下，不在表也。经曰：不恶寒而反渴者，温病。则其热自内达，外无表证明矣。汪氏曰：有不因冬伤寒，但只于春时感温暖之气，而病外感，亦曰温病。
（宇泰：）《内经》曰：冬伤于寒，春必病温。东垣曰：冬伤于寒者，冬行秋令也。当寒而温，火胜而水亏矣。水既已亏，则所胜妄行，土有馀也。所生受病，金不足也。所不胜者侮之，火太过也。火土合德，湿热相助，故为温病。所以不病于冬，而病于春者，以其寒水居卯之分，方得其权。大寒之令复行于春，腠理开泄，少阴不藏，房室劳伤辛苦之人，阳气泄于外，肾水亏于内。当春之月，木当发生，阳已外泄，孰为鼓舞？肾水内竭，孰为滋养？此两者同为生化之源，源既已绝，木何赖以生乎？身之所存者，热也。时强木长，故为温病。
论曰：太阳病，发热而渴，不恶寒者为温病。释曰：太阳病者，脉浮头项痛，而腰脊强也。伤于寒者，当恶寒，若不恶寒而渴者，转属阳明，则表邪已罢，传于里矣。今不恶寒，则非伤寒证，似阳明而与太阳兼见，则非伤寒之阳明也。故决其为温病。（《启蒙》：）冬伤于寒，不即病者，寒毒藏于肌肤，至春变为温病。由身中阳气，为冬时伏藏之寒所郁，不得顺其行运，变为邪热而发于春令，则为温病也。然亦始太阳者，何也？邪热自内达外，反郁其腠理，不得外泄，乃见表证也。但无寒在表，故不恶寒。热自内出，已伤津液，鲜有不渴，故「太阳」篇曰：太阳病发热而渴，不恶寒者，为温病。夫热自内出，表邪虽见，而热气在内，其脉浮数，斯时也。法当治里为主，解表兼之。用辛凉以解表邪，苦寒以除湿热。（羌活冲和汤加知母、石膏。）若仲景桂枝、麻黄，必不可用也。表邪不解，必复还里。其分六经，亦若伤寒，如传阳明，脉必尺寸俱长而大。发热无汗者，（清热解肌汤，升麻葛根汤。）渴者，（白虎加人参汤。）少阳脉必弦数，或往来寒热，或心烦喜呕，诸半表半里证，（小柴胡加减。）如渐传里，与伤寒治法同。惟发表与伤寒不同也。
（陶氏：）温病者，发于春三月，夏至前是也。发热咳嗽，头疼身痛，口燥渴，脉浮弦热甚者，（小柴胡汤。）微热者，（升麻葛根汤、解肌汤。）微热不渴，（小柴胡加桂枝汤去半夏，加五味子、栝蒌、人参。）脉实烦渴，（大柴胡微利之。）虚烦者，（竹叶石膏汤。）然不若用羌活汤解之稳当。
（《活人》：）春月伤寒，谓之温病。由冬伤于寒，轻者夏至前发为温病，盖因春温暖之气而发也。（又非温疫也。）治温病，与冬月伤寒，夏日热病不同。盖热轻故也。（春初秋末，阳气在里，其病稍轻。）治直（升麻汤、解肌汤、柴胡桂枝汤。）热多者，（小柴胡汤。）不渴，外有微热，（小柴胡加桂枝，）嗽者，（小柴胡加五味子。）或烦渴发热，不恶寒者，（并竹叶石膏汤，次第服之。）麻黄桂枝、大青龙，惟西北二方，四时行之。若江淮间，地偏暖处，惟冬月及春初，乃可用正方。他时非加减不可也。
（损庵：）按《活人》所云温病有二，其用升麻解肌等者，乃正伤寒太阳证。恶寒而不渴者，以其发于温暖之时，故谓之温病。其用竹叶石膏汤者，乃仲景所谓渴不恶寒之温病也。要须细别，勿令误也。然不恶寒而渴之温病，四时皆有之，不独春时而已。
（仁斋：）天道和暖，有人壮热口渴而不恶寒者，乃温病也。《难经》言温病之脉，散在诸经，各随其经而取之。如尺寸俱浮数者，发于太阳也。（宜人参羌活散加葛根、葱白、生姜、紫苏以汗之。）或自汗者，（九味羌活汤增损之。）脉尺寸俱长者，发于阳明也。（葛根解肌汤，或十味芍苏饮汗之。）尺寸俱弦数者；发于少阳也。（十味芎苏饮，或小柴胡加减之。）若无太阳者，（羌活散加黄芩。）兼阳明者，（加葛根、升麻类。）大法治温病，发表不与伤寒同者，此病因春时温气而发，非寒初伤于表也。其怫郁之热，自内而发于外，故宜辛平之剂发散之。况时令和暖，亦非麻黄汤所宜也。如天道尚寒，少佐麻黄亦可。要在随时审察，不可执一也。凡温病发于三阳者多，发于三阴者少。若发于阴，必有他故。或饮寒食冷，内伤太阴而得之。或先因房欲，伤于少阴而得之。凡治例俱与伤寒传变同，惟发表不与伤寒同也。盖温病壮热，脉浮大有力者，可治。若沉涩细小者，难治。所以温病，大热穰穰，脉小足冷者，死矣。（观子：温病之名虽一，致病之由有三，昔人言之详矣。其间再为区别，复有寒热之殊。如曰：寒毒藏于肌肤，至春而病，曰伏寒所变，皆以寒因言也。如曰：冬行秋令，当寒反热，感而为湿，曰冬不伤寒，亦不伤热，但感春时温暖之气而病温。曰感于四时温热之气，亦为温病，皆以热因言也。然致病之由虽不同，及其初病之日，则无二。过时而病者，寒郁既已化热。感于非时者，则四时无非温气。所以证状相似，病名不殊。一从热邪以治之，而不可复同即病之伤寒论矣。）
（《脉经》：）温病穰穰大热，其脉细小者死。（穰穰，《千金》作时行。健曰：此即是阳证阴脉。）温病三四日以下，不得汗，脉大疾者生。脉细小难得者死。温病汗不出，出不至足者死。厥逆汗出，脉坚强急者生。虚缓者死。温病二三日，身体热，腹满头痛，食饮如故，脉直而疾者，八日死。四五日，头痛腹痛而吐，脉来细强，十二日死。八九日，头不疼，身不痛，目不赤，色不变，而反利，脉来牒牒，按之不弹手，时大心下坚，十七日死。温病下利，腹中痛甚者死。温病已汗出，而复热，脉躁疾，不为汗衰，狂言不能食，名曰阴阳交，死。人所以汗出者，皆生于穀，穀生于精。今邪气交争于骨肉而得汗者，是邪却而精胜，精胜则当能食而不复热。热者邪气也，汗者精气也，汗出复热，邪胜也。不能食者，精无俾也。汗出而热留者寿可立而倾也。汗出脉尚躁盛者，脉不与汗相应，不胜其病也。狂言失志者死。有三死不见一生，虽愈必死矣。
（《难经》：）温病之脉，行在诸经，不知何经之动也？各随其经所主而取之。
人一呼脉三动，一吸脉三动而躁，尺热者曰病温。尺肤热甚，脉盛躁者病温。（健曰：尺肤，乃尺脉后之肤也。此处热，则通身皆热。）

热病  ***************************
亦曰暑病。冬伤于寒，不即病，至春亦不病，郁而至夏，始发者，曰暑病。经曰：暑病者，热极重于温也。为夏火当权而言，故曰暑病。《内经》曰：先夏至曰为温病，后夏至日为暑病，暑病，即热病是也。
（《启蒙》：）暑病虽热极重于温，然其原既与温病不殊，治法亦与温病相类矣。《素问·热论》篇曰：暑当与汗皆出勿止，谓暑病。既见于表证，则当解表，而令其热邪与汗皆出，勿反止之。马玄台注此为感暑，非也。凡温暑始见之时，邪热自内达表。表证少而里证多者，诚有如《溯洄集》所云：法当治里热，兼解表。（宜防风通圣散、凉膈散之类。）夫《溯洄集》谓伤寒论之方法，专为即病之伤寒设，不兼为过时之温暑设，诚足破千古之惑。宇泰：冬伤于寒，至夏而变为热病者，此则过时而发，自内达表之病，俗谓之晚发也。虽病于夏，名曰暑病，与中暑、中暍、中热暴病者不同。凡新中暑病，脉虚，晚发热病脉盛。
伤寒虽发热恶寒，初病未至于烦渴。惟暑病则不然，一病即渴，且脉亦不同，所以与伤寒异也。
（陶氏：）夏月热病，头疼发热，身体痛，不恶寒而恶热，其脉洪，药不可温。（宜羌活汤加石膏、知母。）三月至夏，谓之晚发。（栀子升麻汤。）有少阳证，（小柴胡汤。）若有恶风、恶寒，证类伤寒者，乃当时暴中风寒之证，非冬时所受也，（通用羌活汤治之。）
（《活人》：）夏月发热恶寒，头痛身体肢节重痛，其脉洪盛者，热病也。冬伤于寒，因暑气而发为热病。治与伤寒不同。夏月药性须带凉，不可太温。桂枝、麻黄、大青龙，须用加减。夏至前，（加黄芩半两。）夏至后，（加知母一两，石膏二两，或升麻半两。）盖桂枝、麻黄性热，又暖处非西北之比，夏月服之，必有发黄斑出之失。热病三日外，与前汤不瘥，脉势仍数，邪气犹在经络，未入脏腑。（桂枝石膏汤主之。）若三月至夏，为晚发伤寒。（栀子升麻汤选用。）
（仁斋：）夏至以后，时令炎暑，人有壮热烦渴，而不恶寒者，乃热病也。脉浮洪者，发于太阳也；洪而长者，阳明也。弦而数者，少阳也。此发在三阳为可治。若脉沉细微小，足冷者，发在三阴，为难治也。大法热病身大热，须脉洪大有力，或滑数有力，乃脉证相应可治。若弱小无力，难治。人虚脉弱者，且以人参汤与之，扶其元气，不可便攻其热。如脉洪身疼，壮热无汗，烦乱者，（六神通解散。）发汗则愈，（人参羌活散，加葛根、淡豆豉、生姜亦可。）轻者，（只十味芎苏散汗之亦佳。）如夹暑，（加香薷双解之。）兼内伤生冷，饮食停滞，或呕吐恶心，中脘痞闷，或恶风憎寒拘急，（宜藿香正气散，加香薷、葛根以发汗，名二香汤。）若发散热不解者，在太阳经，（人参羌活散加黄芩。）阳明经，（升麻葛根汤加黄芩。）热甚燥渴脉大者，（白虎汤加人参。）少阳经，（小柴胡汤随证增损。）夹暑，（加黄连香薷。）热而大便自利，小便不利，烦渴，（五苓散去桂，加葛根、黄连、香薷、滑石类。）若表里俱热，自利，脉浮数，小便不利，（小柴胡合四苓散。）不解，或传经变证，或里实可下，或阴寒可温，或斑黄等证，皆从正伤寒条例治之。
凡热病，一二日，泄利腹满，热甚者死。三四日，目昏谵语，热甚脉小者死。四五日，脉小足冷者死。五六日，汗不出，谵语昏沉，脉急促者死。六七日，舌本焦黑燥者死。七八日，衄、吐血、躁热，脉大者死。九日，发痉，搐搦昏乱者死。热病脉促结代沉小者，皆难治。
（宇泰：）伤寒，即发于天令寒冷之时，寒邪在表，闭其腠理，故非辛、甘、温之剂，不足以散之。此仲景桂枝、麻黄等汤之必用也。温病、热病，后发于天令暄热之时，怫然自内而达于外，郁其腠理，无寒在表，故非辛凉，或苦寒、酸苦不足以解之。

风温  ***************************
伤寒阳脉浮滑，阴脉濡弱，更遇于风，变为风温。此前热未已，更感异气而变者也。又太阳病发汗已，身犹灼热者，亦曰风温。
（《活人》：）风温者，脉尺寸俱浮，头疼身热，常自汗出，体重，其息必喘，四肢不收，嘿嘿但欲眠，治在少阴厥阴。不可发汗，发汗即谵语独语，内烦躁，不得卧。若惊痫，目乱无精，（宜萎蕤汤。）身灼热者，（知母葛根汤。）渴甚者，（栝蒌根汤。）脉沉身重，汗出者，（汉防己汤。叔微：）大抵温气大行，更感风邪，则有是证。每于春夏病此者多，医作伤寒漏风治之，不知不可火，不可下，不可大发汗，而仲景无方药。古法谓当取手少阴、足厥阴，随经所在而取之，如麻黄薏苡汤、萎蕤汤辈。予以为败毒、独活、续命减麻黄，去附子益佳。
风温误汗。（防己黄耆汤救之。）
（《启蒙》：）风温者，伤寒之热未已，更遇于风，变为风温，由风来乘热。治宜辛凉，疏风解热为主。按太阳篇曰：若发汗已，身灼热者，曰风温。此则脉阴阳俱浮，自汗多眠睡，息鼾语言难出。此非冬伤于寒，复感异气而成之证也。乃冬伤于寒，至春病温，太阳证兼有风邪者也。风与温相合而伤卫，邪气外盛，故有是证。宜辛凉疏解，不可汗下火熏，误治则死。

冬温  ***************************
健曰：冬应寒而反温，人感不正之气而病者，谓之冬温。
（丹溪：）冬温为病，此非其时而有其气者。冬时严寒，君子固密闭藏，而反发泄于外得之。脉必左手浮大，右手浮缓而盛，按之无力，宜补药带表药。
（《启蒙》：）冬温者，冬感温气而成，时行为病之一也。伤寒例曰：其冬有非节之暖者，名曰冬温。冬温之毒，与伤寒大异。盖温则气泄，寒则气收，二气本相反也。丹溪治用补药带表，如补中益气之类。愚谓冬温为病，亦自不一，当随时制宜。
（《活人》：）冬应寒而反大温折之，责邪在肾。（宜萎蕤汤。）仲景云：冬温之毒，与伤寒大异。盖伤寒者，伤寒气而作；冬温者，感温气而作；寒疫者，暴寒折人而作。其治法不同，寒、热、温、凉亦异，不可拘以日数。发汗吐下，随证而施，以平为期，不可以过，此为大法。

温毒  ***************************
健曰：此病温之际，更感温热异气，名为温毒。
（《活人》：）初春发斑咳嗽为温毒。
（仁斋：）经曰：冬有非节之暖，曰冬温。盖此即时行之气也。若发斑者，又曰温毒，亦为时气发斑也。又伤寒坏病，阳脉洪数，阴脉实大，更遇温热，变为温毒者，其病最重也。盖因前热多日不解，更感温热之气而为病，故曰重也。若无汗者，（三黄石膏汤汗之。）自汗者，（人参白虎汤。）烦热错语，不眠睡者，（白虎合黄连解毒汤。）表热又盛者，（更加柴胡。）内实大便不通者，（三黄尽心汤下之，或大柴胡加芒硝。）若斑出如锦纹者，多难治。（宜人参化斑、元参升麻汤、黑膏、大青四物汤选用。）
（汪氏：）温与热，有轻重之分，故仲景云：若遇温气，则为温病，更遇温热，则为温毒，热比温为尤重也。但冬伤于寒，至春而发，不感异气，名曰温病，此病之稍轻者。温病未已，更遇温气，变为温毒，亦曰温病，此病之稍重者也，《伤寒例》以再遇异气，名曰温疫。又有不曾冬月伤寒，至春而病温者，此特感春温之气，不名曰春温。犹如冬之伤寒，夏之中暑，秋之伤湿也。以此观之，是春之病温，有三种焉。有冬伤于寒，至春发为温病者；有温病未已，更遇温气则为温毒，与重感温气相杂，而为温病者；又不因冬伤于寒，不因更感温气，只感春温之气而病者。若此三者，皆可名为温病，不必更名矣。但要知其病源之不同耳。
（《启蒙》：）论例曰：阳脉濡弱，阴脉弦紧，更遇异气，变为温病。此伤寒之热未已，更遇温气而变斯证，由温热相合而成。治宜寒凉解热为主，较之温毒稍轻。盖再感温热，而变温毒，再感温气，而变温疫，不过微甚之分，温气比温热为轻也。然以温气，而加于伤寒成热之体，后人不察，既指为时行温疫，非矣。经不云：到冬伤于寒，发为温病乎？故列于更感异气，变为他病之后，非时疫比也。

温疟  ***************************
健曰：此值病温之候，复感异气，寒热交作，名曰温疟。其病寒少热多，阳明为甚，亦时行之气也。
（仁斋：）凡伤寒坏病，前热未除，其脉阴阳俱盛，重感寒邪，变为温疟。寒热往来，口苦，胸胁满者，（小柴胡加芍药，少加桂枝主之。）若热多，（倍柴胡。）寒多，（倍桂枝。）热甚而烦渴，（人参白虎汤。）有寒者，（必少加薄、桂，单热者不用。）如热多，（小柴胡合白虎。）痰多而热，（小柴胡合二陈。）食少胃弱，（加白术。）心下痞，（加黄连、枳实。）脉虚者，（加入参。）口渴，（去半夏，加栝蒌根。）邪热蕴结于里者，大便必实，脉滑大有力，（大柴胡下之。）若变疟已正，于杂病中求之。
（《启蒙》：）此前热未已，再感于寒，变为温疟，是由寒热相抟而成。治当散寒解热为主。其状先热后寒，以其先有热而复感寒也。作止有时，（小柴胡加减之。）热甚者，（小柴胡合白虎，柴胡、葛根之类散其寒，石膏、知母之类解其热。）仲景曰：脉阴阳俱盛者，盖指热时而言也。若一热一寒，则当随时而变矣。热则弦数而盛，寒则弦迟而弱，若单热无寒，则阴阳俱盛也。（观子：按《伤寒例》曰：若更感异气，变为他证者，当依后坏病治之。以两邪相合，病既变，则治亦当变也。故温疟风温之类，不可复以伤寒六经方混治。《素问》注证：改风温、温疟诸温字作瘟，谓时行疫疠使然。噫！谬矣。健曰：经论以温疟类，由更感异气而成，是为伤寒坏病。《启蒙》谓其不可复以伤寒六经诸方混治，合古所谓温疫之发，不同伤寒，而可大汗、大下也。只宜治少阳阳明二经，其说至当。至谓不可以温作瘟，而非时行厉气之比，斯言未尽然也。如乾隆巳已盛夏，吴中风雨连旬，暴寒伏其温暑，遂致疫证大行，十病七八。寒热如疟，实时行异气所感，病在少阳阳明。若照《活人书》而投柴胡、桂枝法者，三五日间，多昏迷口噤而剧。必须升麻、柴胡，合葛根、石膏、豆豉解肌清热，则斑发汗泄而解。或以荆、防辛温发汗者，即狂乱而死，或以连、栀苦寒凉泻者，斑凝汗闭亦死。惟小柴胡出入和解之，庶可保全。然亦有成结胸、畜血发黄变痢者，证皆相似。斯非温疟之尤，而属瘟者欤。凡疟由于夏月伤署，感寒伏食所致，亦有未交暑令，及春冬寒热似疟者，此四时感染所成。虽从杂证论治，其间亦不可必其无温疟来因也。然则所感异气诸证，不得与伤寒法，同例治也。）

湿温  ***************************
先伤于湿，后伤于暑，或先受暑，后受温，或病热未已，复感湿淫，皆曰湿温。其证一身尽痛，不能转侧，或微自汗，四肢沉重。
（《活人》：）湿温者，其人当伤于湿，又中于暑。湿热相搏，则发湿温。病两胫逆冷，胸腹满，头目痛苦，妄言多汗，其脉阳濡而弱，阴小而急，治在太阴。（属土，主湿也。宜茯苓白术汤、白虎加苍术汤。）慎勿发汗，汗之，名重暍，必死。（又曰：发汗，必不能言，耳聋不知痛所在，身青面色变。）
（　嗣真：）《活人》云：尝伤于湿，因而中暑，湿热传，则发湿温。许学士云：先受暑，后受湿，虽所言感受先后不同，其证治则一也。又论脉曰：阳濡而弱，阴小而急。许学士以关前为阳，关后为阴。纪氏则以浮为阳，沉为阴。虽所言部位不同，其脉状则一也。要之二说，皆不可偏废。而于用药，则白虎加苍术为至当。但《活人》前兼言术附汤，此但言白虎，何耶？庞氏云：庸医昧于冷热之脉，但见足胫冷，多行四逆辈，如此死者，医杀之耳。夫湿温脉小紧，有类伤寒脉，但证候有异，数进白虎，则胫自温而瘥。《活人》之言岂以术、附与四逆，药性相类，恶犯庞氏之戒，而此不载与。设若湿气胜，脏腑虚，大便滑，术、附其可废乎？
（《启蒙》：）病机曰：此伤寒之热未已，立夏后，立秋前处暑之时，湿淫方盛，更感其气，湿来乘热，变为湿温。身多微凉，或微自汗，四肢沉重，为湿热内作，又谓之湿淫，多不欲饮水。（宜苍术白虎汤。）如身热脉洪，无汗多渴，是热在上焦，积于胃中也。（桔梗散。）如大便秘结，（加大黄微利之。）
（海藏：）湿温汗少者，（白虎加苍术。）汗多者，（白虎加桂枝。）

时疫  ***************************
此时行疫疠也。众人病相同，转相传染者。按《说文》，民皆疾为疫，从疒加役，今省文作受。疠，砺也。疫气流行，中人，如磨砺之伤物也。疫者，役也。有鬼彡行役所为也。疠者，灾厉也。《周礼》季冬，大傩旁磔，以穰厉鬼之气，惧其害之大也。后人有温疫时气，天行大头，虾蟆疙瘩之名，而俗通谓之瘟疫。盖讹温为瘟也。或曰：疫者，天之气；疠者，地之气。司天之气变则为疫，司地之气变则为疠。彡，音衫。
（仁斋：）时气者，乃天疫暴厉之气流行，凡四时之令不正，乃有此气行也。若人感之，则长幼相同而病，及能传染于人者也。其作虽与伤寒相似，然伤寒因寒而得，此则得于疫气，不可与伤寒同论也。治法当辟散疫气，扶持正气为主。若多日不解，邪热传变，当从伤寒变证条目详而用之。惟发散之药，则不同也。凡发散汤剂，（宜藿香正气散、十神汤、人参败毒散、十味芍苏饮类。）可选而用之。
（《活人》：）若春应暖，而清气折之，当责邪在于肝；夏应暑而寒气折之，则责邪在于心；秋应凉而反大热抑之，则责邪在于肺；冬应寒而反大温抑之，则责邪在于肾。
（冷氏：）众人病一般，乃天行时疫也。悉由运气郁发，迁正退位之所致也。如冬应寒而反温，春发温疫。（败毒散主之。）春应温而清凉，夏发燥疫。（大柴胡汤主之。）夏应热而反寒，秋发寒疫。（五积散主之。）秋应凉而反淫雨，冬发湿疫。（五苓散主之。）凡此疫病，切不可作伤寒证治，而大汗大下也。但当从乎中治，而用少阳阳明二经之药。少阳（小柴胡汤）。阳明（升麻葛根汤）。又曰：看所中阴阳，（以上二方加减治之，或人参败毒散主之，）治四时疫气，（通用羌活冲和汤。）初感一二日间，服之取汗，其效最速。
（兰谷：）瘟疫者，浑身壮热，昏昏不爽，递相传染，盛于春夏间也。虽因时气而得，然所触者，恶毒异气，非如春应暖而反寒，夏应热而反凉之类也。盖天地之气，升于春，浮于夏，不无有恶毒者在焉。人在是气之中，莫之知也。正气虚者，感而受之，邪从口鼻而入。由是正被邪侵，怫郁烦扰，行运失常，壮热作矣。虽由感受外邪，而其热自内出，热达于表，表证见焉。及其热郁腠理，不能外泄，复还人里，里证见焉。大势与春温、夏暑病相似。所以独相传染者，因天地之异气，而病气亦异故也。病气蒸越于外，正气虚者，从而感之，其传染莫能自遏也。感天地之邪者，在春夏间，感病人之邪者，无分四时也。是以狱中每多此病，以其病气团聚，易于传染也。饥馑之岁，中虚者众，传染流行，虽秋冬不休者，因势而致也。其富贵之人，亦有病此者，必正气少充耳。故《素问》曰：不相染者，正气存内，邪不能干也。其感受之因，异于伤寒温暑，异于非时感冒，则治法亦不容不异也。丹溪人中黄丸，补、散、降三法并施。《明医杂著》，清热解毒汤，内外兼治。斯二者，乃治瘟疫之大法。所以用人参者，以其本于中气不足而补之，防邪之人里也。《蕴要》曰：当辟散疫气，扶持正气，理势然也。然瘟疫之补，亦自其初发而言。若多日不解，坏证见而里证具者，则当随证为可否，以伤寒法治之也。丹溪：瘟疫，众人一般病者是也。又谓之天行时疫。治有三法，宜补、宜散、宜降，（人中黄丸为主。）分气血与痰作汤使，（气虚，四君子汤下；血虚，四物汤下；痰多，二陈汤下；热甚，童便下。）当推岁运，及三因治法可用。
（叔微：）疫病，当分天时寒暖燥湿，病者虚实劳逸，因时制宜，不可拘执。如久旱多燥，热疫流行，忌用燥剂，宜解毒润燥。天久淫雨，湿令大行，脾土受伤，民多寒疫，必兼泻利，忌用润剂，宜渗湿理脾。饥荒之岁多疫，乃因水旱气候失和，偏寒偏燥，饮食失节，以身之虚，逢天之疫而病作。岁在万历壬午，久旱，民饥，热疫流行，起于寒热拘挛，变斑黄狂躁，死者相继。大都渴燥发斑者多，右气口脉多大，皆饥饱不时所致。（先用人参败毒散发表，次用人参柴胡汤和解。）右脉太于左，自汗，无表里证见者，（补中益气汤。）活者甚众，皆因中气先曾饥馁受伤，已属内虚之证，若不明此，而大汗大下，宁不杀人。
（五法：）人与天地，本同一体，天地之气变，则人身之气亦变。故一方老幼，大率受之无遗者，曰疫证也。《内经》曰：苍天之气，不得无常，反常则灾害至矣。治法必先观岁气之盛衰，与客气之胜复，如此则不伐天和矣。
（《全生》：）正伤寒，须依伤寒法，看脉用药，无有不应。若瘟疫时证，不须论脉，但无怪脉，即不妨也。切不可大发汗。此病一七，或二七、三七，自然汗出身凉而愈。只须小柴胡治之，热甚者，合解毒汤扶之使正而已。盖发汗，汗虽出而热不退，益增其虚矣，故戒之。
（丹溪：）大头天行，乃湿气在高巅之上，（宜羌活、黄芩、酒大黄等。）随证加减，切勿用降药。
泰和二年，东垣监济源税，时四月，民多疫疠。初觉憎寒体重，次传面目肿盛，目不能开，上喘，咽喉不利，舌乾口燥，俗云大头天行。亲戚不相访问，如染之多不能救。张县丞侄，亦得此证，五六日，医以承气加蓝根下之，稍缓。翌日其病如故，下之又缓，终不能愈，渐致危笃。或曰：李明之存心于医，可请治之。遂与诊视，具说其由。东垣曰：身半以上，天之气也，身半以下，地之气也。此虽热邪客于心肺之间，上攻头目，而为肿盛，以承气下之，泻胃腑之实热，是诛伐无故。殊不知适其病所为过，遂处方。（用黄连、黄芩味苦泻心肺之热以为君；橘红味辛，元参苦寒，生甘草甘平，泻火补气以为臣；连翘、鼠黏子、薄荷苦辛平，板蓝根味甘寒，马屁渤、白殭蚕苦平，散肿消毒以为佐；升麻、柴胡苦平，行少阳阳明二经之不得伸，桔梗辛温为舟楫，不令下行，共为末。半用汤调，时时服之，半用蜜为丸，噙化之。）服尽，良愈。因叹曰：往者不可追，来者犹可及，凡他所有病者，皆书方以贴，全活甚众。人曰：此方天人所制，遂刻石以传，即普济消毒饮也。
（海藏：）大头病者，虽在身半以上，热伏于经，又感天地四时非节瘟疫之气所成。至于溃裂脓出，则又染他人，所以谓之疫疠也。盖因足阳明邪热大盛，与少阳相火而为炽，二经邪甚，则逆攻于上。视其肿势在何部分，随其经而取之。湿热为肿，火盛为痛，此邪发于首，多在两耳前后，以先见者为主、为根。治之宜早，药不宜速，恐过其病。所谓上热未除，中寒复起，有伤人命矣。此疾自内而之外者，是为血病。况头面受邪，至高之分，当先缓而后急，邪气在上，既著无形。（头面空虚之分，既著无形，则无所不至矣。健曰：血阴而有形，气阳而无形。头为六阳之首，邪攻于气，故曰著无形。）所传无定，若用大剂重泻之，则其邪不去，反过其病所矣。故用缓药，而又急服之，或食前、或顿服，失缓体则药不能除病，当徐徐渍无形之邪。药性味形体，据象服饵，皆须不离缓意，及寒药必酒浸炒焙之类，皆是也。先缓者，且与清热解毒，如虚人兼益元气，胃虚食少者，兼助胃气。待其内实热甚，大便结，方以酒浸大黄下之。后急者，谓前投缓剂，已泻高分之邪，气入于中，或到阴部，著于有形之所，若不速去，反损阴也。此邪为客邪，是治客以急也。凡阳分受阳邪，阴分受阴邪，主也，治主宜缓。阴分受阳邪，阳分受阴邪，客也，治客必急去之。
少阳为邪者，出于耳前后也。阳明为邪者，首面大肿也。
（仁斋：）若发于鼻额，及两目肿盛不开，并面掀赤而肿者，阳明也。壮热气喘，口乾舌燥，或咽痛不利，脉数大，（普济消毒饮。）内实热甚，（防风通圣散增损。）若发耳上前后，并头角红肿者，少阳也。肌热，日晡潮热，往来寒热，口苦咽乾，目疼胸胁满闷，（小柴胡加消毒药。）若发于头上，脑海下项，并目后赤肿者，太阳也。（荆防败毒散。）若三阳俱受邪，併发于头面耳鼻者，（普济消毒饮，或通圣散增损之。外用清凉救苦散涂之。）此毒从鼻先肿，次肿于目，又次肿于耳，从耳至头上，络后脑，结块则止，不散，必作脓而愈。（健按：疫证有时疫、瘟疫二种，皆天时流行不正之气。时疫轻于瘟疫，虽亦比户传染，然按方而发，因年而起。为病非一，或作温热斑疹，或疫疟疫痢。至于瘟疫，每从灾荒兵革之后，大地牵连，流行广阔，死殇猝暴，甚至灭门，最可危也。岂特穷黎，而富贵之家，亦尝不免，乃劫数也。如雍正壬子潮灾，癸丑大疫，发于春夏，江浙两省大半及之，死亡无算。乾隆乙亥秋水灾，丙子夏江浙沿海大疫，毙者甚众。大抵正虚而邪易侵，人恶而天不宥者，虽有良药，亦难疗也。苟其正气不衰，吉人天相，祸不及之。即或沾染，得遇明医，乃能获救。每从战汗而生，战而无汗，邪胜正败者死。俗工不明伤寒、时气、疫毒之各别，谬以杂病方药混投，往往害事。皆因未究阴阳、表里、寒热、虚实之八要，汗、吐、下、和、清、补之六法，故动手便错。非草果、槟榔、大黄、枳、朴、桂枝、芍药之辛温攻劫，而热逢燥熏，虚招下陷，遂致昏冒而死者多矣。此皆误信吴又可达原饮之故也。又可之瘟疫论，是病皆疫，有是理乎？非其证而用其药，安有不误者耶？更有应下不下，应清不清，以致狂热谵妄，唇焦舌黑，循衣模床，厥逆等象，而世咸指为归阴。动辄养阴退热为巧治，而将地黄汤乱施，且入麦冬、枸杞、萸肉、羚角、鳖甲等，沉阴腻膈之物投之，而屎滞热伏，无不口噤昏迷而死益众。病家孰知就里，付之曰数，医家谁能自醒，曰同乎俗。然识者见之，能无警惕，而愿以一言以破迷阵。要知温、热、时气、疫、疠诸证，其初在表，不可用伤寒法治。及其入里，又必从伤寒法，而究阳明之腑。夫仲景直中阴证，法当温散救逆。至于传阴，法惟三承气下之，从未有归阴之说，并无养阴之法，岂可妄事倡祸，效尤成习，以误举世。此因少读经书，不考前贤名论，未识伤寒、时气、疫疠六字耳。姑述其详，以告后之君子，并核诸家精要，而设正气丹，以救温疫等证。无论初终轻重，表里双解，其效如神。方附变通方后。）

寒疫  ***************************
健曰：非时暴寒，感之而病也。
（仁斋：）寒疫，乃天之暴寒为病也。凡四时之中，天令或有暴风寒之作，感冒而即病者，曰寒疫也。其证与正伤寒即病者同，但暴寒为轻耳。初作头疼，憎寒拘急，或呕逆，恶心，痞闷，饮食停滞，或腹中作痛，未发热者，（藿香正气散增损之。）已发热者，（十味芍苏饮。）身痛骨节疼，发热者，（人参羌活散加葱白、葛根、生姜，或神木散。）自汗者，不宜再汗。（九味羌活汤。）若热不解，变别证者，宜从正伤寒条内治。兰谷：寒役者，非时感冒之暴寒，亦为时行者。《伤寒例》曰：从春分以后，夏至以前，天有暴寒，皆为时行寒疫也。三月、四月，其时阳气尚弱，（云云。）夫温暑之热，自内而出。寒疫则寒折阳气，自外感受，只须解表，故其治法不同，与温暑兼表里者异矣。况感于寒，与伤于寒，有轻重之不同，其病多不传经。又其寒亦非冬时杀厉之气，故不可以伤寒法治也。其证亦恶风、恶寒，头痛、身痛，脉浮紧，（宜参苏饮、败毒散、通解散、百解散类。）看微甚加减之。（仁斋：寒疫，乃四时暴寒之邪，与冬月之严寒，自有轻重不同。然与温暑诸病，通称伤寒者，谓其发热传变，一皆状似伤寒耳。至用药，则迥不同。）

肾伤寒  ***************************
健曰：此即是伏气病也。
（《活人》：）伏气之病，谓非时有异寒中人，伏气于少阴经，始不觉病，旬月乃发。脉微弱，先发咽痛，似伤寒。（仲景但云似伤，无寒字。）非喉痹之病，次必下利。此病只一二日便瘥，古方谓之肾伤寒是也。（始用半夏桂枝甘草汤，次以四逆散主之。）
（赵氏：）《活人书》近见四样印本，皆作四逆散。夫四逆散，不主咽痛，恐刊者之误，不能无疑。仲景论云：四逆散，治少阴病传邪作热，四肢逆而不温者。今此证是伏寒于少阴，而脉微弱，法当温散。既先用半夏、桂甘温剂，何复用柴胡寒剂继之乎？此必是四逆汤也。何也？按通脉四逆汤后，有咽痛加桔梗之例。（节庵：咽痛用半夏桂甘汤，即半夏汤，下利用四逆汤。健按：此证据《活人》所云，暴寒中人，伏于少阴，旬月乃发，先发咽痛似伤寒。而仲景但云似伤，无寒字，则知寒已变热，上越于少阴之经。少阴脉循喉咙，故咽痛似伤，其脉应见沉数。若脉微弱，势必下利，而无咽痛矣。如咽痛者，岂可用半夏、桂枝、四逆等耶？赵氏称仲景论四逆散，治少阴传邪作热。夫四逆盖四肢不温，乃厥深热深之象，当从凉泻，或用下法，则四逆散可也。又日此必是四逆汤，其说更不可用矣。既以肾伤寒为伏气之病，盖伏者，郁久不发之谓。寒郁变热，凡病皆然，治宜辛凉以散。如上等方，是蹈以热济热之祸。桂枝辛温，半夏辛燥，非咽痛家药，用之，必致自治伊戚。）

夹阴伤寒  ***************************
此食阴也。若房室后饮冷，致孤阳飞越者多，为阴盛隔阳证。
（谷如：）伤寒一证，纯阴纯阳，无别证混淆者，人所易辨也。至于外感头痛发热，口乾身痛，恶风等证，其中有夹阴一二分者，有二三分者。从古至今，无人议论及此，亦不见于方书也。余遇此等夹阴证候，察其六脉，毫釐之间，明知夹阴之浅深，投暖剂之轻重，一药而愈矣。夫阴有三阴，足太阴脾，足厥阴肝，足少阴肾，然此阴非少阴厥阴之阴也，乃阴寒之阴。正当感冒风寒，而误食冷物，或先食冷物，而又感冒风寒。此冷物入于胃，邪传于脾，而为太阴之夹阴，是名夹阴伤寒。疏解中，少加温暖品味，阴寒既退，元阳复而愈矣。又或饮食之时，恣意一饱，伤阳明胃，及太阴脾，此为夹食伤寒。须兼消导之药，肠胃流通，其病即去。
又有咳嗽痰喘，伤食夹阴者，有咳嗽痰喘，伤寒夹阴者，有感寒夹阴者，有伤风夹阴者，有伤食腹痛夹阴者，有腹痛呕恶伤寒夹阴者。
有人问何以知外感夹阴？曰：脉得浮大而软，浮大主外感，濡软主阴寒。若纯阴证，脉当沉迟而微，若纯外感，脉当浮大而紧。俗工安知之。
（《活人》：）问胸膈䐜满闭塞，唇青手足冷，脉沉细，或腹痛，此太阴也。近人多不识此，见胸膈不快，便投食药，非也。大抵此阴证者，饮食不节，冷物伤脾，阴经受之。故胸膈䐜满，腹胀闭塞，面目及唇皆无色泽，手足冷，脉沉细，少情绪。亦不因嗜欲，但因冷物，损动胃气而成。若误投巴豆类，必愈不快，或吐而利，一二日后，遂致不救。盖不知寒中太阴也。（宜急作理中汤，加青皮、陈皮，或枳实理中丸，及五积散尤良。健按：夹阴伤寒者，非正伤寒阴证之名。上论只言食填太阴也，亦有头痛身热，法当温暖消散。是身虽热而胸胃䐜满，脉必濡、迟、沉、细，舌必淡滑，唇青。若脉浮洪紧数，舌现焦黄而渴者，又属阳明实热，当行清凉消导，内外兼解者矣。故同一停食，而有寒热之殊，非一例以阴为治。须寒无犯寒，热无犯热，始为良工。予曾视夹阴时气一证，斑现紧黑，身热，脉缓，胎白，胃间如石，手不可近，具食填太阴之危证。若以化斑为治，则所停胶韧之物，如何得化。况已坚满，药不能运。乃用陷胸法，除去苦寒，兼柴、葛、楂、曲，二陈、二梗，加芒硝以软其坚，生姜辛温以散其食冷之气，一剂而濈濈汗泄身凉，食消其半。二剂而胃软食化，进谷。三剂加大黄以下之，然后用紫草、石膏、连翘、花粉等化其班毒，遂愈。要知黑斑，书称不治。此不从化斑以活者，乃时气之毒盛于阳明之经，而未入于腑。故先消其食，胃之正气得复，而经邪自化。若先进寒凉化斑，则所食冷饭、鱼胶，坚韧之物，何由得消。必致合邪入腑，成不治矣。故夹阴不特伤寒有之，时气发斑，亦有夹阴者，此证为甚也。古书所未载，故识之。）

类伤寒六证  ***************************
健曰：类，似也。有似伤寒，实非伤寒也。
一曰痰证，停痰留饮，则自汗胸满，憎寒发热，气上冲咽，不得息，但头不痛，项不强，或有时头痛，而作止无常。其脉，痰在上焦者，寸口滑，在中焦者，关滑大，或沉者，有伏痰。有气郁者，脉亦沉而滑，夹食者短而滑，有饮者弦而滑，或左右关上伏而大，滑而大者，膈上有伏痰。皆状似伤寒，而证脉实与伤寒异也。
二曰食积，饮食停滞不化，则胸腹满闷，发热头痛，但身不痛。左脉平和，惟气口脉盛，或右关短滑为异。伤食者，必恶闻食臭，中脘痞膈，噫气作酸，或欲吐不吐，或呕之不尽，或胃口作疼，亦皆状似伤寒，而脉证与伤寒异。亦有停食又感寒者，脉左右手俱大，所谓夹食伤寒也。不可先攻其食，俟寒邪发散后，次消导以除之。食在胃之上口，未入于胃者，可吐而去之。
三曰虚，烦热，气血俱虚，烦躁发热，但身不疼，头不痛，不恶寒，脉不浮紧，或烦时头痛，烦止而头痛亦止。虽状似伤寒，其脉证亦与伤寒异，此内伤不足所致，勿误作外感治之。
四曰脚气，头痛，憎寒身热，肢节作痛，便闭呕逆，有似伤寒。然脚肿痛，或两胫枯细，证脉与伤寒异。
五曰瘀血，跌触伤损，极怒叫呼，瘀血内停者，胸胁下及小腹，必有痛处，按之手不可近。其证寒热齐作，有似伤寒。然头不疼，脉不浮紧，小便自利，口不渴，与伤寒异。（仁斋：凡瘀血停言之处，则肿痛手不可近，脉多芤涩可辨。盖肝为血海，故瘀血多畜于胁下，或小腹之部作痛，乃肝分也。又瘀血上冲，多昏迷不醒如死状者，有之。损庵：饥饱劳后，七情房室所伤，皆能畜血，不止一途也。如一人服滋补药，日多至数两，忽发热不止，他药治之，殆不受矣。急作畜血治之，方煎，病人闻其气香，饮已，热退，明日下黑粪斗许而安。）
六曰内痈，发热恶寒，咳而胸中隐痛，心胸甲错，振寒，咽乾不渴，时去浊唾腥臭，久则吐脓如米粥，右寸数大者，肺痈也。小腹重，强按之痛，便数如淋，时汗出恶寒，皮肤甲错，腹皮肿急，脉滑数者，肠痈也，胃脘痛，手不可近，胃脉沉细，人迎脉逆而盛，胃痈也。虽皆发热恶寒，有似伤寒，然头不痛，项不强，证脉自与伤寒异。（仁斋：经曰诸脉浮数，当发热而洒淅恶寒，若有痛处，饮食如常，畜积有脓也。又曰脉数不时，则生恶疮。故恶疮初生，必寒热交作，不可便以伤寒治之，须视病人头面背脊，有无形迹。若有小红白脓头疮，多为发背初起，二三日后，即发大疮。又疗疮初作全与伤寒相似，不可妄投他药。）

伤湿  ***************************
湿有数种，有湿痹；痹者，痛也。湿中关节则疼，当利小便是也。有寒湿相搏，但头汗出，皆强欲得被覆向火是也。有风湿相搏，一身尽痛，当汗出而解是也。有头中寒湿，此中之浅者鼻塞，纳药鼻中是也。有先湿而后感风者，身痛发热，日晡热是也。湿家病与太阳相似，其不同者，脉沉而细，痓家脉亦沉而细。湿家身疼，痓家则身不疼也。
（宇泰：）湿证有类伤寒者，故痓湿暍篇，为与伤寒相似。如湿痹之候，关节疼痛而烦，小便不利，大便反快，脉沉细。
外证虽与太阳伤寒相类，若太阳身疼骨痛，脉浮紧，不沉细。此湿流关节疼痛烦者，湿气内胜也。（五苓散，或加羌活。）湿家为病，一身尽疼，发热，身色如熏黄，黄如橘子色者，阳明瘀热。此如熏黄，与阳明自不同也。盖湿邪在经，而身尽疼，脾伤而色外见，湿郁成热，热郁发黄，与瘀热异也。（小便不利者，茵陈五苓散。）湿家但头汗出，背强欲得被覆向火，下之早则哕，胸满小便不利，舌上如胎，渴欲饮水而不能饮，躁烦。此寒湿相抟于表，不可妄下者也。湿胜则多汗，伤寒则无汗，寒湿相拎，虽有汗不能周身，故但头汗出。太阳经中寒湿，故背强恶寒。伤寒脊强恶寒，则无头汗，见汗则不脊强恶寒矣。（麻黄加术汤。）湿家身疼痛，发热面黄而喘，头痛鼻塞。脉大自能饮食，腹中和，无病。病在头中寒湿，故鼻塞。内药鼻中则愈。（瓜蒂散入鼻，去黄水。）观子关节不疼，身不黄，脉不沉细而大，则湿不内流，而外在表也。又自能饮食，别无痞闷，腹中和，知为寒湿之浅者也。惟身疼发热，头痛而喘，有似太阳伤寒，然不恶寒，脉不紧可辨。
风湿亦有类伤寒者，如风湿相抟，一身尽痛，法当汗出而解。值天阴雨不止，且大发汗，但风气去，湿气不去。当微微似欲汗者，风湿俱去也。风湿相抟，则风在外，而湿在内。汗大出者，其气暴，暴者外邪出，而里邪不能出。微汗出者，其气缓，缓则内外之邪去矣。《要略》曰：黄家所起，从湿得之。汗出湿去，则不发黄。今汗已黄者，风气去湿气在也。脾恶湿，湿气内著，脾色外夺为黄。若瘀热在里发黄者，当下。此以寒湿在里，不可下也。又病者一身尽疼，日晡所剧者，风湿也。伤寒日晡潮热，为阳明实热，则身不疼。太阳身疼发热，则无分日晡也。（麻黄杏仁薏苡仁甘草汤。）
去湿之法，或以羌活愈风汤类胜之，或以苍术、白术类燥之，或以茯苓、泽泻类渗之，或以附子类温之。察所挟风、寒、热，有无微甚，上、中、下参用，诸无不瘳也。（仁斋：伤湿者，湿伤太阳经也。中湿者，湿中太阴脾经，或少阴肾经也。）

暑暍  ***************************
健曰：暑为阴邪，其伤入心脾经。面垢汗出，身热须渴。暍为阳邪，其伤中太阳经，汗出身热而渴。应分二证，为治各异。
（兰谷：）中暍、中热、中暑，一也。但其脉证有虚实耳。类于伤寒，时又同乎热病。故《伤寒论》，恐以太阳中暍，误为夏月伤寒，特举三经以明之。曰：太阳中热者，暍是也。其人汗出恶寒，身热而渴，此暑邪由表外入，表里俱热。热气散漫，不离乎表，非纯入里，故属太阳。（《要略》以白虎加人参汤主之。）此证虽不言脉，吾知其脉当洪大也。如系太阳中风，汗出恶寒，身热不渴。如系温热病，发热而渴，不恶寒而无汗，故知其各异也。又太阳中暍者，身热疼重，而脉微弱。此夏月必伤冷水，水行皮中所致。疼重者，水也。脉微弱者暍。（《要略》以瓜蒂散主之。）如伤寒身热而疼，则脉必盛而不微弱，故知其各异也。又太阳中暍者，发热恶寒，身重疼痛，脉弦细芤迟，小便已，洒洒然毛耸，手足逆冷，小有劳身即热，口开，前板齿燥。伤寒发热恶寒，则身疼脉盛，而不弦细芤迟。温热则不恶寒，而脉亦盛。故知其各异也。观子发汗，则恶寒甚之句，知未发汗之前，不过因热而腠理开，不任风寒，或用扇当风则恶耳。非若伤寒之欲得衣被也。若居帷帐之中，便增烦闷，故东垣曰：大恶热，以热伤气，愈热则气愈伤，伤热恶热自然之理也。然则岂可以温针助热乎？大凡暑之伤也有二，或暑邪中太阳，外开腠理，夺正气，使随汗大泄，邪不深入于里。是《素问》所谓精气夺则虚也。其发热者，虚故也，脉乃弦细芤迟，宜扶正气以去暑邪，（香薷生脉散、清暑益气汤、十味香薷饮类。）正胜而邪自除。或暑邪中太阳，外开腠理，夺正气而汗大泄，邪又深入于里。是《素问》所谓邪气盛则实也。其发热者实邪也。脉必洪大而盛，宜祛邪以带扶正。（黄连香薷饮，白虎汤，白虎加人参汤。）辨其脉证虚实，然后参以治暑诸方可也。又有饥困劳役，肌肤躁热，大渴引饮，目赤面红，昼夜不息，脉洪大而虚，重按全无者。此血虚发热，证似白虎，惟脉不长实为辨耳。（须服当归补血汤。若误服白虎则死。）此又似中暑而非中暑也。吁！暑证类伤寒，又有类暑证者，可不明辨哉。
（洁古：）清邪中上，浊邪中下，风寒湿皆地之气，系浊邪，所以俱中足经。惟暑乃天之气，系清邪，所以中手少阴心经也。其证与伤寒相似，但渴与伤寒异，脉亦不同耳。夫伤寒虽发热恶寒，初病未至于烦渴。暑则不然，初病即渴，且伤寒之脉必浮盛，中暑之脉虚弱，或弦细芤迟。经曰：脉盛身寒，得之伤寒，脉虚身热，得之伤暑是也。
（仁斋：）中暍者，即中热也。其邪中太阳经，与伤寒相似。中暑者，热伤于心脾经，而不在太阳。中热者，其人汗出身热而渴，（白虎汤倍人参。）若身重而疼，（人参败毒散加黄连、香薷。）中暑者，面垢汗出，身热烦渴，脉虚，或背微恶寒，盖暑喜伤心，心不受邪。其包络本相火，以火投火，则热甚而昏不省。治法清心利小便最妙，（黄连香薷饮。）烦渴热甚自汗，（白虎汤倍人参，或竹叶石膏汤。）烦渴小便不利，（香薷饮合四苓加木通、滑石。）大便泻，小便少，（上方。）内热心烦，（加姜汁炒黄连。）脉虚，（加人参。）大法不可作伤寒例治。妄施汗下则误矣。《活人》谓夏月有四证，伤寒、伤风脉证互见，中暑杂病，疑似难明，当细别之。（健曰：暑家为病不一，此但言暑暍二者，发热恶寒，身疼自汗诸象，与伤寒相似，而治不同，阴阳各别。暍属阳邪，得之道途烈日，炎酷之气所中。暑属阴邪，得之家居广厦，贪凉少汗，暑气袭之，为病如右。故治暍以清凉解毒，治暑当辛凉发散。其他冒暑、伏暑、中暑、暑风、暑厥、暑疟、暑泻、暑湿等，绝与伤寒别者。兹不尽载，当考杂证书详之。）

痉  ***************************
伤寒有变痉证者，项背强是也。经曰：病身热足寒，头项强急，恶寒，时头热面赤，目脉赤，独头面摇、卒口噤、背反张者，痉病。夫仲景所谓刚柔二痉者，并属太阳。以太阳行身之后，故颈项劲急而反张也。《要略》曰：痉为病，胁满口噤，卧不著席，脚挛急，必齘齿，此属阳明。盖阳明行身之前，不作反张之证，与太阳痉是两般也。《此事难知》曰：头低视下，手足牵引，肘膝相构，阳明痉也。然欲行大承气，必须察其内实脉沉有力，方可下之。若往来寒热，或左右一目斜牵，或左右一手搐搦，脉弦数者，少阳痉也。又有伤寒结胸证，项亦强，如柔痉状。此似痉而非痉也。不可以风药误治之。痓，作痉。按《说文》，痉，强直也。无痓字。《广韵》：痓，恶也。其非痉明矣。是皆误书作痓也。今并正之。
太阳中风，重感寒湿，则变痉。或太阳发汗大多，因致痉。若发热无汗，反恶寒者，曰刚痉。其脉浮紧者，属中风，重感于寒。（葛根汤，或加独活、防风。）发热汗出，不恶寒者，曰柔痉。其脉沉细者，属中风重感于湿。（栝蒌桂枝汤，或桂枝加葛根独活防风汤。表有风邪未解，为寒所袭者，宜风药解散风寒。为湿所袭者，则风药亦能胜湿。故二证主方如此。）
阳明痉，胸满口噤，卧不著席，挛急齘齿，（大承气汤，或防风通圣散去麻黄下之。要察脉有力可下，无力不可下。）
少阳痉，往来寒热，或一目斜牵，或一手搐搦，（小柴胡加防风汤。）汗下太过，已失血液致筋脉失养，不柔和而痉，无外邪可解者，惟宜补养气血为主。（八珍汤加减。脉小虚甚者，加熟附子，或大建中加羌、防。）
产后金疮，一切去血过多之证，皆能成痉，亦当补养之。
（仁斋：）太阳无汗，小便少，气上冲，口噤，欲作刚痉。（麻黄加葛根汤，一方加川芎、独活、防风。）太阳病[几][几]，身体强，脉反沉细，（栝蒌汤。）若自汗恶风，不可汗。（桂枝汤加羌、防。如胃弱加人参、白术；渴加乾葛。）阴痉脉沉细，（附子散、桂心白术散、附子防风汤选用。）血虚发热当归防风汤。
（士材：）《活人》云：痉病者，外证发热恶寒，与伤寒相似。但其脉沉、迟、弦、细，而项背强为异也。吴仁斋谓仰面卧开目者，为阳。合面卧闭目者为阴。脉浮紧数者，属阳。脉沉细涩者，属阴。口燥渴者，为阳。口中和者，为阴。属阳易治，属阴难治。脉浛浛如蛇者，汗虚致痉也。脉紧急，如弦直上下行者，痉也。风湿者为实，血枯者为虚。故伤风头痛，当自汗出而呕者，若汗之，必发痉。大发湿家汗，亦致痉。疮家而汗之，亦致痉。新产脉虚，汗出伤风者，亦致痉。若其脉沉、弦而迟，或带紧，或散于指外者，皆恶候也。（健曰：痉与痓，两证也。同一项背强，而有轻重虚实之殊。痉因外感风湿于太阳。刚痉无汗，应发表祛湿；柔痉有汗，应祛风利湿，遂可治疗。若痓证则角弓反张，痰迷口噤，昏冒不省，时作时止，亦有刚柔之分。盖因本原精血衰惫，外为风湿袭之而致。古方虽有小续命、栝蒌根汤等法，然终用之无效，不能一挽真恶候也。如上文，是但言痉耳，未可与痓比。浛，音含。）
霍乱
健曰：此寒霍乱，乃伤寒之变证也。
发热头痛、身疼、恶寒吐利者，霍乱兼伤寒。吐利止，更发热者，还是伤寒。霍乱后，还是伤寒，脉微涩，四五日至阴经，复下利者，转入阴也。不可治。欲大便，反失气，仍不利者，属阳明也。便必硬，十三日经尽自愈。霍乱头痛，发热身疼，热多，欲饮水，（五苓散。）寒多不用水，（理中圆。）吐利止，身痛不休，（桂枝汤小和之。）吐利汗出，发热恶寒，四肢拘急，手足厥冷，（四逆汤。）既吐且利，小便复利，大汗出，清穀，内外寒热，脉微欲绝，（通脉四逆加猪胆汁汤。）恶寒脉微复利，利止后，（四逆加人参汤。健曰：此霍乱，乃伤寒门证，名寒霍乱。非夏秋暑湿相因，时行之霍乱也。故寒霍乱，用温治者多，暑霍乱，用凉治者多。若投剂稍差，其害叵测。）

中寒  ***************************
健曰：中寒为急证，又非伤寒直中之比。
（仁斋：）伤寒者，寒邪伤于三阳诸经也。中寒者，寒邪直中三阴之里也。中寒比伤寒尤甚，不急治者，死。如寒中太阴者，中脘疼痛，脉必迟缓。（宜理中汤，或藿香正气散对理中汤。）寒甚脉沉细足冷，（必加附子，为附子理中汤。）中少阴者，脐腹疼痛，（宜五积散加吴茱萸。）寒甚脉沉足冷，（四逆汤，加吴萸。）中厥阴者，小肠小腹至阴疼痛，（当归四逆加吴萸，甚者必倍附子。）冷极唇青，厥逆无脉囊缩者，（仍用葱熨法，或炒吴萸熨之，或著艾灸脐中，或灸关元、气海最妙。）一时无药，（以凉水搭手足四腕，视其筋青紫处，用三稜针，挑出其血，愈。或刺十指尖出血，亦可，或一味吴茱汤与之亦妙。）
（观子：）伤寒者，寒从经络得之而病。虽曰即病，犹以渐至，中寒暴受大寒，直入于里而即病。且口噤体僵，或仆或厥冷，昏不知人，其状自与伤寒异也。盖寒邪从表彻里，又绝非三阴直中之比，恐其与阴证混淆，故并录之。中寒轻者，（只五积散良。）重者，（姜附汤及理中汤。）果兼脐腹等疼，（上吴氏分三经治法。）不口噤，体僵厥冷，但腹痛，寒入于里，邪正相激，而不得解也。（宜从绞肠痧治。）

温补兼发散  ***************************
娄氏：此篇集丹溪、海藏诸贤治伤寒皆有补养兼发散之法。实本经成败倚伏生动，动而不已则变作，及风雨寒暑，不乘其虚，不能独伤于人之旨也。盖凡外伤风寒者，必先因动作烦劳，内伤体虚，然后外邪得以入之，故一家之中，有病有不病者焉。由体虚则邪入而病，体实者邪无隙可乘而不病也，故伤寒为病属内虚者，十居八九。举世无知，咸谓伤寒无补法，但见发热，不分虚实，一例汗下而致夭横者，滔滔皆是，此实医门之罪人也。今集此法于仲景书后，其应如向，以俾来者，不犯虚虚实实之戒也。
（丹溪：）外感无内伤者，用仲景法。伤寒挟内伤者，十居八九，经曰：邪之所凑，其气必虚。宜补中益气汤，从六经所见之证，出入加减用之。气虚甚者，少加附子，以行参、耆之功。（加减法，如见太阳证则项痛腰脊强，加羌活、藁本、桂枝；阳明身热，目痛鼻乾，不得眠，加葛根、升麻；少阳胸胁痛，耳聋，加黄芩、半夏、木通、柴胡；太阴腹满自利，加枳实、厚朴；少阴口燥舌乾而谒，加甘草、桔梗；厥阴烦满囊缩，加川芎；变证发斑，加乾葛、元参、升麻。）东垣谓内伤者极多，外伤者间有。此发前人所未发，欲辨内外伤之证，东垣详之矣。后人徇俗，不见真切，雷同指为外感，极谬。其或可者，盖亦因其不敢放肆，而多用和平药散之。若粗率者，必致杀人。或感冒轻病，不可便认为伤寒。西北二方，极寒萧杀之气，外伤甚多。东南二方，温和之地，外伤甚少。杂病亦有六经所见之证，与伤寒相类者极多，故世俗混而无别。
（立斋：）或元气虚弱，感冒风寒，不胜发表，或入房酒后感冒，或感冒后入房，皆宜补中益气汤，不应者急加附子。（健曰：此虽前贤究本之论，然亦不可偏信，而既施之，必有所误。视证总要得阴阳表里，虚实寒热之明验，察脉证之合否，内外之重轻，标本之先后，形色舌胎之显晦，起居服食，便尿之何如。能逐一瞭然，而后因时制宜，自然应手。何惮其东、南、西、北之殊途，内伤、外感之兼致，未尝不左右逢原者矣。前辈心切度人，多方开示，亦足以发，但学者毋固执耳。）

杂合邪  ***************************
健曰：谓非一经所定之病，故为杂合邪。
（丹溪：）絮矩新书，谓有杂合邪者，当以杂合法治之。譬如恶寒发热，得之感冒，明是外合之邪，已得浮数之脉，而气口又紧盛，明为食所伤，病者又倦怠，脉重按俱有豁意，而胸膈痞满，间引两胁，其脉轻取似乎弦，此又平昔多怒肝邪之所为也。细取左尺数、大、沉、弱，此又平昔房劳之故也。治法以感冒一节放后。先视其形色，强弱厚薄，且与补中、化食行滞、清凉胃火。而以姜辣行之，则中气稍回，伤滞稍去，津液得和，通体得汗，外感之邪自解。医者不能详审求之，只顾表散外邪，又不推究，兼见之邪胜，亦不穷问所得之病因，与性情之执著，巧施杂合治法，将见正气日虚，邪气愈固，皆拙工之过也。（健曰：万物总归于土，人之脾胃，乃后天之本，所病之邪杂合，则知非六经专主之邪矣。而人自倦怠，理当从脾胃究药。气、血、痰、食，俱赖以运行，即有外感之微邪，亦必从宣泄而愈矣。）

妇人伤寒  ***************************
天地阴阳，各有分位。妇人伤寒，与男子不同，治难一例也。况妇人情志嗜欲，倍于男子，又有胎产经血之证，杂于其间。凡妇人伤寒，及诸寒热气滞，须问经产若何？有孕当安胎为急，产必问恶露多少，方可用药。虽汗、吐、下、温、清、补之法颇同，药味须当分别，不可混投也。慎之哉。
（节庵：）妇人经水适来适断而伤寒者，昼则明瞭，暮则谵语，如见鬼状，为热入血室，无犯胃气，及上、中二焦。（小柴胡汤，无犯胃气，不可下也。无犯上焦，不可汗也。无犯中焦，不可下也。）若行汤迟，则热入胃，令津液燥，上焦、中焦不荣，成血结胸。（须刺期门。）妇人伤寒，发热恶寒，四肢拘急，口燥舌乾，经水凝滞，不得往来，（桂枝红花汤。）口燥舌乾，不思饮食，（黄芩芍药汤。）喘急烦躁，战而作寒，阴阳俱虚，不可下也。（小柴胡汤。）瘥后馀热不去，谓之遗血，久则成虚劳。（生地黄连汤。）
（士材：）妇人伤寒，治法皆与男子同。但热入血室，与胎前产后，则不同耳。热入血室，（小柴胡加生地、丹皮、归尾、枳壳。）妊孕伤寒，安胎为主，不可过于汗下。有表者，（四物汤加羌活、苏叶、葱头、苍术。）燥渴便闭，（四物加枳壳酒炒大黄、厚朴。）汗下太过，遂变郁冒昏迷瞤惕，（八珍汤加乾姜。）
（仁斋：）凡妊娠伤寒，六经治例皆同，但要安胎为主。药有犯胎者，则不可用。如藿香正气散、十味芎苏饮、小柴胡汤，皆有半夏犯胎，用须去之。若痰多呕逆必用者，以半夏曲代之，如无以沸汤泡七次，姜汁拌制，乃可。又川乌、附子、天雄、侧子、肉桂、乾姜、大黄、芒硝、芜花、甘遂、大戟、蜀漆、水蛭、虹虫、丹皮、桃仁、乾漆、代赭、瞿麦、牛膝、滑石等，皆动胎忌用。凡制汤剂，须加黄芩、白术二味，或以四物佐之，庶可保胎除热。（健曰：妇人之病，无论伤寒杂证，凡遇妊身，必安胎为先。药中犯胎之品，何止上件，猛利如斑蝥、麝香辈，人所共知也。其平淡随常之味，人易忽略，信手用之，竟有失错，而致陨坠者，医家、病家，恬不之觉。而识者旁观，明知其犯，以戕人命，岂不哀哉。曾见一医，治一胎气，腹满少食，误认为伤暑停食。连进枳、朴、山楂、藿香、木香、滑石等，三四剂，而五月男胎坠下。其家世代单传，从此遂斩其宗。其妇郁郁而成黄病，年馀而逝，其医亦绝后嗣。可勿畏哉！盖因未明妊娠证脉，未能深悉药性故耳。间有药性难忌，而病在必须者，用之不碍，《内经》云：有故无陨也。然必察其本原，宁可换味而投，方是良工妙用。如川芎、香附、赤芍、枳壳、枳实、厚朴、山楂、槟榔、神麴、苏梗、木通、苡仁、贝母、丹参、红花、归尾、苏木、郁金、姜黄、三稜、莪蒁、蒲黄、五灵脂、益母草、延胡索、泽兰、茜根、大、小蓟等，皆属破气破血，损孕下胎之药。世人往往用之而无妨者，此证之当用，或本原之堪受也。有用之而阴受其害者，是证之不宜用，或人之体弱而难受也。要知应用，则宜轻，宜暂，尤在生熟多少之间，斟酌尽善，中病即止。毋使过之，伤其胎矣。）
（兰谷：）妊妇伤寒，仲景书散落而无治法。要其发表攻里，温经和解，与男子略同不可因其胎而缓治之。若邪热内攻，则反伤胎矣。《内经》曰：有故无殒，亦无殒也。所谓母安子亦安也。但当佐以安胎之药，是其法也。
（自明：）伤寒者，时令严寒，或非时暴寒而成。轻者洒淅恶寒，翕翕发热，微咳鼻塞。重者头痛恶寒，体疼发热，久而不愈，必伤胎矣。白术散。（白术、黄芩炒各二钱，姜枣煎。）妊娠伤寒热病，宜先以此散安胎，后随经施治。护胎法，（井底泥，青黛、伏龙肝等分，加面少许，井花水调涂脐下二寸许，干则易之。）
（节庵：）妊娠伤寒，保胎，（阿胶散。）散寒邪，（白术汤。）憎寒壮热，宜发其汗，（芍药汤。）或中时行，洒淅寒热，振慄而悸，加哕，（苏术汤。）或伤热，默默欲眠，不欲食，胁痛呕逆，痰气；及产后伤凤，热入胞宫，寒热如疟；及经水适来适断，病后劳复，馀热不解，（并用黄龙汤。）妊妇头目眩运，壮热心烦，（旋覆花汤。）妊妇发斑，（栀子大青汤。）
（陈氏：）凡证候危急，非毒药不能攻之，又值怀孕，当如之何？夫危急者，病之变也。变则死在须臾，宜权变救母，不救子。若必救胎，并母亦不全矣。经曰：有故无殒，亦无殒也。又大积大聚，衰其大半而止，有故，母病也。无殒，无损母也，亦无殒，子亦无损也。言毒药止攻去邪气，邪去病愈，子亦安，故曰不损也。衰其大半止者，如发表不宜尽汗，攻里不宜尽下，不然胎气亦损矣。可见孕妇之药，难用如此。
（《蕴要》：）新产后伤寒，不可轻易发汗。有生产劳伤发热，去血过多发热，恶露不去发热，三日蒸乳发热，早起劳动，饮食停滞，一切发热，皆状类伤寒。要在细审详辨，不可便发散也。况产后大血空虚若汗之，变筋惕肉瞤，或郁冒昏迷不醒，或抽搐不定，或大便闭塞，其害非轻也。凡有发热，且与四物汤，以芎、归最多为君；酒炒芍药、酒浸地黄为佐；或加软苗柴胡、人参、乾姜为使。如恶露未净者，益母丸、黑神散兼用，胃虚食少者，加茯苓、白术，有痰呕逆者，加半夏、陈皮。其馀六经治例，斟酌损益而用。产后才见身热，不可即与发表，并一切苦寒之药。必用乾姜治大发热，轻者茯苓淡渗其热。乾姜之辛热，能引血药入血分，气药入气分且能去恶养新，有阳生阴长之道。以热治热，温能除大热，又深合《内经》之旨，用之则效也。（又云：药中必加四物，为养血务生之主。）新产伤寒，气血两亏，不可寻常视之。如当汗下，必佐以调养气血之药。凡产后憎寒壮热之证，与伤寒坏病同看，知是何逆。用小柴胡加减，以鳖甲佐之。（《良方》：产后天行，从增损柴胡，杂病，从增损四物，同伤寒坏证而治。）产后伤风，数日不解，头痛恶寒，时时热，心下坚，乾呕汗出，（桂枝汤加黄芩。）产后伤风，发热面赤而喘，头痛，（竹叶防风汤。）产妇亡津，大便多秘，或谵语烦躁，（神功丸。）产后头疼身热，腹内急，疼痛，（桂心牡蛎汤。）
（《良方》：）产后发热头疼，身如伤寒时气，虽当用发表，亦不可轻易。如早起劳动，为寒所伤，则淅淅恶寒，翕翕发热，头项肩背骨节皆痛，至七八日乃瘥。若大便坚，作呕不能食，（小柴胡加乾姜、地黄。）凡产后头疼发热，身痛，不可便作感冒治。或是血虚，或是败血作梗，宜以平和之剂治之。如玉露散，或四物加柴胡等分。若便以小柴胡、竹叶、石膏之类，致不救者多矣。
审系产罢，外感风寒，头疼发热体痛，自汗无汗，轻则治产药中人防风、天麻，重则四物兼仲景本证方一二味，合而治之。（海藏，治妊娠伤寒，亦合诸汤，皆具此意。）
（立斋：）产后遍身疼痛，发热头疼，兼感寒伤食，（五积散。）若误作伤寒，发汗后抽搐厥冷，发痉者，大补气血为主。产后头痛，由风寒所伤，（补中益气汤，加川芎。健按：诸家所论，皆谆诫之辞。无论伤寒杂证，临于胎前产后，经来经止之际，必察其本原。果邪轻而正虚者，方可带养血之药兼治。若邪重而正不虚，先以去邪为急，未可以乾姜、地黄为务，及补中四物，往往误人。若产后时行，或感温热，病少阳阳明，耳聋谵语，斑疹并现，齿燥舌焦者，非小柴胡加乾葛、石膏、紫草辈，何以制化其邪。若胸满胃实便结者，非小陷胸、调胃承气等，何以消导其垢。所谓有是病肌是药，去邪即所以保正也。若泥于旧说，产后百病从末治之句，而专务滋补，不治外邪，则邪反结滞，壅塞恶露，以致昏乱溃惫者，不少也。曾见两医，治两妇，居相近，而病同时，皆产后外感，身热咳嗽，呕恶，欲发痧疹者。一医用鼠黏子汤，加前胡、杏仁、木通、蝉蜕、甘枯、柽柳发其疹，而一妇愈。一医起手即投四物，并炮姜、茯苓等，而呕甚热盛，面肿，恶露闭塞，烦躁。复用羌、防发散，无汗不解。仍用地黄、丹皮、归尾、香附等滋阴破血，恶露不通，疹伏不发，热甚一日，反复半月，遂致昏闷而死。可知产后感冒风寒，乃天地六淫之气，必从外达，量其轻重宣泄之，则应手可愈。如依前人之说，先事滋补，势必反助其邪，益加炽横，留连不退，无有不失，误尽天下苍生而莫之挽也。观斯二者，即知治病用药之误，与不误皎然矣。产后百病从未治，而以乾姜、地黄、补中四物为妙者，只可与杂证血虚发热言，未可与伤寒时气言也。）

小儿伤寒  ***************************
健曰：小儿乃十六岁前之称，若已成丁，不在小儿之列矣。
（仁斋：）婴儿伤寒，六经皆同，但有胎热、惊热、血热、客热、潮热、痰热、食热、变蒸热、痘疹发热、伤凤发热，一皆状似伤寒，不可不明辨之。况肌体嫩弱，血气未定，有脉法不同，药剂轻小之别，其详另具。
凡伤寒发热，则畏寒拘急，其热翕然在表，昼夜不止，直待汗出方解。钱氏曰：男子则面黄体重，女子则面赤喘急，憎寒，口中气热，呵欠顿闷，项急也。又手背热而手心不热，左人迎脉紧盛为异。
（立斋：）钱仲阳云：小儿正伤寒者，谓感冒寒邪，壮热头疼，鼻塞流涕，畏寒拘急是也。夹惊者，因惊而又感寒邪。或因伤寒热极生风，热乘于心，心神易动，故发搐也。（用薄荷散、人参羌活散类解之，甚者抱龙丸。）夹食者，或先伤于风寒，后停滞饮食，或先停饮食，而后伤风寒。以致发热气粗，嗳气壮热，头疼腹胀作痛，大便酸臭。先用解散，次与消导，不解者，（大柴胡汤。）周岁以前，伤寒热轻者，（剁惺惺散。）周岁以后，须解表微汗。若五六日不除，邪入于经络，传变多端，不可枚举。若夫营卫俱伤者，（羌活冲和汤主之。）过此，则少阳阳明二经，在于半表半里，肌肉之间，脉不浮沉。外证在阳明，则目痛鼻乾不得眠，脉洪而长，（以葛根解肌、升麻等汤治之。）在少阳，则耳聋，脉弦数，（小柴胡汤加减和之。）若少阳阳明俱病，（小柴胡加葛根、芍药。）传入阳明为里，脉沉实，谵妄恶热，六七日不大便，口燥咽乾而渴，（用大柴胡汤，重则三一承气汤。）若兼三焦俱病，则痞满燥实，（宜大承气汤。）三阳之邪在里为患，不头疼恶寒而反渴，此为温病，当从温病论治。其正伤寒证，治有专方，不复赘论。其兼惊、兼食者，各从本证论治。
伤寒热者，十指稍冷，鼻流清涕，发热无汗，面燥凛振，右腮有紫纹。若发热恶寒，脉浮数者，此温病也。


卷十四·变通方  ——————————————————————————————————————————————————————————————————————————————————————————

小序  ***************************
健曰：伤寒论原方，百有十二，已汇集第八卷。此变通方者，乃历代名医，阐发仲景奥旨，因时制宜之良法也。盖伤寒书既不全，证论方剂，类多难用，世殊事异，艰于得手。因设变通之法，期于中病而无偏弊，以济人耳。药品虽殊，究不离乎仲景针线。兹从论注及类证中汇录成卷，以便学者得圆融通变而取法焉。

变通桂枝汤  ***************************
桂枝汤（《活人》）
桂枝　芍药（各三钱）　甘草（二钱，炙）　生姜（五片）　枣（二枚）煎。桂枝汤自西北二方人四时行之，江淮间惟冬月春初可行。自春末夏至以前遇桂枝证，可加黄芩（二钱），谓之阳旦汤。夏至后有桂枝证，可加知毋（一钱），石膏（三钱），或加升麻（一钱），若病素虚寒者，正用古方，不在加减也。（岐伯所谓同病异名也。大抵用温药宜避春，用热药宜避夏，《素问》所谓用温远温，用热远热是也。）虽云宜桂枝，须病人尝自汗出，小便不数，手足温，或指稍微冷，身微似烦，而又憎寒，始可行之。若无汗小便数，手足冷，不恶寒，及饮酒人，慎不可行也。服后无桂枝证者，尤不可再与。（虽宜解肌，证轻者只与柴胡桂枝汤及败毒散选用。安常：江淮间，地偏暖处，春末夏至前，桂枝麻黄皆宜加芩。夏至后，又须随证增知母、石膏、大青、升麻辈。若时行寒疫及病人虚寒者，正宜古方，不待加减可矣。）
阳旦汤
即上方加减。
黄耆汤（洁古）
黄耆　白术　防风（等分）　水煎，温服。汗多恶风甚者，加桂枝。有汗不得服麻黄，无汗不得服桂枝。然春夏汗孔疏，虽有汗，不当服桂枝，宜黄耆和解之。秋冬汗孔闭，虽无汗，不当服麻黄，宜川芎汤和解之。（健曰：秋冬之际，病太阳伤寒，发汗不出，非麻黄何以开腠理？若川芎，乃手足厥阴经血中气药，辛温猛悍，无轻扬表汗之功。不论风寒外感，破血损气，非麻、桂之俦，殊难信用。）
白术汤
白术（三钱）　防风（二钱）　甘草（一钱，炙）　姜（三片）　水煎。
疏邪实表汤（节庵）
桂枝　芍药　甘草　防风　白术
羌活　川芎　姜（一片）　枣（三枚）　胶饴（一匙）　汗不止加黄耆，喘加杏仁、柴胡，胸满闷加枳、桔。
桂枝汤（仲醇）
冬月即病太阳证，自汗畏风，头痛发热。桂枝（八分）　白芍（二钱）　甘草（一钱，炙）　生姜（二片）　大枣（二枚）　水煎。春温夏热，加防风、白术，去桂枝。

变通麻黄汤  ***************************
麻黄汤（《活人》）
麻黄（三钱，去根、节，汤泡，去汁焙用）　桂枝（二钱）　杏仁（八个，去皮、尖，炒）　甘草（一钱，炙）　水煎。夏至后加石膏（三钱）、知母（一钱）、黄芩（一钱）。麻黄性热，夏月服之，有发黄斑出之失，惟冬与春，及病人素虚寒者，正用古方，不在加减。（证轻者，只宜桂枝麻黄各半汤，或麻黄葛根汤、葱豉汤选用。）
川芎汤（洁古）
苍术　川芎　羌活（等分）　水煎。无汗恶风寒甚者，加麻黄（一二钱）。
升阳发表汤（节庵）
冬月正伤寒，发热恶寒，体痛脊强，脉浮紧无汗，以头如斧劈，身如火炽者，宜此。麻黄　桂枝　杏仁　炙甘草　羌活　防风　升麻　川芎　白芷　生姜（三片）　葱白（二枚）　或加豆豉（一撮）　水煎。服取汗如神。无汗而喘者去升麻加葛根；体痛去杏仁加苍术、芍药；身痒面赤不得小汗，去升麻、杏仁加柴胡、芍药；胸中饱闷加枳、桔。感邪深重，服之不汗，宜再服。（健曰：方中川芎、白芷，性味辛温香烈，不必用此为当。）
羌活神术汤（节庵）
伤寒头痛发热，无汗，体痛，脉浮紧。羌活　川芎（俱上）　藁本　白芷　苍术（俱中）　细辛　炙甘草（俱下）　加生姜、葱白煎。（健曰：既称伤寒头痛，发热，无汗，是应与麻黄汤，何必以祛风之芎、芷、藁、辛，猛悍燥烈而反张其势？并开后世冗杂混乱之弊，非伤寒门正法也，此头风痛方耳。）

变通大青龙方  ***************************
九味羌活汤（洁古）
羌活　防风　苍术（各一钱五分）　川芎　白芷　黄芩　生地　甘草（炙，各一钱）　细辛（五分）　水煎。（健曰：洁古欲以此方变大青龙而治伤寒见风，伤风见寒之证，恐非仲景遗意。既用羌、防之祛风，辛、苍之散寒，可两解矣。又何必川芎、白芷之猛烈，地黄、黄芩之沉阴苦寒？于伤寒大法悖矣。夫伤寒法贵清真，最忌混杂，此法一设，无怪后世多紊乱无章，贻误不浅。此方只治杂病风湿体痛，头风之剂，岂能及仲景大青龙之玄妙哉。）
神术汤（海藏）
治内伤冷饮，外感寒邪，无汗者。苍术　防风（各二钱）　炙甘草（一钱）　葱白、生姜同煎。如太阳证，发热恶寒，脉浮紧，加羌活。浮紧中带弦数，是兼少阳也，加柴胡。浮紧中带洪，是兼阳明也，加黄芩。妇人加当归。（健曰：此方表里兼治，四时通行之妙剂，并能化湿逐饮，为阳明太阳家要法。变化而出入之，无方体也。）
羌活冲和汤（节庵）
治春夏秋非时感冒暴寒，头疼发热，恶寒体痛无汗，脉浮紧表证，不与正伤寒同治法。又春可治温，夏可治热，秋可治湿，杂病亦效。又以代桂枝麻黄青龙各半等汤，是即洁古之九味羌活汤也。夏月加知母、石膏，为神术汤。有汗去苍术加白术；再不止，去细辛，加黄耆；再不止，以小柴胡加桂枝、芍药。胸中饱闷，去生地加枳、桔。不作汗，加苏叶、豆豉。喘而恶寒身热，去生地加杏仁。汗下兼行，加大黄釜底抽薪。热盛而烦，手足自温，脉浮紧，此伤风见寒脉也。不寒而热，四肢微厥，脉浮缓，此伤寒见风脉也。二者为营卫俱病，宜大青龙汤。然此汤险峻，须风寒俱盛，又烦躁者乃可。不若以此汤加石膏、知母、枳壳为妙也。（健曰：太阳为诸阳之首，阳明为气血之宗。感冒发热、体痛、无汗，应与之表，责在太阳；应与之里，责在阳明。何入以足少阴之细辛，足厥阴之川芎，手太阴阳明之白芷，手少阴之生地等？如此杂乱，只可与俗人言，不堪为知者道也。二公伤寒名家，虑麻黄、桂枝之不便轻用而设，其实非正伤寒法，乃为时行感冒者备耳。若欲以此变通大青龙，则去仲景大法远矣。况考通部伤寒方剂，未有芎、芷、藁本等件，可想见其非伤寒门药也。如或用之，必有损无益。）

变通葛根汤  ***************************
解肌汤（《活人》）
太阳无汗恶风，项背强，及太阳阳明合病自利。葛根（二钱）　黄芩　芍药（各一钱）　桂枝　甘草（炙，各五分）　麻黄（钱半）　生姜（三片）　大枣（二枚）　水煎。
麻黄葛根汤（《活人》）
伤寒一二日，头项腰脊拘急疼痛，恶寒烦热。麻黄　芍药（各三钱）　葛根（一钱）　葱白（三个）　豆豉（一撮）　水煎，温服取汗。（此方去芍药，即葱豉汤，治伤寒脉紧无汗。）
葛根葱白汤（《活人》）
已汗未汗，头痛不止。葛根　芍药　川芎　知母（各一钱）　葱白（五个）　姜（三片）
千金方
伤寒三日与表药不差，脉仍数者，阳气犹在经，未入于脏也。桂枝　黄芩　甘草（炙，各二钱）　葛根　升麻　生姜（各三钱）　芍药（六钱）　石膏（六钱）　栀（二圆）　水煎。
葛根柴胡汤（祗和）
葛根（钱半）　柴胡（一钱）　桔梗　芍药（各七分半）　厚朴　甘草（各五分）　生姜（二片）　葱白（二个）　水煎。
柴葛解肌汤（陶氏）
阳明经证，目痛鼻乾不眠，身热微，恶寒，头微痛，脉微洪。葛根　柴胡　羌活　黄芩　芍药（无汗去之，有汗倍用）　桔梗　甘草（炙）　姜（三片）　葱白（两个）　冬月无汗，恶寒甚者，去黄芩加麻黄，夏、秋加苏叶。（健曰：原方有白芷，宜去之。仁斋加减法：）太阳反汗出，恶风，桂枝加葛根汤。一方有汗加防风，无汗恶风，葛根汤。一方无汗加羌活。
羌活汤（仲醇）
羌活（三钱）　葛根　前胡（各二钱）　杏仁（九粒）　甘草（炙，八分）　姜（三片）　枣（二枚）　深秋冬月，加紫苏、葱白。冬月即病，服此不汗，加麻黄（一钱），姜（七片），若遍身疼，头痛不解，兼口渴鼻乾，目疼不卧，即太阳阳明证，加石膏、知母大剂服。

变通白虎汤  ***************************
白虎汤（《活人》）
石膏（五钱）　知母（三钱）　甘草（一钱）　粳米（一撮）　水煎米熟为度。虚人、老人及春、秋月，宜以竹叶石膏汤代之。白虎汤治中暑与汗后一解肌药耳。夏月阴气在内，或患热病，气虚者妄投白虎，往往成结胸，以白虎性寒故也。（蕲水）夏至以后，虽宜白虎，自非新中暍与暑变后，汗出不解，或冬春寒甚之时，因汗下后，变狂躁不解，当作内热，用白虎治之。又不拘于时令也。（观子：俱属阳明病，何以有葛根、白虎之殊？盖葛根治病之在经者，若邪已入胃，作大热，非白虎不除也。虽入胃，而又非结聚成实之比，石膏涤热之中，复具解肌之妙，所以合宜。其内本无热者，必犯如上所云之戒矣。）
竹叶石膏汤（《活人》）
阳明汗多而渴，衄而渴，差后渴，及虚羸少气，气逆欲吐。石膏（三钱）　麦冬（一钱）　人参　甘草（炙，各五分）　半夏（七分）　竹叶（廿片）　粳米（一撮）　呕，加生姜汁（二匙）。
白虎加桂枝汤（海藏）
伤寒脉尺寸俱长，自汗大出，身表如冰石，脉传里细小，其人动作如故。
白虎加栀子汤
治老幼及虚人，伤寒五六日，昏冒谵妄，小便淋，或涩，起卧无度，或烦不得眠，并加栀子一钱。
白虎加人参苍术汤（河间）
伤寒汗下后，自汗虚热不止，于本汤加二味服之，汗止身凉，至妙至神。一方加半夏、橘皮。一方加半夏、桔梗。一方加苓、术。一方加麻根、浮麦。一方合解毒汤。一方合凉膈散。
如神白虎汤（节庵）
石膏　知母　人参　麦冬　粳米　甘草　山栀　五味子　生姜（一片）　水煎。心烦，加竹叶、竹茹。心烦，背微恶寒，大渴，去山栀加花粉。小便短，加滑石。呕，加姜汁半夏。头微痛，眼眶痛，去山栀加乾葛。
三黄石膏汤（陶氏）
治热邪传里极甚，为阳毒发斑发黄，身如涂彩，眼睛如火，狂叫欲走，六脉洪数，烦渴欲死。表里皆热，欲发其汗，病热不退，又复下之，大便遂频，小便短赤或不利，五心烦热，鼻乾面赤，齿黄大渴，及过经谵妄，不知人事，已成坏证，亦有错治温病而成此者。又八九日已经汗下后，脉洪数，体壮热，拘急沉重，欲治其内，其表未解；欲发其表，里证已急，趦趄不能措手，待毙而已，殊不知热在三焦，闭塞经络，津液枯竭，营卫不通，遂成此证。若或发狂，躁渴斑黄，大便燥实，脉数有力者，则宜三黄巨胜汤。舌卷囊缩者，毒气深入于脏，难治也，权以此劫之。石膏（五钱）　黄芩　黄连　黄柏（各二钱半）　山栀（七个）　豆豉（一撮）　麻黄（一钱）　生姜（一片）　枣（二枚）
三黄巨胜汤
即上方去麻黄、豆豉，加大黄、芒硝、枳实。（仲醇：）阳明病发狂，登高而歌，弃衣而走，此阳明实也。大承气亟下之。便不结者，大剂白虎汤灌之。
白虎专解阳明邪热，若劳役人病此，元气先虚者，可加人参，名人参白虎汤。
发斑阳毒盛者，白虎汤，加竹叶、麦冬、知母。
若自汗烦躁，遍身疼，头疼不解。羌活（一钱）　白芍（二钱）　桂枝（七分）　甘草（炙，八分）　知母（三钱）　麦冬（六钱）　石膏（一两二钱）　竹叶（一百二十片）
阳明病不大便，自汗、潮热、口渴、鼻乾、咽乾，或乾呕，目眩不得眠，畏人声木声，畏火，不恶寒反恶热，甚则谵语狂乱，循衣摸床，脉洪长而大，宜急解其表，竹叶石膏汤大剂与之。不呕无汗葛根汤，表证罢脉缓，小便利愈矣。阳明病，心下硬满，此邪未入于腹中，慎勿下之。竹叶石膏加栝蒌（一个，碎）、桔梗（二钱）、黄连（一钱）。
三阳合病，腹满身重，谵语遗尿，白虎汤加百合。
三阳合病，脉大上关上，但欲睡，目合则汗。百合（一两）　麦冬（五钱）　知母　花粉　白芍（各二钱）　鳖甲（三钱）　甘草（一钱）　竹叶（五十片）

变通柴胡汤  ***************************
小柴胡汤（《千金》）
治瘥后更头痛，壮热烦闷，即黄龙汤也。柴胡　半夏（各四钱）　黄芩（钱半）　人参　甘草（各一钱）　姜（三片）　枣（二枚）　不呕而渴，去半夏，加栝蒌根（二钱）
（南阳方：）柴胡（四钱）　半夏（一钱二分半）　黄芩　人参　甘草（各钱半）　生姜（三片）　大枣（一枚）
（仲醇方：）柴胡（二钱）　黄芩　半夏　人参（各一钱）　甘草（炙，五分）　生姜（三片）　大枣（二枚）
（仁斋方：）柴胡（三钱，外热多者用四钱）　黄芩（二钱，内热多者加五分）　人参（二钱，脉弱人怯者用三钱）　半夏（钱半，呕而不渴者用二钱）　甘草（炙，一钱，呕者用五分）　生姜（三片，呕者用五片）　大枣（二个，呕者去之，心下满，亦去之）　水煎。温服一锺，待少时，又服一锺，以接药力和之。
近代名医加减法：若胸膈痞满不宽，或胸中痛，或胁下痛，去人参加枳、桔（各二钱），名柴胡枳桔汤。若胸中痞满，按之痛者，去人参加瓜蒌仁（三钱），枳实、桔梗（各钱半），黄连（二钱），名柴胡陷胸汤。若脉弦虚，发热口渴，不饮水者，倍用人参，加麦冬（钱半），五味子（十五粒），名参胡清热饮。（又名清热生脉汤）。若脉弦虚发热，或两尺浮且无力，此必先因房事，或曾梦遗失精，或病中不固者，宜知母、黄柏（各二钱），牡蛎粉（一钱），名滋阴清热饮。若脉弦虚，发热口乾，或大便不实，胃弱不食者，加白术、茯苓、白芍（各钱半），名参胡三白汤。若发热烦渴，脉浮弦而数，小便不利，大便泄利者，合四苓散用之，名柴苓汤。内热者，此协热而利也。加炒黄连（钱半），自芍药（钱半，腹痛倍用）。若腹痛恶寒者，去黄芩，加炒白芍（二钱），桂枝（一钱），名柴胡建中汤。若自汗恶风，腹痛发热者亦主之。若心下痞满，发热者，加枳实（二钱），黄连（钱半）。若血虚发热，至夜尤甚者，加当归、川芎、白芍（各钱半），生地（一钱）。若口燥舌乾，津液不足者，去半夏，加瓜蒌根（钱半），麦冬（一钱），名柴胡解毒汤。若脉弦长，少阳与阳明合病而热者，加葛根（三钱），白芍（二钱），名柴葛解肌汤。若脉洪数，无外证，恶热内热甚，烦渴饮水者，合白虎，名参胡石膏汤。
柴胡双解饮（节庵）
柴胡　黄芩　半夏　人参　甘草　白芍　茯苓　姜（三片）　枣（二枚）　渴去半夏加花粉、知母。呕加姜汁、竹茹。胁痛加青皮。寒热似疟加桂枝，热多倍柴胡，寒多倍桂枝。小便不利加茯苓。嗽加金沸草，（一云去人参。）痰盛加瓜蒌仁、杏仁、枳壳。胸中满闷，加枳壳、桔梗、陈皮，未效，去茯苓、甘草，再加黄连，豁然有效。虚烦，加竹叶、炒粳米，（一云加竹茹。）腹痛，倍加芍药。心中悸，加猪苓。少阳阳明合病，加葛根、芍药。热入血室，女加当归、红花，男如生地。坏病，加鳖甲。无耳聋胁痛，身热，大便实，加大黄，甚者加芒硝。瘥后发热，本方和之，脉浮者，加苍术、苏叶，脉沉者，加大黄、枳实。
大柴胡汤（海藏）
小柴胡全方加枳实大黄。（节庵）病若二十馀日，有下证者，只宜大柴胡，恐承气太峻，伤寒过经，正气多虚耳。

变通承气汤  ***************************
调胃承气汤（《活人》）
大黄（二钱，酒浸）　芒硝（一钱七分半）　甘草（一钱）　煎。
（士材方：）大黄　芒硝（各四钱）　甘草（一钱）。
小承气汤
大黄（四钱）　厚朴（二钱）　枳实（五分）　水煎。
（士材方：）枳实（一钱）　余同。
大承气汤
大黄（二钱，酒洗）　芒硝（二钱）　厚朴（炙，四钱）　枳实（五分）　水煎，先煮枳、朴至将好，投大黄煎数沸，纳硝服。
（士材方：）大黄（五钱）　芒硝　厚朴（炒，各四钱）　枳实（炒，二钱）
丹溪曰：俱看证斟酌多置用之。
三一承气汤（河间）
大黄　甘草（各二钱）　芒硝　厚朴（各钱半）　枳实（一钱）水煎。本方加当归、姜、枣，名当归承气汤。
六乙顺气汤（节庵）
治邪热入阳明腑，无头痛恶寒，反恶热，揭去衣被，扬手掷足，大渴谵语，狂妄，或发斑黄，或大结胸，潮热，自汗，喘满，小水短赤，大便闭结。或邪热入少阴厥阴二经，里证恶热，燥渴谵语，心腹坚满，绕脐硬痛，及厥阴烦渴，四肢乍冷、乍温，烦满，舌卷囊缩。用此以代三承气、大陷胸等汤。大黄　枳实　厚朴　芒硝　柴胡　黄芩　芍药　甘草　水煎。大结胸手不可近者，去甘草加甘遂、蒌仁。口燥咽乾，大便实，少阴也，急下之。畏热谵渴，手足乍冷乍温，大便实，阳厥，厥阴也，急下之。舌卷囊缩，不治。
黄龙汤（节庵）
心下硬痛，下利纯清水，谵语发渴身热，此热邪传里，胃有燥屎，所利乃汤药水饮，宜急下之。名结热利证，身有热者，宜此汤。若无热者，六乙顺气汤。大黄　芒硝　枳实　厚朴　当归　人参　甘草　姜　枣　煎。年老气血虚者，去芒硝。
（仲醇：）表证已罢，邪结于里，大便闭，小便短赤，宜调胃承气汤，或小承气汤。下后按腹不痛而和，病已解矣。如作痛，燥屎未尽也，再下之，以腹中和，二便通利为度。不能食及其人本虚，勿轻议下。阳明邪结于里，汗出身重，短气腹满而喘，潮热手足濈然汗出，大便已硬也。六七日以来宜下之，用小承气汤不行，换大承气，勿大其剂。若大便不硬者，慎勿下。阳明病，发热不解，腹满急，急下之。大下后六七日不大便，烦不解，腹满痛，尚有燥屎，宜承气汤复下之。（仁斋：病人闻木声而惊惕者，此阳明土弱畏木也，不可下之。）

变通理中汤  ***************************
理中汤（《活人》）
人参　白术　炙甘草　炮姜（各二钱）　水煎。
附子理中汤（《和剂》）
理中加附子。
治中汤（《活人》）
理中加青皮、陈皮。
温中汤复庵
理中加丁香。
丁附汤
理中加丁香、附子。
四顺理中汤
理中倍甘草。
枳桔理中汤
理中加枳壳、桔梗。
（《元戎》加减法：）若寒气湿气所中，加附子。若霍乱吐泻，加青皮、陈皮，中脘痞闷同。若干霍乱，心腹作痛，先以盐汤服下探吐，后进此药。若呕吐不止，治中汤加丁香、半夏、生姜。泄泻者，加橘红、茯苓，名补中汤。溏泄不已者，上汤再加附子。不喜饮，水穀不化者，更加砂仁，共成八味。伤寒结胸，以桔梗、枳壳煎服。不效，及诸吐利后，胸膈高，痞欲绝，急痛不可近者，加枳实、茯苓；若渴者，更加栝蒌根。霍乱后转筋者，加煅石膏。脐上肾气筑动者，去术加官桂。心悸者，加茯苓。渴欲饮水者，倍白术。若寒者，添乾姜。腹满者，去术，加附子。
（仁斋方：）人参　乾姜（各二钱）　白术（三钱）　炙甘草（钱半）如作丸，每味（一两），甘草（五钱），炼蜜丸，自汤化服。大便秘用丸，大便利用汤。寒甚脉微，腹痛，手足冷，加姜汁制附子（一枚）。呕吐不止，入姜汁（一匙），减甘草（一半）。吐蛔者，去甘草加乌梅二个。呃逆哕逆，加姜汁、木香、丁香（各一钱）。心下悸，或小便少，加茯苓二钱。泻多，小便不利，倍人参、白术，合五苓散为理苓汤。内虚腹痛，合小建中为二中汤。心下痞满，寒实结胸，加枳实二钱。
连理汤《和剂》
理中加黄连、茯苓为末，沸汤点服二钱。
加味理中饮（节庵）
理中加陈皮、茯苓、肉桂，治太阴经脉沉脏寒证。

变通四逆汤  ***************************
四逆汤《活人》
炙甘草（二两）　附子（生用，一只）　乾姜（炮，两半）　每五钱水煎服。强壮者，加附半个，乾姜半两。
（仁斋方：）附子（半枚）　乾姜（炮）　炙甘草（各二钱）　作一服水煎。
姜附汤（即乾姜附子汤）
乾姜（三钱）　附子（生用，二钱）　水煎。
参附汤（《得效》）
人参（五钱）　附子（炮，一钱）　生姜（十片）　水煎。
（立斋方：）人参（一两）　附子（五钱）　水煎。
耆附汤（立斋）
黄耆（一两）　附子（炮，五钱）　加姜枣煎。（不应，倍用附子。）
四柱汤（《和剂》）
附子　人参　茯苓　木香（各钱半）　生姜（三片）　大枣（一枚）　水煎。
四柱散
阴证内寒，腹痛，利不止。人参　白术　茯苓（各二钱）　附子（炮，一枚）　生姜（五片）　大枣（二枚。）
附子八物汤（《活人》）
白术（四钱）　人参　茯苓　白芍　甘草　乾姜　附子　桂心（各三钱）　每五钱，水煎服。
回阳急救汤（节庵）
代四逆汤，治直中阴证。白术　茯苓　人参　炙甘草　乾姜　熟附子　肉桂　五味子　半夏　陈皮　呕涎沫，或小腹痛，加吴茱萸；无脉，加猪胆汁；吐泻不止，加升麻、黄耆；呕吐加姜汁。

变通白通通脉四逆汤  ***************************
加味四逆汤（仁斋）
附子（一枚，炮去皮脐）　炮姜（三钱）　人参（二钱）　炙甘草（一钱）　水煎温服。如烦躁呕逆，作渴，水浸冰冷与之。面赤者，加葱（九茎）。
霹雳散（《活人》）
伤寒阴盛隔阳，身热面赤，烦躁不能饮水，脉沉细，或伏绝。附子（一枚炮）　细茶（三钱）　水煎，入蜜二匙，待冷服之，须臾得睡，汗出立愈。
（孙兆方：）附子（一枚），烧存性，为末，作一服，蜜水调下。此药能通散寒气，然后热气上行，汗出而愈。又云：阴极发躁，欲坐井中，或欲投水中，脉沉微，足冷，复不能饮水者，孙氏此散救之。再以艾汤下硫黄末二三钱，熏洗，霎时汗出而愈，此方救人最验。健曰：阳烦阴躁，极难分别，须察脉微足冷，不能饮水，方是阴躁，始可投此。
破阴丹（《本事》）
火焰散（《活人》）
返阴丹（《活人》）
丹砂丸（《活人》）
回阳丹（《活人》）
半硫丸（《活人》）
金液丹（《活人》）
黑锡丹（《活人》）
健按：上方，《活人书》称能治伤寒直中诸四逆阴证，为神妙之药。然其中金石猛烈之味居多，非王道之法。杂病尚难用之，何况伤寒危急之候？仲景书所不载。而硫黄、水银、太阳、太阴、玄精等石，皆燥热悍剂，考之《本草》，绝与伤寒阴证无涉，投之岂能有效？若制炼不精，必致惹祸匪轻，万不可著相于此，而率意妄行，功则未必，害即随之。因前辈既有诸方，但存其名，而不录其药者，恐后来之士，好奇弄巧，浪试以误人耳。慎之！
葱熨法
治气虚阳脱，体冷无脉，气息欲绝，不省人事。及伤寒阴厥，百药不效者。
用大葱以线缠如臂大，切去根叶，存白，长二寸许。先以火灼一面，令通热，乃以热面，熨病人脐上、脐下。次以熨斗贮火，熨葱上面，令葱气入肌肉中。须作三四饼，坏即易之，良久病人当渐醒，手足温，有汗即瘥。更服四逆辈以温其内。（昔有人伤寒，冥不知人，四体坚冷如石，药不可入，用此而瘥。熨而手足不温者，不治。）一法，取葱白捣烂作饼，先以麝香半分，填脐中，放葱饼熨之，连换四饼，稍苏，灌以姜汁，服回阳急救汤。如不醒，再灸关元、气海二三十壮，使热气通于内，逼其寒邪外出，以复阳气。
艾灸法
阴毒沉困之极，六脉附骨，按之方有，举之即无，一息八至以上，或不可数，至此，则药亦难效矣。但于脐下灼艾二三百壮；如手足不和缓者，不可治矣。倘得和缓，以还阳散及热药助之。若阴气散，阳气转，则渐减热药而和之。
又法阴证面如刀刮，四逆，爪甲青，面黑，身体如冰，灸气海（脐下一寸五分）丹田（脐下二寸）关元（脐下三寸），艾炷各五十壮，甚者至二百壮，以手足渐温，人事渐省为可治。又曰：积阴盛于下，则微阳消于上，故其候爪甲青面黑，四肢沉重逆冷，腹痛转甚，或咽喉不利，或心下结硬，胀满躁渴，虚汗不止，或时狂言，六脉沉细，而一息七至。此证速于气海、关元二穴，灸二三百壮，以手足温暖为效。佐服金液丹、来苏丹、五胜散、还阳散、退阴散类。（健曰：上方与前方相同，不录药味，恐生异见耳。）
蒸脐法
阴证吐利厥逆，昏沉，心下胀硬如冰，汤药不受，唇面指甲皆青黑，脉沉欲绝。麝香　半夏　皂角（等分）为末，填脐中。次以生姜片（二文钱厚）铺于上，用大艾圆，灸姜片上二七壮，候手足温暖，然后投姜、附等药。
茱萸熨法
阴证四肢逆冷，用吴茱萸不拘多少，为末，温酒和匀，生绢袋盛之。烘热，熨脚心，令通畅或煎汤洗涤，以接四肢温暖之气。
回阳返本汤（节庵）
治阴盛格阳，阴极发躁等证，脉来无力，或欲绝或全无。熟附　乾姜　人参　甘草　五味子　黄连　陈皮（一方不用陈皮，入细茶）　若无黄连细茶，入麦冬、茯苓、肉桂，煎好后，浸冰冷，入蜜水三匙服。戴阳，加葱白；无脉，入胆汁、人尿；呕，加姜汁半夏。

变通建中汤  ***************************
小建中汤（《活人》）
桂枝（钱半）　白芍（三钱）　炙甘草（一钱）　生姜（三片）　大枣（一枚）　饴糖（三匙）　水煎，温服。尺脉迟，加黄耆（乙钱）；旧有微溏或呕，去胶饴。
黄耆建中汤（《金匮》）
汗多亡阳，尺脉虚弱，及汗后身痛脉弱。黄耆（钱半）　芍药（二钱）　肉桂（一钱）　甘草（炙，六分）　姜（三片）　枣（二枚）水煎，入胶饴一大匙服。气短胸满，加生姜；腹满去枣，加茯苓；虚损不足，加半夏。（《千金》：）诸虚不足，加人参。（念莪：）虚甚，加参术；不眠，加枣仁。
当归建中汤（《本事》）
发热头疼，脉浮数，而尺迟弱，宜先服此补血。次与麻黄、桂枝辈。黄耆　当归（各二钱）　白芍　桂枝　炙甘草（各钱二分）　姜（三片）　枣（一枚）　日三服，夜二服，如脉尚迟，再进。
大建中汤
黄耆　当归　芍药　桂心（各二钱）　半夏　附子（炮，各二钱半）　人参　炙甘草（各一钱）　姜枣煎。（《千金》多干姜、橘皮。）

变通陷胸汤  ***************************
大陷胸汤（《活人》）
桂枝　人参（各一钱）　甘遂（五个）　栝蒌实（一枚去皮，用四之一）　枣（一枚）　水煎。胸中无坚物勿用之。
枳实理中丸（《三因》）
枳实（十六片，麸炒）　白术　茯苓　人参　炙甘草　乾姜（炮，各二两）　为末，蜜丸如鸡黄大，热汤化下，速进二三服，即胸中豁然。渴加栝蒌根（一两）。自汗，加牡蛎（二两，煅）。下利同。
增损理中丸（海藏）
大小陷胸汤丸不效者，宜与此。人参　白术　炙甘草　栝蒌实　牡蛎（煅，各二两）　乾姜（炮，五钱）　枳实（炒，甘四枚）　黄芩（去枯，一两）　炼蜜丸弹子大，汤一盏，煎服一丸。不解再进，不过五六丸，豁然矣。
姜汁熨法
一切停滞，结胸等证，不问寒结、水结、食结、痰结、血结、痞结、支结。用生姜四五斤，捣如泥，略捩去汁，炒热绢包，揉按心腹处，豁然自愈。如冷，易热者，以愈为度。惟热结者，以冷渣揉之，勿炒。（健曰：如食结、血结者，有形拒按，以姜渣同盐炒热，揉运，易于消化。）
灸法
黄连（二寸，为末）　巴豆（七粒，去壳）　研和作饼子，安脐中，以艾炷龙眼大者，灸之。轻者一炷，重者不过二三炷，热气透入腹中作声，泄下恶物立愈。
巴豆饼子
阴证寒实结胸，痛不可按，二便闭塞，或累下不通，但出气少而缓者可用此。巴豆（十粒，去壳，研）　入白面（一钱）　捣作饼，填病人脐中，用艾炷七壮，觉腹中鸣，大便通利矣。或用葱白十茎，生姜一块，捣贴脐中，熨斗火，不时熨之。再以枳实理中汤，加熟附温之。或五积散，加附子、生姜、大枣、盐，同煎服，汗出愈。
柴胡桔梗汤
小结胸，脉弦数，心下硬痛，或胸中满硬，或胁下满硬，或发热潮热，往来寒热，耳鸣目眩，心烦喜呕，并治之。柴胡（三钱）　黄芩　蒌仁（各二钱）　半夏　枳壳　桔梗（各一钱半，心上满，用此二味）　枳实　黄连（各钱半，心下满，用此二味）　甘草（一钱）　生姜（三片）　煎。

变通抵当方  ***************************
代抵当丸
大黄（四两）　桃仁（六十个，炒，研）　芒硝　生地　归尾　穿山甲（炒，各一两）　桂（三钱）　为末，炼丸梧子大，畜血在上，丸如芥子大。仰卧去枕以津咽之。中焦食远，下焦空心，俱煎百劳水下。如血成积，攻之不动，去归、地，加广茂一两、桂七钱。
生地黄汤（韩氏）
病人七八日后，脉沉迟微细，肤冷脐下满，或喜忘，或狂躁，大便实而色黑，小便自利畜血也。老年及虚弱人，俱宜此。生地黄（自然汁一升，无则用乾者，末，二两）　生藕（自然汁半升，无则用刺蓟汁半升，无则蓟末一两）　蓝叶（一握，或乾末一两，此蓝，应是红蓝）　虻虫（三十个，炒，去翅、足）　水蛭（十个，炙）　大黄（一两）　乾漆（炒，令烟尽）　桃仁（各五钱，炒，研）　水三升，慢火熬至二升，分三服，冷饮。至半日许，未下，再服。无二汁，增水煎。（宇泰：抵当丸，其中虻虫、水蛭，性猛厉，不若四物汤，加酒浸大黄各半下之之妙。）
海蛤散（《活人》）
妇人伤寒，血结胸膈，按之痛不可近。海蛤　滑石甘草（炙，各一两）　芒硝（半两）　共细末，每二钱，鸡子清调下。小肠通利，则胸膈血散；膻中血聚，则小肠壅，故血不流行。服此，小便利而血行矣。然后桂枝红花汤，发其汗则愈。
妇人血结胸，法当刺期门，仲景治法疑无此方，然其言颇有理，姑存焉。

不得汗  ***************************
蒸汗
伤寒连服汤剂而汗不出者，如中风法蒸之，使温热之气于外迎之，无不汗出也。其法用薪烧地，良久扫去，以水洒之，将蚕沙、桃叶、柏叶、糠麸皆铺于上，可侧手厚，上铺席，令病人卧于上，温覆之。移时汗立至，候周身至脚心漐漐，乃以温粉扑之，汗止上床。（《千金》：陈凛邱云连发汗而汗不出者死。吾思之，可蒸之，如蒸中风法。后以问张苗，苗云：曾有人作事疲极，卧箪中冷，得病，诸医与汤、丸、散，四日内凡八过，汗不出。苗令烧地，布桃叶蒸之，即得大汗，傅粉起便愈。后数以此发汗，皆得。但人性自有一种难出汗者，非病使然也。）
再造饮陶氏
伤寒用发汗药二三剂不得汗者，若不论时令，再以麻黄重药及火劫取汗，误人死者，多矣。不知阳虚不能作汗者，无阳也，宜此。黄耆　人参　桂枝　熟附子　细辛　羌活　防风　川芎　炙甘草　生姜　大枣　水煎。（健曰：凡病不得汗者，必热势内甚，消烁血阴，津液不行者多。法当益血通津，凉以解之，则汗必至。安可谓为阳虚耶？盖汗多为亡阳，无汗为阴弱，为血少，为热结，为表固。岂宜迸此大热大补，更固其表乎？且黄耆得防风而功愈大，为气虚固表之剂，今反用于不得汗之证，先犯药禁，必非陶公明理所作也。此方只可与伤寒无头疼发热，而但身冷体痛，脉微无汗者言耳。）

汗过多  ***************************
温粉扑法（《活人》）
白术　白芷　川芎　藁本（等分）　每细末一两，入米粉（三两），和匀，周身扑之，汗立止。（无藁本亦可温粉、熟米粉。）
防风白术牡蛎散（《活人》）
汗多头眩，筋惕肉瞤。防风　白术　牡蛎粉（各等分）
细末，每二钱，酒调下，或米饮下。日二三服，止后，服小建中汤。
玉屏风散
白术　黄耆　防风　水煎。
黄耆汤（海藏）
伤寒两感拘急，气虚自汗，肢体振摇，腰腿沉重，或谵语妄言，或面赤目红，头上壮热，或自利不渴，或口乾咽燥，不欲饮水，或腹中痛，皆阴盛阳虚之候。脉浮沉不一，往来不定，有沉、涩、弱、微、弦形状，按之全无力，或浮之损小，沉之亦损小，皆阴脉也，宜此。又伤寒或歌或笑，或悲哭狂妄，并治之。人参　白术　黄耆　茯苓　白芍　生姜（各一两）　甘草（炙，七钱）　呕加藿香、陈皮（各五钱），甚者，加炮姜（一钱），为黄耆加乾姜汤。大便闭结者，调中丸，或理中丸。
建中去桂加参耆地黄汤
伤寒自汗，补虚，和阴阳。当归　白芍（各三钱）　人参　熟地（各五钱）　黄耆　炙甘草（各一钱）。
温经益元汤陶氏
汗后大虚，眩，振瞤惕，及发汗不止，卫虚亡阳。或下后，利不止，身疼痛。熟附子　人参　白木　黄耆　白芍　当归　炙甘草　茯苓　陈皮　生地　肉桂　饱闷，去生地加砂仁；瘦人，去白芍；有热，去桂附；利不止，去地黄当归加升麻、倍白术；呕加姜汁、半夏；渴加花粉；汗后畏风寒，去桂、附、生地，加桂枝、胶饴，入姜枣。（健曰：此方加减精切，伤寒后调理可用。如虚而有内火未清者，膏、连亦可入。）
一法，用麻黄后，汗出不止者，将病人发披水盆中浸之，足露在外。用炒米（一升），龙骨、牡蛎、防风、藁本（各一两），细末，周身扑之，庶兔亡阳而死。凡用麻黄，去节先煮醋汤略浸片时，庶兔太发，如冬月腠理致密，生用。

呕吐  ***************************
大橘皮汤《活人》
橘皮（去白，三钱）　人参（五分）　炙甘草（三分）　竹茹（一握）　生姜（三片）　枣（一枚）　水煎。复庵：加麦冬、赤苓、枇杷叶。
半夏橘皮汤
一切呕吐不止。人参　白术　茯苓　半夏　厚朴　藿香　葛根　黄芩　橘皮　甘草（等分）　水煎，入姜汁少许。
竹茹汤（仲醇）
食谷欲呕，属阳明，非少阳也。胸中烦热者。竹茹（三钱，姜汁拌）　麦冬（五钱）　芦根（三两）　枇杷叶（三张，蜜水拂炙）
若内无热证，小便利，口不渴，阳明虚也。吴茱萸汤。

哕  ***************************
半夏生姜汤（《活人》）
半夏（洗五钱）　生姜（一两）　水煎。
橘皮乾姜汤
橘皮　通草　炮姜　桂心（各一钱）　人参（五分）　水煎。
生姜橘皮汤
生姜（一两）　橘皮（五钱）　水煎。
羌活附子散
羌活　附子（炮）　茴香（微炒，各五钱）　木香　乾姜（炮，各如枣大）　每细末二钱，入盐一捻，同煎。
丁香柿蒂散
胸中虚寒，呃逆不止。丁香　柿蒂（各钱半）　乾姜　良姜　茴香　陈皮（各一钱）　细末。姜汤调服一二钱。
扁鹊丁香散
丁香　柿蒂（各二钱半）　良姜　甘草（各五分）　细末。沸汤点服。
豆蔻汤（《本事》）
阴证呃逆。丁香　茴香　肉豆蔻（等分）　水煎。
（节庵方：）加人参　莲实　枇杷叶　生姜。
华盖山备急方（《活人》）
香附　橘核（炒，各五钱）　研细末。每（二钱）　水煎，细细呷之。（或入酒二匙，或将二味酒炒用。）
乳香硫黄散
阴寒呃逆，用此劫之。乳香　硫黄　艾叶（等分）　细末，好酒煎，乘热嗅之。外捣生姜炒热，熨胸次，最效。（健曰：上二方药性，与呃逆无甚中病。况此猛悍，只可嗅而不可服也。）
灸法
阴寒呃逆，服药不差者，灸期门穴。妇人屈乳头向下尽处为穴。男子乳小，以手直下一指，骨间动脉是也。男左女右，各三壮。

咳嗽  ***************************
加减泻白汤（《宝鉴》）
烦热，胸膈不利，上气喘促，口乾或咳。桑白皮（二钱）　知母　橘红　蒌仁　黄芩　贝母　桔梗　甘草（各钱半）　地骨皮（一钱）　水煎。
人参杏子汤（仁斋）
虚弱人，感冒风寒，咳嗽有痰，或恶风头痛，乾呕。人参　半夏　白芍（各钱半）　茯苓（二钱半）　五味子（一钱）　细辛　乾姜　炙甘草　桂（各五分）　杏仁（五粒）　生姜（三片）　水煎。（健曰：此即小青龙加参、杏也。恶风头痛之咳，岂可用此酸收辛热之补剂乎？）

喘  ***************************
五味子汤（《活人》）
伤寒喘促，脉伏而厥。人参　杏仁　麦冬　橘红（各二钱半）　五味子（五钱）　生姜（十片）　大枣（三枚）　水煎。
苏沉九宝汤《易简》
麻黄　薄荷　紫苏　桑皮　杏仁　橘红　大腹皮　官桂　甘草（等分）　姜（三片）　乌梅（半个）　水煎。临卧服。

噫气  ***************************
如圣加枳实汤（云岐）
桔梗　甘草（各二钱）　枳实（炒一钱）　五味子（二分）　水煎。
如圣加人参藿香杏仁汤
上方，加三味等分。

短气  ***************************
人参益气汤（东垣）
四肢懒倦，热伤元气各证。黄耆（四钱）　人参（二钱半）　升麻（一钱）　白芍（二钱半）　柴胡（一钱二分）　生甘草　炙甘草（各一钱）　五味子（七十粒）　水煎，分服。

气上冲  ***************************
李根汤（《活人》）
气上冲正在心端。当归身（酒拌）　白芍药　半夏　茯苓　黄芩　甘草（各二钱半）　桂枝（一两）　干李根白皮（二合）　每五钱，入生姜（四片）　水煎。

瘛瘲  ***************************
牛蒡根散（《活人》）
汗后因风挛搐。牛蒡根（十段）　麻黄　牛膝　南星（各六钱。蒡根祛风涤热，通经络之热，优于子，故用之专功）　于石臼内，入好酒（一升），同捣细。以炭火烧一地坑，至赤，去火净。投药坑内，再用炭火烧，令黑色，取出研细末。每一钱，好酒热服，日三服。外以百草霜膏贴之。

肉疴  ***************************
骆龙吉升麻汤
升麻　秦艽　连翘　白芍　防风　羚羊角　木香　枳壳　米仁（各一钱）　姜（五片）　水煎。

咽痛  ***************************
蜜附子《三因》
大附子（一枚，去皮、脐，切八片，以蜜涂，炙黄）　含一片于口中，徐徐咽津下。

不得卧  ***************************
酸枣仁汤
虚烦，奔气在胸中，不得眠。枣仁　茯神　人参（各钱半）　石膏（二钱半）　知母　甘草（各一钱）　桂心（五分）　生姜（三片）　水煎，临卧服。（健曰：此应去桂，入五味子，良。）
加味温胆汤
太阳病后，虚烦不眠，此胆寒也。茯神（二钱）　人参（二钱半）　枣仁　半夏（各钱半）　枳实　陈皮　甘草（各一钱）　竹茹（一团）　生姜（三片）　若内热心烦，倍黄连、麦冬。口燥舌乾，去半夏加麦冬、花粉、五味子。有表热未清，加软柴胡。内虚，大便自利，去枳实加白术、茯苓。心烦内实，加山栀。一方无茯神、枳实，入茯苓、当归、黄连、生地、柴胡、白芍，以治内有热邪。
十味温胆汤
半夏　枳实　陈皮（各二钱）　茯苓（钱半）　远志　枣仁　熟地　人参　五味子（各一钱）　甘草（五分）　姜（三片）　枣（一枚）
栀子乌梅汤（《活人》）
栀子　黄芩　人参　麦冬　甘草（各一钱）　柴胡（二钱）　乌梅（二个）　竹叶（十四片）　生姜（三片）　水煎。
朱砂安神丸（东垣）
病后心神不安，夜卧不宁。朱砂（二钱，另研，一半为衣）　黄连（炒）　地黄（酒炒，各钱半）　归身（一钱）　甘草（五分）　细末，汤浸蒸饼为丸，绿豆大。临卧纳口中，津咽二三十丸。（《内经》：热淫所胜，治以甘寒，以苦泻之。以黄连之苦寒，去心烦，除湿热。以甘草、生地之甘寒，泻火补气，滋生阴血为臣。当归补其血不足，朱砂纳浮溜之火，而神安矣。）
千金流水汤
虚烦不眠。麦冬　半夏　黄连　远志　人参　草薢　甘草（各一钱）　茯神　枣仁（各钱半）　生姜（三片）　桂（五分）　米（一合）　长流水（二锺）　煮米至蟹眼沸，以杓扬万遍，取汤，煎一锺服。

谵语  ***************************
升阳散火汤（陶氏）
谵语昏沉，不省人事，及循衣摸床，此失汗，热乘肺金，元气虚，不能自主持，名撮空。小便利者可治，不利者不治。人参　白术　当归　白芍　麦冬　陈皮　茯神　柴胡　黄芩　甘草　姜（三片）　枣（二枚）　有痰，加姜汁制半夏；泄泻，加升麻；便实发渴，加大黄。（健曰：如上等证，而腹实便秘，舌焦，胎黑，下证居多者，不宜骤用此方。）
竹沥（仁斋）
伤寒热甚，心烦有痰，神昏谵语者。竹沥（一盏）　天花粉汁（一盏）　和服。或加金器同煎。

水结胸  ***************************
小半夏加茯苓汤（《活人》）
诸呕哕，心下坚，膈间有痰水。半夏（泡，五钱）　茯苓（三钱）　姜（四钱，取汁）　水煎。次入姜汁数沸服。
赤茯苓汤（《活人》）
伤寒呕哕，心下满，胸间有停水，头眩心悸。赤茯苓人参（各二钱）　半夏（制）　川芎　白术　橘红（各一钱）　姜（五片）　水煎。（健曰：此应去川芎之辛温，入竹茹、枳实各一钱，始佳。）

痞  ***************************
桔梗枳壳汤（《活人》）
痞气胸满欲绝。桔梗　枳壳（炒，各一两）　水煎。伤寒本无痞，应汗反下遂成痞，枳实理中丸最良。审知是痞，先用枳桔汤尤妙，缘二味行气下膈，用之蚤无不验也。
桔梗半夏汤
伤寒冷热不和，心腹痞满疼痛，用此顺阴阳，消痞结。桔梗　半夏（制）　橘皮（各二钱）　枳实（麸炒，一钱）　水煎。

腹痛  ***************************
人参养胃汤（《和剂》）
半夏　厚朴　橘红（各八分）　藿香　白术　茯苓　人参（各五分）　甘草（三分）　姜（五片）　乌梅（半个）。

下利  ***************************
薤白汤（《活人》）
伤寒下利如烂肉汁，赤白滞下，伏气腹痛，结热毒利。豆豉（半升）　薤白（一把）　栀子（七个）　水煎。
黄连阿胶汤
热毒入胃，下利脓血。栀子（一钱）　黄柏　阿胶（炒，各二钱）　黄连（四钱）　水煎。
地榆散
伤寒热毒不解，日晚壮热，腹痛，便脓血。地榆（炒黑）　犀角　黄连　黄芩　茜根（各钱六分）　栀子（八枚）　薤白（五寸）　水煎。
调中汤
夏月初秋，忽有暴寒折其盛热之气，热结四肢则壮热头痛，寒伤于胃则下利或血或水，迷闷脉数。葛根　芍药　黄芩　藁本　白术　桔梗　茯苓　炙甘草（各一钱）　大黄（钱半）　水煎。再服，得快利愈。治阳病因下遂协热利不止，及不因下自利，表不解而脉浮数，及治风温，皆去大黄服。又云：夏秋旱热日积，或暴寒折之，热无可散，多著肌中作壮热。胃为六腑之表，最易为暴寒所伤，虚冷人不作壮热，但下利，或霍乱也，便不宜服此。惟壮实人，以此和其胃气。
防风芍药汤（仁斋）
泻利身热，脉弦头痛，自汗腹痛。防风　芍药　黄芩　水煎。
三黄熟艾汤（《活人》）
伤寒四五日，大下热利，服白通汤诸药不效者，宜服此除热止利。黄连　黄芩　黄柏　熟艾　水煎。
仲醇六一散
阳明协热下利，心下痞者，黄连栝蒌汤调服。太阳阳明合病，协热下利，黄连汤调服。
七味人参白术散
脾胃虚弱，协寒下利，或口乾发热。人参　白术（上）　茯苓　葛根　藿香（中）　木香　炙甘草（下）　姜（三片）　水煎。
增损（四顺汤《活人》）
少阴下利，手足冷，无热证者。人参　炙草　龙骨（各二钱）　乾姜　黄连（各一钱）　附子（六分）　水煎。腹痛加当归；呕加橘皮。

不大便  ***************************
归菀汤（五法）
紫菀　当归　桃仁　蒌仁　牛膝　或入生姜（少许）　伤寒燥屎闭结，大剂紫菀润之，有用至一二两者，余药佐之益佳。若馀热未清，加柴胡、黄芩；按之中焦硬痛者，加枳实。
更衣丸仲醇
朱砂（五钱）　芦荟（七钱）　酒为丸。酒服一钱，朝服暮通，暮服朝通。（健曰：此只治老年人血枯肠燥，及虚弱内热便结，为杂病门方。非伤寒实热在里，秘结行便之法。）

衄血  ***************************
犀角地黄汤（《活人》）
伤寒及温病，应汗不汗，内有瘀血、衄血、吐血，面黄便黑，此方能消化瘀血。又治疮疹太盛，以此解之。地黄（三钱）　芍药　丹皮　犀角（镑，无则升麻代之，各一钱）　水煎。有热加黄芩（二钱），脉大而迟，腹不满自言满，为无热，不加。（健曰：此方只治伤寒温热，时行疫疠等见诸血证者。然其力微功缓，须加紫草、石膏、芦根、茅根、童便，方能退热止血。若但热甚而无血证者，未可浪施。不谓近习荒唐，一遇神昏谵语，或斑点不化，或舌刺唇焦，大便秘结，竟忘仲景入腑下法，辄以犀角地黄为养阴退热妙剂。岂知阳邪实热在里，服此沉阴之药，遂致阳陷入阴，往往害事。果遇阴证，又忘仲景温经散寒之法，亦以地黄为务，恒见下咽口噤，肢冷脉沉，其死甚速。噫！阳证滋阴，既误矣。阴证滋阴，更误矣。仲景大法几废，草营人命，惨莫甚矣，故不得不明白晓畅以告之。要知伤寒及外感温疫之可用犀角地黄辈者，惟衄血、吐血、便血、溺血、瘀血、热入血室，六证而已。非取其养阴以退热也，特取其凉血化瘀以止之耳。如无血证，而擅用之，则沉阴腻滞，壅遏邪气，无有不变者也。举今之世，莫说伤寒，一切外感之死于此弊者，十之六七。夫乃天之劫数使然欤，抑人之猥鄙，而趋附末流之习欤！但圣贤经论，犹未泯灭。岂容妄事非法而为医刽可乎？有智慧者，亟宜猛醒，尚可立地成佛。）
（海藏）仲景脉浮紧者，麻黄汤；浮缓者，桂枝汤。又言衄家不可发汗，盖为脉微也。脉已微，既二药不可用，宜犀角地黄汤主之。（立斋）去瘀之剂，抵当汤最紧，桃仁承气次之，犀角地黄又次之。紧者主下焦，次者主中焦，缓者主上焦。此方行中有补，血家中和之药。
（一方《拔萃》）
地黄（二钱）　黄芩　黄连　丹皮（各钱半）　大黄（三钱）　水煎。
加味犀角地黄汤陶氏
首方加桔梗　陈皮　当归　红花　甘草
茅花汤《活人》
衄不止。茅花（一把，水三盏，煎服。如无花，以根代。）
生地芩连汤节庵
鼻衄成流不止，或热毒入深，吐血不止。犀角　地黄　芍药　黄芩　黄连　山栀　柴胡　桔梗　当归　甘草　姜枣煎。临服，入茅根汁，或藕汁，京墨汁均可。吐血者，去桔梗、柴胡，加阿胶。
生地黄连汤节庵
治失血过多，而涸燥，热气未除，循衣摸床，撮空不省人事，扬手掷足，错语失神，脉弦浮而虚，气粗鼻乾，此为难治，急服此。又妇人血风，因崩漏大脱血而患前证，并宜服之。生地　川芎　当归（各七钱）　赤芍　桅子　黄芩黄连（各三钱）　防风（一两）　为末，每（三钱）。水煎。大承气，气药也，自外而之内者，用之。（又曰：自气而之血，血而复之气者，大承气汤下之。）生地黄黄连汤，血药也，自内而之外者用之。（自血而之气，气而复之血者，生地黄黄连汤主之。）气血合病，循衣撮空者同治之。因俱不大便，乃承气汤对子，及与三黄石膏汤相表里，皆三焦包络，虚火之用也。病既危急，只得以此汤，降血中之火耳。脉实者，加大黄。（健按：此称去血过多，而致危急，理应补血止血。何尚事川芎、赤芍破血，防风散表耗血耶？又称与承气对于，夫乃犯虚虚之戒矣，未为允当。）
（仲醇：）阳明病衄血，此缘失于发汗。荆芥（一钱）　丹皮（钱半）　蒲黄（炒黑）　侧柏叶（炒，各二钱）　地黄　葛根（各三钱）　麦冬（五钱）　茅根（二两）　浓煎，兼饮童便佐之。（健按：此方乃杂病手足阳明齿衄便血之药。欲用于伤寒阳明病衄之证，不能泻其经邪之热，反有腻滞之患。何似葛根、白虎，加紫草、茅根之去邪也。）

吐血  ***************************
柏皮汤（《活人》）
热毒入深吐血。柏皮（三钱）　黄芩　黄连（各钱半）　水煎，入阿胶服。
河间地黄散
热郁衄血，或吐，或咯。柴胡　黄芩　黄连　天冬　白芍　枸杞子　地骨皮　黄耆　生地　熟地　甘草（等分）　水煎。下血，加地榆。（健按：此方为杂病劳欲阴虚吐血者设，非伤寒邪热动经吐衄之剂。投之必增其热，而有迷闷之患。即或去血过多，何如人参白虎加紫草、茜根之妙也。）
四生丸
吐血阳乘于阴，血热妄行者。生荷叶　生艾叶　生柏叶　生地黄（等分）　水煎。（健曰：此亦杂病之方。）
三黄补血汤（东垣）
白芍（二钱）　地黄（钱二分）　熟地　川芎（各八分）　当归　柴胡（各六分）　黄耆　丹皮　升麻（各四分）　水煎。（健按：此亦杂病方法。若伤寒吐血，乃邪热迫之而出，升、柴、川芎，上升之药，熟地、黄耆，腻补之品，皆当禁也。可擅用乎？夫伤寒吐血，其故有二：一因于表未得汗，邪郁阳明而致吐者，犹如鼻衄之红汗，吐出反身凉而脉静无害也。一因阳邪热伤阴血，动经而致吐者，当审多少轻重，如热势炽盛，吐之不止，须三黄、石膏、大青清热解肌，紫草、茜根、茅根、童便凉血止化，人参、当归保正除邪，始为切当。若从以二地等滋补为事，予经见颇多，其变甚速。盖药性沉滞，无化邪泻热之功，反多壅塞之力耳。）
麻黄人参芍药汤（东垣）
麻黄（去外寒）　白芍　黄耆（实表益卫）　炙甘草（补脾，各一钱）　桂枝（温经补虚）　当归（和血养血，各五分）　五味子（安肺气，五粒）　麦冬（保肺气）　人参（益三焦元气不足，而实其表，各三分）　水煎热服。（健按：此方或因胃气虚，而恶寒懒倦吐血，非邪热动经火毒内迫者，庶可用之。）
麦冬饮子
治吐血，久不愈。黄耆（一钱）　麦冬　归身　生地　人参（各一钱）　五味子（廿粒）　水煎。或兼刺气街血出，愈。

下血　瘀血  ***************************
当归活血汤（节庵）
无头疼恶寒，止身热发渴，小便利，大便黑，出语无伦，此内传心脾二经，使人昏迷沉重，名挟血，如见祟证。当归　生地　红花　人参　甘草　赤芍　乾姜　桃仁　桂心　枳壳　柴胡　生姜（一片）　水煎。（健按：此方虚中带补，实中兼泻，乃是消瘀之剂，非治下血之药。）
桃仁承气对子（节庵）
即桃仁承气汤加减。桃仁　桂枝　大黄　芒硝　柴胡　芍药　当归　青皮　枳实　甘草（炙）　生姜（三片（　水煎。
（仲醇：）阳明病，下血谵语，但头汗出，热入血室也。葛根荆芥（各三钱）　黄芩　丹皮（各钱半）　地黄（二钱）　麦冬（五钱）　浓煎，对童便饮。

发黄  ***************************
商陈茯苓汤（韩氏）
发黄烦躁而渴，小便不利。茵陈蒿汤加猪苓　茯苓　滑石　桂　当归（健曰：发黄每多热，桂不可浪用。）
茵陈橘皮汤
发黄烦躁，喘呕不渴。本汤加白术　陈皮　茯苓　半夏　生姜　水煎。
茵陈附子汤
发黄四肢遍身冷。本汤加附子　炙甘草。
茵陈四逆汤
发黄肢体逆冷，腰以上自汗。本汤加附子　乾姜炙甘草。
商陈姜附汤
发黄冷汗不止。本汤加附子　乾姜　煎。
商陈茱萸汤
发黄，服前姜附药，未已，脉尚迟。本汤加吴茱萸　附子　乾姜　木通　当归。（健按：以上各方，皆属阴黄而设。盖因脾虚，寒湿之气为病故也。若阳黄湿热偏盛者，毫釐不可用。）
五冬加茵陈汤（《活人》）
发黄，渴而小便不利。本汤十分，五苓散五分，每三钱，水调，日三服。一方，以茵陈浓煎汤，调五苓散二钱，服。
理中加茵陈汤
伤冷中寒，脉弱气虚，变为阴黄。理中汤加茵陈煎服。
茵陈汤
茵陈　山栀　黄柏　黄芩　胆草　柴胡　升麻（各一钱）　大黄（炒，二钱）　水煎。
茅根汤
发黄，遍身如金。茅根　栀子　茵陈蒿　地骨皮　甘草（等分）　生姜（三片）　豆豉（七粒）　水煎。
瓜蒂散
寒湿发黄。瓜蒂（二钱）　丁香（一钱）　赤小豆（五分）　粟米（四十九粒）　细末。每夜搐鼻中，取下黄水。
（仲醇：）用防风　葛根　苍术　桔梗　陈皮　甘草　生姜　茵陈　煎服。取微汗。
（《衍义》：）一僧伤寒发汗不澈，有留热，身面皆黄，期年不效。用茵陈　栀子（各五钱）　秦艽　升麻（各二钱）　每末（三钱），水煎服。
谷疸丸（《济生》）
苦参（三两）　胆草（一两）　牛胆（一个）　细末二味。胆汁入少炼蜜为丸梧子大，生姜、甘草煎汤下五十丸。
（仲醇：）阳明病无汗，小便不利，心中懊憹，当发黄。栀子　麦冬　豆豉　大剂浓煎服。如见身黄，急加茵陈为君；痞气发黄，半夏泻心汤加茵陈、枳实；小便难者，茵陈五苓散加山栀；结胸发黄，陷胸汤加茵陈；内伤发黄，调中汤加茵陈，逆冷加附子。阴证发黄，脉沉迟，肢冷气促，或阴极发躁，轻者理中，重者四逆，俱加茵陈。

发狂  ***************************
大黄散（《活人》）
阳毒伤寒，热结在内，恍惚如狂者。大黄　木通　大腹皮　炙甘草（各一钱）　芒硝（二钱）　桂心（七分）　桃仁（三粒）水煎。
（寒水石散《本事》）　即鹊石散。
伤寒发狂，弃衣而走，逾垣上屋。寒水石　黄连（等分）　细末，每二钱，浓煎甘草汤调下。
（《斗门方》：）治热病及时疫，心躁，狂乱奔走，状如癫痫，言语不定，久不得汗，不知人事者。人中黄不拘多少，入罐内封固。武火煅半日，候冷，取出地上，以盆盖半日许。细研，新汲水调下三钱。未退，再服。（健按：人中黄乃甘草末填入青竹筒，黏紧，入腊月粪坑底浸四十六日取出，开筒晒乾听用，并无火煅之法。若煅之，成灰烬而无用矣。此云武火煅半日者，想必是人中白，或俗以坑砂混称人中黄耳。亦可解毒治热也。）

发斑  ***************************
升麻葛根汤（《和剂》，即《活人》之升麻汤也。）
斑欲出未出，以此发之，若已出，忌用。升麻（三钱）　葛根　白芍（各二钱）　甘草（一钱）　热甚斑不透，加紫草（钱半）；脉弱加人参（一钱）；胃虚食少，加白术：腹痛，倍芍药。（健曰：热甚血结，肌肉不松，斑难透发，须加石膏凉其经气以发之。热甚难化，汗不出，亦应加石膏解其肌而斑始化，汗始泄，身始凉。故《本草》称石膏，能发汗解肌，为发斑发疹要药，托化皆赖其力。舍此而他求，未有能胜之者。此予素所经效之良法也。）
元参升麻汤（《活人》）
咽痛发斑。元参　升麻（各钱半）　甘草（八分）　水煎。
化斑汤
白虎汤加人参　萎蕤　水煎，热服。
又人参白虎汤。
大青四物汤
解毒化斑。大青（二钱，或青黛代）　阿胶　甘草（各一钱）　豆豉（百粒）　水煎。
犀角大青汤
斑出已盛，心烦大热，错语呻吟，不眠，或咽痛不利。犀角　大青（上）　元参　升麻　黄连　黄芩　黄柏　山栀（中）　甘草（下）　水煎。（健曰：芩、柏、栀不如石膏一味良。）
一方犀角（二钱半）　大青（五钱）　栀子（一个）　豆豉（一撮）
犀角元参汤
发斑毒盛，心烦狂言，或咽痛。犀角　元参（各二钱）　升麻　射干　黄芩（各一钱）　甘草（六分）　水煎。
加味小柴胡汤（《三因》）
发斑肌热潮热，往来寒热。口苦咽乾，耳聋目眩，胸胁满痛，或烦、呕、渴、喘、咳。柴胡（上）　人参　黄芩　半夏　黄连　元参　白芍　升麻（中）　甘草（下）　姜（三片）　煎。口燥渴，去半夏加花粉。咽痛，加桔梗倍甘草。呕，去花粉加生姜，减甘草；斑毒盛，加犀角、牛蒡子，更加大青；胸中烦闷，加蒌仁；痰火上喘，加桔梗、知母、贝母、蒌仁、桑皮；喘而舌燥，烦渴，脉数大，加石膏；胁痛，胸满不利，加桔梗、枳壳；心下痞硬，加枳实、黄连。
漏芦连翘汤
热毒发斑，无汗，大便实。漏芦　连翘　麻黄　升麻　黄芩　白敛　甘草（各一钱）　枳实（二钱）　大黄（三钱）　水煎。热甚，加芒硝不拘。
当归丸
发斑内实，大便不通。当归（五两）　黄连　甘草（各两半）　水煎当归成膏，和二味为末丸。白汤下（五十丸）　利为度。
加减三黄石膏汤
发斑紫赤，烦渴，脉洪数。黄连（上）　黄芩　黄柏　山栀　知母　石膏　升麻　赤芍　元参（中）　甘草（下）　粳米（二撮）　水煎，热服。热盛，加大青、犀角。
人参三白汤
阴证发斑，出于胸背、手足间，稀而淡红，或为凉药太过。人参（上）　白术　白茯苓　白芍（中）　姜（三片）　枣（二枚）　水煎。足冷脉沉，加乾姜、附子。
黄连橘皮汤（《活人》）
温毒发斑。黄连（四钱）　橘皮（去白）　麻黄　杏仁　葛根　枳实（各二钱）　厚朴　甘草（各一钱）　每五钱，水煎。
葛根橘皮汤
冬温至春始病，发斑而咳嗽，心闷，但呕清水。葛根　知母　麻仁　杏仁　黄芩　橘皮　甘草（等分）　水煎。
黑膏
温毒发斑。豆豉（一升）　生地（半斤）　猪膏（二斤）　水煎三分减一，去滓，以雄黄麝香（如豆大）。研末，搅入服之。毒从皮中出，愈后，忌芜夷。
山栀散（孙兆）
热毒炎盛，遍身发斑，甚者疮如豌豆。丹皮　山栀　麻黄　黄芩　大黄（各二钱半）　木香（五分）　水煎。（健按：斑毒忌辛温香燥，方中麻黄、木香非对病之药，无足取也。即疮家亦不宜此二味。）

坏病  ***************************
鳖甲散（《活人》）
八九日不差，诸药不效，名坏证。鳖甲　升麻　前胡　黄芩　犀角　乌梅　枳实（各七分）　生地（一钱）　甘草（五分）　水煎。
羊肉汤（韩氏）
当归　白芍　牡蛎（各一两）　姜（二两）　桂（七钱）　龙骨（五钱）　附子（四钱）　共捣，每末一两，精羊肉四两，葱白五寸，水煎将半，绞汁服。

吐蛔  ***************************
理中安蛔饮（节庵）
人参（三钱）　白术　茯苓　乾姜（各钱半）　川椒（十四粒）　水煎。若末止，再加黄连、黄柏（各五分）、川椒（甘四粒）；足冷甚者，加附子（五分），至二三钱，量病酌用。

两感  ***************************
大羌活汤（东垣）
两感元气实，感之轻者，犹可治之。羌活　独活　防风　防己　黄芩　黄连　苍术　白术　细辛　炙草（各六分）　川芎　知母　生地（各二钱）　水煎，热服，连用二三剂。若有他证，遵仲景法。
冲和灵宝饮（节庵）
两感伤寒，阳先起受病多者，以此探之。上方去独活、防己、苍术、黄连、白术、知母，增柴胡、乾葛、白芷、石膏。

狐惑百合目赤黑  ***************************
甘草泻心汤（《金匮》）
较伤寒论中方，多人参三两。
雄黄熏法
雄黄为末，二瓦合之烧，向肛熏。
治狐惑汤（《千金》）
黄连　薰草（各四两）　白酢浆（一斗）　渍一宿，煮二升，分三眼。
百合知母汤（《金匮》）
百合（七枚，擘）　知母（三两）　先以水洗百合，渍一宿，去白沫，更以泉水二升，煮取一升，去渣。别以泉水二升，煮知母取一升，去滓。合和煎取一升五合，分温再服。
滑石代赭汤
百合（七枚，擘）　滑石（三两，碎）　代赭石（如弹子大一块碎）　先以水如上法渍洗百合，煎取一升，去滓，别以泉水二升煎二石，取一升，滤去屑，合和重煎。取一升五合，分温再服。
百合鸡子汤
百合（七枚，擘）　鸡子黄（一枚）　先以水如上法，渍百合，煎取一升，去滓，内鸡子黄搅匀，煎五分，温服。
百合地黄汤
百合（七枚，擘）　生地（一斤，捣汁）　以水如上法，渍百合，煎取一升，去渣。内地黄汁，煎取一升五合，分温再服。中病，勿更服，大便当如漆。
百合洗方
百合（一升）　水一斗，渍一宿。以洗身，洗已，食煮饼，勿以盐豉也。（取汁浸病人身，忌食盐酱，则可食白粥与白汤也。
栝蒌牡蛎散
栝蒌根　牡蛎（熬，等分）　为细末，饮服方寸匕，日三服。
百合滑石散
百合（一两，炙）　滑石（三两）　共为细末，饮服方寸匕，日三服。当微利者，止服，热则除。（大小便已利，则止服，此方本治小便赤涩，脐下坚急。）
赤小豆当归散
赤小豆（三升，浸出芽晒乾）　当归（三两）　共杵为散。浆水服方寸匕，日三服。
雄黄锐散（《活人》）
下部䘌疮。雄黄　苦参　青葙子　黄连（各两半）　桃仁（二钱半）　为末，生艾汁丸如枣核。绵裹内下部。
雄黄丸
狐惑上攻下蚀，及便脓血。雄黄　当归（各七钱半）　芦荟　麝香（各二钱半）　槟榔（五钱）　共末，面糊丸梧子大。粥饮下十五丸，日三服。
桃仁汤（《活人》）
治䘌。槐子　艾叶　桃仁（炒，各二钱）　枣（三枚）　煎。
黄连犀角汤
伤寒及诸病后，有疮出下部。黄连（五钱）　犀角（一两）　木香（二钱半）　乌梅（七个）　水煎。
百合病腹中满痛方（仁斋）
百合（二两）　炒黄为末，白汤下二钱，日三服。
柴胡百合汤（节庵）
百合劳复，食复及瘥后，昏沉发热，错语失神。柴胡　黄芩　人参　甘草　知母　生地　陈皮　百合（一方无生地、陈皮，入芍药、茯苓、鳖甲、姜、枣煎）　渴加花粉；烦躁加山栀；微头疼加羌活川芎；呕吐，加姜汁制半夏；满闷，加枳、桔；水停心下，加猪苓；腹中如雷鸣，加煨姜；有表证，去茯苓，加苍术、川芎微汗之，有里证，去茯苓、知母，加大黄。阳毒（即极热证。作坏病阳毒解者，非。）
黄连解毒汤（《活人》）
黄芩（三钱）　黄连（钱半）　黄柏（一钱）　栀子（三个）　水煎。
栀子仁汤
阳毒壮热，百节疼痛。栀子　大青　赤芍　知母（各一钱）　升麻　黄芩　石膏　杏仁（炒，各二钱）　柴胡（钱半）　甘草（五分）　豆豉（二十粒）　姜（三片）　水煎。
黑奴丸
时行热病，六七日未得汗，脉洪大，或数。面赤目瞪，身大热，烦躁狂言欲走，大渴。又五六日以上不解，热在胸中，口噤不能言，为坏伤寒，医所不治。或其人精魄已竭，心下犹缓，急发其口，令药下咽即活。兼治阳毒及发斑。大黄（一两）　釜底煤　灶突煤　梁上尘　小麦奴　黄芩　芒硝（各五钱）　麻黄（两半）　细末，炼蜜丸弹子大，新汲水下。须病人大渴倍常者，乃可与之。又渴者，当与水尽量饮之，须臾当寒，寒后汗出，便差。
水渍法
阳毒脉洪大，内外结热，舌卷焦黑，鼻中如烟煤者，以布叠数层，新汲水渍，搭胸上，须臾布热，易之数十遍。甚者，置病人于水中，势才退，亦良法也。（葛可久治伤寒不得汗发狂者，循河而走，公就之捽置水中，禁不得出，良久出之，得汗而解。
又法　净朴硝（一斤），新汲水一大桶，和匀。以真青布方尺，三五块，浸微捩去水，搭胸前及背心，频易之，得热汗出愈。
一法　热甚内结，不能解者，擂地龙调水，去渣，饮之。
地龙水
阳毒伤寒，下之虽通，结胸不软，依旧结硬，痛楚，喘促，或发狂乱。大白颈蚯蚓（四条）　水洗净，研如泥。入姜汁一匙，白蜜半匙，生薄荷汁一匙，无则用乾者，煎浓汁亦可。更入片脑半分，和匀，徐徐灌下，令尽。良久渐快，稳睡一时，再与揉心下，片时得睡，当有汗出即愈。不应，再一服必效。

阴毒（即极寒证，作坏病阴毒解，非。）  ***************************
正阳散（《活人》）
阴毒伤寒，张口出气，面青舌黑，多睡，四肢冷，心下硬，身不热，但头上有汗，烦渴不止。附子（一两，炮）　乾姜（炮）　甘草（炙，各二钱半）　皂角（一钱，研）　细为末，每二钱，水煎。
正元散
治伤寒如党风寒吹著四肢，头目百节疼痛，急服此。如人行五里许，再服，连服三次，汗出立瘥。若治阴毒，入退阴散半钱，同煎服。麻黄　半夏　陈皮　芍药　肉桂　炮姜　熟附子　吴茱萸（炒）　大黄　炙甘草（等分）　上麻黄加一半，茱萸减一半，俱为末，每钱入生姜（三片）。枣（一枚）。煎，热服。以衣被盖覆取汗。若是阴毒，不可用麻黄，致再出汗。
白术散
阴毒心胸烦躁，四肢逆冷。白术　细辛　附子（炮）　桔梗　川乌（炮，各一两）　炮姜（五钱）　细末，每二钱。水煎。
天雄散
天雄（炮）　肉桂　厚朴（炒，各一两）　当归　麻黄　白术　半夏（炮，各五钱）　橘皮　炮姜（各七钱半）　川椒（二钱半，焙去汗）　每五钱加姜（三片），枣（二枚），水煎温服。未汗，再进。
附子散
熟附子（三分）　半夏（洗）　炮姜（各一钱）　桂心　当归　白术（各五钱）　每三钱加姜（二片），煎。
肉桂散
肉桂　良姜　白术　厚朴　木香（各三钱）　赤芍　陈皮　前胡　熟附子　当归　人参（各一两）　吴茱萸（五钱）　每四钱，生姜（三片），枣（三枚），水煎。
退阴散
兼治伤寒呃逆，服之便止。川乌　乾姜（等分）　为粗末，炒令转色，捣细末。每一钱入盐少许，水煎温服。
附子回阳散（良方）
阴毒伤寒，面青肢冷，脐腹㽲痛。附子（一枚，炮，捣末）　每三钱，生姜汁、冷酒各半盏调服。再饮冷酒一盏，相次再进一服。良久，脐下如火，遍身和暖为度。
一方　川乌（水浸七日，切，晒乾用）　遇患者，取研末（一钱），入盐一匙，水煎服。能压下阴毒，所注如猪血相似，未效，再进。
独参汤
阴阳二毒不明，下药错误欲死者。人参（一两）　水煎，冷顿服。名夺命散，伤寒昏沉，脉不出者最宜之。（健曰：病既阴阳二毒不明，药误欲死。当审其药之故，与病之势，以决寒热、表里、虚实，庶可投剂。非贸贸然即以独参，为必能活人也。智者察之。
代灸涂脐膏
附子　蛇床子　马蔺子　吴茱萸　肉桂（等分）　细末，以白面（一匙），药末（一匙），入生姜汁，煨成膏。摊贴脐下、关元、气海处，自晚至晓。其力可代灸百壮，腹痛亦可用。又法用丁香　荜菝　乾姜　牡蛎　烧灰放手心中，以津唾调如泥，掩其阴，至暖汗出愈。（健曰：此二法甚佳。）

瘥后复病  ***************************
参胡三白汤
过经不解，人弱脉虚。人参（二钱）　柴胡（一钱）　白茯苓　白术　白芍（各钱半）　姜枣　煎。脉微弱，口乾心烦，加麦冬、五味子。阴虚火动遗精，加黄柏、知母、牡蛎；不得眠，加竹茹、枣仁。（健曰：此瘥后调理妙方，加减亦精。）
人参三白汤（仁斋）
发汗后，有表证不解，恶寒脉浮，桂枝汤和之。若人弱脉虚，以此汤加桂枝一钱。方见前发斑证内。汗再多者，黄耆建中汤。
竹叶汤（《千金》）
汗后表里虚烦，不可攻，但当与此。竹叶（二把）　半夏（半升）　石膏　麦冬（各一升）　人参　甘草（各二两）　生姜（四两）　粳米（半升）　水煮米熟，频饮之。
麦门冬汤（海藏）
劳复气欲绝者用之，有起死回生之功。麦冬（一两）　甘草（一两）　粳米（半合）　竹叶（五十片）　水煎。不用石膏，以三焦无火热也，加人参尤妙。（不能入口者，绵引滴口中。）
七味葱白散（许仁则）
劳复食复甚者，一如伤寒初有此证，宜服。葛根（三合）　新豉（半合）　葱白（半升）　生姜（一合）　乾地黄　麦冬（各三两）　劳水（以杓扬千遍者，四升）　煎服，取汗。（健曰：按劳复，非外邪所感，岂宜大剂葱豉发汗？食复必因停滞在中，何可地黄、麦冬腻膈？意见皆非，此方无足用也。）
补中益气汤（东垣）
劳复发热，气高而喘，身热而烦，四肢怠惰。人参（一钱）　黄耆（二钱）　白术　陈皮　当归　白芍　柴胡（各一钱）　升麻　炙甘草（各五分）　水煎。下元阴虚火动，或梦中失精，自汗烦热，阴虚不足，必加黄柏、知母，以救肾水，再入麦冬、五味子；若宿食不消，心下痞，去人参、升麻，加黄连、枳实；不眠加枣仁、茯神、远志；脉弱人虚倍人参；自汗盗汗倍黄耆；食少胃弱倍白术；外感多倍柴胡。内外有热佐黄芩；有痰加橘皮、半夏，呕吐并加竹茹；米食不化入麦芽、神麴；肉食不消，入生山楂、炒青皮；无热下虚有寒，黄耆建中汤；虚甚，大建中汤、人参养荣汤。（健曰：此方加减得法。）
大病后补虚法《外台》
取七岁以下五岁以上黄牛乳（一升），水（四升），煎至（一升），稍稍饮之。服十日佳。

易病  ***************************
赤衣散（《千金》）
女劳复，及阴阳易。　室女月经布近阴处者（名赤衣）烧灰，白汤下，日三服。
付皮汤（《活人》）
治女劳复。青竹皮（刮取半升）　水煎，温服。（宜淡姜汁拌用。）
豭鼠粪汤
阴阳易，及女劳复。韭白根（一大把）　豭鼠粪（十四粒）　水煎，温服之。必有黏汗出为效，未汗再服调烧褌散，尤妙。（健按：豭鼠粪，即雄鼠屎也。）
栝蒌竹皮汤
阴阳易，热气上冲，胸中烦闷，手足蜷挛，或搐搦。栝蒌根（五钱）　青竹皮（一两）　水煎，调烧褌散服。
当归白术汤
妇人未平复，因有所动，小腹结痛，腰胯四肢无力，发热。当归　白术　黄耆　人参　芍药　炙甘草　桂枝　附子（各钱半）　姜（三片）　煎服，得微汗瘥。
逍遥汤（节庵）
阴阳易，女劳复，难治者。人参　知母　竹青　黄连　生地　柴胡　犀角　滑石　韭根　炙甘草　姜枣煎，入烧褌末（一钱）服。卵缩腹痛，倍地黄，得汗为效，无再服。小水利，阴头痛愈矣。
妙香散《和剂》
阴阳易不差，大便不通，心神昏乱，惊惕不安。辰砂（三钱）　冰片　腻粉　牛黄（各七钱半）　巴霜（二钱半）　金箔（五片）　黄占（三钱）　蜜（一小匙）　炼匀，和丸，每一两，作三十丸。米饮下五丸，壮者七丸，弱者三丸。取大便通，即止。（健按：此乃劫剂，其分两不均，药性猛利，与易病无甚贴切，难用也。）

发颐  ***************************
连翘败毒散
发颐初肿。连翘（上）　羌活　独活　荆芥　防风　柴胡　桔梗　牛蒡子　归尾　花粉（中）　升麻　红花　炙甘草（下）　水酒各一锺，煎服。面肿，加薄荷、殭蚕；便硬，加酒浸大黄；内有热，及寒热交作，倍柴胡，加酒芩、石膏；未消，加穿山甲、白附子。（健按：发颐乃阳明风热为病，宜辛凉以汗之。若耳后发，则兼少阳风毒之甚。此方太阳经风居多，恐风胜而火更炽。且原方内尚有川芎、白芷、苏木、漏芦，似属外科家药，因其辛温香烈，故去此四味，而增入薄荷、殭蚕、石膏、白附，以佐凉散，庶几近之。然二活，亦非对证，并可去之。）
内托消毒散
发颐有脓不消，已破未破，俱可服。黄耆（上）　人参　防风　白芷　当归　桔梗　川芎　连翘　柴胡　升麻　银花　甘草节（俱中）　水酒各半煎，徐服。兼服蜡矾丸尤妙。（健按：发颐，本属阳明少阳风热，理宜辛凉以散，不应辛温助火发风。既有脓血，为热所迫，明矣。并宜凉血解毒，何必仍用芎、芷？况发颐多兼发疹之证，惟升麻葛根汤为主，入牛蒡、蝉退、殭蚕、木通、柴胡、橘红、杏仁、桔梗、薄荷、石膏、柽柳、葱白，并煎汤洗之。或用山栀末，飞面葱汁调敷之。疹透汗泄遂愈。何至成脓而作此治乎？此非偶感时之发颐，乃是伤寒温疫，病后馀毒耳，均不利于参耆补托。嗟乎！用药之难，不但不易与俗人言，亦难为前辈较也。能得对经对证之道，庶几左右逢原，而有出人之作。）
消毒围药
黄连　黄芩　黄柏　栀子　大黄　雄黄　白芨　白蔹　芙蓉叶　大蓟根　天南星　赤小豆　归尾　朴硝　五倍子　半夏　细为末。以五叶藤脑、肿见消、野苎根，三种捣汁，入苦酒少许，调敷，留头出毒。（健曰：观此围药，原以风热壅肿为治，而方多寒泻，更兼凉血，则知所应服者，不得用辛温之剂矣。）

杂解表方  ***************************
宇泰：大抵证兼表里，邪由错杂，似伤寒而非正伤寒者，宜于后方斟酌选用。若脉证与麻黄桂枝吻合者，自当遵仲景法治之。
六神通解散（河间）
解利两感，及非时暴寒，感冒头痛，发热燥渴。麻黄（上）　苍术（中）　石膏　滑石　黄芩　甘草（下）　葱　姜（各五）　豆豉（一撮）　水煎。
人参败毒散（《和剂》）
伤寒头痛，壮热，恶风寒，痰嗽，鼻塞，身重，风湿身肿，体痛恶风，四时疫疠通用。夏至后伤风有汗，亦用。（此方，即《蕴要》之人参羌活散。）羌活　独活　柴胡　前胡　桔梗　川芎　枳壳　人参　茯苓（各一钱）　甘草（炙五分）　薄荷（少许）　生姜（三片）　一方去人参，加黄芩、乾葛。
十二味败毒散
邱文庄用此治人最效，凡诸时行疫证，但内渴，即宜服之。上方去人参，加乾葛、黄芩、花粉。
十神汤（《和剂》）
时令不正，疫疠妄行，感冒发热，不问阴阳两感，或疹子欲出。麻黄　乾葛　紫苏　白芷　升麻　川芎　赤芍　香附　陈皮　甘草（等分）　葱　姜煎。如头痛甚，更加葱白二茎。胸满闷，加枳壳。（仁斋：此汤用升麻乾葛，能解利阳明经疫疠时气，发散之药，非正伤寒药。若太阳伤寒用之，能引邪入阳明，传变发斑矣。慎之。健曰：疫疠发热，必挟温湿之气，辛温者烈如芎、芷、香附，皆能助燥生热，鼓动斑黄，害人不浅。凡治疫，必从清解为主，非所论于发散也。
藿香正气散（《和剂》）
四时不正之气，伤寒头痛，憎寒壮热，霍乱吐泻，山岚瘴气，伏暑吐利转筋。藿香　苏叶　白芷　大腹皮　茯苓（各钱半）　厚朴　白术　陈皮　半夏（各一钱）　姜（三片）　枣（一枚）　水煎。（仁斋：此方宋人所制，治内伤饮食，外感寒邪，拘急呕逆，胸膈满闷，与伤湿、伤冷、中暑、霍乱、山岚瘴气、水土不服、寒热作疟，增损用之，其效如神。然非正伤寒药，若太阳病妄用之，先虚正气，逆其经络，往往变成坏证，不可救药。健观仁斋二论，则知伤寒是另一法门，未许杂方混治，杂药妄投也。前贤不忍后世颠倒，故叮咛谆切，而欲人诞登彼岸。如此其至也，宜相勉诸。）
参苏饮（《元戎》）
内外感一切发热之药。又云：前、葛自能解肌，陈、枳自能宽膈，大治中焦痞满。凡小儿室女，有热尤宜。苏叶　乾葛　半夏　前胡　人参　茯苓（各七分半）　枳壳　桔梗　陈皮　木香　甘草（各五分）　姜（五片）　枣（二枚）　煎，温服。有痰者，热退后，二陈六君相间服。
十味芎苏饮（《澹寮》）
四时伤寒，发热头痛。（即芎芷香苏饮。川芎七分）　半夏（六分）　苏叶　乾葛　柴胡　茯苓（各五分）　陈皮（三分半）　枳壳（三分）　桔梗（五分）　甘草（二分）　姜（三片）　枣（一枚）　水煎。（仁斋：天道和暖，邪轻者，用此代麻黄汤。健曰：处方之难，如名人撰古作，要通篇锻链，无一閒字，始称高手。若此方，通体属三阳疏散之剂，而茯苓一味，乃是余文。欲其渗泄乎？则犯发汗不得利小便之戒。欲其健脾乎？又疏散中所不必。前辈未能刮垢磨光，无怪后之冗杂紊乱。欲其专功去病，难矣。故处方之要，贵乎清真，能如作古文之法，斯可谓得之矣。）
和解散（《和剂》）
四时伤寒，头痛烦躁，自汗，吐利，咳嗽。苍术（一两）　桔梗　藁本　甘草（各五钱）　厚朴　陈皮（各二钱半）　每五钱，加姜（三片）。枣（三枚）。水煎。即平胃散，加藁、桔也。
双解散河间
伤寒伤风，表证悉具，内热口乾者。通圣散天水散（即六一散各半）　每（二两）　加姜葱（各三片）　煎服，取汗。
养胃汤（《三因》）
外感风寒，内伤生冷，憎寒壮热，头目昏疼，夹食停痰，并治。半夏（制）　厚朴（炒）　苍术（炒，各一钱）　橘红（七分半）　藿香　草果　茯苓　人参（各五分）　甘草（三分）　生姜（二片）　乌梅（一个）　水煎。
五积散（海藏）
阴经伤寒，脾胃不和，及感寒腹痛。白芷　川芎　当归　茯苓　半夏　芍药　肉桂　炙甘草（各三钱）　麻黄　枳壳　陈皮（各六钱）　乾姜　厚朴（各四钱）　苍术（二两四钱）　桔梗（一两二钱）　每粗末（三钱）　姜（三片）　葱白（三个）　水煎。（一方，有人参三钱，无枳壳。）麻、桂、芍、甘，即麻黄桂枝各半汤也。苍、朴、皮、草，即平胃散也。枳、桔、二陈，即枳桔半夏汤也。加芎、归理血，又加乾姜为厚朴散，此数药相合，解表温中，消痞调经。此为内伤外感，表里之分所制，虽非仲景桂枝、麻黄、姜、附之的方，能变通用之，治效多矣。
阴经伤寒，手足逆冷，及虚汗不止，脉细面青而呕，更加附子。（健按：此方药品据有所自，惟白芷独无专属，非伤寒家药明矣。此惟痈疡食物香料可用，非大方王道所宜也。欲其开发脾胃，不如丁香、豆蔻、木香、砂仁之为妙。何前人不察，往往用之？后学得以藉口，贻误故不少矣。况此剂，乃杂病因寒停食之方，非治阴证伤寒之法。虽欲变通其治，恐难应手副心。观子按：感冒轻证，虽病似伤寒，有必不可以正伤寒药治之者，以上各方权用可已。至正伤寒，自当遵仲景诸法。或因难用，遂欲以此等代之，其贻祸亦不浅也。盖邪有重轻，病有大小，邪轻药重，正气因伤，病大药小，邪亦不除。不然，今之败毒芎苏，岂胜于古之麻黄、桂枝哉？）
古法治三时伤寒方
生姜　葱白　紫苏　作汤汗之。
连须葱白汤（《活人》）
生姜　连须葱白　水煎服。
一法，凡感冒，用带根葱白煎汤，嚼生姜饮下，得汗愈。
伤寒易简方仁斋
凡感冒风寒。连须葱白（一握）　生姜（五片）　陈皮（一块）　细茶（一撮）　白梅（一个）　水煎熏头目饮，盖覆取汗。一方葱白（一握），豆豉（半合），泡汤服之。一方紫苏煎汤饮之。一方，卒无医药处，觉伤寒者，百沸汤饮之。少顷再饮，得微汗愈。

风温  ***************************
萎蕤汤（《活人》）
治风温，或冬温，或春月中风伤寒，发热头眩，咽乾舌强，胸内痞疼，腰背强。萎蕤（二钱半）　石膏（三钱）　羌活　麻黄　白薇　杏仁　川芎（各一钱）　葛根（二钱）　木香　甘草（各五分，炙）　水煎。
又方（《蕴要》）　石膏（三两）　萎蕤　麻黄　杏仁　川芎　白薇　独活　木香　甘草（各一两）　水煎，三服取汗。（健曰：凡兼温者，必以凉解为主，故用石膏为君，发汗解肌，而凉泻温热之毒也。今人不辨药性，视其有白虎之名，畏不敢用。此等之证，堕误莫挽，宁死而医家病家，均不醒悟。眼见时行温疫，用膏者多活，不用者则死，察此则知宜用而不宜畏矣。要在施之及其时耳，迟早轻重，尤当酌量。如不应用而用之，亦能害事也。）
知母葛根汤（《活人》）
风温，身体灼热甚。石膏（三钱）　葛根（二钱）　萎蕤　知母（各钱半）　麻黄（有汗去之）　羌活　防风　南星（生用）　黄芩　升麻　人参（各一钱）　杏仁　甘草（各七分）　川芎　木香（各五分）　煎。（健曰：此方药味混杂，不合风温灼热之证，川芎、木香，均属辛温有碍。）
防己汤
风温脉浮身重，汗出恶风。防己　白术（各二钱）　黄耆（二钱半）　人参　甘草（炙，各一钱）　姜（三片）　枣（二枚）　每五钱，水煎服。被覆取汗。（《蕴要》有防风钱半。）
防己黄耆汤
风温身重。防己（一两）　黄耆（两二钱）　白术（七钱半）　甘草（五钱）　每五钱，加姜（四片），枣（一枚），煎服。后当如虫行皮肤中，腰以下如冰，坐被上，再以被围之，得微汗出，瘥。喘加麻黄。胃中不和加芍药。气上冲加桂。下有陈寒加细辛。
栝蒌根汤
风温灼热大渴。栝蒌根（三钱）　石膏　乾葛　人参（各二钱）　防风　知母（各钱半）　甘草（一钱）　水煎。
葛根龙胆汤（仁斋）
风温脉弱，身重汗出。萎蕤（三钱）　葛根　升麻（各二钱）　大青　白芍（各一钱）　胆草　桂枝（各一钱）　甘草（炙，七分）　石膏（三钱）　生姜（三片）　煎。（健曰：此方寒热并用，最难师法，非有得于中者，不能如此。见浅者，易于引误。）

湿温  ***************************
茯苓白术汤（《活人》）
茯苓　乾姜（各一钱）　白术（钱半）　桂枝（七分）　甘草（五分，炙）　水煎。
麻黄杏子薏苡甘草汤
一身尽痛，发热晡剧，风湿。麻黄　薏苡（各两半）　甘草（一钱）　杏仁（炒，十粒）　每（四钱）　水煎。

痉  ***************************
栝蒌桂枝汤（《金匮》）
湿家汗之，成痉。栝蒌根（二钱）　桂枝　芍药（各二钱半）　羌活　独活　甘草（各一钱）　姜（三片）　枣（二枚）　水煎。
防风当归散（《难知》）
汗多亡血，成痉。防风　人参　当归　川芎（各二钱）　生地　白芍　羌活（各钱半）　甘草（炙，一钱）　水煎。恶风自汗，加桂枝（一钱），白术（二钱）。

时行疫疠  ***************************
清热解肌汤（丹溪）
温暑之月，病天行瘟疫，热病兼治。羌活（三钱）　石膏（钱半）　黄芩　知母　白芍（三味酒炒）　升麻　乾葛　人参（各一钱）　甘草（七分）　黄连（酒炒）　生地（酒洗，各五分）　姜（三片）　水煎。胸膈满闷，痰涎壅塞，加枳实、半夏（各一钱）　姜汁（四五匙）　脾胃不实，加术（炒，钱半）。
人中黄丸
大黄　黄芩　黄连　人参　桔梗　防风　苍术　广皮　滑石　人中黄　取末，曲糊为丸。分气血与痰作汤水。气虚，四君子汤下。血虚，四物汤下。痰多，二陈汤下。热甚，童便下。
神效沃雪汤
伤寒阴阳二证未辨，及时行疫疠，恶气相感，服之效如沃雪。苍术（炒）　乾姜（炮）　甘草（炙，各三两）　厚朴（炒）　防风　白芍　乾葛（各二两）　每四钱水煎，热服。身体微润，即愈。如患疫气正盛，或相传染，每用二钱，清晨服。
普济消毒饮（东垣）
时行大头瘟疫。黄芩　黄连（各五钱）　人参（三钱）　元参　橘红　柴胡　桔梗　甘草（各二钱）　连翘　白芷　鼠黏子　板蓝根（或蓝叶，或青黛五分代之）　马勃（各一钱）　殭蚕（炒）　升麻（各七分）　细末，或加当归、薄荷、防风，每五钱，水煎服。大便硬，加酒煨大黄（一二钱）　微利之。肿势盛者，兼砭刺之。
漏芦汤（丹溪）
脏腑积热，发为肿毒，时疫疙瘩，头面浮肿，咽喉填塞，水药不下，及一切危恶疫疠。升麻（钱半）　漏芦（二钱）　黄芩　蓝叶（各钱半）　元参　牛蒡子　连翘　桔梗　甘草（各一钱）　大黄（酒浸，酌用）　水煎。
清凉救苦散（《蕴要》）
治证同上。芙蓉叶　桑叶　白蔹　白芨　紫河车（草药）　大黄　黄芩　黄连　黄柏　白芷　雄黄　赤小豆　芒硝（等分）　为末，蜜水调涂。或万病解毒丹，人生薄荷汁磨服。并涂肿处，咽喉肿痛，磨浓，点入喉中，亦良。
消毒丸（即救苦消毒饮）
时毒疙瘩恶疫。大黄　殭蚕　牡蛎（等分）　炼蜜丸，如弹子大。新汲水化下，内加桔梗、甘草、牛蒡子，更妙。
救苦丹
治时疫。皂角　元参　乾葛（各一两）　大黄（九制，二两）　水泛丸，汤下。
鸡子汤
时气热盛，狂妄欲走。鸡子（七枚）　芒硝（一两）　入井花水（一升）　搅千遍服。取微利。
解一切疫　甘草（五两）　细切，微炒，量人能饮若干，取无灰酒，研，去渣服。当大泻，毒随出。虽大渴，勿饮水，饮即难救。治天行时疫热毒。腊雪磁器收盛服之，最良。
又方，半天河服之，亦佳。（《本草衍义》谓：即烂树头中水也。）
人中黄　饭杵和丸，如绿豆大，水下十五丸，最解瘟疫。
圣散子
时毒流行，不问阴阳之感，一切可治。草豆蔻十个，（煨）　石菖蒲　独活　麻黄　藁本　柴胡　防风　细辛　良姜　苍术　藿香　厚朴　茯苓　猪苓　枳壳　白术　芍药　半夏　泽泻　甘草　吴茱萸（洗）　熟附子（等分）　每五钱，水煎。（宇泰：此治时行疫气，必与伤寒证同者，始可用热药。至谓不问阴阳，无不取效，决无是理。后世以过信苏长公，故施圣散子，杀人者屡矣。嗟乎！可不慎哉。健曰：凡时疫流行，必兼温暑，法当清凉解毒，岂宜辛热助势？此或为寒疫而设，偶尔得中，留为成方。若轻用之，必祸不旋踵。）
老君神明散（《活人》）
辟疫法。乌头（四两，炮）　桔梗（二钱半）　白术（一钱）　为末，绛囊盛佩之，同居闾里，皆不染疫。或酒服方寸匕，取汗，即瘥。
藜芦散（即《千金》之赤散）
朱砂（另研）　桂枝　附子（各六两）　丹皮　皂角（各两六铢）　乾姜　羊踯躅　藜芦（各一两）　细辛（十八铢）　为末，绛囊佩方寸匕于臂，男左女右。已病者，纳米大（一粒），于鼻中，酒服一钱，取汗。
务成子萤火丸（一名武威丸）
辟疫疠恶气，百鬼狼虎，蛇虺蜂虿诸毒，及五兵盗贼凶害。雄黄　雌黄（各二两）　羚羊角　锻灶灰　铁捶柄（入铁处烧焦者各两半）　萤火虫　鬼箭羽　刺蒺藜　矾石（各一两）　为末。以鸡子黄，并雄鸡冠一具，捣和丸，如杏仁大。作三角绛囊，盛五丸，系臂上，并挂门户上。
屠苏酒（《千金》）
大黄　川椒　桔梗　桂心　防风（各五钱）　川乌　白术　菝葜（各一钱）　锉碎，绛囊盛之。除夕悬井中，令沉至泥，元旦出之，将囊浸酒中，略煎，向东方饮之，从小者先饮而上，仍弃囊于井中。（菝葜，即泽兰，诗谓：採兰水上，以拔除不祥。）
孔圣辟疫丹（彭氏）
腊月念四夜五更，取井水，盛净器，量人口数，取乳香块，如数浸水中，至岁朝五更炖温。从幼至长，每人以乳香一小块，饮水三呷嚥下，则一年不患时疫。（此方孔氏用之，至今不辙。）
辟瘟丹
苍术　绛香　青木香　安息香　桃木香　柏叶　白芷　皂角　虎头骨（等分）　枣肉捣和丸，如弹子大，朱砂为衣。除夕及元旦，慢火焚之。
外台辟疫方　朱砂（一两）　研细，白蜜和丸，麻子大。元旦平明，向东，一家大小，各吞三七丸。忌食诸肉，并勿近齿。
（肘后方）　正月上寅日，取女青末（三两），红绢缝三角囊，盛系帐前，即辟疫。（一方）东行桃枝，细锉，煮汤，阁家澡浴佳。（一方）水磨雄黄，涂鼻上，或水飞雄黄末，吹鼻孔中。（一方）光明雄黄，研细，以笔蘸点鼻内两旁陷中，则疫不能入。虽与病者同床，亦不相染。（一方）明雄黄（一块），绛囊盛，系顶心。（重五钱可用。）一方赤小豆同黏米，浸入水缸中，每日取饮。（一方）贯仲浸水，日汲饮。（一方）上好香油，涂鼻中。
五症丹（《医统》）
治疫如神。黄芩（乙庚年为君）　黄柏（丙辛年为君）　黄连（戊癸年为君）　山栀（丁壬年为君）　甘草梢（甲已年为君）　香附　紫苏（俱为臣）　上七味，生研末，（除当年为君者，倍用，余各减半。）再以大黄（三倍）浓煎，去渣，熬膏，和药捣丸如鸡子大。加朱砂雄黄（等分）为末，为衣，再裹金箔于外。每用（一丸）泉水（七碗）浸化，可服七人。（病者愈，不病者不染。）
雄黄丸（洁古）
雄黄（一两）　丹参　赤小豆（炒）　鬼箭羽（各二两）　为末，蜜丸桐子大，温水下（五丸）。虽与病人同寝，亦不染。
又方，红枣（全用）　苍术（等分）　共捣为丸，弹子大。置炉中燃之，亦辟瘟气。
又方，疫气行时，每日五更，投黑豆一大握，于井中，勿使人见。凡饮此水之家，俱不染疫，功德无量。或投自己缸内饮之，保全一家。

妇人  ***************************
桂枝红花汤（《活人》）
妇人伤寒，发热恶寒，拘急，口燥舌乾。桂枝　芍药　甘草（炙，各三两）　红花（一两）　每五钱，加姜煎。
阿胶散（《活人》）
妊孕伤寒，安胎。阿胶（炒）　桑寄生　白术　茯苓　人参（等分）　细末。每二钱，黏米饮调服，日再。
（白术散）　治证同上。白术　黄芩（等分）　为末。每三钱，入姜三片，枣一枚，煎服。惟四肢厥冷，阴证忌服。
苏木汤
妊娠伤寒，或中时气，洒浙寒慄，悸哕。苏木　赤芍　橘皮　黄芩　黄连　炙甘草（各一两）　每五钱，水煎。（健曰：妊娠伤寒时气，不论寒热，必以保胎，为无伤动其气血。此苏木、赤芍，专工破血，岂可用乎？成方中，常有混杂之弊，而《活人书》方法更多谬误，此断不可用也。
黄龙汤（《活人》）
妊娠伤寒，寒热胁痛，呕逆痰气，及经水适来适断，产后风入胞宫，寒热如疟。即小柴胡去半夏姜枣。（一方）柴胡（五钱）　黄芩　甘草（各二钱）　赤芍（三钱）　水煎。（健曰：柴胡少则升，中则和，多则降，妊娠岂可重用乎？赤芍破血狠味，更不宜用。于此见朱奉议之所学，往往多谬，无足取。
旋覆花汤
妊娠伤寒，头目旋疼，壮热，心躁。旋覆花　赤芍　甘草（炙，各五钱）　白术　黄芩　人参　麻黄（各七钱半）　前胡　石膏（各一两）　每（四钱），姜（三片），煎。（健曰：此方去赤芍用。）
芍药汤
妊娠伤寒，自利腹痛，脉沉，太阴病。芍药（酒炒）　白术（土炒）　茯苓　炙甘草（各二钱半）　水煎。
桂心牡蛎汤
产后头痛发热，及腹内拘急，疼痛。桂心（六钱）　牡蛎（煅）　白芍　地黄（各一两）　黄芩（四钱）　每五钱，水煎服。
竹叶防风汤
产后伤风，发热面赤，喘，头疼。竹叶（半把）　葛根（两半）　防风　桔梗　桂枝　人参　炙甘草（各五钱）　每四钱，姜（三片），枣（二枚），煎。
神功丸
三焦气壅，六腑风热，大便不通。大黄（三两）　河子皮（二两）　麻仁（五两）　人参（五钱）　蜜丸梧子大。温水下二十丸，日三服。产后大便秘者，米饮下十丸。
黑神丸
温疫时气，有积食者。巴豆（一两，急流水二碗，浸一宿，煮三五十沸，冷取，去心膜，拭乾，研如膏。厚纸包，重物压去油，取净粉。）五灵脂（研细末）　杏仁（炒）　大戟（去皮，生用）　三稜（各五钱）　豆豉（二两，研）　共为极细末，入巴豆、杏仁同研匀，入飞面（半匙），井花水调如糊，杵二三千下，丸绿豆大，晒乾收藏。伤寒有积食，脉沉结，身体不热者，即下之，姜枣汤吞数丸。若身热，服此即为结胸痞气。（健曰：此猛利之药，不宜浪用。）

小儿  ***************************
惺惺散（云岐）
小儿寒邪，及时气瘟疫，头痛体疼，壮热多眠，潮热烦渴，痰实咳嗽，疮疹等证。羌活　独活　柴胡　川芎　枳壳　茯苓　人参（各一钱）　前胡　桔梗　天麻　地骨皮　甘草（各五分）　生姜（一片）　枣（半个）　薄荷（少许）　煎。（健曰：此方夹杂，虽无大犯，而未为稳当。）
薄荷散
夹惊伤寒，热极生风。薄荷叶（五分）　羌活　麻黄（各一分半）　全蝎（去尾钩，酒洗瓦上炙，二个）　天竺黄　殭蚕　白附子（各二分半）　每末（一分），水煎服。或加竹沥少许，钩藤汤调服亦可。
红绵散
小儿四时感冒发热，诸惊丹毒，变蒸等热。人参（二钱半）　天麻　殭蚕　麻黄　全蝎（各二钱）　甘草　辰砂（各一钱）　每（一钱），入绵胭脂少许煎服。（健曰：此方治小儿本虚邪盛颇精。）
连翘饮《撮要》
三焦积热，大小便不利，疮疡蕴毒各证。连翘　瞿麦　滑石　牛蒡子　车前子　木通　山栀　当归　黄芩　荆芥　柴胡　赤芍　蝉退　甘草（等分）　每二钱，水煎。补遗（健增）
防风通圣散（河间）
风寒暑湿诸邪，表里三焦壅热，痈疡肿疮，面赤耳疼，头痛昏晕，二便秘涩皆治。大黄　芒硝　防风　荆芥　麻黄　栀子　芍药　连翘　甘草　桔梗　川芎　当归　石膏　滑石　薄荷　黄芩　白术　分两随证酌量，水煎。
羌活胜湿汤（《局方》）
湿气在表，腰脊重痛，一身尽痛，微热昏倦，伤风头痛，通用之方。羌活　川芎　独活　炙甘草　蔓荆子　藁本　防风　防己　附子　水煎。（湿重者，可加苍术、木通。）
独活汤（丹溪）
风虚瘛瘲，昏愤寒热，兼治风温。独活　羌活　防风　川芎　当归　细辛　桂心　半夏　人参　石菖蒲　白薇　茯神　远志　炙甘草　姜　枣　水煎。
小续命汤（《千金》）
刚柔二痉。（健曰：兼治痉证，然亦不见效验。）　桂枝　川芎　人参　附子　麻黄　杏仁　芍药　防风　防己　黄芩　炙甘草　水煎。
清暑益气汤（东垣）
太阳中暍，发热恶寒，身重疼痛，脉弦细芤迟。人参　黄耆　麦冬　五味子　当归　神麴　黄柏　橘皮　炙甘草　葛根　苍术　白术　青皮　升麻　泽泻　姜　枣煎。（健曰：方中去神麴、青皮、白术，加鲜藿香、黄连、滑石为妙。）
八正散（《局方》）
湿热下注，咽乾口燥，饮水多而小便不利。车前子（炒，研）　木通　大黄　萹蓄　甘草梢　山栀　滑石　瞿麦　灯心　水煎。（一方加木香。）
凉膈散（《局方》）
中焦燥实，烦热斑黄，口渴吐衄，大小便秘。芒硝　大黄　栀子　连翘　黄芩　薄荷　甘草　竹叶　水煎，加蜜服。
清心莲子饮
士材治肾虚有热，小便不利，口苦咽乾。石莲　人参　地骨皮　黄耆　柴胡　赤茯苓　炙甘草　麦冬　车前子　水煎。
胃苓汤
宇泰治熏黄。苍术　厚朴　炙甘草　陈皮　猪苓　泽泻　茯苓　肉桂　姜枣煎。（即平胃合五苓，故名。）
归脾汤（《济生》）
补益心脾，为伤寒汗下后，心神恍惚，饮食少思，瘥后调理妙剂。时气外感，百病后皆宜。人参　黄耆　白术　当归　枣仁　茯神　远志　炙甘草　木香　龙眼肉　姜枣同煎。并治劳复，劳神。
三拗汤
治表寒喘嗽。麻黄　杏仁　炙甘草　煎。
八珍汤
气血兼补。即四君四物二方全用。

附易窗历效方  ***************************
救急解毒汤（《易窗》）
伤寒时气，感冒风邪疫毒，陡发喉风及咽痛胪胀，恶寒发热，咳嗽呕恶，兼发斑疹，紧急危证。牛蒡子（炒，研，三钱）　薄荷叶（一钱）　桔梗（钱半）　生甘草　橘红　木通　射干（各一钱）　殭蚕（洗，炒，研，二三钱）　石膏（生捣，六、七钱）　河水轻煎，热服，二三剂即愈。如咳者，加杏仁（去皮、尖，研，二钱）；壮热头痛鼻塞，伤风声重者，加荆芥、防风（各一钱）；寒热欲呕者，加柴胡一钱；咳而呕恶，疹现未透者，加前胡、蝉蜕（各一钱），杏仁（二钱），柽柳（三钱）；热甚呕吐，现斑者，加豆豉、蝉退、升麻（各一钱），乾葛（钱半），解托之；斑疼现而难发，或发而热甚难化，或咽喉腐烂，臭秽痛甚，俱加重石膏（至二三两），併入连翘（钱半），花粉元参（各二三钱），知母（酒炒，钱半）；若斑色紫赤，并加紫草（酒拌，三钱），青黛（一钱），以化之，兼保咽喉；风涎壅盛，肿甚欲闭者，必加全蝎（去尾勾，酒洗，炙脆，研，五七枚）；痛甚汤水难嚥者，加山豆根（一钱）；痰鸣气喘，加葶苈（隔纸焙研，一钱），并前胡、杏仁；腐烂不能收口，加川贝母，（去心研末，调下二钱）；如兼口疳齿腐，加青黛，倍石膏；外邪轻，而本原阴虚火炎咽痛者，去□□殭蚕，重用元参（三四钱），黄柏（盐水炒一钱），知母（盐水炒钱半）；咽喉腐烂，外无寒热，但内火上熏，本原虚，而清之不退，饮食不进，倦怠脉虚，可加人参（三、五分）；若喉证舌强，或口噤不语，昏愦躁扰，循衣撮空，妄见鬼神，二便自遗，不知人事者死。如咽喉肿闭，口紧，药饮难入者，取鸡翎抄后方夺命散，探入喉中，搅去涎痰。外用紫苏、长葱、柽柳煎汤，大手中蘸湿，乘热揉其两腮，围其颈项，使药气侵入，亦可宽松。然后可进汤药。健曰：咽喉要害之地，为病最危，虽轻亦当慎重。若误投药石，妄施刀针，不禁荤酒，鲜不害命。方书论证不一，须辨内伤外感。咽痛喉证各别，皆因五志之火内郁，六淫之邪外触。从内伤者势缓，从外感者势急。发于喉，则痰壅气闭而闷绝。发于咽，则腐痛不食而暴亡。若猝然陡发，顷刻毕命者，别感恶厉之气，虽有神丹，亦难救也。其四时不正，流行传染，及伤寒伏热上僭，致患斯证。寒热交作，或斑疹并现，总以半表半里论治。究足少阳阳明，手太阴三经为主。不可相循俗习，擅用荆、防、麻、桂，足太阳辛温之表剂。又不可妄投芎、归、芍、地，足厥阴酸温之敛剂。更不可浪进芩、连、栀、柏，手足三阴苦寒之泻剂。并不可凭仗刀、针，骤开疮口，使先引烂，难以收拾。法惟辛凉以散邪，解肌以化毒，大忌辛温香燥，贻人夭殃。兹参前贤精要，酌设是方，经效良多，公诸于世。俾患家知此病情，而留心味道者，亦可小补焉。凡施送方中，近有用芎、归、香附者，非对病，而辛温有碍，不可服。用土牛膝根汁灌者，太寒有误。用生芦卜汁饮者，太克，非咽喉家药。古法用巴豆油纸，燃灯刺肿处者，太险，难用。若肿势凶猛，痰涎壅塞，惟桐油探吐，瓜蒂□□矣，藜芦汤吐之，为妙。若闭塞至极，水浆不入，命□□吸者，不刺，则死，刺之出其脓痰，反可幸生。并刺少商、合谷二穴。凡吹药中，切不可□□□，其味酸涩，反致喉紧之祸。）
夺命散
一切咽喉肿痛，喉风痰壅，喉痹腐烂，双单乳蛾，会靥肿硬，胪胀舌强，痰涎涌吐。（此药吹三次，即解，轻者立愈，重者渐退，其效有斩关夺命之能，因以名方。）白殭蚕（水洗，炒香，研，三钱）　全蝎（去尾勾，酒洗，炙脆，研细末，十个）　辣薄荷叶（晒，研，一钱）　山豆根（切薄，晒，研，一钱）　硼砂（研，钱半）　冰片（研，五分）　牙硝（研，一钱）　雄黄（研，五分）　大黄（晒，研，五分）　黄柏（酒炒，研，五分）　生甘草（切，晒，研，三分）　共为极细末，合和瓶盛，勿泄气，临用以管筒抄药吹之。（如本原阴虚火炎喉痛，不用此药，而用后方。）
碧玉散
一切咽喉腐烂，牙疳喉癣，咽痛痰塞。（吹之，即能生皮收口，消痰清火，解毒止痛。兼治阴虚咽痛，咳嗽，小儿口疳齿䘌，神效。人中白（精制洁白者，煅研，三钱）　灯草灰（存性）　橄榄灰（存性）　绵灰（存性）　冰片　珍珠　西黄（各三分，研）　花青（筛去脚）　川连（生研）　黄柏（酒炒，研）　牙硝（研，各五分）　硼砂（一钱，研）　共研极细末，和匀瓶盛，勿泄气，临用吹之。
正气丹
治瘟疫流行，时气传染，寒热交作，头疼肢重，咽喉肿痛，呕吐胸满，狂谵烦渴，斑疹欲发，及已发不化，二便不通，无汗脉数，均可救疗。兼治大头天行，疙瘩疫毒，□□浸淫，疮疡疟痢，腹胀发黄。无论初久，表里双解，其效甚捷。升麻　柴胡　前胡　苏叶　薄荷叶　防风　荆芥　橘红　豆豉　蝉退　射干　小木通　泽泻　青黛　山豆根　土藿香叶　茅山苍术（炒）　槟榔（各一两）　陈神麴（炒焦）　半夏（姜汁制）　乾葛　桔梗　枳实（麸炒）　厚朴（姜汁炒）　连翘　黄芩（酒炒）　大黄（酒浸）　芒硝（另研入，各两半）　殭蚕（炒香）　杏仁（去皮、尖，去油研）　桃仁（去皮、尖，去油研）　鬼箭羽（取嫩枝切，各二两）　牛蒡子（去壳，炒去油，研）　紫草尖（酒洗，各三两）　元参　花粉　滑石（水飞）　楂肉（炒焦，各二两四）　雌黄（水飞）　青木香　炙甘草（各五钱）　共磨细末，用蓝根、马勃、柽柳、泽兰、大腹皮，（各三两，洗净，）石膏（半斤，捣，）浮萍（二大把），煎汤，去渣，取煮陈大麦粉为稀糊，拌药，捣润为丸，如鸡子黄大。外以水飞雄黄末为衣，晒乾，锡瓶盛，勿使发霉泄气。遇瘟疫时疫，每一丸，开水化下，小儿半丸，孕妇不忌。服后表热重者，得汗而解，里热实者，得便而解。斑疹隐现者可透，不化者可化。如人壮实，不能即解，连服三四丸，无不痊愈。历经效验，普施彻□□邪退瘥后虚热者，不宜服。（健按：疫疠，属阳明、少阳为病居多。故两三日即□□狂谵，呕吐发斑，最忌辛温香燥，以张其势。如麻黄、桂枝乃伤寒家药，细辛、白芷、川芎、香附、乾姜、草蔻、川附、乌头、丁香、木香、麝香、五倍、五味、赤白芍、生熟地、黄耆、萎蕤、石斛、枸杞、天冬、麦冬、山萸、吴萸辈，皆杂病家药，均非时证疫毒所宜。凡人好善施药，不谙就里，每以太乙、寸金等丹，为救疫妙剂。殊不知其中如上项辛热悍味，大半在内，干犯病经，而致猝变者，目击不少。要知此种丹药，前人制为佩带辟疫，并非教人磨服以治疫也。其可服者，惟停食感寒，胃寒气痛而已，余则无可治之证。世咸谬为仙授，随处施送，阴受其害，而与者受者，谁能醒此？盖未究其药性故也。试遇疫作之际，医家临证立方，写出丹中诸药，则是人必骇，而不肯服也。因其施送之便争取浪服，岂知下咽蒙害，误尽苍生，而无一指迷喝破之者，实堪悯叹！乃阐前贤治疫良法，酌设是方，以挽救之，历经捷效，无有偏失。所谓正气胜则邪气退也，因以名方。）


卷十五·名论一  ——————————————————————————————————————————————————————————————————————————————————————————

伤寒同异  ***************************
（安道：）读仲景书当求其所以立法之意，苟得于此，则知其书足以为万世法，而后人莫之能外矣。不得其所以立法之意，则疑信相杂，未免通此而碍彼也。鸣呼！自仲景以来，发明其书者不可胜数，然其所以立法之意，竟未有表彰以示人者。岂求之而不得欤，将相循习而不求欤，抑有之而未之见欤？予虽不敏，僭请陈之。夫伤于寒，有即病者焉，有不即病者焉。即病者，发于所感之时，不即病者，过时而发于春夏也。即病谓之伤寒，不即病谓之温暑。夫伤寒温暑，其证虽殊，其所受之原则不殊也。由其原之不殊，故一以伤寒为称。由其证之殊，故施治不得相混。以所殊而混其治，宜其贻祸后人，以归咎于仲景之法，而委废其大半也。吁！使仲景之法果贻祸后人，伤寒论不作可也。能知仲景之法，不肯贻祸于人，伤寒论其可一日缺乎？后人乃不自责于己见之未至，而归咎于立法之大贤，可谓溺井憾伯益，失火怨燧人矣。仲景法之祖也，后人虽移易无穷，终莫能越其矩度。由是观之，则其法其方，可委废乎？虽然立言垂训之士，犹不免失酌于此，彼碌碌者，无足诮矣。惟夫立言之士，形乎著述之间，其碌碌者，当趑趄犹豫之际，得不靡然争趋简略之地矣。故其法其方，委废大半而不知返。日卑日鄙，此民生所以无藉，而仲景之心，所以不能别白矣。呜呼！法也方也，仲景专为即病之伤寒设，不兼为不即病之温暑设也。后人能知此旨，则尚恨其法之散失，所存不多，而莫能御夫粗工妄治之万变，奚可惮烦而委废之。不自觉其非者，由乎不得其所以立法之意也。世医往往以治伤寒法治温暑，不过借用之耳，非仲景立法之本旨也。犹六书假借，移易无穷，终非造字之初意。夫仲景之法，天下后世之权衡也。姑可惜焉以为他病用，岂特可惜以治温暑而已。今人因其可藉以治温暑，遂谓其法通为伤寒温暑设，此非识流而昧源者欤！苟不予信，请以证之。
考仲景书，三阴经寒证，居热证十之七八，彼不即病之温暑，但一于热耳，何由而为寒哉？就三阴寒证而详味之，然后知予言之不谬。或谓三阴寒证，本是杂病，为王叔和增入，又谓其证之寒，因寒药误治而致。若此者皆非也。夫叔和之增入者，辨平脉与可汗可下诸篇而已。其六经病篇，必非叔和所能讚辞也。但厥阴经中下利呕哕诸条，却是叔和因其有厥逆而附，并无厥阴同类者亦附之耳。至若以药误治而成变证，则惟太阳为多。纵使三阴证亦或有寒药误治而变寒者，岂如是之众乎？缘后人以仲景书通为伤寒温暑设，遂致温剂皆疑焉而不敢用。韩只和虽觉桂枝汤之难用，但谓今昔之世不同，然亦未悟仲景书，本为即病之伤寒设也。且其著《微旨》一书，又纯以温暑作伤寒立论，而即病之伤寒反不言及，已是舍本徇末，全不能窥仲景藩篱。又以夏至前，胸膈满闷，呕逆气塞，肠鸣腹痛，身体拘急，手足逆冷等证，视为温暑，谓与仲景三阴寒证脉理同而证不同，遂别立温中法以治。观仲景所叙三阴寒证，乃是冬时即病之伤寒，故有此证。今欲以此求对于春夏温暑之病，不亦惛乎。虽然祗和未悟仲景立法本旨，又适当温暑病作之际，其为惑也固宜。以予推之，其胸膈满闷，呕逆气塞等证，非内伤冷物，即不正暴寒所中，或过服寒药所致，内外俱伤于寒之病。祗和但曰寒而当温，未悉其所以为寒之故。能求其故，则温暑本无寒证矣。
再，仲景书虽有阴毒之名，然其所叙之证，不过面目青，身痛如被杖，咽喉痛而已，并不言阴寒极甚之证。况其所治之方，亦不过升麻、甘草、当归、鳖甲而已，并不用大温大热之药。是知仲景所谓阴毒者，非阴寒之病，偶感天地恶毒异气，入于阴经，故曰阴毒。后之论者，遂以阴寒极甚之证称为阴毒，乃引仲景所叙病状，并而言之，却用附子散、正阳散等以治，误矣。窃谓阴寒极甚之证，固可名为阴毒，然终非仲景所以立名之本意。观后人所叙阴毒，与仲景所叙，自是两涂，岂可混论。朱奉议作《活人书》，累数万言，于仲景伤寒多所发明。其即入阴经之寒证，诸家不识而奉议识之，但惜其亦未知仲景专为即病者立法。故其书中每以伤寒温暑混沦，竟无分别。况又视伤寒论为全书，遂将传阴热证与即入阴经寒证合为一说，且谓伤寒阳明证宜下，少阴证宜温，而于所识即入阴经之见，又自相悖矣。夫阳明证之宜下者，因为邪热入胃，其少阴证之传经热邪，亦可温乎？况温暑病之少阴，更不可温也。自奉议此说出，而蒙害者不少矣。逮成无己注《伤寒论》及《明理论》，具表章名义，可谓纤悉无遗。然即入阴经之寒证，又不及奉议能识，况即病立法之本旨乎！故止随文解义而已，未尝明其何由不为热而为寒也。至刘守真出，亦以温暑作伤寒立论，而遗即病之伤寒，其所处辛凉解散之剂，固为昧者有中风伤寒错治之失而立，盖亦为桂枝、麻黄难用之惑也。既惑于此，则无由悟夫仲景立桂枝、麻黄之有所主，用桂枝、麻黄之有其时也。故《原病式》有曰：夏热用桂枝、麻黄类发表，须加寒药，不然则热甚发黄或斑出也。殊不知仲景立桂枝麻黄汤，本不用于夏热之时也。苟悟夫二汤非温暑之剂，则群疑冰洋矣。何也？夫寒之初客于表也，闭腠理，郁阳气而为热，故非辛温之药不能发泄，此麻黄汤之所由立也。至于风邪伤表，反疏腠理而自汗。然邪既客表，则表之正气受伤而不流通，亦发热也。必以辛甘温之药发其邪，则邪去而腠理自密矣，此桂枝汤之所由立也。其所以不加寒药者，盖由风寒在表，又当天令寒冷之时，寒无从用。后人不知仲景立法之意，而有加寒药之论，此未悟其所以然耳。若仲景为温暑立方，决不如此，必别有法，惜其遗佚不传，致使后人纷纭其说。若知仲景书专为即病之伤寒作，则知桂枝、麻黄所以宜用之故。除传经热证外，其直伤阴经，与太阳不郁热，即传阴经诸寒证，皆有所归著，不复疑寒药误下而生变矣。若乃春夏有恶风恶寒，纯类乎伤寒证者，亦暴中风寒之新病，非冬时受伤过时而发者比。不然则是温暑将发，复感风寒而动乎久郁之热，遂发温暑也。仲景曰：太阳病发热而渴，不恶寒者为温病。观此，则知温病不当恶寒而当渴，其恶寒而不渴者，非温病矣。仲景虽不言暑病，然暑病即夏至后变为热病，复过一时而加重于温耳。其不恶寒而渴，则无异也。春夏虽有恶风恶寒表证，其桂枝、麻黄二汤，终难轻用。不可泥于发表不远热之语，须是辛凉解散，庶为得宜。苟不慎而轻用之，诚不免乎狂躁、斑黄、衄血之变也。即或有行桂枝、麻黄于春夏而效，乃是因其辛甘发散之力，偶中于万一，断不可视为常道而守之。今人以败毒散、参苏饮、通解散、百解散类，不问四时中风伤寒一例施之，虽非至正之道，较之轻用桂枝、麻黄于春夏，以致变者，则反庶几。然败毒等，若用于春夏，亦止治暴中风寒之证而已。其冬时受伤，过时而发之温暑，亦不宜也。用则非徒无益而反害之，纵或有效，亦是偶然。彼冬时伤寒，用辛凉发表而或效者，亦偶然也。凡治病既效之后，要明其当然与偶然。能明其当然与偶然，则精微之地，安有不至者乎。惟其视偶然为当然，所以循非踵弊，莫之能悟，而病者不幸矣。若夫仲景于三阴经，每用温药，正由病之所必须，与用之有其时耳。若概以三阴寒证，视为杂病而外之，有负仲景济人利物之至仁，而误尽后世矣。奈何前辈，不能明示伤寒温暑异治之端绪，一以寒凉为务，而诸温热之剂悉在所略，以致后学视仲景书，欲仗焉而不终决，欲弃焉犹以为立法之祖而莫能外。然则待为具文，甚则束之高阁，而谓其法宜于昔，而不宜于今。噫！斯言也，然耶？否耶？能明乎仲景本为即病者设法，则桂枝、麻黄自然必用，诸温热剂，皆不可无。若谓仲景法，不独为即病者设，则凡时行寒疫，温疟风温等证，亦通以伤寒六经诸方治之，可乎哉？《伤寒例》曰：冬温之毒，与伤寒大异，为治不同。又曰：寒疫与温及暑病相似，但治有殊耳。是则温暑及时行寒疫、温疟、风温等，仲景必别有治法。今不见者，亡之耳。观其所谓为治不同，所谓温疟、风温、温毒、温疫，脉之变现，方治如说，岂非其法散亡乎？决不可以伤寒六经病诸方通治也。夫《素问》谓人伤于寒，则为病热者，言常而不言变也。仲景谓或热或寒而不一者，备常与变而弗遗也。仲景善言古人之所未言，大有功于古人者，虽欲偏废可乎？叔和搜採仲景散落之论以成书，功莫大矣。但惜其以己之说，混于仲景论中，又以杂脉杂病，并载于卷首，故使玉石不分，主客相乱。若先备仲景之言，而次附己说，明著其名，不致见惑于世，而累仲景矣。昔汉儒收拾残篇于秦火之馀，加以传注，后之议者，谓其功过相等，叔和亦难免于此之议。予尝欲编类其书，以《伤寒例》居前，而六经病次之，相类病又次之，差后病又次之，诊察、治法、治禁、治误、病解、未解等又次之，其杂脉杂病，与伤寒有所关者，採以附焉，与伤寒无相关者，则删之。如此，则王石有分，主客不乱矣。然有志未暇，姑叙此以俟他日。（健曰：此论反复详辨，专决异同，温暑不与即病之伤寒同论治。冬温、时行寒疫、温疟、风温等，更与伤寒不涉，而别有治法。其说直捷通快，是出诸家之上。以辟奉议、河间之误，为仲景之功臣，后学之冰鉴。读者当知其见道透澈，伤寒大旨不外于是，官止神行，无事旁求矣。）
（安道：）尝读仲景《伤寒论》，于太阴曰自利不渴者，属太阴，脏有寒也，当温之四逆辈。于少阴日一二日，口中和，背恶寒者，当灸之，附子汤。身体痛，手足寒，骨节痛，脉沉者，附子汤。少阴下利，白通汤。下利脉微，与白通汤。利不止，厥逆无脉，乾呕烦者，白通加猪胆汁汤。下利清穀，里寒外热，手足厥逆，脉微欲绝，反不恶寒，面赤色，或腹痛，或乾呕，或咽痛，或利止，脉不出，通脉四逆汤。少阴脉沉，急温之，四逆汤。于厥阴曰：手足厥寒，脉细欲绝者，当归四逆汤。大汗若大下，而厥冷者，四逆汤。仲景之论伤寒，三阴自有寒证，而宜用温热之剂也。及读刘守真书有曰：伤寒邪热在表，腑病为阳，邪热在里，脏病为阴，妄谓有寒热阴阳之异，误人久矣。寒病有矣，非汗病之谓也。寒证止为杂病，终莫能为汗病，且造化津液之气者，乃阳热之气，非阴寒之所能致也。故仲景有四逆汤证，是治表热里和，误以寒药下之太早。表热入里，下利不止，及或表热里寒自利，急以四逆温里，利止里和，急解其表也。又有四逆证，复以承气下之者，是伤寒传里，直言热病而不言寒也。即言三阴者，邪热在脏在里，以脏与里为阴，当下其热者也。《素问》论伤寒热证有二，皆名曰热不及于寒。兼《灵枢》诸篇，运气造化之理言之，则为热病，诚非寒也。观守真之论，则伤寒无问在表在里，与三阳三阴，一皆为热而无或寒者。两说相同，其是非之判，必有至理存焉。由是反复究洁其义，而久不能得，虽至神疲气耗，不舍置之。自谓斯是伤寒大纲领，此义不明，则千言万语未足为用，况戕贼民生，易有极耶。意谓成无己注，必有发明，推而求之，然亦止是随文释略而已，竟不明言何由为热，何由为寒，此非其不欲言也。盖止知伤寒，皆是传经，故疑六经所传，皆为热证，而执热无变寒之理，遂不敢别白耳。以寒为本脏之寒钦，抑当热邪传里入深之时，反独见寒而不见热者，且所用温热药，能不助传经之热邪乎？以寒为外邪之寒欤，则在三阳已成热矣。岂有传至三阴而反为寒者哉？成氏能潜心于此，则必别悟其所以然矣。自仲景作伤寒论以来，靡不宗之弗遗。至异同之论兴，而渔者走渊，樵者走山矣。宜乎后人不能决于似是而非之处。或谓今世无真伤寒病，又或以为今人所病，俱是内伤。至昧者，又谓《伤寒论》中，诸温药，悉为传经热邪而设，以三阴经属阴故也。其大谬者，又曰论中凡有寒字，皆当作热字看。呜呼！末流之弊，一至于此。于是澄心静虑以涵泳之，一旦划然，若有所悟，然亦未敢必其当否也。姑试陈之，以正有道。夫三阳之病，其寒邪之在太阳者，寒郁其阳，阳不得越而成热，阳虽人身之正气，既郁则为邪矣。用麻黄发表，以逐其寒，则脉理通而郁热泄，得汗则愈。苟或不汗，热不外泄，则必里入，传阳明，传少阳，而或人腑也。若夫三阴之病，则或寒或热者，何哉？盖寒邪之在人也，或在太阳郁热，以次递传而入阴经者；或有太阳不传阳明少阳，而便传三阴经者；或有寒邪不从阳经，而直伤阴经者；或有虽从太阳始而不及郁热，即入少阴，而独见少阴证者；或有自太阳邪入少阴，而太阳不能以无伤者；或有直伤即入而变寒热，及始寒而终热者；其郁热传阴，与寒便变热者，则为热证。其直伤阴经，及从太阳即入少阴者，则为寒证。其太阳不能无伤，见少阴脉证，而兼太阳标病，其始为寒，而终变热，故先见寒证，而后见热证。此三阴病之所以或寒或热也。能就三阴经诸条玩绎求之，理自出矣。然其或传经，或直伤，或即入，或先寒后热者，何耶？邪气卒暴，本无定情，而传变不常耳。经曰：邪之中人也，无有常，或中于阳，或中于阴。夫守真绝类离伦之士也，岂好为异说以惑人哉？由其以温暑为伤寒，而仲景之方，每不与温暑对，故略乎温暑之剂，而例寒凉。概以伤寒为热而无寒，遂谓仲景四逆汤为寒药误下表热里和之证，及为表热里寒自利之证而设。又谓温里止利，急解其表，又谓寒病止为杂病。嗟乎！仲景《伤寒论》，为中而即病之伤寒作，不为不即病之温暑作，故每有三阴之寒证，而温热之剂所以用也。以病则寒，以时则寒，其用之也固宜。后人不知此意，愈求愈远，而说愈凿，若知此意，则犹疱丁解牛，动中款矣。且如寒药误下而成里寒者固有，不因误下而自为里寒者，其可谓之必无乎？殊不知阴经之见寒证者多，盖由寒邪不由阳经直伤于此，与在太阳而不及郁热，即入于此而致者同也。其或因寒药误下而致者，甚少。仲景用诸温热之剂，何尝为寒药误下而设。况表热里寒之证，乃是寒邪入客于内，迫阳于外，或虚阳之气自作外热之势，非邪热所为也。故仲景于里寒外热之证，但与温药治里寒而不治外热，则知其所以为治之意矣。若果当解其表，岂不于里和之后，明言之乎？且三阴寒证，既是杂病，何亦载于《伤寒论》以惑后人乎？其厥阴篇诸条之上，又何故以伤寒二字冠之乎？夫《内经》所叙三阴病，一于为热者，言其常也。仲景所叙三阴病，兼乎寒热者，言其变也，并行而不相悖耳。后人谓伤寒无寒证，知常而不知变耳。然世之恪守局方，好用温热剂者，反能全于寒证，此无他，其守由则偏，治此则是。学者能知三阴，固有寒邪所入之证，则仲景刨法之本意，已瞭然于心目之间，而不为他说所夺矣。或曰：伤寒之病，必从阳经郁热而传三阴，今子谓直伤阴经，即入阴经而为寒证，其何据乎？予曰：据夫仲景耳。仲景曰：病发热恶寒者，发于阳也；无热恶寒者，发于阴也。发于阳者，七日愈；发于阴者，六日愈。夫所谓无热恶寒，则知其非阳经郁热矣。谓发于阴，则知其不从阳经传至矣。谓之六日愈，则知其不始于太阳，而止自阴经发病之日数矣。仲景又曰：一二日，至四五日而厥者，必发热。伤寒病厥五日，热亦五日。设六日，当复厥；不厥者，自愈。伤寒厥四日，热反三日，复厥五日，其病为进。夫得伤寒未为热，即为厥者，岂亦由传经入深之热邪而致此乎？世人有始得病便见诸寒证，而无或热者，此则直伤阴经，即入阴经者也。苟不能究仲景之心，但执凡伤于寒则为病热之说以为治，其不夭人之命者，几希矣。（健按：此论三阴经病有寒有热，宜遵仲景，无所移易。三阳递传三阴者为热，宜清宜下。直伤即入三阴者，属寒，宜温宜散。直伤即直中也。三阴寒热之辨最难，药误之祸易犯，历代名家不能无惑。得安道此篇，不但辟河间以伤寒为热无寒，一例寒凉之谬，且释《素问》之病热言其常，仲景之有寒有热，言其变。以病则寒，以时则寒，是以直伤即入三阴之寒证，必以温热主治。剖别仲景心印，明白晓畅，唤醒后人，无出其右者焉。）
（节庵：）客有问于予曰：甚矣！伤寒之深奥。桂枝、麻黄二汤之难用也，服之而愈者才一二，不愈而变重者常八九，仲景立法之圣，何其方之难凭有如此哉？今人畏而不用，以参苏饮和解散等代之，亦未见其当，子盍为我言之。
予曰：吁！难言也。请以经语证之。经云：冬时严寒，万类潜藏，君子固密，则不伤于寒，触冒之者，乃名伤寒。其伤于四时之气，皆能为病，以伤寒为毒者，其杀厉之气，中而即病，名曰伤寒。不即病者，寒毒藏于肌肤，至春变为温病，至夏变为暑病，暑病者，热极重于温也。以此言之，伤寒者，乃冬时感寒即病之证。桂枝麻黄二汤，为当时之伤寒设，与过时之温暑无与焉，治则不可以混也。请略陈之，夫春温夏热秋凉冬寒者，四时之正气以成生长收藏之用。风亦因时之异，而成温凉寒热也。若气候严寒，风亦凛冽，天道和煦，凤亦温暖。冬时坎水用事，天令闭藏，水冰地拆，风与寒相因而成杀厉之气，人触冒之，腠理郁塞，乃有恶风恶寒之证，其馀时月，则无此证也。仲景知伤寒为杀厉之气，非比他病可缓，其言特详于此书，而略于杂病也。能因名以求其实，则思过半矣。不幸此书遗佚颇多，晋王叔和得之散亡之馀，诠次流传，其功傅矣。惜其以己论混经，未免穿凿。成无己因之顺文注释，并无抉疑正误之言，将冬时伤寒之方，通解温暑，疑窦至今未已。然温暑必别有方，因散失而无征耳。我朝宋景濂学士，尝叹《伤寒论》非全书，得其旨哉。盖伤寒之初中人，必先入表，表者何？即足太阳寒水之经也。此经行身之后，自头贯脊，故有头疼脊强恶寒之证，在他经则无此。况此经乃一身之纲维，为诸阳之长主气，犹四通八达之衢，治之一差，其变有不可胜言者，故宜此二汤，发散表中寒邪。经曰：辛甘发散为阳也。若以此汤通治春温夏热之病，则误之甚矣。虽受病之原则同，然所发之时则异耳。曰：伤寒发于冬时，已闻命矣。邪之在表为太阳经也。一经而有二汤之分，何耶？曰：在经虽一，然有营卫之殊。寒邪伤营，证见恶寒发热而无汗，脉浮紧，盖浮为在表，紧为恶寒，当用麻黄汤轻扬之剂，发而去之，寒邪退，则汗出表和而愈矣。曰：紧脉固为寒矣，脉之浮缓者，用桂枝汤，又何耶？曰：风邪伤卫，卫伤则自汗，太阳受风，不能护卫，腠理疏而汗泄，所以脉见浮缓也。故宜桂枝辛温之药，解散风邪，腠理闭，而汗止表和则愈。又有营卫俱伤者，复设大青龙汤治之，然此药难用，非庸俗得而识也。曰：温暑既无方治，则将奈何，脉证与伤寒有何分别？曰：温暑虽殊，亦冬时感受寒邪而不即发，伏藏身中，历二三时之久，天道大变，寒化为热，人在气交之中，亦随天地之气而化。观仲景以即病之伤寒，与过时始病之温暑，时令为病之名各异，岂无意治方哉，谅必有随时凉解之法，决勿用冬时辛温之药也。今无其方者，散亡之耳。经既称变温变热，而方亦不容不随证更变也。夫温病欲出，值天骤暖，自内达表，脉反见于右关，不浮紧而微数，曰：恶寒否乎？曰：伤寒自冬月风寒而成外有恶风恶寒之证，既名为温，则无是矣。曰：然子之言何据乎？曰：亦据夫经耳。经曰：太阳病发热不恶寒而渴者，温病也。不恶寒则病非外来，渴则明其自内达表。曰：春夏之病，亦头疼恶寒脉浮者，何也？曰：此非冬时所受之寒，乃感冒时行之气，或温暑将发，又触暴寒之证，虽恶寒脉浮，未若冬时之甚。法惟辛凉，通其内外面解之，断不可用桂麻之剂矣。
曰：温热之治，与伤寒不同，既得闻矣。敢问伤寒之在三阳，则为热邪，既传三阴，则为阴证，法以热治，固其宜也。三阴篇以四逆散凉药以治四逆，大承气汤以治少阴，其故何耶？
呜呼！此盖叔和以残缺之经，作全书编次，将传经阴证，与直中阴经阴证，混同立论，所以遗祸至今未已，姑略陈之。
盖风寒之初中人也，无常，或入于阴，或入于阳，初无定体，非但始太阳而终厥阴也。或自太阳始，日传一经，六日至厥阴，邪气衰不传而愈。亦有不罢再传者，或有间经而传者，或有传至二三经而止者，或有始终只在一经者，或越经而传者，或初入太阳，不作郁热，便入少阴而为阴证者，或直中阴经而成真寒证者，缘经无明文，后人遂有妄治之失。若夫自三阳传次三阴之阴证，外虽有厥逆，内则为热邪耳。若不发热，四肢便厥冷而恶寒者，此直中阴经之寒证也。因前人立说之混，使后人蒙害者多矣。夫太阳受邪，行尽三阳气分，传次三阴血分，则热入深矣。表虽厥冷，里热已甚。经云：亢则害，承乃制，热极反兼寒化也。故先热后厥逆者，传经之阴证也。经云：厥深热亦深，厥微热亦微是也。宜四逆散、承气汤，看微甚而治之。如其初病便但寒无热，则直中阴经之真寒证也。急宜四逆汤辈以温之。经云：发热恶寒，发于阳也，无热恶寒，发于阴也，尚何疑哉！（健曰：病先热后厥，为传经阴证，病但寒无热而厥，为直中阴证。二者判然，则寒热之治分矣。）又有日传一经为两感者，传经未终而死矣。病有标本，治有逆从，岂概论乎？
曰：阴证寒热之不同，亦备闻矣。尝读刘守真书云：伤寒无阴证，人伤于寒则为病热，热病乃汗病也。造化津液，皆阳气也。遍考《灵》《素》诸篇，并无寒证、阴证，乃杂病也。叔和误人之耳。守真高明之士，亦私淑仲景者，而议论之异，又何耶？
曰：虽守真之明达，盖因《活人书》以桂枝、麻黄汤通治温暑之误，而有是说。故云：天气温热而桂枝汤必加凉药，兔致黄生斑出之患。若知此汤为冬时即病之伤寒设，不为过时之温暑设，则无此论矣。观其晚年著《病机气宜保命集》，其中羌活汤辛凉之药，以治非时伤寒，足补仲景之遗亡，已见其今是昨非之处矣。夫仲景之论伤寒，合常与变而无遗者，所谓道并行而不相悖，适相用也。此其所以为万世之准则也。客唯而退，请著其说于上。（健曰：伤寒之难，难莫难于阴证，能知传经阴证，为热之至，直中阴证，为寒之极，虚实寒热之治，毫釐千里。俗工不能仰止前贤，倾心明哲，道其所道，无论伤寒，罔有不错。苟得潜心力学，就此名文，亦足一隅三返，而顿开茅塞矣。）
（《质疑》：）尝考《素问》之伤寒证治，由阳入阴，悉言为热。至于仲景，则寒热兼言。王安道又以仲景三阴寒证，为直中阴分之病。夫《素问》之言热者，主于邪气在经，以为法之常，仲景之言寒言热者，主于邪气在胃，以尽法之变，推而至于脉证从舍应否之殊，足补《素问》之所未备。惜其语淆而未莹，读之者，不复深察，但能明于三阳之同于热，而不能无疑于三阴之互现乎寒也。以言乎证治之在阳经也，如太阳头痛骨疼，恶寒发热，无汗脉浮紧，麻黄汤治之。膀胱腑热，小便不利，五苓散利之。阳明身热，目疼鼻乾，不卧脉长，升麻葛根汤扬之。腑实谵语潮热，多汗便闭，三承气下之。少阳胁痛，耳聋口苦，寒热，脉弦，柴胡汤和之。结胃痞满，畜血诸证，则陷胸、泻心、抵当等汤除之。三阳证之昭明如此。至论三阴复有吐利四逆，腹满腹痛，谵语便秘烦躁等证，则寒热互现，而不专于热邪。若有戾于《素问》之旨者，实则不相悖而反相为用也。盖邪浅而在经者，必郁而为热，此《素问》之所以主其常也。邪深入胃者，有热而复有寒，此仲景之所以通其变也。何言在经在胃之分也。盖胃气内实者，脾得乾运之机，而为之播气于三阴，故热邪但由阳传阴，侵始于经，而非径入于胃。故《素问》三阴之热证具焉，治宜泻热涤实。凡仲景三阴之本于热邪者，证治由夫《素问》也。若夫胃气内虚，脾失健运之令，邪气乘虚而入，邪既入胃，则不再传经矣。胃者，犹川渎之有海也，水既注海，必不复溢之于川渎也。其虚而未甚者，尚能与邪抟而作里热之证。其虚之甚者，不复能胜其热之伤，因之下陷，而里寒之证作矣。斯谓但寒无热，其证多危，则其气之欲脱矣。故仲景于邪气在胃而为里热之治，下之清之，则硝黄、石膏辈；于邪气在胃而为里寒之治，温之补之则参、术、枣、草、姜、附辈；证治皆主乎胃，而不分及三阴之经气。至于证兼表里，而迹涉疑似者，又审轻重，噪标本，察虚实，而先后缓急之，莫不统之以胃焉。由自观之，有里热之实而为谵语，潮热腹胀便闭，脉沉实而数者，则宜下。如少阴病自利清水，色纯青，心下痛，口乾燥，宜大承气；厥阴病下利谵语，有燥屎，宜大承气之类是也。有里实热，兼头疼身痛，恶寒发热表证者，宜先解后攻。如伤寒十三日不解，胸胁满而呕，日晡所潮热，先以小柴胡解外，后以柴胡加芒硝下之之类是也。有里实热证重，而表证轻者，治宜中外兼解。如十馀日热结在里，复往来寒热，与大柴胡之类是也。有里虽热，而未实者，治宜清之。如烦渴身热，不恶寒，脉洪大，白虎汤；太阳少阳合病自利，黄芩汤；厥阴下利，欲饮水，里热也，白头翁汤之类是也。有里热而似寒者，亦宜清之，伤寒脉滑而厥，白虎汤主之类是也。有热上传心肺者，治宜清上。少阴二三日，心烦不眠，黄芩阿胶汤；伤寒六七日，大下后，手足厥，咽喉不利，唾脓血，麻黄升麻汤类是也。此皆里热之治，主乎胃者也。表里寒热之甚，而有呕吐下利清穀，厥冷，时腹自痛，小便清白，脉沉微之属，则宜温之。如自利不渴者，属太阴脏有寒也，四逆温之；呕吐涎沫，头痛者，吴茱萸汤主之类也。有里寒而似热者，阴盛格阳也。如少阴下利清穀，手足厥冷，脉微欲绝，反不恶寒，面赤，或口乾咽痛，通脉四逆汤主之类也。有里寒而兼虚者，宜补中温中。如少阴二三日，口中和，背恶寒，附子汤；恶寒脉微，复利利止，亡血也，四逆人参汤类是也。有里寒而兼表证者，宜先温后解。如下利腹胀满，身体疼痛，先温其里，四逆汤；后攻其表，桂枝汤类是也。有里证轻而表证重者，宜汗表兼温。如少阴二三日，微发汗，麻黄附子甘草汤。少阴始得之，反发热脉沉，麻黄附子细辛汤类是也。此皆里寒之治，主乎胃者也。是知《素问》言热以其在经也。仲景兼言寒者，以其在胃也。义傅而法殊，实相为出入，不可偏废者也。王安道谓伤寒传变，有热无寒，仲景三阴之言寒者，乃宜中阴经寒证耳。夫直中之寒证，由正气虚甚，腠理疏豁，邪气乘虚，卒然直入脏腑之内，无分经络，一身并受，治以附子理中之属者也。仲景三阴之寒则大异，是必久而后变，如少阴脉紧，至七八日下利，脉暴微是。也。且多有表证之兼，是证虽与直中类，其所伤所治，则大异，岂可混而不晰乎。抑《素问》有云：三阳经络皆受病，未入于腑者，可汗而已。此腑亦指胃而言。又云：盛则泻之，虚则补之，不盛不虚，以经取之。盖亦谓邪气在胃，始有虚盛之分。若未入于胃，则里无虚盛，但主治在经而已。然经与胃之分久矣，诚为伤寒之大要也。学者苟能明此，则仲景之三百九十七法，自触类可通矣。（健按：此篇辨三阳三阴，传变直中，寒热之不同，方治温凉攻补之攸别，该括要领，总归于胃。夫病之始终，仲景大旨，在乎胃腑虚实，而分补泻以调剂。玩此，则治伤寒之妙秘，则得而不失矣。）
（亮宸：）夫人之所以生者，阳气也。六气之中，寒为阳邪，杀物莫过焉，政以其伤人之阳故耳。所受之寒邪有微甚，而人之阳气有盛衰，阳气盛者，邪加于身则郁而化热，其在太阳，一汗而愈。若不已，邪渐入渐深，热愈热愈甚，始太阳而阳明而少阳，而阳明入腑而三阴，遂为亢极之阳。阳亢极亦有死道。然阳常主生，苟非阴绝，一下气通即愈。故虽病甚至于囊缩，而《内经》谓之可下而已，所谓热虽甚不死，阳证故也。其阳气虚者，本气原寒，复受阴邪，两阴相合，或亦始太阳不能化热，即入少阴。（如：太阳篇云：病发热头痛，脉反沉，若不差，多体疼痛，当救其里，四逆汤。此：即太阳入少阴之证。）或始即入三阴，以阴遇阴而成真阴证，吐利厥逆诸证作而死矣。太阴无死证，为阴之微。少阴厥阴多死证，为阴之甚。厥阴发热不死，为阴极阳生。故厥逆死，而痈脓便血不死也。《内经》辨证，止论传邪热病之常，故谓之热病论。盖引而未发，意藏热甚不死句内。仲景阅世多而处变备，故于三阴论中，详言死状，治法甚悉。因其宗族，大半死于伤寒，未必非庸医妄执《内经》可下而已一语杀之。是以三阴首篇，详切言之，政补《内经》之未及也。然三阴亦有始寒终热者，如少阴是黄连阿胶汤、白头翁汤、大承气诸证。厥阴有热深厥深之辨，此为得之阳而愈，非死证也。后人读《内经》与仲景书，不得其所以合，又不得其所以分，徒疑大圣大贤。何其牴牾若此？不知成氏以《内经》传邪之热，注仲景三阴自病之寒。奉议虽识之，而语焉不详。至河间直以三阴为杂病设，非为伤寒设。呜呼！何其敢于杀人之甚耶。后之贤者，有志救时，必熟读详味本论，反复寻绎，自有得其意旨所在。其后贤著论虽多，皆爝火萤光，未足补太阳之末照。苟能得仲景之微，亦可与仲景相视为莫逆者矣。（健曰：此篇揭诸家之是否，而决阴证阳证，寒热治法之谬，以示后人，情词慨切，不惜痛哭流涕。吁！前辈传人，稍遗偏弊，难免千载之论。况目未窥书，胸无成竹者，奚堪妄行非法，对此不自寒心者，不足以语道也。）
（观子：）仲景书，万世之规矩准绳也。读其书，将以为方圆平直，不可胜用也。往往扞格难通，何哉？其难明易误之由有三焉，不析乎此，鲜不触径成碍，而仲景之书，终流于莫能读莫能用矣。姑请著之：一在温暑异气诸病之无方可据也，冬时即病，特伤寒之一端耳。若语其详，极其变，有邪同而病异者；有邪同病同而时异者；有邪同病同时同，而再感他邪之异者；有感于他邪，证状绝似，又非伤寒者；虽连类并及，其病名已自不同，病名既不同，施治更不同也。仲景一则曰：其病相似，但治有殊。再则曰：为治不同。未尝不深切著明。不幸温暑诸病，既与伤寒鼎坪，诸方百不一存。于是欲倚仲景之章程，而茫无畔岸，此散亡之无可如何者矣。粗工汹汹以为仲景之神奇，即六经各方，已足治之而无馀。夫药本去邪，方由病设，药病未宜，即合用方中，尚有轻重加减诸法，奈何以异病之治，无穷之变，而谓尽于一证之施乎。使诚入腑当除，里寒可温，坏证待救，亦有不越范围而可通用焉者。若既无与于风寒营卫，又无待乎解肌发表，不问邪由之悬绝，证状之迥异，而徒恃麻、桂类以尝伤寒之各变，其滋祸乎？能不滋祸耶？所以无怖乎其为散亡，则虽仲景所未尽传，自可补缺遗而不致舛谬。皆因目为全书，而谓温暑异气诸病之治，已不越伤寒即病之治，有不为圆凿方柄者欤？则非仲景书之难明，而人之自致误者，一也。一在三阴，或热或寒之为论不同也。《内经》于伤寒，但称热病。仲病序传阴，亦止热邪，似非发热不为伤寒，非传邪不入三阴矣。乃无热但寒之阴证，后世滋多，而圣经未之言，仲景言之，而序例未之详。果何以不侔若是耶？故《灵枢》言邪之伤人，悉矣！皆不外三阳经络，所谓中于阳则溜于经，中于阴则溜于腑而已。又言邪之中人脏矣。入房伤肾之类，亦不过阴阳俱感，中外皆伤，邪乃得住而已。从未有至表气荡然，脏伤近死之危如是者，且二经之言病能伙矣。虽一噫一嚏，一呵一欠之微，靡不委曲详尽，何反复至篇终，而于应热反寒，五死一生之伤寒，曾不一语为之剖别耶？我知之矣！此古今形气病气不同之所未致，岂可一视并论也。何也？茹毛饮血，巢居穴处，生禽兽之间，邪不能入者，上古之世也。从轩岐时之形体，已一大异矣。虻虫、水蛭，强人大附子一枚，石膏如鸡子大者。仲景之世，从今时较之，形体又一迥殊矣。则由仲景时言之，强弱厚薄，年寿长短，俱相去远矣。形质元气，非后世衰薄比，故邪风厉寒之侵，其营卫犹能抵御，病亦不过伤自经络，必不至外气无复存，而直趋根蒂之地。（六腑与经络之气，周护于身，犹城郭也。五脏之气，根于内，犹官掖也，凡病必始自经腑受伤，久而不已，内连五脏者，受病之正也。若病起即脏气受伤者，证之深，病之变也。犹城郭无守御，而宫掖可危也。非根本先拔，不致于此。在上古风气雄厚，形质壮盛，即病，不至若是。）目前之大病，前人若绝不知，必其未至如是，故古经无明文也。（如东垣悟阳气之衰弱，制补中益气，为近世之要剂，前人智有所不逮，赖东垣始显也。皆今昔元气不同所致，古之气强，鲜病是者，今之气弱，患此多矣。于此见世日降，气日萧者，类如是。）逮乎季汉，形化日漓，于是阳弱暴危之病始多，然不入之例篇者，古昔所无，前圣未言之耳。后人昧此，反疑序例，或叔和所作。噫！序例果出自叔和，其如仲景于即病之伤寒外，未尝再研一证，则非仲景之难知，而人之自致误者，又一也。一在麻黄、桂枝之贵善其用也。营卫人身之纲领，麻、桂汤液之渊源，宗仿仲景者，非此莫尚矣。夫药本依病而设，轻重铢两，未有不视夫邪气者。仲景既立桂枝、麻黄矣，又设一二各半，去桂去芍诸剂汗法，又审尺中迟，阳脉微，疮家、淋家等忌，圆机活法惟其宜而已矣。孙真人曰：凡用药，必随地土所宜，江南岭表，其地暑湿，其人肌肤脆薄，腠理开疏，用药轻省。关中河北，地土刚燥，其人皮肉坚硬，腠理紧密，用药重复。噫！此方宜异治，不可不知。河山两界之间，北地高寒，阴气常在，未冬先寒，夏不极暑，至冬严寒，气邪毒烈，非峻猛之剂，奚能去病。南方卑隘，所谓下者为阳，热气常在，腠疏不必重表，寒轻则其邪易散，多暖则温热不宜。若欲以燕、秦、晋、豫之治，漫施于荆、梁、吴、越之邦，宜乎？否乎？使不悟夫古今形质不同，南北气候迥别，一州之间高下顿殊，一人之身强羸各异，而第守一法以施之，则非仲景之法穷，而人自致误者，又一也。昧此三者，凡伤寒之要，岂能了了。况言之所未尽，意之所难通，以引伸触类者乎？嗟夫！仲景诸方，有无所用其殊异者，万世守顶勿易可也。有施之古未可施之今，为此地设不为彼地设者，则审地、审时、审人之为不可废也。不知师仲景之妙者，犹无规矩准绳，以为方圆平直者也。仅知师仲景而不能变通合宜者，犹索骥于图，锲剑于舟者也。世之研求仲景者，已无几矣。得其微不泥其迹，化于法之内，以游于法之外者，实难其人焉。（健按：观子又将古今禀质，南北地宜，点醒世人。知仲景书之难明易误，一以温暑异气之不与伤寒同治，一以明三阴传中寒热之不同治，一以明汤药须审地、审人、审时、轻重异宜之不同治。与学者嚮往之路，并悉《内经》未尽后世之变，真千载破的之论也。于斯测之，且运化之，庶几不悖乎道矣。）

原治  ***************************
（《活人》：）古人治伤寒有法，非杂病比。六经各异，阴阳传受，日数浅深，药剂温凉，用有先后，差之毫釐，轻者危殆矣。伤寒惟两感不治，其馀证候，虽感异气，能消息之，无不愈者。其有差失，仲景所谓医杀之耳。知其法者，若网在纲，如此而汗，如此而吐，如此而下，桂枝、承气、瓜蒂四逆用之无不取瘥。惟其应汗而下为痞，为结胸，为懊憹。应下而汗，为亡阳，为谵语，为厥竭。又有当下反吐，疗热以温，变证百出，无复纪律，扰扰万绪矣。（健曰：能得原治箇中之理，所向无谬，自然为杰出之士。）
（节庵：）治伤寒，诚为重寄，死生在乎反掌。杂证缓可取裁，伤寒急于措置。原《伤寒论》中，有有论缺方者、有方失论者、有脉无证者、有证无法者，不一而足。即《活人书》《明理论》《指掌图》，皆未能缕浙也。是以庸俗之治，一二日不问虚实，便用麻桂之类汗之；三四日不问经腑，便用柴胡之类和之；五六日不问表里，便用承气类下之；以致内外皆虚，变证蜂起。殊不知，人之表里虚实不同，邪之传变寒热各异，岂可以日数为准。盖风寒之初中人也无常，或入于阴，或入于阳，本无定体，非但始太阳终厥阴也。或有自太阳始，日传一经，六日传至厥阴，邪气自衰，不传而愈者。（余与前文同。）或有证变者，有脉变者，或有取证不取脉者，有取脉不取证者，缘经无明文，未免有妄治之失。前人立法既差，后世蒙害者多矣。夫桂枝、麻黄二汤，仲景原为冬时正伤寒立也。今人乃以通治非时暴寒温暑，又将传经阴证，与直中阴经阴证混同立论，岂不误乎？暴寒温暑必别有方，直中传阴必各有法，今皆亡失而无征也。古人之书引领后进，说其大概者多，要在学者心领神会耳。见太阳证宜直攻太阳，见少阴证直攻少阴，此活法也。仲景云：日数虽多，但有表证，而脉浮者，犹宜汗之。日数虽少，但有里证，而脉沉者，犹宜下之。此先圣之大旨，是不可执定一二日发汗，三四日和解，五六日攻下者矣。要于审脉验证，辨名定经，一一亲切无疑。真知为表邪而汗之，真知为里邪而下之，真知为直中而温之，则桂枝、承气投之不差，姜、附、理中发而必当。七剂少差，死证立见，可不深思而熟虑哉。仲景取方立论甚严，曰可温，曰可汗，曰可下，曰和解，曰少与，曰急下，与夫温其里，乃攻其表，先解其表，乃攻其里。得其纲领者，如响应声，则不难也。嗟乎！常病用常法，其谁不知。设有感冒非时暴寒而误作正伤寒者，（非时，四时不正之气。伤寒，冬月杀厉之气。）有劳力感寒而误作真伤寒者，（劳力，内伤原气。伤寒，外感贼邪。）有杂证类伤寒而误作伤寒治者，有直中阴经真寒证而误作传经热证者，有温热病而误作正伤寒者，（温热，晚发病。正伤寒，即病。）有夹阴中寒误作正伤寒者，（夹阴，因房劳肾虚，必有足冷脉沉之异。）有内伤食阴误作外伤寒者，（生冷，宜温中。伤寒，须发表。）有如狂误作发狂者，（如狂乃畜血，发狂乃邪热。）有畜发黄误作湿热发黄者，（腹满小便利，畜血也。色如烟燻，一身尽痛，小便不利，湿黄也。）有蚊迹误作发斑者，（蚊迹者，非蚊叮也。乃肾虚服凉药，逼其无根之火熏肺而然。斑者，胃经热毒，或失下，或下之太早，或服热药所致。）有动少阴血误作鼻衄者，有谵语误作狂言者，（谵语，数数更端。狂言，叫号怒骂。）有独语误作郑声者，（独语，无人则言。郑声，频频谆复。）有女劳复误作易病者，有短气误作发喘者，有邪气痞满误作结胸者，有哕逆误作乾呕者，（哕者，呢也。乾呕者，空呕无物也。）有结热硬痛下纯清水误作清穀寒利者，有并病误作合病者，有正阳明腑病误作经病者，（腑在里，宜下。经在表，宜汗。）有阴躁误作阳狂者，（阴躁，脉沉足冷，饮水不得下咽。阳狂，脉实，大渴饮水。）有太阳证无脉而便认为死证者，有里恶寒而误作表恶寒者，有表热而误作里热者，有少阴病发热而误作太阳者，有标本全不晓者。此数者，倘一妄治，犹杀人不用刃耳。非惟误人事大，且关自己阴骘。余老于伤寒，补得仲景大旨，虽无万全之功，十中可活八九。曾撰《琐言语录》诸书，逐一告诫，苟能依吾方论而行，万不失一，自不与俗工伍矣。（健曰：伤寒始于仲景，精于节庵。自汉至明，虽名家代出，无如节庵之专且工也。当时有陶一帖之称，则知其寿世之功，良不浅也。其言切直中款，振作后人，读者心领神会，自可出人头地矣。）
予谓初学之士，先熟药性，次明经络，次识病名，然后讲求脉理，以证其所生之病，病证脉相同，药无不应矣。病起发热恶寒，头项痛，腰脊强，则知病在太阳经也。身热目痛，鼻乾不得眠，则知病在阳明经也。胸胁痛，耳聋，口苦，舌乾，往来寒热而呕，则知病在少阳经也。腹满咽乾，手足自温，或自利不渴，或腹满时痛，则知病在太阴经也。引衣蜷卧，恶寒，舌乾口燥，则知病在少阴经也。烦满囊缩，则知病在厥阴经也。潮热自汗，谵语发渴，不恶寒，反恶热，揭去衣被，扬手掷足，或斑黄狂乱，不大便，则知病在正阳明胃腑也。设若脉证不明，误用麻黄，令人汗多亡阳；误用承气，令人大便不禁；误用姜、附，令人失血发狂，所谓寒凉耗其胃气，辛热损其津液，燥热助其邪热，害人莫甚。夫伤寒之邪，初无定体，或入阳经气分，则太阳为首，其脉必浮，轻手便得。或入阴经血分，则少阴为先，其脉必沉，重手方得。浮而有力无力，是知表之虚实。沉而有力无力，是知里之寒热。中而有力无力，是知表里缓急。（健曰：如此体察，始得至理，正是细针密线。）
脉有浮沉迟数，证有传变不常。治之之法，先分表里寒热，阴阳虚实，标本后先。病在标者，先治其急，此为上工也。问证以知其外，察脉以知其内，全在活泼泼地。若同而异者明之，似是而非者辨之；在表者汗之、散之，在里者下之、利之；在上者因而越之，下陷者升而举之；从乎中者和解之，直中阴经者温补之；阴证似阳者温之，阳证似阴者下之；阳毒分轻重下之，阴毒分缓急温之；阳狂者下之，阴厥者温之；湿热发黄者利之、下之，畜血发黄者清之、下之；发斑者清之、化之，谵语者下之、温之；痞满者消之、泻之；结胸者解之、下之；太阳似少阴者温之，少阴似太阳者汗之；衄血者解之、止之；发喘者汗之、下之；咳嗽者利之、解之；正伤寒者大汗之、大下之；感冒暴寒者微汗之、微下之；劳力感寒者温散之；温热病微解之、大下之，此经常之大法也。有病一经已用热药，而又用寒药，如少阴证用白虎汤、四逆散寒药，又有用四逆汤、真武汤热药者，昧者狐疑，炬能措手。呜呼！能察伤寒之正名，得伤寒之方脉，一一亲切，斯谓良医。又须分轻重缓急，老少虚实，久病新发，妇人胎产，室女经水。凡有胎产而伤寒者，不与男子同法。无者，治相同也。妇女经水适来适断，寒热似疟者，即热入血室，当和解表里。久病者，过经不解，坏病也。新发者，始病也。老者气血衰，少者气血盛，缓者病之轻，急者病之重。寒药热服，热药冷服，中和之剂，温而服之。战汗分为四证，要知邪正盛衰。类伤寒数证，照常法则治之。虽云发蒙，实登仲景之阶梯也。（健曰：此篇备悉条治，深详仲景大法，当熟涌之，则化机自现。）
伤寒汗、下、温之法，最不可忽。据脉以验证，问证而对脉。太阳者，阳证之表。阳明者，阳证之里。少阳者，二阳三阴之间。太阴、少阴、厥阴又居于里，而谓之阴证也。发于外则太阳为首；发于内则少阴为先。太阳恶寒，而少阴亦恶寒，但太阳之脉浮紧，少阴之脉沉细，与他经证状异也。发热恶寒，身体疼痛，或自汗，或无汗，是为表证，可汗。不恶寒，反恶热，口燥咽乾，壮热腹满，小便如常，大便秘结，是为里证，可下。厥冷囊拳，自利烦躁，而无身热，头疼，是为阴证，可温。在表者，邪传于营卫之间；在里者，邪入于胃腑之下，少阳居焉。若传三阴，则为邪气入脏矣。营卫固为表也，胃腑亦可为表也。然以脏腑而分表里，则在腑为表，在脏为里。胃取诸腑，可以表言，若合营卫脏腑而分之，则表者营卫之所行，里者胃腑之所主，而脏则又深于里矣。故古人立法之严，而汗下温之不可忽也如此。（士材：发表之药用温者，表有邪，阳虚阴盛也。攻里之药用寒者，里有邪，阴虚阳盛也。温里之药用热者，脏有病，阳不足而阴有馀也。）
伤寒无出于仲景，但文字深奥非浅学可悟。况残缺颇多，晋人作全书诠次，其中不可晓处，十有四五，苟未能统之有宗，会之有源，未易窥测，临病之际，不能无惑，必须破的而后用。又恐病危，有所不逮，既不可不救，又不可苟且，今具此数事，以备缓急之用。
伤寒言证不言病者，厥有旨哉。证之一字，有明证、见证、对证之义，无所遁情。人之心、肝、脾、肺、肾，藏而不见，口、鼻、耳、目则露而共见者也。故五脏受病，人难测度。然有诸内，必形诸外，肝病则目不能视，心病则舌不能言，脾病则口不知味，肺病则鼻不闻香，肾病则耳不听声，以此言之，证亦亲切矣。况邪中于人，必分经络，而本经之证见矣。更以脉参之，岂有差忒哉。吾故曰：伤寒言证耳。（健曰：上皆节庵法语，头头是道，不啻耳提面命，即起仲景而质之，不逾于是也已。）
（复庵：）论中有称太阳经病者、太阴经病者，又称伤寒者，中风者，有但称厥者，下利者，有但称病人者。凡称某经者，盖以邪中其经，故以经名之，非特谓伤寒之候，兼可以谓杂证也。凡云伤寒而不云经者，非杂病也。谓六经俱有之证，难以一经拘之，中风者亦然。凡云下利及厥，与夫称病人等证者，谓六经伤寒中风杂病等候俱有是病也。叔和类次编入各经，故有所未当。如下利有谵语者，有燥屎也，宜小承气汤。叔和编入厥阴下利条内，若以证言之，正当属阳明也，似此者非一。致令后人拘于六经，妄分寒热，有乖圣道。夫善治病者，须详辨太阳传经之邪，各经直中之邪，曾无汗吐下之证，火逆水喷之证，结胸发黄血谛痞利厥逆之证。如中风伤寒杂病之候，一切之疾，不拘六经，但分表里。盖六经惧有表里二证，但有表证即宜汗，但有里证即下。表里俱见，则宜以攻里之药发汗，分表里证多少用之。病在半表半里者，和解之，此传经之治也。杂病寒证在表者，辛温汗之；寒中里者，大热之剂救之，亦不过明其表里而矣。

传经  ***************************
（海藏：）阳中之阳水，太阳是也。为三阳之首，能循经传，亦能越经传。阳中之阳土，阳明是也。阳明为中州之主，主纳而不出，如太阳传至此，名曰循经传也。阳中之阳木，少阳是也。上传阳明，下传太阴，如太阳传至此，为越经传也。阴中之阴土，太阴是也。上传少阳为顺，下传少阴为逆，如传少阴，为上下传也。太阳传至此，为误下传也。阴中之阳水，少阴是也。上传太阴为顺，下传厥阴为逆，如太阳传此，乃表传里也。阴中之阴木，厥阴是也。上传少阴为实，再传太阴为自安也。
太阳巨阳也，为诸阳之首。渴者，自入于膀胱也，名曰传本。传阳明胃为循经传，传少阳胆为越经传，传少阴肾为表传里，传太阴脾为误下传，传厥阴肝为循经得度传。盖三阴不至于头，惟督脉与厥阴上行，与太阳相接于巅，故曰得度，是为太阳六传也。
（仁斋：）夫伤寒六经为病，阴阳虚实，或冷或热者，无非客邪之所为也。其阳邪传者，常也，阴邪传者，变也。阳邪以日数次第而传者，如一二日太阳，至五六日厥阴也，七日经尽，当汗出而解。七日不解，谓之再经。二七日不解，谓之过经。过经不解，则为坏病。华佗云：伤寒一日在皮，二日在肤，三日在肌，四日在胸，五日在腹，六日入胃，乃传里也。其在皮肤者汗之，在肌肉者和之，在胸者吐之，在腹入里者下之。又《伤寒赋》曰：一二日可发表而散，三四日可和解而痊，五六日便实方可议下，其治例颇同也。殊不知此皆大约之法，言常而不言变也。盖寒之中人，初无定体，或中于阴，或中于阳。经言一二日发热脉沉者，少阴病。又一二日口中和，背恶寒者，少阴病。此皆直中阴经之寒，非常而为变也。《活人书》曰：凡寒邪自背而入者，或中太阳，或中少阴，自面而入者，则中阳明之类，亦不专主太阳也。又曰：寒邪首尾只在一经，而不传者有之，有间传一二经者，有传过一二经不再传者，亦有足经冤热而传入手经者，有误服药而致传变者多矣。故经曰：太阳经脉浮紧，身疼痛发热，七八日不解，此表证仍在，当发其汗。又少阴脉，得之二三日，口燥咽乾者，急下之，此皆不以日数言也。守真曰：谁敢二三日，便以承气下之。盖圣人书不尽言，言不尽意，说其大概而已，不几其言之执也。
太阳诸阳之首，传变居多，且热邪乘虚则传，若经实则不受邪，而不传。太阳水，传阳明土，乃妻传夫，谓之微邪。阳明土，传少阳木，亦妻传夫，微邪也。少阳木，传太阴土，乃夫传妻，谓之贼邪。太阴土，传少阴水，亦夫传妻，贼邪也。少阴水，传厥阴木，乃母传子，谓之虚邪。太阳水，间传少阳木，亦曰母传子，虚邪也。太阳水，越经传太阴土，为微邪。又曰：误下传也。太阳水，传少阴水，乃阴阳双传，即两感也。太阳水，传厥阴木，亦曰母传子，虚邪。又曰：首尾传也。夫伤寒传至厥阴为尾，厥者，尽也。正气将复，而邪气将解，水升火降，寒热已而大汗解也。若正气不复，邪无从解，阴气胜极，则四脉厥逆，舌卷耳聋，囊缩，不知人而死矣。赵氏曰：伤寒邪在阳经则易治，传入阴经则危殆。盖阳微阴盛，正虚而邪实也。况误下内陷，汗虚别经，则变易倾危，可立而待。凡治之要，须求仲景立法之意，不然则疑信相杂，未免通此而碍彼也。熟读揣摩，其例自见，而治无差矣。不得其例，而执论专方，胶柱鼓瑟，其误不免。许氏曰：读仲景书，用仲景法，未尝守仲景方，可谓得其旨矣。
（复庵：）伤寒先犯太阳，以次而传，此特言其概耳。然其中变证不一，有发于阳，即少阴受之者；有夹食伤寒，食动于脾，脾太阴之经，一得病即腹满痛者；亦有不循经而入，如初得病，径犯阳明胃腑之类；不皆始太阳也。亦有首尾止在一经，不传他经者；（如一月半月后，内无里证，但头疼发热，体痛恶寒者。）亦有止传一二经而止者，不必尽传诸经也。至如病之逾越，不可泥于次序，当随证施治。所以伤寒得外证为多，仲景曰：日数虽多，有表证者，犹宜汗。日数虽少，有里证者，即宜下。（宇泰曰：凡三阳三阴，皆能自受邪。不专自太阳始，如经于三阴内，各有中风中寒之证是也。）至若感冒时行传变，虽与伤寒相同，而治法不同。盖不似伤寒杀厉之邪，无直中阴经之证耳。而夹阴夹食，为病亦皆危险，虚实寒热之治，须从脉象舌法，循理至当，虽有不救，问心无愧。
（东垣：）伤寒受病之始，皆出热论一篇，独传足而不传手，何也？盖伤寒病，冬月得之，惟伤北方与东方。盖足之六经，皆在东北之方也。仲景云：无奇经则无伤寒，缘奇经皆附足经，不附手经，是以寒邪只伤足经也。然大意如此，至于伤手经者，间亦有之。
（海藏：）伤寒传至五六日，渐变神昏不语，或睡中独语一二句，目赤唇黑，口乾不饮水，与稀粥则咽，不与不思，六脉细数不洪大，心下不痞，腹中不满，大小便如常，或十日以来，形貌如醉，医见神昏不已，多用承气下之，误矣。盖不知此热传手少阴心经也，然未知自何经而来。曰：本太阳伤风，风力阳邪，阳邪伤卫，阴血自燥，热归膀胱，壬病逆传于丙，丙丁兄妹，由是传心，心火上熏，热迫肺金，所以神昏也。肺为清虚之脏，内有火邪，致令神昏，宜栀子黄连黄芩汤。若脉在丙者，导赤散；在丁者，泻心汤。若右寸沉滑有力，则可用凉膈散，乃气中之血药也。若脉浮沉俱有力，是丙丁俱有热也。可导赤泻心，各半服之。此证膀胱传丙，足传手，下传上，表传里也。云伤寒不传手，此言未尽然也。与食则咽者，邪不在胃也。不与不思者，神昏也。邪热既不在胃，误与承气下之，死也必矣。
（损庵：）伤寒本只传足经，今又例手经之义，可谓发病机之秘矣。盖只是邪蕴日久，因足经实，手经虚，故冤热耳。有因汗下差误而传，有因七情或劳倦而致，大抵传手经，必有所因。所以古人有救逆复脉等法，岂但切中病情，实启后人无穷义例也。
（观子：）伤寒但传足经之旨，昔人已各穷其义矣。然有终未洞然者，窃尝推之，犹有二义焉。一者外在天之阴阳，即内在人之脏腑。经所谓天有五行化寒、暑、燥、湿、风，人有五气为心、肝、脾、肺、肾，及在天为风，在脏为肝，在天为寒，在脏为肾之类。盖同出一原，形与气每相应相通者矣。一者阴阳之异道，即上下之定位。经言：清邪中上，浊邪中下。（在上之病，多风与热；在下之病，多寒与湿。）又言：燥热在上，风寒在下，及身半以上天气主之，身半以下地气主之。盖本乎天者亲上，本乎地者亲下，各从其类而归之是矣。故百病之生，风必病肝胆，暑必病心小肠，湿必病脾胃，燥火必病肺大肠，则寒邪所侵，有不病肾与膀胱，而不入在下之经者乎？然其病足之诸经何？肝肾阴也，脾阴中之至阴也。胆之于肝，膀胱之于肾，胃之于脾，表与里、标与本，一气者也。其脏象虽不尽在乎下，而其经气，悉络于下也。风寒者阴属，其感必由阴脏，非此六经奚人乎？若心肺，阳脏而处上者也。大、小肠，心、肺之表里也。三焦、命门，皆火之属也。匪独在下之邪上侮不顺，诸阳热自旺之脏，其气足以胜阴寒，邪之所入既浅，终不至其病。（如风寒伤肺，虽有头疼发热，止成咳嗽类。）则手六经者，焉得而传之乎？三阴之邪，少阴甚于太阴，而厥阴复甚于少阴者，其位愈下，其寒愈深，则上下之不侔，益可见矣。至病之既久，传之殆遍，而并见手各经证者，非递传至手也。淫邪泮衍，彼经又虚，从而侵入，故见彼经之证，非径传其经之谓也。（健曰：此篇论情达理，源源本本，更觉至当，玄妙入神，宜三复之。）
尝观成氏之释传经次第也，曰：伤寒前三日传遍三阳，后三日传遍三阴，为传经尽，当解不解者，传为再经。至九日又遍三阳，十二日又遍三阴，十三日为再经尽，当解不解者，谓之过经。噫！斯言也，有不能无疑者矣。夫伤寒之邪，由浅入深，从表传里，既入于里，岂能复出之表，再始于皮毛肌腠耶。况传至三阴，多属入腑，入腑则无所复传，非下不可也。今日历一经，而至厥阴，传深势危，亟下夺之，犹三死一生之候焉。有烦满囊缩于今日，而复头疼发热，项强体痛于明日者乎？既脉已沉细微缓，岂更能作浮紧洪长之诊乎？热极传尽之厥阴，能无变故，而复返于太阳、阳明、少阳乎？理之所必无，证之所未有也。反复详绎，再经过经之惑，皆成氏谬解之故，后人不察，所以纷纷其说矣。盖一日一经，六日六经者，热论始之，序例述之，此传经之常道，亦传经之一端也。若语其详，穷其变，财东垣之间经、越经，子母首尾等传。尚文之不从太阳始，各经皆可始，而可传一二经而止，不必遍传六经。是皆必然之势，无定体之常也。然此犹自后人推求，仲景已明言之，而人未之察耳。日传一经之外，七日一经之传，两句无遗蕴矣。考之经云：一日太阳受之，烦躁数急者传，脉静者不传。二三日阳明、少阳证不见者，不传。伤寒三日三阳为尽，是日传一经之旨，皎然分别矣。况经又云：太阳病头痛七日，行其经尽者，自愈。欲作再经者，针足阳明，使不传则愈。（再经二字，原出太阳病，七日以上行其经尽之下，则与一日一传者，本无涉。十三日过经不解，如首篇十三日以上，不间之类，是经虽有再经过经之文，非再遍六经之说也。）六七日无大热躁烦者，阳去入阴也。何耶？曰：太阳七日行其经尽，再经者为阳明，则非二日阳明、三日少阳，可知矣。曰：六七日阳去入阴，则又非三日三阳为尽，三阴受邪可知矣。何其若同而异有如此哉？惟是日传一经之外，复有但在一经，不再传之伤寒也。序例于一二日太阳，二三日阳明之后，别列一章，曰：更不传经者，七日太阳病衰，八日阳明病衰，以至十二日厥阴病衰，是与六日遍六经者，明属两途也。至其皆以七日自愈者，盖日过一经，则诸经之气皆病，传速而陷深，故其候倾危。七日一经，则一经之气独虚，不再侵他经，故病可自己。然此七日经尽之证，或不罢再传一经者有之，斯则谓之再经。或七日太阳当衰而不衰，八日阳明当愈而不愈者，斯则谓之过经。成氏不达此义，以经尽欲解之馀邪，混之脏腑递穷之暴诊，病可忽里忽表，药岂当下而复当汗乎？郢书燕说，莫此为甚。然即传与不即传，传一经之与传六经，其端甚微，而相去霄壤，安得不详言而辨之哉。（健曰：伤寒大要，全在据经定证。夫传经之道，犹进退焉。日传一经者，进也。至七日递衰，十二日而愈者，退也。若七日经尽不愈，已见厥阴之危候，安有再传至表之理乎？所谓再经者，乃七日一传之证，而太阳当衰不衰，二七日，次传阳明，是为再经。若阳明又不解，而至三七日者，是为过经。然皆是进也。观子深明其理，历举前人之异同而详辨之，言言珠玉，已无遗蕴，学者可无他歧之惑矣。）
（士材：）伤寒传经，自表入里，由浅入深，故六经以次受之。六经传尽，无出而再传之理也。太阳为三阳最在于外，阳明为二阳在太阳内，少阳为一阳在阳明内，此三阳为表也。太阴为三阴在少阳内，少阴为二阴在太阴内，厥阴为一阴在少阴内，此三阴为里也。《内经》一二日始太阳，五六日终厥阴，此语其常耳。若论其变，或间经，或越经，或始终一经，不以次第拘，不以日数限也。但传至厥阴，为传经已尽，不复再传矣。成氏乃云六日厥阴为传经尽，七日当愈。不愈者，再自太阳传至十二日，复至厥阴，为再传经尽。十三日不愈者，谓之过经。其说谬矣。善夫马仲化曰：自太阳至厥阴，犹人从户外，而升堂而入室也。厥阴复出，而传太阳，奈有少阴、太阴、少阳、阳明之隔，岂有遽出而传太阳之理乎？仲景云太阳病，头痛七日以上自愈者，以行其经尽故也。若欲作再经者，针足阳明，迎而夺之，使经不传则愈。此言始终只在太阳一经者也。又曰发于阳者七日愈，以阳数七故也。试玩行其经尽，不曰传其经尽，则仲景之意显然矣。成氏误认行其经尽，为传遍六经，故有再传之说矣。


卷十六·各论二  ——————————————————————————————————————————————————————————————————————————————————————————

察脉  ***************************
（节庵：）伤寒治法，得其纲领者，如拾芥，若求之多歧，犹涉海问津矣。盖脉证与理而已。伤寒之脉，以浮、大、动、数、滑为阳，沉、涩、弱、弦、微为阴。然脉理玄微，今人何能识透。夫脉者，非血非气，天真之委和，营卫之道路，而实先后天之造化，无方体也。古人云：胸中了了，指下难明，真言也。余治伤寒，专以浮、中、沉三候察阴阳表里，虚实寒热，亦无遁情矣。夫伤寒者，寒邪自外入内而伤之。其入也，有浅深次第，自表达里，先入皮肤肌肉，次入筋骨肠胃，以此推之，亦不难也。盖风寒初得，先入太阳寒水之经。此经本寒标热，便有恶风恶寒，头疼发热之证，是寒郁皮毛，而为表证也。若在他经，则无此矣。脉若浮紧无汗，为伤寒当表，取汗为解。脉若浮缓有汗，为伤风当实表，汗止为解。若无头疼恶寒，脉又不浮，此为表证罢。而在中中者，半表半里之间，乃阳明少阳之分，脉不浮不沉，在乎肌肉之间，皮肤之下，然亦有二焉。若微洪而长，阳明脉也。外证目痛鼻乾，不卧，微恶寒，头疼，见此者，宜解肌。脉弦而数，少阳脉也。其证胸胁痛，耳聋，寒热呕而口苦，见此者，宜和解表里。盖二经不从标本，从乎中治也。过此，邪传入里为热实，脉不浮而沉，沉则按至筋骨之间。若寸口沉实有力，外证不恶寒而反恶热，谵语，大渴，或潮热自汗，或扬手掷足，揭去衣被，或腹满硬痛，五六日不大便，乃传阳明之本，其热入里，而肠胃燥实也。宜下之，大便通而热愈矣。若沉迟无力，此为直中阴经真寒之脉。其证无头疼身热，初起便怕寒，手足厥冷，或战慄蜷卧，不渴，或兼腹痛，呕吐泄泻，或口出涎沫，面如刀刮者，乃阴经自中之寒，不从阳经传入，不同阳经热证，治当看轻重以温之。若更面赤微热，脉沉足冷，夹阴伤寒也。面青小腹痛，无热，脉沉足冷，舌卷囊缩，夹阴中寒也。宜温经散寒，其中紧要关节，再表而出之。太阳者，阳证之表。阳明者，阳证之里。少阳者，二阳三阴之间。太阴、少阴、厥阴又居于里，总谓之阴证。三阴俱是沉脉，在指下有力无力中分。有力者，为阳、为实、为热；无力者，为阴、为虚、为寒，最为切当。（有力，热邪传里也，宜下。无力，寒邪中里也，宜温。传经之邪，必沉重有力，分轻重下之。直中寒证，必沉迟无力，救里温之。）其三阴传经热证，如腹满咽乾属太阴，舌乾口燥属少阴，烦满囊缩属厥阴，三者俱从阳经传入，脉见沉实有力，急当攻里下之。如下后利不止，身疼痛，脉沉细无力，又当救里温之。此权变之法也。今将浮、中、沉脉法主病，细列于左。
浮者，初排指皮肤之上，轻手按之便得，曰浮。此寒邪初入足太阳经，病在表之标，可发而去之。然有二焉：寒伤营，脉浮紧有力，恶寒头痛项强，无汗发热者，为表实，宜发散。风伤卫，脉浮缓无力，恶风头项痛，腰脊强，有汗发热者，为表虚，宜解肌。
中者，在皮肤之下，肌肉之间，略重按之乃得，谓之半表半里。亦有二焉：长而有力，即微洪脉也，为阳明在经，外证微头疼，眼眶痛，鼻乾不眠，发热，宜葛根以解肌，渴而有汗不解，或汗过渴不解，白虎加人参。脉弦而数，此少阳经脉，外证胸胁痛，耳聋，寒热，呕，口苦，小柴胡加减。或两经合病，脉弦而长，宜小柴胡葛根芍药治之。
沉者，重手按至肌肉之下，筋骨之间方得。亦有二焉：沉数有力，为阳明入腑，表证解而热入于里；沉迟无力，则为寒，系直中真寒之证，或温或下，俱分轻重施治。（健曰：节庵言脉辨证，言证核脉，不失仲景大旨。其生平本事，足以奖进后学。但文理琐屑，辞句紊杂，俱为节录，以成章耳。）
或问持脉之要，阴阳表里虚实，何以别之？曰：持脉之要，曰举，曰按，曰寻。轻手循之，日举。重手取之，曰按。不轻不重，委曲求之曰寻。初持脉，轻手得之于皮肤之间曰浮，是太阳经脉也。若附于肌肉之下，筋骨之间，重手方得曰沉，是三阴经脉也。三阴俱属于里，若不轻不重，中而取之，是应于血气之间，阴阳相平也。阴阳表里，虚实寒热，俱在浮、中、沉三候，有力无力中分。有力者为阳、为实、为热，无力者为阴、为虚、为寒。若浮、中、沉不见，则阴阳伏匿之脉也。或曰三候中有进退焉，有伏脉焉，有可解不可解焉，有歇止焉，有躁乱焉，请备言之。曰：脉大力病进，大则邪气胜，而正气无权也。脉缓为病退，缓则胃气和，而邪气无权也。何谓伏？一手无脉曰单伏，两手无脉曰双伏。若病初起，头痛发热恶寒，而脉伏者，乃阴邪陷于阳中，不得发越，此有邪汗也。当攻之使邪气退，而正气复，脉自至，而病自除。如天欲雨，必郁热，晴霁反凉爽也。若八九日以来，别无刑剋证候，或昏冒不知人，或脉伏全无，此欲作正汗也，勿攻之。如六合阴晦，一雨而庶物咸苏，换阳之吉兆也。何谓可解？脉浮缓在表者，以汗解之。沉实在里者，以下解之。沉迟在里，以温解之。夫浮汗沉下，宜也。然浮有宜下者，大便难，沉有宜汗者，表有热也。何谓歇止？寒邪直中阴经，温之脉当渐出，而反断续者，为歇止。何谓躁乱？汗下后，脉当安静，反盛者，为躁乱。皆大凶之兆也。此经常之大法也。
脉贵有力，为有神。神者，气血之先也。无脉曰伏，必有正汗也。寸口阳脉中，或见沉细无力，为阳中伏阴。尺部阴脉中，或见沉数，为阴中伏阳。寸口数大有力，为重阳。尺部微细无力，为重阴。寸口微细如丝，为脱阳。尺部濡弱无力，为脱阴。寸脉浮而有力，主寒邪表实，宜汗。浮而无力，主风邪表虚，宜实表。尺脉沉而有力，主阳邪在里为实，宜下。沉而无力，主阴邪在里为虚，宜温。寸脉弱而无力，忌发、吐。尺脉弱而无力，忌汗、下。初按来疾去迟，曰内虚外实；去疾来迟，曰内实外虚。尺寸俱同，曰缓，缓者和而生。汗下后，脉躁乱，身热者死，邪气胜也。温里后，脉来歇止，正气脱，不复生也。纯弦之脉，曰负，负者，死。按之如解索，曰阴阳离，离者死。（阴寒证，温后，手足温和，脉渐至者生。反沉重，不省人事，脉歇止者死。）
（仁斋：）脉乃天真之气，人命之根，故多从脉而少从证。若能凭脉验证以施治，岂有差哉。如伤寒表证，欲发其汗，必脉浮有力者，乃可汗之。若浮而无力，或尺中细涩迟软者，皆真气内虚，不可汗也，误汗则死。伤寒里证已具，大便不通，欲下之必脉沉实有力，或沉滑有力，乃可下之。若沉细无力，或浮而虚，皆真气内虚，不可下，下之则死。仲景治少阴病，一二日，发热脉沉者，用麻黄附子细辛汤，此证治之奇，脉法之妙，不可不知也。
凡尺寸俱浮，太阳也。浮大有力，为洪、为热甚，可汗之。浮大无力，为散、为虚，不可汗也。浮而长，太阳合阳明；浮而弦，太阳合少阳。凡浮脉主表，不可攻里也。
凡尺寸俱长者，阳明也。浮长有力，则兼太阳，表未解也，无汗者，宜发汗；若长大有力为热甚，当解肌；长数有力为热实，当平热；若长滑实大有力，此胃中实热，可攻之。
凡尺寸俱弦者，少阳也，宜和之。浮弦有力者，兼太阳表未解，可发汗；若弦迟、弦小、弦微，皆内虚有寒，宜温之；若弦大、弦长、弦滑、弦数有力者，为热甚，宜解之。凡弦脉，只可和不可汗下，不可利小便也。
凡尺寸俱沉细，太阴也。俱沉，少阴也。俱微缓，厥阴也。若沉微、沉细、沉迟、沉伏，无力为无神，阴盛阳微，宜急生脉回阳。若沉疾、沉滑、沉实有力，为热实，为阳盛阴微，宜扶阴以退阳。夫沉诊之脉，最为紧要，以决阴阳冷热，用药生死，在于毫发之间，不可不仔细谨察。
（《活人》：）治伤寒先须识脉，若不识脉，则表里不分，虚实不辨。仲景谓当时之士，按寸不及尺，握手不及足，必欲诊冲阳，按太溪，而后无歉，况于寸关尺耶。问而知之，以观其外；切而知之，以察其内，证与脉不可偏废也。如伤寒脉紧，中风脉缓；热病脉盛，中暑脉虚；人迎紧盛伤于寒，气口紧盛伤于食；非特此也。病人心下紧满，按之硬痛，结胸也。于法当下，虽三尺之童皆知之。然仲景云结胸脉浮者，不可下，下则死。以此推之，若凭外证，便用陷胸汤，则误矣。故伤寒要辨表里为主，脉浮为在表，脉沉为在里。阳动则有汗，阴动则发热，得汗而脉静者生，汗已而脉躁者死。阴病阳脉不成，阳病阴脉则不永，吉凶生死，如合龟鉴。然古人以切脉为下者，良由脉理精微，其体难辨，而伤寒得外证为多也。外证易见，切脉难明，弦紧之混淆，迟缓之稍异，沉与伏相类，濡与弱相似，非得之于心，超然领悟，孰能较疑似于铢黍哉。
（《全生》：）左脉紧盛，右脉平和，为伤寒外感。右脉紧盛，左脉平和，为饮食内伤。左右俱紧盛，为夹食伤寒，亦为饮食内伤，兼外感。左脉空大，右脉紧盛，为劳力感寒。左右脉沉细，或沉伏，面青，手足冷，小腹痛甚，则吐利，舌卷囊缩，为夹阴中寒真阴证。左右脉沉细，面赤身热足冷，为夹阴伤寒，即为房欲内伤外感。若加烦躁，欲饮水，脉沉，吐利，即为阴极发躁。左右脉浮大无力，身热足冷，燥渴，为虚阳伏阴。左脉紧盛，右脉洪滑，或寸脉沉伏，身热恶寒，隐隐头痛，喘咳烦闷，胸胁疼痛者为夹痰伤寒。左脉紧盛，右脉沉弦，身热恶寒，胁痛胀满，头痛体痛，气郁不舒者，为夹气伤寒。左脉紧涩，右脉沉数，心胸胁下少腹有痛处不移，身热恶寒，头疼烦渴，为血郁伤寒。
（仁斋：）冲阳脉在足面上，去指缝陷骨三寸，动脉是也。此阳明胃经，先天之动脉，见于此。夫胃为水穀之主，人之所本也。若胃气已惫，水穀不进，穀神已去，其脉不动而死矣。故伤寒诊冲阳者，以察胃气之有无也。仲景又谓之趺阳，即冲阳，虽有脉而微，少进食者，亦不治。（《活人》：四时皆以胃气为本，是死生之要会，故必诊此。鹤皋：病重诊此，以决死生。盖土者，万物之母，冲阳脉不衰，则母气犹在，虽危可生也。然又忌弦急，为贼邪相剋，不治。见和缓者生。）
太溪脉在足内跟后踝骨下，动脉是也。此少阴肾经，先天之动脉，见于此。肾者，人命之根蒂，真气之所主，其脉动而不息，真气在也。若真气已惫，肾气已绝，则其脉不动而死，故伤寒必诊之。（健曰：先天肾气旺者，其脉可按而得，若先天不足，后天断削者，其脉微细而难察也。）

辩证  ***************************
（节庵：）太阳经
发于阳，则太阳为首，见证头疼身热，恶寒，脊强体痛，是足太阳膀胱经受邪，为表证。先起恶寒者，本病，以后发热者，标病。（念莪：恶寒发热，头痛项强者，为表证，标病。传入膀胱见太阳里证者，为本病。）但见太阳证在，直攻太阳，如有一毫头痛身热恶寒未除，不拘日数，还用表药发散，自然热退身凉。脉浮缓，无力，有汗，为风伤卫，为表虚，宜实之。浮紧有力，无汗，为寒伤营，为表实，宜发之。冬月为正伤寒，无汗，升阳发表汤。春、夏、秋为时行，为感冒，春、秋，羌活冲和汤；夏，神术散。冬月伤风自汗，疏邪实表汤。春、夏、秋，加减冲和汤。
本经鼻衄，虽为欲解，须分点滴成流。成流者，表邪已解，不必服药自解，或与水解。点滴者，邪犹在经，还宜散邪，脉浮紧麻黄汤，浮缓桂枝汤。成流不止者，芩连汤止之。如耳、目、口、鼻俱出血，手、足逆，又为不治矣。（健曰：虽为红汗，如多甚不止，则阳邪热迫阴血。清邪方，须兼凉血之品。）
本经头疼恶寒，体痛腹满，脉浮微喘，因表邪未解者，升阳发表汤。
本经发汗不出，脉弱者，曰无阳，及汗出不至足者，难治，回阳返本汤。尺脉迟，为血少，黄耆建中汤。
本经发汗汗不止，为亡阳，又曰漏风，调荣养胃汤去升麻。若汗出如缀珠不流，曰绝汗，死。（凡冷汗，曰柔汗。）
本经发渴，小便赤色，脉浮者，为太阳传本，热结膀胱。其人如狂，疏邪实表汤。小水短者，加味五苓散。小水自利，大便黑，小腹硬痛，或目黄，为畜血，如狂，用桃仁承气对子下尽黑物则愈。
本经大汗后，身热不退，脉愈躁者难治。若头痛恶寒尚在者，还宜发表，羌活冲和汤。无头疼恶寒，但身热未除，柴胡双解饮。大便实燥渴者，六一顺气汤去芒硝。下后热反盛，脉浮乱者死。
本经头疼身热，恶寒脊强，或一手两手脉伏，必作战汗也。当发散助之，冬日升阳发表汤，三时羌活冲和汤。
本经头疼身热，恶寒无汗，脉虽浮，大便难而渴，当用大柴胡下之。大便不难者，不可下。
本经头疼身热，恶风有汗，宜桂枝汤实表。若误用承气下之，反成结胸，硬痛，手不可近。大便实，口渴谵语者，宜六一顺气汤下之。然沉实者可下，脉浮清便自调；不渴微恶寒者，未可下，宜以小柴胡对陷胸汤，加蒌仁、枳实、黄连。本经头疼身热，恶寒无汗，当麻黄汤发表。若误用承气，下之早，成痞满；不痛者，宜小柴胡加枳、桔治之。未效，亦以本汤加蒌仁、枳、桔、黄连。如大便实，脉沉有力而渴，六一顺气汤去芒硝。
本经头疼身热，脉沉似少阴者，回阳返本汤温之。以里属虚寒，故当救里。发热为轻，脉沉为重矣。
本经腹痛，小建中汤；痛甚，桂枝大黄汤，此痛随利减法。
阳明经
见证目痛鼻于不眠，是足阳明胃经受邪，标病在经。以后传里，渴而谵语，发狂斑黄，潮热自汗，大便实，反恶热，为正阳阳明，本病在腑。（目痛鼻乾不眠者，标病。身热渴而引饮，恶热脉洪数者，本病。便实、谵、渴者，腑病。）凡目痛鼻乾，身热不眠无汗者，宜解肌。大便实而潮热，或自汗谵语燥渴者，宜下之。脉见微洪无力，病在经，宜解肌；沉实有力，病在腑，宜下之。
本经目痛鼻乾，微恶寒，身热无汗，柴葛解肌汤。渴而有汗不解，或经汗过，渴不止，宜如神白虎汤。
本经发渴潮热，自汗谵语，扬手掷足，揭去衣被，大便闭实，三一承气汤去芒硝。甚者，六一顺气汤。更衣者，止后服。如不更衣，转失气，大便未通者，宜再服，以利为愈。
本经渴而漱水不欲咽，为畜血，宜犀角地黄汤。
本经但头汗，剂颈而还，身目俱黄，燥渴，小便不利，为湿热发黄，宜茵陈大黄汤。其黄未尽除者，茵陈五苓散利之。
本经阳毒发斑，狂躁，两目如火，大渴叫喊，登高骂詈，大便闭实者，当急下之，六一顺气汤。如不大狂，止面赤谵语，斑黄身如锦纹，手指俱青者，三黄石膏汤。又小水自利，大便黑，小腹满硬，发斑而狂者，畜血也，宜桃仁承气对子。本经阳毒咽痛发斑，用升麻元参汤。
本经自汗，潮热喘满而不恶寒者，内实也，六乙顺气汤去厚朴。渴而饮水过多，发喘，胸满，水停心下，宜猪苓汤。
本经潮热自汗多，而胃汁干，宜急下以存津液，恐承气愈竭其内，宜蜜导法。不得不下者，六一顺气汤。
本经喜忌善饥，必有畜血在内，宜桃仁承气对子。
少阳经
见证耳聋胁痛，寒热呕而口苦，足少阳胆经受邪，为半表半里证。发热者标病，恶寒者本病，止有小柴胡汤随证加减，以和解之，更无别药。胆无出入，有三禁焉：不可汗，汗之犯太阳；不可下，下之犯阳明；不可利，利之犯少阴。脉见弦数，病在中，中者即表里之间。
本经呕而胸满者，乃邪在本经，未入于腑，故满闷而呕，里气上逆，宜小柴胡加枳、桔以治其闷。未效，以前汤对小陷胸，一服如神。
本经往来寒热，似疟非疟，柴胡双解饮加桂枝。虽有寒热，若不呕，清便自可；脉缓者，自愈。
本经自汗出者，属半表半里证，知胆家有热也，宜柴胡双解饮加桂枝。
太阴经　见证腹满自利，津不到咽者，是足太阴脾经受邪。身目发黄者标病，腹满咽乾者本病。（身热腹满咽乾，或自利不渴者，标病。腹满痛渴，小便赤大便闭者，本病。）须分寒热治，勿令误也。腹满痛，自利清穀，不渴，属寒者，宜温之。腹满咽乾而渴，或身目黄，大便实者，宜下之。脉沉迟无力，为里寒；沉实有力，为里热。
本经腹满自利不渴，属脏寒，加味理中饮。（士材：初起身不热，头疼畏寒，腹痛吐泻，手足冷，小便白，或呕呃者，本经直中寒也，理中汤。若不热不疼，手足冷，气口脉沉细，内伤生冷也，治中汤。）本经腹硬满燥渴，或腹痛大便实，桂枝大黄汤。
本经身目黄，口乾燥，小便赤，茵陈五苓散。其黄不退者，茵陈将军汤。
少阴经
发于阴则少阴为先，六经惟此难治。见证舌乾口燥，是足少阴肾经受邪，指甲青而身冷者，标病，口燥而渴者，本病。（初起身热脉沉，麻黄附子汤证，为标本俱病。又身热烦躁，面赤足冷，虚阳发躁者，亦标本俱病。口燥咽乾，谵渴，热邪传入者，本病。无热恶寒，面青肢冷，脉沉吐利，腹胀不受药，直中寒者，本病。）须分直中传经，可温可下，不必拘于日数。但见少阴证在，直攻少阴，但见真寒，直攻真寒，是为活法。若见口燥咽乾而渴，手足乍冷乍温，内实腹满，谵语便闭，反恶热者，皆为热证，急当下之。或见腹满，泄泻清穀，不渴，或呕吐恶寒，引衣蜷卧，四肢厥冷，或下利身痛，手指甲唇青，或乾呕，小便清白，皆为寒证，急当温之。脉沉实有力而渴，知其热，沉迟无力不渴，知其寒。（诸脉沉无力者，为里虚可温；沉而有力紧实，为里实可下。）
本经口乾咽燥，急当下之，六一顺气汤，以救肾家将绝之水，以存津液。
本经自利纯清水，心下硬痛，谵语燥渴者，急当下之，六一顺气汤。胃中自有燥屎，结热于内，虽利清水，乃旁流非内寒也，故下之。
本经绕脐硬痛，燥渴，不大便，内有燥屎也，急下之。
本经先起头疼恶寒，发热方除，以后变出四肢厥冷，乍温，大便闭，燥渴谵语者，乃因邪气传里，阳极似阴，反兼水化，谓之阳厥。譬如物极而反，急用六一顺气下之，正谓亢则害其物，承以制其极也。（以上皆传经热证。）
本经初起恶寒，或腹痛，或吐泻，不渴，引衣自盖，蜷卧沉重，小便清白，厥冷战慄，面如刀刮，脉沉细无力，无身热头痛者，急温之。轻则加味理中饮，重则回阳救急汤。（此少阴直中寒邪。）
本经初起，无热恶寒，四肢厥冷，过乎肘膝，兼之泻利昏沉，或腹痛，此为阴厥，急当温之，四逆汤。（或面青小腹绞痛，蜷卧不渴，腹胀不受药，脉沉者，此夹阴伤寒也，人参四逆汤。）
本经不烦，便作躁闷，身冷，脉来沉迟无力，饮水不得入口，此阴盛格阳，回阳救急汤冷服，其躁便止。（或阴躁欲坐泥水中，与水饮不受，面赤足冷，脉虽大，按之如无，阴极发躁也，宜四逆汤，合生脉。若身热烦躁，面赤足冷，脉数大无力，阳虚伏阴也，五积散加减。）
本经初起手指甲唇青，腹痛呕吐，身如被杖，脉细沉重，怕寒，谓之阴毒，急用回阳救急汤温之。外灸关元、气海，以复阳气，不效即死。
本经身发热，脉微沉，亦有可汗者，宜小辛之药微汗之，麻黄附子细辛甘草汤。以其无头痛，故曰少阴证似太阳，设若身不发热，岂可轻汗之乎？
本经证真寒至极，烦躁面赤，身微热，脉沉迟无力，欲坐泥水中，名阴极发躁，即阴证似阳也。用热药温之，回阳返本汤。若误用凉药，渴愈甚而躁愈急，难治矣。
厥阴经
见证烦满囊拳者，是足厥阴肝经受邪。口吐涎沫者，本病；烦满囊拳者，标病。虽从中治，亦分寒热二辨。（寒热似疟者，标病；热邪传入者，本病；直中寒邪者，本病。）烦满囊拳，谵语而渴者，当下之。口吐涎沫，厥冷，小腹疼，不渴者，当温之。脉沉实有力，知其热，沉迟无力，知其寒，浮缓不呕，清便者，自愈。（仁斋：病在太阴，则手足渐冷，脉渐沉。在少阴，虽发热，手足必冷，脉必沉细。在厥阴，手足厥冷，脉微而缓，甚则唇青舌卷囊缩也。）
本经先起头疼恶寒发热方除，已后邪热传入肝经，囊拳烦满，四肢乍冷乍温，谵语发狂，消渴烦躁，舌卷便闭，此因毒气入脏，故囊缩，急当下之，六一顺气汤。
本经初起便四肢厥冷恶寒，引衣蜷卧，筋急唇青囊缩，腹痛，口吐涎沫，不渴，沉重，脉沉迟无力，急当温之，茱萸四逆汤。（即回阳救急汤加吴莱萸。）外灸关元、气海，不效即死。（或小腹至阴痛，面唇手足指甲俱青。厥阴脉浮为欲愈，不浮为未愈，小建中汤。脉沉短者，囊必缩，为毒气入脏，承气汤下之。利不止者，四逆汤。）
凡治伤寒，须看舌上有无胎色。见有白胎者，是丹田有热，胸中有寒也，宜小柴胡和解之，此属半表半里证。若舌上黄胎者，胸中有邪热也，宜调胃承气汤下之。如舌上生黑胎芒刺者，必死。盖舌乃心苗，此水剋火也。（又曰：舌上胎白色滑者，邪未入腑，属半表里，宜和解。舌胎黄色者，热邪已在胃腑，宜下之。必大便燥实，脉沉有力，大渴者，方可下。反此者，不可下，只宜凉泻，舌黑胎芒刺里热已极，十有九死，急用大承气下之，得法，亦可不死。）
凡治伤寒，见渴欲饮水，宜少少与之，微和胃气。若不与，胃中乾燥，津液枯竭，必然喘急而死。如多与，或不当与而与，强与之，则成水结胸，水停心下，为喘、为咳、为癃闭、为泻利等证，宜五苓散加减，分利小水为主。
凡治伤寒，见吐蛔者，因胃中虚寒，蛔无穀食以养，故上逆入膈，虽有大热，忌下凉药，服之必死。宜先以炮姜理中汤，加乌梅二个、川椒十粒服之，待蛔定后，以小柴胡退热。盖蛔闻酸则静，见苦则安，得辛则伏矣。（胸中有寒，蛔上入膈，大凶之兆。健曰：阳明腑证，食热伤蛔，或斑毒伤蛔，皆有吐蛔便蛔者，又当以清凉解热安之，未可概视也。）
凡交霜降后，至春分前发者，为正伤寒。表证见，用辛温之药发汗；里证见，用寒凉之药攻下，此与非时伤寒不同。交春分后，至夏至前，有头疼发热不恶寒而渴者，为温病，宜辛凉之药解肌，不可辛温发汗。里证见，用寒凉之药攻下。若误下之，犹可无害；误汗之，变不可言。至三月后，得此者，为晚发，治法同，但与伤寒表证不同，里证同。
交夏至后头疼发热，不恶寒而渴，为暑病，即名热病。（比温病加热矣。）亦止用辛凉之药解肌，不宜大发汗。里证见，用大寒之药急攻下，此与正伤寒表证不同，里证同。
春夏秋三时，亦有头疼身热恶寒，而非伤寒者，为感冒非时暴寒之类，俱用辛凉之剂，小发汗。里证见者，用寒凉之药急攻下，表证亦不与正伤寒同，里证同。
凡四时有头疼发热恶寒，身体倦痛，骨节痠疼，自汗微渴，脉空浮大而无力，为劳役感寒，宜温凉之剂温经散寒，切禁大发汗。里证见者，中和之剂加转药微下之，不可急攻利。四时有头疼身热恶寒，老幼相传者，为时疫，宜辛凉之药解表。里证见者，急攻下，从病制宜，不与正伤寒同治法也。
一伤寒初得病，无表里证，但狂言烦躁，精彩不与人相当，此热结膀胱，其人如狂。太阳经之里证，自有太阳里药，不与阳狂同治。
一伤寒失于汗下，使邪热传里，燥渴谵语，小水自利，大便黑，小腹硬痛，或身黄，此下焦畜血如狂证也，与阳狂不同治。
一伤寒小水不利，大便实，小腹满，燥渴谵语，畏热，身目黄，此湿热发黄。轻则疏利，重则大下，与血证发黄不同治。
一伤寒失于汗下，血热不散，以致发斑，不宜发汗，轻者化，重则下之。
一伤寒失于汗下，邪热传里，水涸屎燥，必发谵语，或心下硬痛，下利清水，燥渴，出语无伦，此皆实证，当寒凉之剂下之。又有汗多亡阳，或下后利不止，身疼痛，或自利清穀，谵语者，此皆虚证，当辛热之剂温之，此与狂言不同治。
一伤寒少阴证，恶寒发热，无头疼，误以大发汗，使血从耳、目、口、鼻中出者，名阴血，多不治，此与衄血不同治。
一伤寒馀热不除，蕴在心胞，精神短少，冒昧昏沉，睡中言语一二句，名独语，宜凉剂清之，此与谵语不相同。
一伤寒差后，交接淫欲，无病人反得病者，名阴阳易，宜清凉解毒治之，与女劳复不同。
一伤寒失于汗下，或因汗下后虚，令人气逆，不相接续者，为短气，分虚实治之，此与喘证不同治。
一伤寒失于汗下，或因饮水过多，令人抬肩撷肚，气逆上者，为喘，分表里水气治之，与短气不同治。
一伤寒汗下太过，或恣饮冷水，水寒相传，虚逆，声浊恶而长，为哕。病轻则和解疏利，重则温散，此与乾呕不同治。
一伤寒热在胃口，与穀气并，上熏而为乾呕，分寒热水气治之，此与哕不同。
一伤寒二阳或三阳经同病，不传者为合病，分在经、过经治之，与并病不同治。
一伤寒一阳经先病未尽，又过一经之传者，为并病，分在经在腑治之，与合病不同治。
（复庵：）少阴脉沉始病，反发热，似乎太阳。有不同者，其热不翕翕然，无头疼可别。
少阴腹痛下利与太阴相似。有不同者，太阴不渴，少阴则渴，手足有厥温之殊。
温病与痉证，皆与太阳相似。有不同者，痉证脉沉细，温病不恶风寒而渴。
伤寒与中暍相似。其不同者，伤寒不渴，中暍则渴。
伤寒与冬温相似。其不同者，伤寒脉浮紧，冬温脉不浮。
时行传染与伤寒相似。其不同者，时行传染脉不浮，伤寒脉浮。（健曰：冬温与时行，其邪亦风寒所袭，岂无浮脉之诊，不必过于刻画。）
太阴中湿与太阳伤寒相似。有不同者，湿脉沉而细也。
暑脉虚细，又曰微弱，又曰弦、细、芤、迟。诸如此者，与痉脉、湿脉相似。然证不同，暑自汗面垢而渴，湿则不渴身疼，痉则身不疼也。
太阳中风见寒脉，用大青龙证，与太阳伤寒相似。有不同者，中风见寒脉，有烦躁也，麻黄证则无烦躁。
太阳伤寒见风脉，用大青龙，其证与中寒湿相似。有不同者，其脉浮缓，寒湿则脉沉细微。经云无少阴里证者，盖太阳与少阴为表里，今脉证俱属太阳表，故云无少阴里证也。小青龙证，与小柴胡证相似。有不同者，小青龙无往来寒热，胸胁满痛之证，但有乾呕发热而咳，此为表不解，水停心下也。虽有或为之证，与小柴胡相似，终无半表里证为异耳。

表里  ***************************
（海藏：）治伤寒须分表里，若表里不分，汗下差误，岂为上工。如均是发热身热不渴，为表有热，小柴胡加桂枝主之。厥而脉滑为里有热，白虎加人参主之。均是水气乾呕，微利发热而咳，为表有水，小青龙加芫花主之。身凉表证罢，咳而胁下痛，为里有水，十枣汤主之。均是恶寒有热，而恶寒者，发于阳也，麻黄桂枝小柴胡主之。无热而恶寒者，发于阴也，附子四逆主之。均是体痛脉浮发热，头痛身体痛者，为表未解，麻黄汤主之。脉沉自利，身体痛者，为里不和，四逆汤主之。以此观之，仲景表里之法甚详，学者宜究心焉。
（《活人》：）伤寒有表证，有里证，有半表半里证，有表里两兼证。但见有无表里证，在表宜汗，在里宜下，半在表半在里宜和解，表里俱见随证渗泄。无表里证，用大小柴胡和之下之。四逆汤证有先温里乃发表，桂枝汤证有先解表乃攻里。伤寒六七日，目中不了了，无表里证，脉虽浮，亦有下之者。少阴二三日，无阳证，亦有发汗者，则又非表里之所能拘，不可不知也。
伤寒表证当汗，里证当下，不易之法也。发表攻里，本自不同，桂枝、承气，安可并进。然假令病人脉浮而大，是表证当汗。其人发热，烦渴，小便赤，却当下，是表里证俱见，五苓散之类。假令伤寒不大便六七日，头痛有热者，是里证当下。其小便清者，知不在里，乃在表也，当鬚发汗，是两证俱见，未可即下，宜桂枝汤。假令病人心下满，口不欲食，大便硬，脉沉细，是里证当下。其人头汗出，微恶寒，手足冷，却当汗。此亦两证俱见者，仲景所谓半在表半在里也，小柴胡汤主之。又如太阳病表证未除而数下之，遂协热自利，利不止，心下痞硬，谓表里不解，桂枝人参汤。本太阳病，医反下之，因而腹痛，亦有表复有里，桂枝加芍药汤；痛甚，桂枝加大黄汤。此皆仲景治有表复有里之法，当以意推之。
无表里证者，伤寒四五日后，以至过经不解，无表证，又于里证无可下者，皆以小柴胡随证加减用之。至十馀日外，用之而不愈，大便硬者，可下，乃用大柴胡下之。以过经其人稍虚，恐承气大利耳。仲景云：病人无表里证，发热七八日，脉虽浮数，可大柴胡下之。

阴阳  ***************************
（复庵：）三阳证有合阳、有纯阳，三阴证有盛阴、有纯阴。合阳者，经所谓合病是也。纯阳者，经所谓脉阴阳俱盛，大汗出不解者，死。又曰：凡发汗服汤药，有不得汗者，死。谓阳热甚而阴气绝也，故不能作汗。二者俱是有阳无阴，故曰纯阳也。盛阴者，如少阴病，身体痛，手足寒，骨节痛，脉沉者，附子汤主之。谓手足寒，身体痛，脉沉，寒盛于阴也。纯阴者，如少阴病，恶寒身蜷而利，手足逆冷者，不治，谓无阳也。又有寒客三阴，极而生热，则传阳明者，有邪初中三阴则寒，故宜温药发汗。及寒极变热，则宜寒药下之。盖三阴三阳，皆能自受邪，不止自太阳经传也。其三阳入腑之外，三阴变热入腑者，往往有之，不可不察耳。
有经之阴阳以脏腑言，脏为阴腑为阳也。有病之阴阳乃外邪之阴阳，阴气阳气是也。阴阳二气，皆能犯脏腑，故阳气犯太阳，则为伤风恶寒而有汗。阴气犯太阳，则为伤寒恶寒而无汗。在太阳未得解，转入阳明、少阳二经，则纯乎阳，然不如太阳之易治。若未能罢，以次传入阴经，则为阴中之阳。盖阳经之阳气，来入阴经，虽有自利慾寐，唇青手足厥冷，舌卷囊缩等证，亦不可妄投热药，惟宜泻其阳之在阴经者。若阳病下之太过，阳气已脱，遂变为阴，所谓害热未已，寒病复起。或初得病便是阴证，此阴中之阴。盖阴气攻阴经，阴自得传，非阳经传来，只当以温药回其阳。故阳入阴者，变阳以救阴；阴入阳者，用阳以救阳，二者不可不辨。
原是阳证，因汗下太过，遂变成阴，便当作阴证治。却不可谓其初先是阳，拘于阳传阴之说，乃是三阳坏证，转为阴也。此为阳之反，而非阳之传。
初病是阳经，见头疼，以次阳传入阴，头略不疼，不可便谓不疼为阴证，须问其得病之初，头疼与否。
伤寒有阴证而头或疼，未有正阳证而头略不疼者；有阴证而反发热，未有正阳证而身不热者；有阴证而或小便自赤，未有正阳证而小便不赤者。此正法也。
（仁斋：）伤寒治法，阳有此证，阴亦有此证，似阳而阴，似阴而阳，最难分别，毫釐之差，千里之谬。如阳毒、阴毒、风温、湿温、吐血、吐蛔、两感、百合等证，当并遵南阳书用药，不再具陈。其馀大纲，不出阴阳，虽纤悉未能即尽，不妨于《活人书》参考。如胃中冷必吐蛔，大概知为阴也。然亦有阳证吐蛔者，必兼看别证如何，不可专以胃冷为说也。曾记一人阳黄吐蛔，又大发斑，阳毒证，口疮咽痛，皆以冷剂取效，岂非有阳证乎。（健曰：此即胃热呕甚，则长虫出，已于前条注明。仁斋可谓先得我心之同然者矣。）
阳证者，面红光彩，唇红口乾，舌燥能饮凉汤冷水。其人身轻，易为转动，常开眼见人，目睛了了，喜语言，其声响亮，口鼻之气往来自然，小便或赤或黄，大便或秘或硬，手足自温，爪甲俱红活。阴证者，面青黑，或有虚阳泛上，虽亦赤色，而不红活光彩。其人身重，难以转侧，或喜向壁卧，或蜷卧欲寐；或闭目不欲见人，目睛不了了，懒言语，语无声；或气难布息鼻中，呼不出吸不入；或往来气俱冷，或时躁热烦渴不能饮水；面上有如刀刮，恶寒，唇口俱青或紫；舌色或青紫，或白胎铺满而滑不见红色；手足自冷，爪甲或青，或紫，血不红活；小便清白，或淡黄；大便不实或泻；虽肌表有热，以手按之不甚热，阴甚者则冷透手；不可便以面紫赤，烦渴为论也。（健曰：阴阳证象，仁斋此段最明，可称医林冰鉴。）
阳证似阴者，乃火极似水也。盖伤寒热甚，失于汗下，阳气亢极，郁伏于内，反见胜已之化于外，故身寒逆冷，神气昏沉，状若阴证也。大抵唇焦舌燥，能饮水，大便闭硬，小便赤涩，设有旁流，内必燥屎结聚，再审有失气极臭者，是也。其脉虽沉，切之必滑而有力，或时躁热，不欲衣被，扬手掷足，或谵语，此阳证也。轻者人参白虎或小柴胡合解毒汤；内实者下之以调胃承气汤；有潮热者大柴胡加芒硝；大实大满闭而不通者，大承气下之。必须审察轻重，酌而用之。盖此与阳盛拒阴同，王太仆所谓身寒厥冷，其脉滑数，按之鼓击于指下者，是阳盛拒阴，非寒也。
阴证似阳者，乃水极似火也。盖伤寒传变，或误服凉药，攻热太速，其人素本肾气虚寒，遂变阴证。冷甚于内，逼其浮阳之火发外，必面赤发躁，身有微热，渴欲饮水复不能咽，大便闭结不通，小便淡黄，或呕逆，或气促，或郑声，或咽痛，或鼻血点滴，所以状似阳证。或者不识，妄投寒凉，下咽立毙。如切其脉，沉细微迟者，急以通脉四逆汤倍人参、附子，以接其真阳之气。设或稍迟，虽参、附亦不能救矣。此与阴盛格阳同，王太仆所谓身热脉数，按之不鼓击于指下者，此名阴盛格阳，非热也。东垣又谓面红目赤，烦渴引饮，脉来七八至，按之则散者，此无根之脉，用姜附汤加人参而愈是也。（健曰：此二节，辨阴极阳极昭然，较之诸说，觉仁斋本领不凡。）
夫阴毒者，其人肾虚，素有积寒在下，或因欲事之后著寒，或误服凉药，或食生冷内既伏阴，复加外寒，内外皆寒，遂成阴毒也。盖积寒伏于下，微阳消于上，赵氏所谓阴气极盛，阳气极微，则成毒。宋迪云阴毒伤寒，则额上手背冷汗出不止，其毒渐深则鼻如烟煤，舌上胎黑而滑；其候目睛疼，头重身重，背强体痛，小腹里急，或脐下痛，或咽喉不利，或心下坚硬，或气促胀闷，或呕咳不止；甚者唇青面黑，舌卷囊缩，四肢厥冷，脉沉细而迟，或伏而不出。海藏谓二三日间，或可起行不觉甚重，或时阴火上冲头面烘热，色赤烦躁，状似阳证，若误投凉药，则渴转甚，躁转急而难矣。宜于气海、关元，速灸二三百壮，以手足和暖为度，仍进正阳散、返阴丹类，令内外通达，阳气复而大汗解矣。若病势困重，六脉附骨，按之即无，或一息八至以上，至此则难治矣。但于脐中用葱熨法，或艾灸三五百以来，手足不温者，不治矣。温者以前药助之，若阴气散，阳气复，渐减热药而治之。（海藏：急用还阳退阴之药则安，惟补虚和气而已。凡阴病不宜发汗，如气旺脉大，身热未差，汗之无妨。或寸口小而尺脉微大，亦是积阴感于下，则微阳消于上，阳气不守耳。刘氏《活人》谓：阴毒为阴气独盛，阳气暴绝，此言不守，稍与义有间矣。然又不若赵氏云阴气极盛，阳气极微，为阴毒；阳气极盛，阴气极微，为阳毒；视竭绝之语尤明矣。健按：阴阳二毒，群公但以阴极阳极立言，而未达其为毒之义也。观仲景书本旨，阴毒者，其人平素阳虚阴盛，复外感于寒，内伤生冷，一块纯寒，标本皆阴邪成病，故名阴毒。阳毒者，其人平素阴虚阳亢，复外感于热，又伤辛热，结为纯热，标本皆阳邪成病，故名阳毒。阴毒以温热救之，阳毒以寒凉解之，为毒之义详矣。又何必拘泥穿凿，以滋惑哉。）
（《活人》：）夫手足逆冷而大便闭，小便赤，或大便黑，脉沉而滑者，阳证似阴也。重阳必阴，重阴必阳，水火之变也。得此证者，轻者白虎汤，甚者承气汤。伤寒失下，气血不通，令四肢逆冷，此是伏热深，故厥亦深，速用大承气下之，汗出立瘥。仲景所谓厥应下之者，此也。
伤寒若遇阳独盛，阴气暴绝者，必发躁狂走，妄言面赤，咽痛，身斑斑若锦纹，或下利赤黄，脉洪实或滑促，宜酸苦之药，令阴气复而大汗解矣。阳毒升麻汤、栀子仁汤、黑奴丸类选用。
身微热烦躁，面赤，脉沉而微者，名阴证似阳也。阴发躁，热发厥，物极则反也。大率以脉为主，诸数为热，诸迟为寒，无如此验也。身微热者，里寒故也。烦躁者，阴盛故也。面戴阳者，下虚故也。若不看脉，以虚阳上膈之躁，误为实热，反与凉药，则气消成大病矣。《外台》云：阴盛发躁，名曰阴躁，欲坐井中，宜以热药治之。故仲景以阴证面赤者，四逆加葱白主之。（健曰：近习不明此理者多，如遇此阴躁面赤者，非用寒凉，即以滋阴为事，其不死者几希。）
（东垣：）寒凉之药入腹，周身之火得水则升走，阴躁之极，故欲坐井中，是阳已先亡。医犹不悟，复认为热，重以寒药投之，其死何疑焉。或因吐、因呕、因嗽而发躁，蒸蒸身热如坐甑中，欲得去衣居寒处，或饮寒水，则便如故。振寒复至，气逆短促，胸中满闷欲绝，甚则口开目瞪，声闻于外，涕泪涎痰大作，其发躁须臾而已。如前六脉弦细而涩，按之虚，此大寒证也，以辛甘温之剂，大泻南方、北方则愈。
（节庵：）凡初病无热，便四肢厥冷，或胸腹中满，或呕吐，腹痛下利，脉细无力，此即真阴证，非从阳经传来，便宜温之，不可少缓，四逆汤类。凡腹痛腹满，皆是阴证而有微甚不同，治难一概。自利腹痛，小便清白，宜温之，理中四逆者微甚用。轻者五积散，无脉者通脉四逆汤，使阴退而阳复也。
伤寒惟阴证最难识，自然阴证人皆可晓，及至反常则不能知矣。如病起头不疼，身不热，手足厥冷，好静沉默，不渴，吐利腹痛，脉沉细迟，人共知为阴证矣。若发热面赤，烦躁不安，揭去衣被，饮冷脉大，人皆不识，认作阳证，误投寒药，死者多矣。必须凭脉下药为当，不问浮、沉、大、小，但指下无力，或按至筋骨全无力者，便是伏阴，不可与凉剂，服之必死。急与五积散一服，通解表里之寒，随手而愈。若更有沉寒之甚，必用姜附以温之，切忌发泄。脉虽洪大，但按之无力，与重按全无者，便是阴证也。
（河间：）或里热内盛，阳厥极深，皆因失下而成。以致身冷脉微，昏馈而死，切不得以寒药下之，误下即死。俗工妄认阴厥，便欲换真武、四逆温热之剂投之，下咽立毙。殊不知此证，乃阴耗阳竭。阴气极弱谓之耗，阳厥极深谓之竭。畜热怫郁欲绝者，当此之际，寒剂、热剂俱不可投，但进凉膈解毒，以养阴退阳，宣散畜热，脉气渐生，必得大汗而愈。亦有无汗气和而愈者，未愈宜解毒合承气下之。次以解毒、凉膈、天水合而为一，调和阴阳，洗涤脏腑，则其他别证，自不生矣。有大下后热不退，再三下之，热愈甚，脉微气虚力弱，不加以法，则无可生之理。若辍而不下，则邪热极甚，而其阴气极衰，脉息断绝，必不可救。此证是下之亦死，不下亦死，医者到此，活人杀人一弹指间，其不至手足失措者，几希矣。经云：三下而热不退者，即死。后人有四五下，及十数行而生者，此幸中耳。活者未一二，死者及千百，切不可以此为法。但依前法，用解毒合凉膈调之，使阳徐退，阴渐生，庶不失人生命。

通一子伤寒说  ***************************
（景岳：）按伤寒一证，感天地阴厉之气，变态不测，最为凶候，治有一差，死生反掌。在古人垂训之多，何止百家千卷，其中立法之善无出仲景，用药之妙须逊节庵，凡于曲折精微，靡不详尽，余复何言。然犹有不能已者，在于条目之浩繁，而后学求之不易也。观陶氏家秘的本曰伤寒治法，得其纲领如拾芥，若求之多歧，则支离破碎，如涉海问津矣。盖脉症与理而已，斯言也，予殊佩之。然求其所谓纲领者，谓操其权要，切于时用者也。所谓多歧者，谓检遍方书，无方可用者也。所谓详证者，谓表里阴阳，寒热虚实之辨也。所谓理者，谓见之真法之要也。得其理，则治无一失矣。是以法必贵详，用当知约，详而不约，徒详何益，诚若望洋，无所用之地矣。予请约之，曰：凡治伤寒，其法有六：曰汗、吐、下、温、清、补也。盖吐中有发散之意，可去胸中之实，可举下陷之气。若是实邪在下者，不可用之，故所用既少，法亦无多。至于舍吐之外，而切于用者，唯汗、下、温、清、补五法而已。所谓汗者，治表法也。寒邪在表，不汗从何而解。然汗法有三：曰温散，曰凉解，曰平解。温散者，如寒胜之时，阴胜之脏，阳气不充，则表不易解，虽身有大热，亦必用辛温，勿以寒凉为佐，即寒无犯寒之谓也。凉解者，如炎热炽盛，表里枯涸，则阴气不荣，亦不能有汗，宜用辛凉，勿以温热为佐，即热无犯热之谓也。若病在阴阳之间，既不可温，又不可凉，则但宜平用，求其解表而已。然无表证者不可汗；似表非表者不可汗；咽中闭塞者不可汗；诸动气者不可汗；淋家不可汗；诸亡血者不可汗；脉微弱者无阳也，不可汗；脉微恶寒者，阴阳俱虚也，不可汗、吐、下。其可汗者，如仲景云：凡发汗，温服汤药，其方虽云日三服，若病剧不解，当促之，半日中尽三服。又云：凡作汤药，不可避晨夜，觉病须臾，即宜便治，不等早晚，则易愈。此所以汗不嫌早也。所谓下者，攻其内也。实邪内结，不下何从而去。然表未解者不可下，诸虚者不可下，阳微者不可下，诸外实者不可下，咽中闭塞者不可下，动气者不可下，脉弱者不可下，脉浮而大者不可下，病呕吐者不可下，大便先硬后溏者不可下，非有大满实燥坚者不可下，此所以下不嫌迟也。所谓温者，温其中也。脏有寒气，不温之，何自而除。有客寒者，寒自外入者也。有主寒者，气虚者也。盖气为阳，阳不足则寒生于中。寒即阴证之属，温即兼乎补也。所谓清者，清其热也。有热无结本非大实，不清之何由而散。表热者宜于清解，里热者宜于清降，热即阳气之属，清即类乎泻也。若此四者，古人发明已尽，余不过述其要耳。学者仍当由博而约，勿谓止于是也。惟补之一字，则所繫由切，而人多不易知。夫用补之法，岂止因于中气，盖实兼乎表里，如表邪不解，屡散之而汗不出者，阴气不能达也。盖汗即水也，水既不足，汗自何来？人知汗属阳分，升阳可以解表，而不知汗生于阴，补阴最能发汗。今有饮水而汗出者，即其义也。又如内热不解，屡清之，而火不退者，阴不足也。人知惟寒可以去热，而不知壮水方能息火也。（健按：前篇行文，言顺理切。至此节，以汗为水，其注意在乙癸同源而说也。然精血到底两途，况伤寒法重阴阳，治分表里，别经腑，而施汗、下，尤在气血虚实，邪正盛衰为本。若表汗不出，有阳气不能鼓动者，当补阳而汗泄；有阴血不能输化者，当补阴而汗至；是汗为血化，无人不知也。汗多亡阳，古今所语也。盖汗为心之液，心为阳脏，液去舍空，故曰亡阳。汗多则腠理疏，而皮毛之气泄，皮毛为表、为阳，因名亡阳，理也。予以为汗实血化，应曰亡阴，亦理也。但只与血言，未尝与水言也。夫水即精化，肾主之，而肾藏之。北方天乙之精，生化之根，非相火吸之不出，各有当行之路，岂邪热迫之而能作汗乎？所喻饮水得汗者，此暑热为病，炎帝行令之时，凉水可以消暑，饮之而得汗解。是即一回雨后，庶物咸苏之义，非伤寒表汗不出之比也。壮水息火者，此阴虚劳病之法，更非伤寒治分表里汗下者可同语。景岳本系名家，长言广论，笔气胜人，于此以汗为水之说失之，惜哉！）
又如正气不足，邪气有馀，正不胜邪，病必留连不解。有如是者，不可攻邪，但当实其中气，使正气内强，则根底无害；逼邪外出，则营卫渐平；所谓温中，自有散寒之意。此不散表，而表自解，不攻邪而邪自退，不治之治，而非人之所知也。唯是用温之法，则脏有阴阳，药有宜否，宜阳者，必先于气，宜阴者必先乎精。阳以人参为主，而耆、术、升、柴之类可佐之。阴以熟地为主，而茱萸、山药、归、杞之类佐之。然人参随熟地则直入三阴，熟地随耆、术，亦上归阳分，故用药当如盘珠，勿刻舟求剑。且人伤于寒，而传为热，则阳胜伤阴者多，故利于补阴者，十之七八，利于补阳者十之二三。然阴中非无阳气，佐以桂、附，则其阳复于命门，佐以姜、草，则元气达于脾胃。药不及病，与不药同，故当随病轻重，以为增减。此余之百战百胜者，所活已多，非谬说也。或曰：古人治伤寒，皆重在汗、吐、下三法，而后于补。今子所言，则是谆谆在补，而后于攻者，何也？余曰：三法已悉，无待再言，独于用补，殊未尽善，故不得不详明其义，以补古人之未备。试以《伤寒论》观之，曰：阴证得阳脉者生，阳证得阴脉者死，迄今说者无不以为然。愚谓阳证阳脉，阴证阴脉，本为顺证，可以无虑。惟阳证阴脉，则逆疾也，为伤寒之最难。故古人直谓之死，则其无及于此也，可知矣。余所谓切于补者，正在此也。今以余所经验，是正虚感邪者，多见阴脉。盖证之阳者假实也，脉之阴者真虚也。阳证阴脉，即阴证也。观陶节庵曰：凡察阴证，不分热与不热，须凭脉下药，至为切当。不问脉之大小浮沉，但指下无力，重按全无，便是伏阴，不可与凉药服之。然则脉之沉小者，人知其为阴脉矣。而浮大亦有阴脉，则人所不知也。治以凉药，犹且不可，况其他乎。故余于此证，必舍证从脉，所以十全其九。然所用之法，多非本门正方，随手而应见者，无不异之。夫亦何异之有，药对证而已。余请再悉其义，夫伤寒之千态万状，只虚实二字，足以尽之。一实一虚，则邪正相为胜负，正胜则愈，邪胜则死，死生之要，在虚实间耳。若正气实者，即感大邪，其病亦轻。正气虚者，即感微邪，其病亦甚。凡气实而病者，但去其邪则愈矣。放胆攻之何难之有？此而当余，亦不过吹灰拉朽耳，无足齿也。虽付之庸手，自无难愈。即不治之，俟其经尽气复，亦无不愈矣，何患之有？此譬如两敌相持，主强则客不能胜，必自解散而去。故凡正气实者，治与不治，皆无虑也。所可虑者，唯挟虚伤寒耳。凡疾病相加，未有正气不竭而致死者，强弱相攻，未有根本不伤而败者，此理势之必然者，伤寒之难，止于此耳。奈何庸浅之辈，初不识人虚实，但见发热，动手便攻。夫不可攻而攻之，必元气不足，而强攻其邪，则邪气未去，而正气因先败矣。如此杀人，罪将谁委？又其最可怪者，则有曰伤寒无补法，惑乱人心，莫此为甚。独不观仲景立三百九十七法，而脉证之虚寒者一百有馀。定一百一十三方，而用人参者三十，用桂、附者五十有馀。此下如李东垣、朱丹溪、陶节庵辈，所用补中益气、回阳返本、温经益元等汤，皆未尝不用补也。孰谓伤寒无补法耶？然此等之法，固为不少，但在余则犹以为未尽。在人则目以为异常，不唯异常而且曰无之。高明者岂其然哉！矧今人之患挟虚伤寒者十常六七，传诵伤寒无补法者十之八九，虚而不补，且复攻之。余目观其受害者，盖不可胜纪矣，心窃悲之。故力辩于此，欲以救时弊耳，非好补也。观者唯加详察，则苍生大幸。（健观景岳全书，其所学，原可力敌古人，然其道行壮地，善论先天，偏于温补。故于伤寒亦醉心于补，而以汗为水，以气精为阴阳，乃大夫经旨矣。夫阴阳有先后天之别，先天之阴为肾中之水，先天之阳为肾中之火。若患劳怯，水衰火旺，宜壮水之主以制阳光，所当究也。后天之阳为气，阴为血，百病之所关，死生之所繫，谁不知养气血以为生乎？故人身阴阳，专论后天气血，而以脾胃为本，不究先天之肾与精也。且五脏各有阴阳，是物物一太极也。而精者特肾之阴，天乙之水耳。唯气血能贯注经络，循环无端，其虚实关乎性命。伤寒之邪，入营与卫，而传经腑，分表里以治，于肾精有何涉乎？凡三阴三阳，六经传变之证，阳病主气与热，阴病主血与寒，此万古不易之法也。乌可谓宜阳者气虚，而以人参、耆、术为治；宜阴者精虚，而以熟地、萸、杞为功。不分邪正盛衰，概用温补，并非伤寒家药。吁！仲景立论以来，群贤发挥尽致，未闻此说。就景岳所举一百十二方中，用参、用附者若干，独无熟地、萸、杞等物。其自言亦曰非本经正药，在人目以为异。夫乃盾辞之穷，只可道其可道，而不可与人为法者也。呜呼！医理渊微，岂能一辙。但□□寒□□□□□□□□成法，毫釐之差，千里之谬。若□□精□□□宜□□□□传少阴之承气证，即直入少阴之麻黄附子细辛证。及真寒厥冷之回阳四逆证也。止有咸寒清热以存阴，辛热温经以救逆。从未有熟地辈，沉阴腻滞，以滋阴者以阴济阴，是于水益深，于火益烈，不免迷闷，脉沉，口噤而死者众矣。反曰能十全其九，足见其言之夸，书之诞，不脱术家口气。历代方书所无，而敢倡此，以启近习滋阴之弊，杀人甚速，作俑之罪安所逃乎？盖仲景方法，原可变通，未尝或离发的。而经腑阴阳，理自天然，孰敢背远。若是方者，乃六味火料，此钱仲阳为调理小儿真阴未旺而设，不能兼治他病，况伤寒乎？景岳往往恃为心印，则其偏有素矣。要知伤寒时气，大忌滋阴，犯之莫救。俗工不知利害，每至技穷以此卸咎。殊不知毒胜于砒，而医家病家终不醒悟。然识者见之，实可哀也。此当今害人之大患，予历久见多，作书本意因此而起。故直指其非，以告学者，勿循俗习，毋入迷途，庶不误人性命，而为特达之士矣。


后序  ——————————————————————————————————————————————————————————————————————————————————————————

《伤寒直指》后序  ***************************
仲景《伤寒论》，与《素》《难》相鼎足。《素》《难》发天地人三才之秘，明阴阳消长之微，分经络以贯穴俞，别脏腑以通脉候，推气运以核年时，辨主客以征病象。八风五气之交加，六淫七情之常变，极天人之理、五行生剋之道、五味调燮之法、以疗民疾。施诸针砭，饮诸汤液，此大圣贤启教之经，莫可得而名者。夫上古之世，民淳俗朴，秉体充实，而所患亦轻，略投针砭，随手可愈。泊乎后世，形气日漓，病来猛厉，非古法□□卒□□□是仲景感发而起，撰论立方，救伤寒之危笃，为万世之医祖。其书与《素》《难》相表里。而《素》《难》言其常，仲景穷其变，亦莫可得而名也。惜乎书遭散佚，叔和编次紊乱，以致学者难明易误。虽经历代名家考辨，而是是非非，未得豁然无疵。降至近习，人浇俗薄，病更变迁，医更荒谬。即时行外感，犹不能分经别证，盛盛虚虚，动手便错，何况伤寒。谁其悟此？无不视为□文，诚安道所云然也。反覆思维，伤寒险急之证，最关性命，世皆畏难而不能参究，不惟掩没仲景之大法，宁忍群生之颠沛。行见伤寒一门，必致无可问矣。于是不揣空疏，因将林氏旧本校补阙漏，五经寒暑，七易其稿，而纂此《直指》。嗟夫！伤寒论治，本自显然。如三阳之桂枝、麻黄、大青龙、葛根、白虎、柴胡、承气，三阴之理中、四逆、附子、回阳诸汤证，言清理直，何藉他人赘辞，至今用之辄应。及经传变，互相加减，病情不无舛错，方剂不无峻利，难于师法，不得不阐解推详，斟酌损益，而变通其用焉。夫群贤条辨，可云备矣。但其间或欲言而不逮，或阿顺以随文，不能澈底果决。即有决者，终未能开通出路，传示后人，使之进步，以人仲景之室。予故曰：自古以来，注伤寒者伙矣，□□有腿无足，焉能走乎？有足无路，亦莫能行。必有足有路，方可向往。足者何？引今证古，以理达权，释其疑而明其奥也。路者何？下咽疾病之方药耳。凡治病之要，须识古今气候之不同，形质证势之迥异。古人未见今人之病，今人焉能服古之方？当设因时制宜之法以授之，是为出路，庶可度迷善后。乃成伤寒佳本，不致仍视畏途，置之高阁。慨乎前贤计未及此。若之所以处心积虑，废寝忘餐，专在是也。至诸议论，非不通也，然文理未免多晦多复。或于承上接下字面，迳有可西可东之处，方药亦多夹杂，昧者不察，反有下乔入谷之差。予实不文，匪敢点窜前辈，第念源之不洁，流何以清？故将条注方药，通盘讨勘。晦者显之；复者节之；方不合证者明辨之；药不对经者指正之、更易之、或删去之、并俗之；混行非法以戕人者直折之、善导之。一字一句，无不深研洗别，终归切当。而平仄文情，亦皆磨砻结构。白香山云：能使老妪皆知，不落术家气味，以补前人遗蕴，以垂后世时宜。惟愿天生特达，悟道排澜，春生大地，予实有厚望焉。奈因力绵，未能即付剖劂，姑待机缘。倘遂斯志，则幸甚矣。不然，我之子孙，当谨守勿失。即：不能有之□□□刊刻行世，以志我生平心血在是也。旨乾隆二十八年岁，在癸未春仲书于致苏书屋。
易窗道人强健撰　时年六十
