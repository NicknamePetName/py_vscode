
序  ***************************
尝读《周礼》，疾医掌万民之疾，以五谷五药养其病，以五色五气五声，视其生死，两之以九窍之变，参之以五脏之动，而识医之职，隶诸天官。故其学于是乎端。后世国无端职，家无端学。岐伯巫彭之教，久失其真，其书虽传，皆为后人附托。惟汉张仲景《伤寒论》一书，为千百年不祧之祖，特其章句篇帙，不无散紊，自王氏、成氏相起，而漫次其文，目文作注，其间颠倒传会，而仲景之意一晦。迨奉议作《活人书》，叔微编《百证歌》，模糊概括而仲景之意再晦。即《全生》《蕴要》《准绳》等书，学者咸奉为指南，究未能推衍其奥，而仲景之意终晦于天下。近吾友喻嘉言氏，慨众喙之支离，悯正传之榛芜，取方中行《条辨》，重加辨释作为《尚论》，庶几仲景之意。较若列眉，始幸晦者之不终晦也。甲辰秋余年家，张子路玉，过娄东携所著缵绪二论，示余，大要本仲景之书，别为次第，合古今百家之言，精严采择出其心裁，辨以证治，非独章句篇帙之有伦。而仲景千百年终晦之意。盖彰明较著，无毫发遗憾矣。余初读之，跃然喜，辗转读之，忽戚然而悲，悲嘉言邃殁，不得一见此书而与张子上下其论，相说以解也。昔许胤宗善医，或劝其著书，胤宗曰：医者意也，吾意所解，口不能宣也。今张子以三十年之学力，著书数十万言，虽广世而相感，殆如岐伯巫彭群聚有态之庭，共开济世生民之统，而岂周官疾医之端守一职也耶！张子将付剞厥，嘉惠后学余漫书数言，弁其首。
康熙乙巳春王娄东年家弟胡周鼎题

卷上  ——————————————————————————————————————————————————————————————————————————————————————————

太阳上篇  ***************************
病在三阴，则有传经直中之异；在三阳，则有在经在腑之分。而太阳更以伤寒营，风伤卫，营卫俱伤为大关钥。故篇中分辨风寒营卫甚严，不敢漫次一条。即犯本坏证，结胸痞满，分隶各自为篇，非独不仍叔和之旧，并不若尚论之混，收温热条例于伤寒法中，至于释义，则嘉言独开生面，裁取倍于诸家，读者毋以拾唾前人为诮也。
“病有发热恶寒者，发于阳也，无热恶寒者，发于阴也。发于阳者七日愈，发于阴者六日愈，以阳数七，阴数六故也。”
此条以有热无热，证阳病阴病之大端。言阳经受病则恶寒发热，阴经受病则无热恶寒。《尚论》以风伤卫气为阳，寒伤营血为阴，亦属偏见。发于阳者七日愈，阳奇数也，阳常有余，故六日周遍六经，余热不能即散，至七日汗出身凉而愈；阴偶数也，阴常不足，故六日周遍六经，则阳回身暖而愈也。
上条统论阴阳受病之原。
“太阳之为病，脉浮，头项强痛而恶寒。”
脉浮者，邪气并于肌表也；头项强痛者，太阳经脉上至于头也；恶寒者，虽发热而犹恶寒不止，非无热也。以始热汗未泄，故脉但浮不缓耳。
“太阳病，发热，汗出，恶风，脉缓者，名为中风。”
上条但言脉浮恶寒，而未辨其风寒营卫。此条即言脉浮缓，发热自汗，而始识其为风伤卫也。风属阳，从卫而入，经云：阳者卫外而为故也，今卫疏，故自汗出而脉缓。
“太阳中风，阳浮而阴弱，阳浮者，热自发阴弱者，汗自出，啬啬恶寒，淅淅恶风，翕翕发热，鼻鸣干呕者，桂枝汤主之。”
阳浮阴弱，即与卫强营弱同义。阳浮者，阳邪入卫，脉必外浮，阳性本热，风又善行，所以发热快捷，不待郁闭自发也；阴弱者，营无邪助，比卫不足，脉必内弱，阴弱不能内守，阳疏不为外固，所以致汗直易，不待覆盖自出也。自汗既多，则营益弱矣。啬啬恶寒，内气馁也，淅淅恶风，外体疏也。恶风未有不恶寒者，世俗相传，谓伤风恶风，伤寒恶寒，误人多矣。翕翕发热，乃气蒸湿润之热，比伤寒之干热不同。鼻鸣者，阳气上壅也；干呕者，阳邪上逆也。若外邪不解，势必传里，鼻鸣干呕，便是传入阳明之候，是以呕则传，不呕则不传也。故用桂枝汤解肌表之阳邪，而与发汗驱出阴寒之法，迥乎角立也。
“太阳病，头痛发热，汗出恶风者，桂枝汤主之。”
“太阳病，外证未解，脉浮弱者，当以汗解，宜桂枝汤。”
外邪未解，曾服过发汗药可知。
“太阳病，发热汗出者，此为营弱卫强，故使汗出，欲救邪风者，宜桂枝汤。”
卫得邪助而强，营无邪助，故为弱也。
“病人脏无他病，时发热自汗出而不愈者，此为卫气不和也。先其时发汗则愈，宜桂枝汤主之。”
里无宿病，而表中风邪，汗出不愈者，必是卫气不和之故。设入于营，则里已近灾，未可宴然称无病矣。时发热者，有时发热，有时不热，故先于未发热时，用解肌之法也。
“病常自汗出者，此为营气和，营气和者外不谐，以卫气不共营气和谐故尔。以营行脉中，卫行脉外，复发其汗，营卫和则愈，宜桂枝汤。”
此明中风病所以卫受邪风，营反汗出之理。见营气本和，以卫受风邪，不能内与营气和谐，汗但外泄，虽是汗出，复宜发汗，使风邪外出，则卫不强而与营和矣。
“太阳病，初服桂枝汤，反烦不解者，先刺风池、风府，却与桂枝汤则愈。”
服汤反烦，必服药时不如法，不啜热粥助药力，肌窍未开，徒用引动风邪，漫无出路，势必内入而生烦也。中风未传变者，舍桂枝解肌，别无治法。故刺后仍服桂枝汤则愈。今虽不用刺法，此义不可不讲。内编云：服桂枝汤反烦不解，本汤加羌、辛、藁本，通其督脉则愈，即是刺风池、风府之意。《内经》云：有病汗出而身热者，风也；汗出而烦满不解者，厥也。病名风厥，言烦满不解，必致传入阴经而发热厥也。
“太阳病，头痛至七日以上自愈者，以行其经尽故也。若欲作再经者，针足阳明，使经不传则愈。”
针足阳明，言刺冲阳，使邪归并阳明，不犯他界也。他经则不然。盖阳明中土，万物所归，无所复传之地也。或言伤寒多有六七日尚头痛不止者，经言七日太阳病衰，头痛少愈，则知其病六日犹在太阳，至七日而始衰也。所谓七日经尽者，言邪气虽留于一经，而人之营卫流行，六日周遍六经，至七日复行受邪之经，正气内复，邪气得以外解也。若七日不罢，则邪热势盛，必欲再经而解，非必尽如一日太阳，二日阳明，六日传尽六经之为准则也。
“风家表解而不了了者，十二日愈。”
风邪虽去，而阳气之扰攘未得遽宁。俟十二日再周一经，则余邪尽出，必自愈矣。当静养以需，不可喜功生事也。
“太阳病，外证未解者，不可下也，下之为逆。欲解外者，宜桂枝汤主之。”
下之为逆，不独指变结胸等证而言，即三阴坏病，多由误下所致也。
“太阳病，先发汗不解，而复下之，脉浮者不愈，浮为在外，故反下之，故令不愈。今脉浮故知在外，当须解外则愈，宜桂枝汤主之。”
虽已下而脉仍浮，表证未变者，当急解其外也。
“夫病脉浮大，问病者言但便硬耳。设利之为大逆，硬为实，汗出而解。何以故脉浮故？当以汗解。”
脉浮为邪在表，其人大便虽数日不行，不足虞也。设里实燥结，必腹胀硬满，又不得不从证下之，以其证急也。即如阳明例中，有脉浮而大，心下反硬，有热属脏者攻之，不令发汗一条，以其燥屎逆攻脾脏，所以心下反硬，不可泥心下为阳分，脉浮为表邪，而行发汗也。此则病人津液素槁，大便但硬而无所苦，亦不致于结痛攻脾，只宜小建中汤多加饴糖以和之。表解热除而津回，大便自通矣。不得已用导法可也。设误用承气攻之，则表邪内犯，故为大逆，与寸口脉浮大，而医反下之，此为大逆同义，是皆凭脉而不凭证也。
“欲自解者，必当先烦，乃有汗而解，何以知之？脉浮，故知汗出解也。”
天地郁蒸而雨作，人身烦闷而汗作，气机之动也。气机一动则其脉必与证相应，故脉浮而邪还于表，才得有汗，而外邪尽从外解。设脉不以浮应，则不能作汗，其烦即为内入之候，又在言外矣。
“桂枝本为解肌，若其人脉浮紧，发热汗不出者，不可与也。常须识此，勿令误也。”
寒伤营之脉证，不可误用桂枝汤，以中有芍药收敛寒邪，漫无出路，留连肉腠，贻患无穷，故为首禁。
“凡服桂枝汤吐者，其后必唾脓血也。”
桂枝辛甘，本胃所喜，服之反吐，其人湿热素盛可知矣。湿热更服桂枝，则热愈淫溢上焦，蒸为败浊，故必唾脓血也。
“酒客病，不可与桂枝汤，得汤则呕，以酒客不喜甘故也。”
酒为湿热之最，酒客平素湿热搏结胸中，才挟外邪，必增满逆，所以辛甘之法不可用，则用辛凉以撒其热，辛苦以消其满，自不待言矣。后人不察，每以葛根为酒客所宜，殊不知又犯太阳经之大禁也。上为桂枝汤三禁。
以上风伤卫。
“太阳病，或已发热，或未发热，必恶寒，体痛呕逆，脉阴阳俱紧者，名曰伤寒。”
凡伤寒必恶寒发热，体痛呕逆，脉阴阳俱紧，或未发热者，寒邪初入，尚未郁而为热也。仲景虑恶寒体痛呕逆，又未发热，恐误认直中阴经之证，早于辨证之先，首揭此语以明之。
“病人身大热，反欲得近衣者，热在皮肤者，寒在骨髓也。身大寒，反不欲近衣者，寒在皮肤，热在骨髓也。”
恶寒为寒在表，或身热恶寒，为热在皮肤，寒在骨髓者，皆误也。而《活人书》以此为表里言之，详仲景论，止分皮肤骨髓而不曰表里者。盖以皮肉脉筋骨五者，主于外而克于身者也。惟曰脏曰腑，方可言里。可见皮肤即骨髓之上，外部浮浅之分；骨髓即皮肤之下，外部深沉之分，与经络属表，脏腑属里之例不同。凡虚弱素寒之人感邪发热，热邪浮浅，不胜沉寒，故外怯而欲得近衣，此所谓热在皮肤，寒在骨髓，药用辛温汗之。至于壮盛素热之人，或酒客辈，感邪之初，寒未变热，阴邪闭其伏热，阴凝于外，热郁于内，故内烦而不欲近衣，此所谓寒在皮肤，热在骨髓，药用辛凉必矣。一发之后，表解正和，此仲景不言之妙，若以皮肤为表，骨髓为里，则麻黄汤证骨节疼痛，其可名为有表复为有里之证耶？
“伤寒一日，太阳受之，脉若静者，为不传。颇欲吐，若躁烦，脉数急者，为传也。伤寒二三日，阳明少阳证不见者，为不传也。”
此条言病欲传不传之候，以此消息。盖营起中焦，以至寒邪伤营，必脉紧无汗，故欲传则欲吐，躁烦，脉数急也。若风伤卫，则自汗脉缓，故欲传。但有干呕而无吐，亦无烦躁，脉数急之例也。
“太阳病，头痛发热，身疼腰痛，骨节疼痛，恶风无汗而喘者，麻黄汤主之。”
人身之阳，既不得宣越于外，则必壅塞于内，故令作喘。寒气刚劲，故令脉紧耳。汗者血之液，血为营，营强则腠理闭密，虽热汗不出，故以麻黄汤重剂发之，《内经》所谓因于寒，体若燔炭，汗出而散是也。麻黄发汗最猛，故以桂枝监之，甘草和之，杏仁润下以止喘逆也。方后著云：不须啜粥者，伤寒邪迫于里，本不能食，若强与食，反增其剧也。
“脉浮者，病在表，可发汗，宜麻黄汤。脉浮而数者，可发汗，宜麻黄汤。”
脉浮而紧当用麻黄，若浮而不紧，虽有似乎中风，然有汗无汗迥异，故不复言病证耳。至于浮数，其邪变热已极，并宜麻黄发汗无疑也。
“伤寒发汗，解半日许，复烦脉浮数者，可更发汗，宜桂枝汤主之。”
明系汗后表疏，风邪袭入所致。宜改用桂枝汤者，一以邪传卫分，一以营虚不能复任麻黄也。
“伤寒不大便六七日，头痛有热者，与承气汤。其小便清者，知不在里，仍在表也，当须发汗，若头痛者必衄，宜桂枝汤。”
六七日不大便，明系里热，况有热以证之，更无可疑，故虽头痛，必是阳明热蒸，可与承气汤。然但言可与，不明言大小，其旨原不在下，不过借此以证有无里热耳。若小便清者，为里无热，邪未入里可知，则不可下，仍当散表，以头痛有热，寒邪怫郁于经，势必致衄。然无身疼目瞑，知邪气原不为重，故不用麻黄而举桂枝，以解散营中之邪热，则寒邪亦得解散矣。
“太阳病，脉浮紧，无汗发热，身疼痛，八九日不解，表证仍在，此当发其汗，麻黄汤主之。服药已微除，其人发烦目瞑，剧则必衄，衄乃解，所以然者，阳气重故也。”
世本“麻黄汤主之”，在“阳气重故也下”，今正之。服药已微除，复发烦者，余邪未尽也。目瞑烦剧者，热盛于经，故迫血妄行而为衄，衄则余热随血而解也。以汗后复衄，故为阳气重也。或言汗后复衄，而热邪仍未尽，重以麻黄汤散其未尽之邪，非也。若果邪热不尽，则“衄乃解”三字从何着落？八九日不解，则热邪伤血已甚，虽急夺其汗，而营分之热不能尽除，故必致衄，然后得以尽其余热也。将衄何以目瞑，以火邪载血而上，故知必衄乃解。《内经》曰：阳络伤则血外溢，血外溢则衄。又云：阳气盛则目瞋，阴气盛则目瞑，以阳邪并于阴，故为阴盛也。
“太阳病，脉浮紧，发热，身无汗，自衄者愈。”
衄血成流则邪热随血而散，夺血则无汗也。设不自衄，当以麻黄汤发之，发之而邪解，则不衄矣。发之而余邪未尽，必仍衄而解。
“伤寒脉浮紧，不发汗，因而衄者，麻黄汤主之。”
脉浮紧，当以汗解，失汗则邪郁于经不散而致衄，衄必点滴不成流，此热邪不得大泄，病必不解，急宜麻黄汤汗之，夺汗则无血也。仲景云：衄家不可发汗，亡血家不可发汗，以久衄亡血已多，故不可发汗，复夺其血也。此因当汗不汗，热毒蕴结而成衄，故宜发其汗，则热泄而衄自止矣。
“伤寒二三日，心中悸而烦者，小建中汤主之。呕家不可用建中汤，以其甜故也。”
阳气内虚而心悸，阴气内虚而心烦，将来邪与虚搏，必致危困，急用建中养正祛邪，庶免内入之患。又虑心悸为水饮停蓄，烦为心气不宁，故复以呕证之。盖呕为湿热在膈上，故禁甜味恋膈耳。按：小建中汤本桂枝汤风伤卫药也，中间但加饴倍芍以缓其脾，使脾胃行其津液，则营卫自和，即命之曰建中，其旨微矣。
“脉浮紧者，法当身疼痛，宜以汗解之。假令尺中迟者，不可发汗，何以知其然，以营气不足血少故也。”
尺中脉迟，不可用麻黄发汗，当频与建中汤和之，和之而邪解，不须发汗。设不解，不妨多与，俟尺中有力，乃与麻黄汗之可也。
“脉浮数者，法当汗出而愈，若下之而身重心悸者，不可发汗，当自汗出乃解，所以然者，尺中脉微，此里虚，须表里实，津液自和，便自汗出愈。”
误下身重心悸，纵脉仍浮数，亦不可复发其汗。设尺脉微，为里阴素虚，尤为戒也。脉浮而数，热邪已甚，将欲作汗也，反误下之，致汗湿内外留著，所以身重心悸，当与小建中和其津液，必自汗而愈。
“伤寒，头痛，翕翕发热，形象中风，常微汗出自呕者，下之益烦，心中懊憹如饥，发汗则致痉，身强难以屈伸，熏之则发黄。不得小便，久则发咳唾。”
阳虚多湿之人，虽感寒邪，亦必自汗发热而呕，有似中风之状，发散药中，便须清理中气以运痰湿，则表邪方得解散。设有下证，则宜渗利小水为主，若误用正汗正下法治之，便有如上变证也。
“伤寒，发热头痛，微汗出，发汗则不识人，熏之则喘，不得小便，心腹满，下之则短气小便难，头痛项强，加以温针则衄。”
阴虚多火之人，才感外邪，便发热头痛倍常，即辛凉发散药中，便宜保养阴血。设用辛热正发汗药，津液立枯，邪火弥炽，遂致烦乱不识人也。若误熏误下温针，宁无若是变证乎？
以上寒伤营。
“寸口脉浮而紧，浮则为风，紧则为寒，风则伤卫，寒则伤营，营卫俱病，骨节烦疼，当发其汗也。”
“太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服，服之则厥逆，筋惕肉瞤，此为逆也，以真武汤救之。”
宗印无后六字，世本作大青龙汤主之，今依《尚论》改正。
天地郁蒸，得雨则和，人身烦燥，得汗则解。大青龙证，为其身中原有微汗，寒邪郁闭，不能透出肌表，由是而发烦躁，与麻黄汤证之无汗者迥殊，故用之发汗以解其烦躁也。所以暴病便见烦躁，信为营卫俱伤无疑，此方原为不得汗者取汗，若汗出之烦躁，全非郁蒸之比，其不藉汗解甚明，加以恶风脉微弱，则是少阴亡阳之证，若脉浮弱汗出，恶风而不烦躁，即是太阳中风之证，皆与此汤不相涉也。误用此汤，宁不致厥逆惕瞤而速其阳之亡耶？按误服大青龙亡阳，即当用四逆汤回阳，乃置而不用，更推重真武一汤以救之者，其义何居？盖真武者，北方司水之神，龙惟藉水，可能变化。设真武不与之水，青龙不能奋然升天可知矣。故方中用茯苓、白术、芍药、附子，行水收阴，醒脾崇土之功多于回阳，名为真武汤，乃收拾分驰离绝之阴阳，互镇于少阴北方之位，全在收拾其水，使龙潜而不能见也。设有一毫水气上逆，龙即遂升腾变化，纵独用附子、干姜以回阳，其如魄汗不止，何哉？人身阳根于阴，其亡阳之证，乃少阴肾中之真阳飞越耳。真阳飞越，亟须镇摄归根，阳既归根，阴必翕然从之，阴从则水不逆，而阳不孤矣。岂更能飞越乎？
“伤寒，脉浮缓，身不疼，但重，乍有轻时，无少阴证者，小青龙发之。”
世本作“大青龙汤发之”，从《内编》改正。按前条，脉浮紧身疼，不汗出而烦躁，皆寒伤营之候，惟烦为风伤卫，反以中风二字括其寒证，处方全用麻黄汤，加石膏以解内烦，姜、枣以和营气也。此脉浮缓身不疼，皆风伤卫之证，惟身重为寒伤营血，然乍有轻时，不似伤寒之身重而烦疼，骨节腰痛，亦无少阴之身重但欲寐，昼夜俱重也。身重者寒也，乍轻者风也，虽营卫并伤，实风多寒少，反以伤寒二字，括其风证，处方用桂枝加麻黄以散寒。盖营卫郁热，必作渴引饮，然始病邪热未实，水不能消，必致停饮作咳，故先用半夏以涤饮，细辛、干姜以散结，五味以收津，恐生姜辛散，领津液上升，大枣甘温，聚水饮不散，故去之。发之者，发散风水之结，非大发汗也。仲景又申明无少阴证者，以太阳与少阴合为表里，其在阴精素虚之人，表邪不俟传经，早从膀胱袭入肾脏者有之，况两感夹阴等证。临病犹当细察。设少阴不亏，表邪安能飞渡，而见身重欲寐等证耶？故有少阴证者，不得已而行表散，自有温经散邪，两相绾照之法，岂可竟用青龙，立铲孤阳之根乎？
“伤寒表不解，心下有水气，干呕，发热而咳，或渴，或利，或噎，或小便不利，少腹满，或喘者，小青龙汤主之。”
此即前证发迟而致水饮停蓄也。水寒相搏，则伤其肺。人身所积之饮，或上或下，或热或冷，各自不同，而肺为总司，但有一二证见，即水逆之应，便宜小青龙汤散邪逐水，不欲如大青龙兴云致雨之意也。
“若微利者，去麻黄，加芫花如鸡子大，熬令赤色；若渴者，去半夏，加栝蒌根三两；若噎者，去麻黄，加附子一枚炮；若小便不利少腹满，去麻黄，加茯苓四两；若喘者，去麻黄，加杏仁半升去皮尖。”
本方主发散，故用麻黄，若主利水，多去麻黄，而加行水药也。荛花利水，水去利自止。噎者，水寒之气相搏于里，故去麻黄而加附子。
“伤寒，心下有水气，咳而微喘，发热不渴，小青龙汤主之。服汤已，渴者，此寒去欲解也。”
世本“小青龙汤主之”，“在寒去欲解也”下，错简也。风寒挟水饮上逆，津液虽有阻滞而未即伤，故不渴。服汤后饮与津液俱亡，故反渴，渴则知津液暴伤而未得复，是为寒去欲解之征，所以虽渴而不必复药，但当静俟津回可也。咳而微喘，为水饮泛溢，今水去而渴，与水逆而渴不同。
以上营卫俱伤。
“咽喉干躁者不可发汗。”
其人胃家津液素亏，所以咽中干燥，若不慎而请发其汗，重夺津液，而成喉痹唾脓血也。此与咽中闭塞，似同实异，此戒发汗以夺阳明之津，彼戒发汗以夺少阴之血也。
“淋家不可发汗，发汗必便血。”
淋家膀胱素伤，更汗则愈扰其血，故从溺而出也。
“疮家虽身疼痛，不可发汗，发汗则痉。”
疮家肌表素虚，营血暗耗，更发其汗，则外风袭虚，内血不营，必致痉也。
“衄家不可发汗，汗出必额上陷，脉急紧，直视不能眴，不得眠。”
久惯衄家，清阳之气素伤，更发其汗，以虚其虚，则两额之动脉必陷，故眦急不能卒视，不得眠。盖目与额皆阳明部分也。此与伤寒脉浮紧不发汗因致衄者，虚实悬殊，不可不辨。
“亡血家不可发汗，发汗则寒栗而振。”
血亡而阳气孤而无偶，汗之则阳从汗越，所以不发热而反寒栗也。
“汗家重发汗，必恍惚心乱，小便已阴疼。”
平素多汗更发其汗，则心脏之血伤，而心神恍惚，膀胱之血亦伤，而便已阴疼也。
“咽中闭塞不可发汗，发汗则吐血，气欲绝，手足厥冷，欲得蜷卧，不能自温。”
其人肾脏真阳素亏，故咽中闭塞，汗之则并夺其阳，血无所依，即吐血、厥冷、蜷卧，非四逆汤温经回阳可拟也。
“咳而小便利，若失小便者，不可发汗，汗出则四肢厥冷。”
咳而小便失者，膀胱虚寒也。发汗必传少阴，而成四肢厥冷矣。
“诸脉得数动微弱者，不可发汗，发汗则大便难，腹中干，胃躁而烦。”
脉虽动数而微弱者，为表虚自汗，汗之更竭其津，必胃干烦躁也。
“诸逆发汗，病微者难差，剧者言乱，目眩者死。（差差同）”
诸逆发汗，言凡有宿病之人，阴血本虚，若误用汗剂重夺其血，则轻者必重，重者转剧，剧者言乱目眩，以虚热生风，风主眩晕故也。
咽喉干躁不可发汗，常器之云：与小柴胡汤。石顽曰：宜小建中。淋家不可发汗，发汗必便血，常云：猪苓汤。石顽曰：未汗黄芪建中。疮家不可发汗，王日休云：小建中加归芪；常云：误汗成痉，桂枝加葛根汤；石顽曰：漏风发痉，桂枝加附子汤。衄家不可发汗，许叔微云：黄芪建中，夺汗动血加犀角；吕沧洲云：小建中加葱豉，误汗直视者不治。亡血家不可发汗，常云：小柴胡加芍药；石顽曰：黄芪建中，误汗振栗，苓桂术甘汤加当归。咽中闭塞不可发汗，庞安常云：甘草干姜汤；孙兆云：黄芪建中加葱豉。误汗吐血，灸甘草汤。厥冷，当归四逆。咳而失小便者不可发汗，郭白云云：甘草干姜汤，当归四逆汤；石顽曰：未汗甘草干姜加葱豉，误汗厥冷，当归四逆，汗后小便反数，茯苓甘草汤。诸脉得数动微弱者，不可发汗，郭云：小建中汤；王云：误汗烦躁便难者，灸甘草汤。汗家重发汗，小便已阴疼，常云：一味禹余粮散；王云：用禹余粮赤石脂生梓白皮赤小豆等分，捣筛蜜丸弹丸大，水煮日二服。
以上宿病禁汗例。
“太阳病欲解时，从巳至未上。”
凡病欲解之时，必从其经气之王，太阳者，盛阳也，故从巳午未之王时而病解。
上条太阳经自解候。
太阳中篇  ***************************
“中风发热，六七日不解而烦，有表里证，渴欲饮水，水入即吐者，名曰水逆，五苓散主之，多饮暖水汗出愈。”
伤风原有汗，以其有汗也，延至日久，不行解肌之法，汗出虽多，徒伤津液，表终不解，转增烦渴，邪入于腑，饮水即吐者，名曰水逆，乃热邪挟积饮上逆，以故外水格而不入也。服五苓散后，频溉热汤，得汗则表里俱解，所以一举两得之也。膀胱为津液之腑，用以通调水道，则火热自化，而津液得全矣。
“发汗后，水药不得入口为逆，若更发汗，必吐下不止。”
水药不得入口为逆，言水逆也。若更发汗，必吐下不止者，以其原有蓄积痰饮，发汗徒伤胃中清阳之气，必致中满，若更与发汗，则水饮上蒸而为吐逆，下渗而为泄利矣。凡发汗药皆然，不独桂枝当禁，所以太阳水逆之证，不用表药，惟五苓散以导水，服后随溉热汤以取汗，所谓两解表里之法也。
“太阳病，发汗后大汗出，胃中干，烦躁不得眠，欲得饮水者，少少与饮之，令胃气和则愈。若脉浮，小便不利，微热消渴者，与五苓散主之。”
不行解肌，反行发汗，致津液内耗，烦燥不眠，求救于水，若水入不解，脉转单浮，则无他变而邪还于表矣。脉浮本当用桂枝，何以变用五苓耶？盖热邪得水，虽不全解，势必衰其大半，所以邪既还表，其热亦微，兼以小便不利，证成消渴，则腑热全俱，故不单解而从两解也。
“发汗已，脉浮数，烦渴者，五苓散主之。”
脉浮数而烦渴，则津液为热所耗而内躁，里证具矣。津液内耗宜用四苓以滋其内，而加桂以解其外，则术用苍，桂用枝，从可推矣。凡方中用一桂字，不分桂枝肉桂者皆然，非独此也。
“病在阳，应以汗解之，反以冷水潠之，若灌之，其热被劫不得去，弥更益烦，肉上粟起，意欲饮水，反不渴者，服文蛤散，若不差者与五苓散。”
此条旧与小陷胸、白散合为一条，殊不可解。盖表邪不从表散，反灌以水劫其邪，必致内伏，或入少阴之经，或犯太阳之本，故以二汤分主。按文蛤为止渴圣药，仲景取治意欲饮水而反不渴者，其意何居？盖水与邪气渗入少阴之经，以其经脉上循喉咙，故意欲饮水，缘邪尚在经中，未入于里，故反不渴，斯时不用咸寒收阴泻阳，使邪留变热，必致大渴引饮也。所以《金匮》云：渴欲饮水不止者，文蛤散主之。则知文蛤专治内外水饮也。服文蛤不差，知邪不在少阴之经，定犯膀胱之本，当与五苓散无疑。
“身热皮粟不解，欲引衣自覆，若以水潠之洗之，益令热不得出，当汗而不汗则烦，假令汗出已，腹中痛，与芍药三两，如上法。”
身热皮粟不解，欲引衣自覆者，此热在皮肤，寒在骨髓也。法当汗出而解，反潠洗以水，致令客热内伏不出，虽烦而复畏寒，似渴而仍不渴，似乎邪客少阴之经，及与文蛤散不差，其邪定匿膀胱，故与五苓两解之法，服后汗出而腹中反痛者，此又因五苓里药，引阳邪内陷之故。但阳邪内陷，曷不用小建中，而反与芍药？又云如上法，何耶？盖平昔阴气内虚，阳邪内陷之腹痛，当与小建中和之，误用承气下药，致阳邪内陷之腹痛，则宜桂枝加芍药和之。因五苓利水而引阳邪内陷之腹痛，仍用五苓加芍药和之，三法总不离乎桂枝、芍药也。如上法者，言即入于先前所服之药内也。
“伤寒汗出而渴者，五苓散主之。不渴者，茯苓甘草汤主之。”
汗出而渴者用五苓散，以邪气犯本，必小便不利也。若汗出不渴，而小便虽不利，知邪热骎骎欲犯膀胱，而犹未全犯本也。故用桂枝汤中之三，五苓散中之一，少示三表一里之意为合剂耳。
“太阳病，小便利者，以饮水多，必心下悸。小便少者，必苦里急也。”
小便利者，以饮水过多，水与邪争，必心下悸也。小便少者，必苦里急，明是邪热足以消水，故指为里证已急也。观上条不渴者，茯苓甘草汤主之，治法具矣。
以上风伤卫犯本。
“太阳病不解，热结膀胱，其人如狂，血自下，下者愈。其外未解者，尚未可攻，当先解外。外解已，但少腹急结者，乃可攻之，宜桃核承气汤。”
邪热搏血结于膀胱，必沸腾而侮心火，故其人如狂，见心虽未狂，有似乎狂，以血为阴类，不似阳邪内结之狂越也。血自下者，邪热不留，故愈。若少腹急结，则膀胱之血虽蓄而不行，须先解外乃可攻，其攻法亦自不同，必用桃仁增入承气，以达血所，仍加桂枝分解外邪，即如五苓、大柴胡两解表里同义。
“太阳病六七日，表证仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈。所以然者，以太阳随经瘀热在里故也，抵当汤主之。”
此条之证，较前条更重，且六七日表证仍在，曷为不先解其外耶？又曷为攻里药中不兼加桂枝耶？以脉微而沉，反不结胸，知邪不在上焦而在下焦也。若少腹硬满，小便自利，则其人之发狂者，为血蓄下焦无疑。故下其血自愈。盖邪结于胸，则用陷胸以涤饮，邪结少腹则用抵当汤以逐血。设非此法，则小腹所结之血，既不附气而行，更有何药可破其坚垒哉！
“太阳病，身黄，脉沉结，少腹硬，小便不利者，为无血也。小便自利，其人如狂者，血证谛也。抵当汤主之。”
血证为重证，抵当为重药，恐人当用而不敢用，故重申其义。言身黄、脉沉结、少腹满三者，本为蓄血之证，然只见此，尚与发黄相邻，必其人如狂、小便自利，为血证无疑。设小便不利，乃热结膀胱，无形之气病，为发黄之候也。其小便自利，则膀胱之气化行，然后少腹结满者，允为有形之蓄血也。
“伤寒有热，少腹满，应小便不利，今反利之，为有血也。当下之，不可余药，宜抵当丸。”
变汤为丸者，恐涤荡之不尽也。煮而连滓服之，与大陷胸丸同意。
以上伤寒营犯本。
太阳下篇  ***************************
“太阳病三日，已发汗，若吐、若下、若温针，仍不解者，此为坏病，桂枝不中与之也。观其脉证，知犯何逆，随证治之。”
相传伤寒过经日久，其证不解，谓之坏病，遂与过经不解之病无辨，仲景止言三日，未尝言过经日久不痊也。所谓坏病者，言误汗吐下温针，病仍不解，表证已罢，邪气入里，不可复用桂枝也。设桂枝证尚在，不得谓之坏病矣。至于过经不解，不但七日传之不尽，即十余日十三日，尚有传之不尽者，其邪犹在三阳留恋，故仲景主以大柴胡、柴胡芒硝、调胃承气，随证虚实而解其热也。经云：七日太阳病衰，头痛少愈，可见太阳一经，有行之七日以上者。太阳既可羁留多日，则阳明少阳亦可羁留，过经漫无解期矣。若谓六经传尽，复传太阳，必无是理，惟病有传过三阴而脉续浮发热者，此正气内复，迫邪出外而解，必不复传也。岂有厥阴两阴交尽于里，复从皮毛再入太阳之事耶？
“太阳病发汗，汗出不解，其人仍发热，心下悸，头眩身瞤动，振振欲擗地者，真武汤主之。”
此本误用大青龙，因而致变者立法也。汗出虽多，而热不退，则邪未尽而正已大伤，况里虚为悸，上虚为眩，经虚为瞤，身振振摇，无往而非亡阳之象，所以行真武把关坐镇之法也。
“太阳病，发汗，遂漏不止，其人恶风，小便难，四肢微急，难屈伸者，桂枝加附子汤主之。”
大发其汗，致阳气不能卫外，而汗漏不止，即如水流漓之互辞也。恶风者，腠理大开，为风所袭也。小便难者，津液外泄，而不下渗，兼卫气外脱而膀胱之气化不行也。四肢微急，难以屈伸者，过汗亡阳筋脉失养，兼袭虚风而增其劲也，故加附子于桂枝汤内，温经散寒。用桂枝汤者，和在表之营卫，加附子者，壮在表之元阳，本非阳虚，是不用四逆也。
“发汗后，身疼痛，脉沉迟者，桂枝加芍药生姜各一两人参三两新加汤主之。”
此本桂枝证误用麻黄，反伤营血，阳气暴虚，故脉反沉迟而身痛也。此脉沉迟与尺迟大异，尺迟乃元气素虚，此六部皆沉迟，为发汗新虚，故仍用桂枝和营，加芍药收阴，生姜散邪，人参辅正，名曰新加汤，非桂枝旧法也。
“发汗后，腹胀满者，生姜厚朴甘草半夏人参汤主之。”
吐下腹胀为实，以邪气乘虚入里也。此本桂枝证，误用麻黄发汗，津液外泄，脾胃气虚，阴气内结，壅而为满，故以益脾和胃，降气涤饮为治也。
“发汗后，其人脐下悸者，欲作奔豚，茯苓桂枝甘草大枣汤主之。”
汗本心之液，发汗后脐下悸者，脾气虚而肾气发动也。明系阴邪留着，欲作奔豚之证，肾邪欲上凌心，故脐下先悸，取用茯苓桂枝直趋肾界，预伐其邪，则中宫始得宁静矣。
“发汗过多，其人叉手自冒心，心下悸欲得按者，桂枝甘草汤主之。”
发汗过多，误用麻黄也，误汗伤阳，胸中阳气暴虚，故叉手冒心，虚而欲得按也。本桂枝证，故仍用桂枝甘草汤。以芍药助阴，姜枣行津，汗后阳虚故去之。
“未持脉时，病人叉手自冒心，师因教试令咳，而不咳者，此必两耳聋无闻也。所以然者，以重发汗，虚故如此。”
此示人推测阳虚之一端也。阳虚耳聋，与少阳传经耳聋迥别，亟宜固阳为要耳。叉手冒心，加之耳聋，阳虚极矣。尝见汗后阳虚，耳聋，诸医施治，不出小柴胡加减，屡服愈甚，必大剂参附，庶可挽回也。
“太阳病，当恶寒发热，今自汗出，反不恶寒发热，关上脉细数者，以医吐之过也。一二日吐之者，腹中饥，口不能食；三四日吐之者，不喜糜粥，欲食冷食，朝食暮吐。以医吐之所致也，此为小逆。”
解肌之法，解散肌表风邪，全不伤动脾胃，若舍此而妄行吐法，吐中亦有发散之义，所以不恶寒发热，反见胃病也。一二日病在太阳，吐之则腹中饥，口不能食，三四日病在阳明，吐之则不喜食糜粥，欲食冷食，皆胃气受伤之故也。然朝食暮吐，脾中之真阳亦伤，而不能消谷，故为小逆。关上脉细数者，明系吐伤阳气所致，尝见外感之脉，人迎细弱，而气口连寸反滑数，大于人迎者，以其曾经涌吐伤胃，胃气上乘于肺故也。
“太阳病吐之，但太阳病当恶寒今反不恶寒，不欲近衣，此为吐之内烦也。”
此以吐而伤胃中之阴，故内烦不欲近衣，虽显虚烦之证，较关上脉细而成虚热，朝食暮吐，脾胃两伤者稍轻，虽不致逆，医者能无过乎？
“太阳病下之后，其气上冲者，可与桂枝汤，方用前法。若不上冲者，不可与之。”
误下而阳邪内陷，然无他变，但仍上冲阳位，则可从表里两解之法，故以桂枝汤加于前所误用之药内，则表邪外出，里邪内出，即用桂枝加大黄汤之互辞也。若不上冲，则里已受邪，不可与桂枝明矣。
“太阳病下之后，脉促胸满者，桂枝去芍药汤主之。若微恶寒者，去芍药方中加附子汤主之。”
误下脉促胸满，无下利不止、汗出等证，但满而不痛，未成结胸，故仍用桂枝散邪，去芍药者，恐其复领阳邪下入腹中也。脉促虽表邪未尽，然胸但满而不结，则以误下而损其胸中之阳也，加以微恶寒，则并肾中之真阳亦损，而浊阴用事矣。故去芍药之阴，加附子以回阳也。设微见汗出恶寒，则阳虚已著，非阳邪土盛之比。是虽不言汗出，然由微恶寒，合上条胸满观之，则必有汗出，暗伏亡阳之机，故于去芍药方中加附子，庶免阳脱之变，可见阳虚则恶寒矣。又可见汗不出之恶寒，即非阳虚矣。至若桂枝证误下，遂利不止，喘而汗出，不恶寒者，则又邪并阳明之腑矣。
“太阳病，下之微喘者，表未解故也。桂枝加厚朴杏仁汤主之。”
“喘家作，桂枝汤加厚朴杏子仁。”
表邪因误下上逆，而见微喘，故仍用桂枝解表，加厚朴杏仁以下其气。若下利不止，而加上气喘急者，乃是上争下夺，倾危之象，非桂枝所宜也。按寒伤营则喘，风伤卫则咳，此本风伤卫证，因误下而引风邪入犯营分，故微喘也。其寒伤营无汗证，亦有咳者，乃发热引饮水蓄之故，否则营卫俱伤之证耳。
“太阳病，下之，其脉促一作纵，不结胸者，此为欲解也。脉浮者，必结胸也。脉紧者，必咽痛。脉弦者，必两胁拘急。脉细数者，头痛未止。脉沉紧者，必欲呕。脉沉滑者，协热利。脉浮滑者，必下血。”
脉促为阳邪上盛，反不结聚于胸，则阳邪未陷，可勃勃从表出矣。故为欲解也。脉浮者必结胸，即指促脉而申之，见促脉而加之以浮故必结胸也。“浮”字贯下四句，浮而紧必咽痛，浮而弦两胁拘急，浮而细数必头痛未止，皆太阳之脉，故主病亦在太阳之本位。设脉见沉紧，则阳邪已入阴分，但入而未深，仍欲上冲作呕，其无结胸咽痛等证，从可知矣。只因论中省用一个“促”字，三个“浮”字，后之读者遂眩，或谓紧者必咽痛属少阴，惑之甚矣。沉滑为阳邪入阴而主下利，浮滑则阳邪正在营分，扰其血而主下血也。夫太阳误下之脉，主病皆在阳在表，即有沉紧沉滑，亦不得以里阴名之也。按脉促不结胸者为欲解，可知里不受邪矣。若脉促胸满者，桂枝去芍药，微恶寒者，加附子，及后并病例中葛根黄芩黄连汤证，亦是太阳之邪，因误下而陷于阳明所致。又厥阴例中脉促手足厥逆用灸一法，乃阳邪陷于阴分，则知脉促，为阳邪郁伏，不与正气和谐之故，不当与结代浑称也。
王日休云：太阳病下之以下八证，其脉促，不结胸者为欲解，不必药，脉浮者必结胸，桂枝去芍药汤；脉紧者必咽痛，甘草汤；脉弦者两胁拘急，小柴胡加桂枝；脉细数者头痛未止，当归四逆汤；脉沉紧者必欲呕，甘草干姜汤加黄连；脉沉滑者协热利，白头翁汤；脉浮滑者必下血，芍药甘草汤加秦皮。
“太阳病，先下而不愈，因复发汗，以此表里俱虚，其人因致冒，冒家汗出自愈。所以然者，汗出表和故也。得表和，然后复下之。”
冒者神识不清，似有物蒙蔽其外，所以必须得汗自解，未尝言药也。得里未和，视其二便和否，再一分解其邪，若论用药，表无过建中，里无过大柴胡、五苓矣。或云叉手自冒心曰冒，冒为发汗过多，胃中清阳气伤，故叉手自冒，必补气以助其作汗，宜小建中加参芪频服乃差。若尺中迟弱者，更加熟附子三五分，可见昏冒耳聋，非大剂温补不能取效也。
“太阳病未解，脉阴阳俱停，必先振慄汗出而解。但阳脉微者，先汗出而解，但阴脉微者，下之而解。若欲下之，宜调胃承气汤。”
病久不解，不过入阴入阳之二途，脉既阴阳两停，初无偏胜，可以解矣。犹必先振栗，始得汗出而解，虚可知也。设不振栗，则邪不能传之于表，而无从得汗可知也。然既云阴阳两停，则在先脉浮沉俱紧盛，今则浮沉俱不紧盛也。脉既阴阳两停，其传表传里未可预定。所以惟阳脉微者，方是邪不能传表，当从汗之而解；惟阴脉微者，方是邪不能传里，当从下之而解，此其故甚可思也。若非邪住不传之候，则阳脉微者当补其阳，阴脉微者当补其阴矣。岂有反汗之而伤其阳，下之而伤其阴哉？
“太阳病，二三日不能卧，但欲起，心下必结，脉微弱者，此本有寒分也。反下之，若利止，必作结胸，未止者，四日复下之，此作协热利也。”
二三日不能卧，但欲起，阳邪炽盛，逼处心胸，扰乱不宁，所以知其心下必结，然但显欲结之象，尚未至于结也。若其人脉微弱者，此平素有寒饮积于心膈之分，适与外邪相召，外邪方炽，其不可下明矣。反下之，若利止，则邪热乘虚入膈，必与寒痰上结；若利未止，因复下之，使阳邪不复上结，亦将差就错，因势利导之法。但邪热从表解极易，从里解极难。协热下利，热不尽，其利漫无止期，亦危道也。
“大下之后复发汗，小便不利者，亡津液故也。勿治之，得小便利必自愈。”
“凡病若发汗，若吐，若下，若亡血、亡津液，阴阳自和者，必自愈。”
其人已亡津液，复强责其小便，究令膀胱之气化不行，转增满硬胀喘者甚多，故宜以不治治之。
以上风伤卫坏证。
“发汗后，不可更行桂枝汤，若汗出而喘，无大热者，可与麻黄杏仁甘草石膏汤主之。发汗后饮水多者必喘，以水灌之亦喘。”
本寒伤营麻黄汤证，乃误用桂枝汤固卫，寒不得泄，气逆变喘。然有大热者，恐兼里证。若无大热，为表邪实盛可知，乃与麻黄汤除去桂枝而加石膏，去桂枝者，恐复助营热，已误不可再误也，加石膏者，用以泄营中之热也。至于内饮水多，外行水灌，皆足以敛邪闭汗而成喘，不独误行桂枝汤为然也。
“下后不可更行桂枝汤，若汗出而喘，无大热者，可与麻黄杏仁甘草石膏汤。”
易桂枝以石膏，少变麻黄之法，以治误汗而喘当矣。误下而喘亦以桂枝为戒，而不越此方者何耶？盖中风伤寒，一从桂枝，一从麻黄，分途异治，由中风之误下而喘者，用厚朴、杏仁加入桂枝汤中，则伤寒之误下而喘者，用石膏加入麻黄汤中，两不移易之定法也。
“伤寒五六日，大下之后，身热不去，心下结痛者，未欲解也，栀子豉汤主之。”
“发汗若下之，而烦热胸中窒者，栀子豉汤主之。”
“发汗吐下后，虚烦不得眠，若剧者必反覆颠倒，心中懊憹，栀子豉汤主之。若少气者，栀子甘草豉汤主之。若呕者，栀子生姜豉汤主之。”
胸中窒塞，窒比结痛则较轻也，虚烦不得眠，即下条卧起不安之互辞也，反覆颠倒心中懊憹，乃邪退正虚，而余邪阻滞，不能传散，无可奈何之状也。此时将汗之乎？下之乎？和之乎？温之乎？仲景巧用栀子豉汤，涌载其余邪于上，使一吐而尽传无余。然惟无形之虚烦，用此为宜，若涌吐实烦，仲景别有瓜蒂散，则非栀子所能也。乃因汗吐下后，胸中阳气不足，最虚之处，便是客邪之处，若正气暴虚，余邪不尽，则仲景原有灸甘草一法，宁敢妄涌以犯虚邪之戒？
“伤寒下后，心烦，腹满，卧起不安者，栀子厚朴汤主之。”
满而不烦，即里证已具之实满；烦而不满，即表证未罢之虚烦；合而有之，且卧起不安，明是邪奏胸表腹里之间。故取栀子以快涌其胸中之邪，而合厚朴、枳实，以泄腹中之满也。
“伤寒，医以丸药大下之，身热不去，微烦者，栀子干姜汤主之。”
丸药大下之，徒伤其中，而不能汤涤其邪，故栀子合干姜用之，亦温中散邪之法也。
“凡用栀子豉汤，病人旧有微溏者，不可与服之。”
旧有微溏，则大肠易动，服此不惟不能上涌，反为下泄也。
“伤寒，脉结代，心动悸者，灸甘草汤主之。”
或问灸甘草汤一证，但言脉结代、心动悸，并不言从前所见何证，曾服何药所致，细绎其方，不出乎滋养真阴，回枯润燥，兼和营散邪之剂，必缘其人胃气素虚，所以汗下不解，胃气转伤，真阴槁竭，遂致心悸脉代，与水停心悸之脉，似是而非。水则紧而虚则代，加之以结，则知正气虽亏，尚有阳邪伏结，凌烁真阴，阴阳相搏，是以动悸不宁耳。邪留不解阴已大亏，计惟润燥养阴，和营散邪，乃为合法。方中人参、甘草补益胃气，桂枝、甘草调和营卫，麦冬、生地、阿胶、麻仁，润经益血，复脉通心，尚恐药力不及，更须清酒以协助成功。盖津液枯槁之人，预防二便秘涩之虞，其麦冬、生地，溥滋膀胱之化源，麻仁、阿胶，专主大肠之枯约，免致阴虚泉竭，火燥血枯，此仲景救阴退阳之特识也。
“伤寒发汗已，身目为黄，所以然者，以寒湿在里不解故也。以为不可下也，于寒湿中求之。”
伤寒发汗已，热邪解矣。何由反蒸身目为黄？所以然者，寒湿搏聚，适在躯壳之里，故尔发黄也。里者在内之通称，非谓寒湿深入在里。盖身目正属躯壳，与脏腑无关也。于寒湿中求之，即下文三法也。
“伤寒瘀热在里，身必发黄，麻黄连轺赤小豆汤主之。”
伤寒之邪，得湿而不行，所以热瘀身中而发黄，故用外解之法。设泥“里”字，岂有邪在里而反治其表之理哉？
“伤寒身黄发热者，栀子柏皮汤主之。”
热已发出于外，自与内瘀不同，正当随热势清解其黄，使不留于肌表之间。前条热瘀在里故用麻黄发之，此条发热在表反不用麻黄者。盖寒湿之证，难于得热，热则其势外出而不内入矣。所谓于寒湿中求之，不可泥伤寒之定法也。
“伤寒七八日，身黄如橘子色，小便不利，腹微满者，茵陈蒿汤主之。小便当利，尿如皂角汁状，色正赤，一宿腹减，黄从小便出也。”
色黄鲜明，其为三阳之热无疑，小便不利，腹微满，乃湿家之本证，不得因此指为伤寒之里证也。方中用大黄者，取佐茵陈、栀子，建驱湿除邪之功，以利小便，非用下也。然二便有偏阻者，有因前窍不利而后窍并为不通者，如阳明证不更衣十日无苦，渴者与五苓散一条，非湿热挟津液下渗膀胱，而致大便枯燥不通耶，此因湿热搏聚，小便不利，致腹微满，故少与大黄同水道药开泄下窍，则二便俱得通利，而湿热势杀，得以分解矣。或问仲景既云寒湿，而用药又皆祛湿热之味，其故何耶？盖始本寒湿袭入躯壳，久之阳气渐复，则郁发而为热矣。若泥“寒”字，全失移寒化热之义。
“下之后，复发汗，必振寒，脉微细，所以然者，以内外俱虚故也。”
误汗亡阳，误下亡阴，故内外俱虚，虽不出方，其用附子回阳，人参益阴，已有成法不必赘也。
“下之后，复发汗，昼日烦躁不得眠，夜而安静，不呕，不渴，无表证，脉沉微，身无大热者，干姜附子汤主之。”
日多躁扰，夜间安静，则阴不病而阳病可知矣。无表证而脉沉微，则太阳之邪已尽矣。以下后复发汗，扰其虚阳，故用附子、干姜以温补其阳，不用四逆者，恐甘草恋胃故也。即自汗小便数，咽干，烦躁，吐逆，用干姜、甘草以温胃复阳，不用四逆者，恐附子峻下故也。
“发汗病不解，反恶寒者，虚故也。芍药甘草附子汤主之。”
未汗而恶寒，邪盛而表实，已汗而恶寒，邪退而表虚，阳虚则恶寒，宜用附子固矣。然既发汗不解，可知其热犹在也。热在而别无他证，自是阴虚之热，又当用芍药以收阴，此营卫两虚之救法也。
“发汗后恶寒者，虚故也；不恶寒但热者，实也。当和胃气，与调胃承气汤。”
恶寒者，汗出营卫新虚，故用法以收阴固阳，而和其营卫。不恶寒者，汗出表气未虚，反加恶热，则津干胃实可知，故用法以泄实而和平。然曰与似大有酌量，其不当径行攻下，重虚津液，从可知矣。
“伤寒，医下之，续得下利，清谷不止，身疼痛者，急当救里。后身疼痛，清便自调者，急当救表。救里宜四逆汤，救表宜桂枝汤。”
下利清谷，阳气内微也；身体疼痛，表邪外盛也，法当急救其在里之微阳。俟其清便调和，则在里之阳已复，而身痛不止，明是营卫不和所致，又当急救其表，使外邪仍从外解。夫救里与攻里天渊，若攻里必须先表后里，惟在里之阴寒极盛，恐阳气暴脱，不得不急救其里也。厥阴篇下利，腹胀，身体疼痛者，先温其里，乃攻其表，是互此意。
“病发热头痛，脉反沉，若不差，身体疼痛，当救其里，宜四逆汤。”
病发热头痛者，太阳伤寒，脉反沉者，其人本虚，或病后阳气弱也。虽脉沉体虚，以其有头痛表证，而用解肌药。病不差，反加身疼者，此阳虚阴盛可知，宜与四逆汤回阳散寒，不解表而表解矣。盖太阳膀胱为肾之腑，肾中阳虚阴盛，势必传出于腑，故宜四逆以消阴复阳。倘服四逆后，脉变浮数，仍身疼头痛，热不止者，此里得药助，驱邪外散之候，仍少用桂枝汤佐其作汗，更不待言。
以上寒伤营坏证。
“太阳病，得之八九日，如疟状，发热恶寒，热多寒少，其人不呕，清便欲自可，一日二三度发。脉微缓者，为欲愈也；脉微而恶寒者，此阴阳俱虚，不可更发汗、更下、更吐也；面色反有热色者，未欲解也，以其不能得小汗出，身必痒，属桂枝麻黄各半汤。”
太阳病得之八九日，如疟状，发热恶寒，热多寒少，为自初至今之证。下文乃是以后拟病防变之辞，分作三节看：其人不呕，清便欲自可，一日二三度发，脉微缓者为欲愈，此一节乃表和无病，而脉微者，邪气微缓也，阴阳相等，脉证皆同，向安之兆，可不待汗而欲愈。若脉微而恶寒者，此阴阳俱虚，不可更汗、更下、更吐也，此一节必温之。面上反有赤色者，未欲解也，以不能得小汗出，其身必痒，桂枝麻黄各半汤。此一节必待汗而解也。首节颇似小柴胡证，故以不呕，清便自调证之；次节虽脉微恶寒，止宜小建中加黄芪，以温分肉，司开阖，原非温经之谓；后节面色反有热色，言表邪未尽，故宜各半，不可与面合赤色比类而观也。
“太阳病，发热恶寒，热多寒少，脉微弱者，此无阳也，不可复发汗，宜桂枝二越婢一汤。”
无阳乃无津液之通称。盖津为阳，血为阴也，无阳为脾胃衰，故不可更发其汗，然非汗则风寒终不解，惟取桂枝之二以治风邪，越婢之一以治郁热。越婢者，石膏之辛凉以化胃之郁热，则热化津生而脾气发越，得以行其胃液也。世本作越婢，言婢为小姑，此之女婢，若此则越字何义？二字便不贯矣。今从外台方正之。
“服桂枝汤大汗出，脉洪大者，与桂枝汤如前法。若形如疟，日再发者，汗出必解，宜桂枝二麻黄一汤。”
此风多寒少之证，服桂枝汤，治风而遗其寒，汗反大出，脉反洪大，似乎风邪再袭，故重以桂枝汤探之。若果风邪之故立解矣。若形如疟，日再发，此邪未欲解，终为微寒所持，故略兼治寒而汗出必愈也。此条前半与《温热病篇》白虎证第七条“但少大烦渴”一句。盖大烦渴，明热能消水，故为伏气，非略欲饮一二口即止也。详此方与各半药品不殊，惟铢分稍异，而证治攸分，可见仲景于差多差少之间，分毫不苟也。
“服桂枝汤或下之，仍头项强痛，翕翕发热，无汗，心下满微痛，小便不利者，桂枝去桂加茯苓白术汤主之。”
治风而遗其寒，所以不解而证变，则在表之风寒未除，而在里之水饮上逆，故变五苓而用白术、茯苓为主治。去桂枝者，已误不可复用也。张卿子曰：逐饮何不用橘皮、半夏，可见此停饮以胃虚，故无汗耳。此条颇似结胸，所以辨为太阳之表证尚在，全重在翕翕发热上。
“发汗若下之，病仍不解，烦躁者，茯苓四逆汤主之。”
此大青龙证误施汗下而转增烦躁也。误汗则亡阳而表虚，误下则亡阴而里虚，阴阳俱虚，邪独不解，故生烦躁，用此汤以救之。盖烦为心烦，躁为肾躁，故用干姜、附子入肾以解躁，茯苓、人参入心以解烦也。夫不汗出之烦躁，与发汗后之烦躁，毫厘千里，不汗出之烦躁，不辨脉而投大青龙，尚有亡阳之变，是则发汗后之烦躁，即不误用药，已误在汗矣。
“伤寒若吐若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之。”
此小青龙证误施吐下而成也。心下逆满，气上冲胸，风邪搏饮，壅塞于膈，所以起其头眩，因吐下后邪气乘虚入内，连动其饮也。脉见沉紧，明系寒邪留结于中，若但发汗以强解其外，外虽解而津液尽竭，反足伤动经脉，有身为振摇之患矣。遇此等证，必兼涤饮散邪，乃克有济，小青龙本证，全是此意。但始病重在风寒两受，不得不重在表，此吐下后复汗，外邪已散，止存饮中之邪，故以桂枝加入制饮药内，使饮中之邪尽散，津液得以四布而滋养其经脉也。至若吐下，后重发汗太过亡阳厥逆烦躁，或仍发热心悸，头眩身瞤动，振振欲擗地者，又属真武汤证，非此汤可能治也。
“伤寒吐下后发汗，虚烦，脉甚微，八九日心下痞硬，胁下痛，气上冲咽喉，眩冒，经脉动惕者，久而成痿。”
此即上条之证，而明其增重者，必致废也。曰虚烦，曰脉甚微，则津液内亡，求上条之脉沉紧为不可得矣。曰心下痞硬，曰胁下痛，较上条之心下逆满更甚矣。曰气上冲咽喉，较上条之冲胸更高矣。此皆痰饮上逆之故，逆而不已，上冲头目，因而眩冒日加，则不但身为振摇，其颈项间，且阳虚而阴凑之矣。阴气上入高巅，则愈重，而益振摇矣。上盛下虚，两足必先痿废，此仲景于心下逆满，气上冲胸之日，茯苓桂枝白术甘草汤早已用力矣。
“伤寒八九日，风湿相搏，身体烦疼，不能自转侧，不呕，不渴，脉浮虚而涩者，与桂枝附子汤主之。若其人大便硬，小便自利者，去桂枝加白术汤主之。（即白术附子汤）”
风湿相搏，止是流入关节，身疼极重而无头疼呕渴等证，见卑湿之邪难犯高巅脏腑之界也。不呕者，上无表邪也；不渴者，内无热炽也；加以脉浮虚而涩，则为风湿搏于躯壳无疑。故用桂枝、附子疾驰经络水道，以桂枝散表之风，附子逐经之湿，迅扫而分竭之也。其小便利，大便坚，为津液不足，故去桂枝之辛散，而加白术以助津液也。
“风湿相搏，骨节烦疼掣痛，不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。”
风则上先受之，湿则下先受之。逮至两相搏聚，注经络，流关节，渗骨体躯壳之间，无处不到，则无处不痛矣。于中短气一证，乃汗多亡阳，阳气大伤之征，故用甘草、附子、白术、桂枝为剂，以复阳而分解内外之邪也。
“伤寒脉浮，自汗出，小便数，心烦，微恶寒，脚挛急，反与桂枝欲攻其表，此误也。得之便厥，咽中干，烦燥，吐逆者，作甘草干姜汤与之，以复其阳；若厥愈足温者，更作芍药甘草汤与之，其脚即伸；若胃气不和，谵语者，少与调胃承气汤；若重发汗，复加烧针者，四逆汤主之。”
此阳虚营卫俱伤，误用桂枝，治风遗寒，治表遗里之变证也。脉浮自汗，固为在表之风邪，而小便数，心烦，则邪又在里，加以微恶寒，则在里为寒邪，更加脚挛急，则寒邪颇重矣。乃用桂枝独治其表，则阳愈虚，阴愈无制，故得之便厥也。桂枝误矣。麻黄、青龙更可知也。阴寒内凝，总无攻表之理，甘草干姜汤复其阳者，即所以散其寒也。厥愈足温，不但不必治寒，且虑前之辛热有伤其阴，而足挛转锢，故随用芍药、甘草以和阴，而伸其脚。设胃气不和而谵语，则胃中津液为热所耗，故少与调胃承气汤以和胃而止其谵语，多与则为下而非和矣。若不知此证之不可汗而重发其汗，复加烧针，则阳之虚者必造于亡，阴之无制者必致犯上无等，此则用四逆汤以回其阳，尚恐不胜，况可兼阴为治乎？此证始终只是夹阴，虽脉浮自汗为阳证，而脚挛急不温，乃属平素下虚，至于心烦小便数，不独真阳素虚，而真阴亦亏，所以才用阳旦遂变厥逆也。
“问曰：证象阳旦，按法治之而增剧，厥逆，咽中干，两胫拘急而谵语。师曰：言夜半手足当温，两脚当伸，后如师言，何以知此？答曰：寸口脉浮而大，浮为风，大为虚，风则生微热，虚则两胫挛，病形象桂枝，因加附子参其间，增桂令汗出，附子温经，亡阳故也。厥逆咽中干，烦燥，阳明内结，谵语烦乱，更饮甘草干姜汤，夜半阳气还，两足当热，胫尚微拘急，重与芍药甘草汤，尔乃胫伸，以承气汤微溏，则止其谵语，故知病可愈。”
阳旦者，桂枝加黄芩之制，本治冬温之的方也。以其心烦，小便数，有似冬温，而误与之，因其人阳气素衰，所以得汤便厥也。若重发汗，或烧针者，误上加误，蜚非四逆汤不能回其阳矣。此证既象阳旦，又云按法治之，即是按冬温之法也，所以病人得之便厥，明明误在黄芩助其阴寒，若单服桂枝何致是耶？故仲景即行阴旦之法以救其失，观增桂令汗出一语，岂不昭昭耶？阴旦不足，更加附子温经，即咽中干，阳明内结，谵语烦乱，浑不为意，且重饮甘草干姜汤，以俟夜半阳回足热，后果如言，岂非先有所试乎？为黄芩入口而便厥，未几即以桂、附、干姜尾其后，固知其厥必不久，所以可断夜半手足当温，况谵语，咽干，热证相错，其非重阴冱寒可知。故才得足温，即便以和阴为务，何其审哉？
以上营卫俱伤坏证。
“太阳病中风，以火劫发汗，邪风被火热，血气流溢，失其常度。两阳相熏灼，其身发黄。阳盛则欲衄，阴虚小便难。阴阳俱虚竭，身体则枯燥，但头汗出，齐颈而还，腹满微喘，口干咽烂，或不大便，久则谵语，甚者至哕，手足躁扰，捻衣摸床。小便利者，其人可治。”
风，阳也；火，亦阳也。邪风更被火热助之，则血气沸腾，所以失其常度，蒸身为黄。然阳邪盛于阳位者，尚或可以从衄解，可从汗解，至于阳邪深入阴分，势必劫尽津液，所以齐颈以下不能得汗，口干咽烂，肺焦喘促，身体枯燥，小便难，大便秘，手足扰动，谵妄哕逆，乃火邪内炽，真阴立尽之象，非药力所能胜者。必其人小便尚利，阴未尽伤，肺气不逆，膀胱气化，肾水不枯，始得行驱阳救阴之法，注家泥于阴阳俱虚竭一语，遂谓小便利者，阴未尽虚，则阳犹可回，是认可治为回阳，大失经旨。不知此证急驱其阳，以存阴之一线，尚恐不得，况可回阳以更劫其阴乎？且头汗乃阳邪上壅，不下通于阴，所以齐颈以下不能得汗。设见衄血，则邪从衄解，头间且无汗矣。设有汗则从汗解，又不衄矣。后条火邪深入必圊血一证，亦谓身体枯燥而不得汗，必致圊血。设有汗更不圊血矣。岂有得汗而反加衄血、圊血之理哉？又岂有偏身无汗，而头汗为亡阳之理哉？
“太阳病，二日反躁，凡熨其背，而大汗出，大热入胃，胃中水竭，躁烦，必发谵语。十余日振慄自下利者，此为欲解也。故其汗从腰已下不得汗，欲小便不得，反呕，欲失溲，足下恶风，大便硬，小便当数，而反不数，及不多，大便已，头卓然而痛，其人足心必热，谷气下流故也。”
火邪入胃，十余日不解，忽振栗自下利者，火邪从大肠下奔，其候本为欲解，然而不得解者，以从腰以下不得汗，邪虽下走，终不外走，故不解也。上条从头以下不得汗，其势重，此条从腰以下不得汗，其势较轻。足下恶风者，见阳邪在下也；小便不得，见阳邪闭拒阴窍也，与不得汗正同。所以大便亦硬，益见前之下利，为火势急奔，火势衰灭则利止也。反呕者，邪欲从上越也；欲失溲者，邪欲从阴出也，皆余邪未散之征。胃火既减，小便当数复不数，则津液可回，及至津回肠润，则久积之大便必尽出，大便出多，则小便之当数者始数矣。肠胃之间，邪热既散而不持，则腰以下之得汗并可知矣。得汗则阴分之阳邪尽从汗解，然后身半以下之阴气得上而反头痛，身半以上之阳气得下而反足心热，欲解之候尚且如此，火邪助虐为何如哉！
“太阳病，以火熏之不得汗，其人必躁，到经不解，必清血，名为火邪（清圊同）。”
火邪入胃，胃中多水液者，必奔迫下利，若胃中少津液之人，复受火邪，则必加烦扰不宁，由是深入血室而为圊血也。盖阳邪不解，得以袭入阴中，动其阴血，倘阳邪不尽，其圊血必无止期，故申之曰火邪，示人以治火邪而不治其血也。
“微数之脉，慎不可灸，因火为邪，则为烦逆，追虚逐实，血散脉中，火气虽微，内攻有力，焦骨伤筋，血难复也。”
脉微而数，阴虚多热之征也。此而灸之，则虚者益虚，热者益热，不至伤残不止耳。
“烧针令其汗，针处被寒，核起而赤者，必发奔豚，气从小腹上冲心者，灸其核上各一壮，与桂枝加桂汤，更加桂二两。”
奔豚者，肾邪也。北方肾邪，惟桂能伐，所以用桂三倍加入桂枝汤中，以外解风邪，能泄阴气也。
“形作伤寒，其脉不弦紧而弱，弱者必渴，被火者必谵语，弱者发热，脉浮解之，当汗出愈。”
形作伤寒，东垣所谓：劳力感寒是也。以其人本虚，故脉不弦紧而弱，渴者津液本少，不能胜邪也。被火者谵语，火气伤阴，阳神悖乱也。弱者发热，更伤阴血也。被火后脉不数疾而反浮，知邪未入里，犹宜微汗以和表，则火邪亦得外散矣。设见数疾，当兼分利渗泄，具见言外。
“太阳伤寒者，加温针必惊也。”
温针攻寒，营血得之，更增其热，营气通于心，引热邪上逼神明，必致惊惶神乱也。
“脉浮宜以汗解，用火灸之，邪无从出，因火而盛，病从腰以下重而痹，名火逆也。”
外邪挟火势上逆，而不下通阴分，故重而痹也。
“脉浮，热甚，反灸之，此为实，实以虚治，因火而动，必咽燥唾血。”
热甚为表实，反以火助其热，热剧迫血上行，故咽燥唾血也。
“伤寒脉浮，医以火迫劫之，亡阳必惊狂，起卧不安者，桂枝去芍药加蜀漆龙骨牡蛎救逆汤主之。”
火迫惊狂，起卧不安者，火邪干心，神明散乱也。夫神散正欲其收，何桂枝方中反去芍药，而增蜀漆、龙骨、牡蛎耶？盖阳邪散乱，当求之于阳，桂枝汤阳药也，然必去芍药之阴重，始得疾达阳位。加蜀漆之性最急者，以迅扫其阴中之邪，更加龙骨、牡蛎以镇固阴中之怯也。
“火逆下之，因烧针烦躁者，桂枝甘草龙骨牡蛎汤主之。”
此证误而又误。虽无惊狂等证，然烦躁则外邪未尽之候。亦真阳欲亡之机，故用桂枝以解其外，龙骨、牡蛎以安其内，不用蜀漆者，阴中火邪至于逆乱，无取急迫以滋扰害也。
“营气微者，加烧针则血流，不行，更发热而躁烦也。”
营虚之人，即有寒伤营、营卫俱伤证，并宜小建中和之，慎不用麻黄、青龙发汗，汗剂尚不可用，况烧针乎？设误用烧针劫汗，则血得火邪，必随外至卫分，故曰加烧针则血流。少顷热并于节，不能内荣，故曰不行。所以卫愈旺而营愈衰，更加发热躁烦，势所必至也。
或问火逆何不分营卫？以火为阳邪，必伤阴血，治此者，但当救阴为主，不必问其风寒营卫也。
阳明上篇  ***************************
阳明大意在经腑之别。而在经者当属表证，虽有中风能食伤寒，不能食之分，然邪既犯中焦，则又不必辨其风寒营卫，但须以太阳证未尽，自汗脉缓者，可用桂枝汤，无汗脉浮者，可用麻黄汤；少阳证渐见，潮热、脉弦浮大而短气，腹满者，可用大小柴胡，分提表里之邪；必头项强几几脉长而大者，可用葛根汤大开肌肉以汗之，故以经证另自为篇。其腑证虽有三阳明之辨，而所重尤在能食为胃强，不能食为胃衰。大都能食者皆可攻下，但有缓急之殊。惟是胃弱不能食者，乃有挟虚寒，挟热结之不同。虚寒则自利，发黄，呕哕而脉迟，当用理中、四逆；热结则腹满，谵语，不大便而脉涩，当用蜜煎、胆导，不可拘于腑病为阳，概用寒下而禁用温剂也。
“阳明病，若能食名中风，不能食名中寒。”
风为阳，阳能消谷，故能食；寒为阴，阴不能消谷，故不能食。盖邪入阳明，已至中焦营卫交会之处，浑然一气，似难分辨，惟能食不能食差有据耳。
“伤寒三日，阳明脉大。”
阳明气血俱多，故其脉长而大。
“脉浮大，应发汗，医反下之，此为大逆。”
“阳明病，脉迟，汗出多，微恶寒者，表未解也，可发汗，宜桂枝汤。”
“阳明病，脉浮，无汗而喘者，发汗则愈，宜麻黄汤。”
此二条言太阳之邪初入阳明，未离太阳。故仍用桂枝汤解肌，则风邪仍从卫分而出；用麻黄汤发汗，则寒邪仍从营分而出矣。阳明营卫难辨，辨之全藉于脉证；风邪之脉传至阳明，自汗已多，则缓去而迟在；寒邪之脉传至阳明，发热已甚，则紧去而浮在，此皆邪气在经之征。若传入于腑，则迟者必数，浮者必实矣。设不数不实，定为胃虚不胜攻下之证也。
“阳明病，但头眩，不恶寒，故能食而咳，其人必咽痛，若不咳者，咽不痛。”
此胃热协风邪上攻之证，以风主运动故也。风邪攻胃，胃气上逆则咳，咽门者胃之系，咳甚则咽伤，故必咽痛，宜茯苓桂枝白术甘草汤以散风邪，祛胃湿。若胃气不逆则不咳，咽亦不痛也。
“阳明病，法多汗，反无汗，其身如虫行皮中状者，此以久虚故也。”
此胃热协寒邪郁于皮肤之证也。言久虚者，明所以不能透出肌表之故，宜用桂枝二越婢一汤主之。非谓当用补也。
“阳明病，反无汗小便利，二三日呕而咳，手足厥者，必苦头痛。若不咳，不呕，手足不厥者，头不痛。”
阳明无汗呕咳，手足厥者，得之营卫俱伤，而邪热入深也。然小便利，则邪热不在内而在外，不在下而在上，故知必苦头痛，仍宜小青龙主之。若不呕，不咳，不厥而小便利者，邪热必顺水道而出，岂有逆攻巅顶之理哉？
“阳明病，口燥，但欲漱水，不欲咽者，此必衄也。”
漱水不欲咽，知邪入血分，血为阴，故不能消水也。阳明之脉起于鼻，血得热而妄行，必由清道出也。
“脉浮，发热，口干鼻燥，能食者则衄。”
能食者，知邪不在里而在经，故必衄。
“阳明病，脉浮而紧者，必潮热，发作有时，但浮者必盗汗出。”
脉浮紧而潮热者，太阳寒邪欲入阳明之腑而未入也。邪虽未入，而潮热之证预形矣。脉但浮而盗汗出者，太阳风邪将传少阳之经而未传也，经虽未传而盗汗之证先见矣。盖少阳气血俱少，本不主汗，以其邪热在里，熏蒸阳明，而阳明肉腠自固，故不得出，乘合目时，脾气不运，肉腠疏豁，则邪热得以透出，所以盗汗虽为少阳证，而实不外乎阳明也。
“阳明中风，脉弦浮大而短气，腹都满，胁下及心痛，久按之气不通，鼻干不得汗，嗜卧，一身及目悉黄，小便难，有潮热，时时哕，耳前后肿，刺之小差，外不解，病过十日，脉续浮者，与小柴胡汤，脉但浮，无余证者，与麻黄汤。若不尿，腹满加哕者，不治。”
此条阳明中风之证居七八，而中寒之证，亦居二三。观本文不得汗及用麻黄汤，其义自见也。然此一证为阳明第一重证，以太阳之脉证既未罢，而少阳之脉证亦兼见，是阳明所主之位，前后皆邪，不能传散故也。夫伤寒之诀，起先惟恐传经，经传则变生，表邪传里，消烁津气也。其后惟恐不传经，不传经则势笃，虚不能传，邪无从泄也。仲景于此段中，特挈不传之妙理，千古无人看出，总不识其所言者为何事？讵知脉弦浮大而气反短，连腹都满者，邪不传也。胁下及心痛，乃至久按之气不通者，邪不传也。鼻干、不得汗、嗜卧，表里俱困，乃至一身及面目悉黄者，邪不传也。小便难，有潮热，时时哕，胃热炽盛，上下道穷，邪不传也。耳前后肿，刺之小差者，内邪不传，乃致外挟其血亦不散，但其肿小差也。外不解，过经十日，留连极矣。所谓万物所归，无所复传者，原为美事，孰知病邪归之而不传，反成如此危候耶！要知阳明之邪来自太阳，去自少阳，所以脉续浮者，与小柴胡汤，推其邪使速往少阳去路也。脉但浮无余证者，与麻黄汤，推其邪使速还太阳来路也。若不尿腹满，则胃邪内壅不下行矣。而更加哕，胃气将竭，愈逆上矣。再在何法可以驱其邪而使之传耶？不然岂有十余日后无故张皇，反用麻黄之理哉？
“食谷欲呕者，属阳明也，吴茱萸汤主之。得汤反剧者，属上焦也。”
此条辨呕有太阳，亦有阳明，本自不同。若食谷欲呕，则属胃寒，与太阳恶寒呕逆之热证相反，正恐误以寒药治呕也。然服吴茱萸汤转剧者，仍属太阳热邪，而非胃寒明矣。
“伤寒呕多，虽有阳明证，不可攻也。”
呕多为邪在上焦，总有阳明证，戒不可攻，攻之必邪气乘虚内犯也。设有少阳证兼见，亦当从和解例，断不可行攻下法也。
“夫病阳多者热，下之则硬。”
阳热证多，则有阳明证见，亦属经证，不可下也。不当下而误下之，则阳邪乘虚内陷，不作结胸则为痞硬也。
“无阳阴强，大便硬者，下之必清谷腹满。”
无阳阴强，言其人津液内亡，胃中阳气空虚，阴邪上逆，所以痞满不食，此与误下成痞同意。若因其痞而复下之，必致便利清谷而腹满也。少阴中风，腹满不食，误下亦有此证，然阳明无阳阴强误下而清谷腹满，可用泻心汤例治。若少阴中风误下而清谷腹满者，即用四逆汤，恐亦不能挽回也。
以上俱阳明经证。
“阳明病欲解时，从申至戌上。”
上条阳明经证自解候。
阳明下篇  ***************************
“问曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也；正阳阳明者，胃家实是也；少阳阳明者，发汗利小便已，胃中燥烦实，大便难是也。”
脾约者，其人津液素槁，邪热在太阳时大便即难是也。太阳阳明者，太阳经邪热不俟入阳明经而便入胃腑也；正阳阳明者，经邪传腑，表邪并里，故云胃家实也；少阳阳明者，发汗利小便已，胃中燥，烦实大便难，津液耗竭也。《尚论》以阳明经传少阳经，即为少阳阳明，非也。若经邪传经，则胃中未必便燥而大便难。如果阳明经传少阳证，即当言阳明少阳，不得谓之少阳阳明矣。
“阳明之为病，胃家实也。”
“问曰：何缘得阳明病？答曰：太阳病，若发汗，若下，若利小便，此亡津液，胃中干燥，因转属阳明。不更衣，内实，大便难者，此名阳明也。”
“问曰：阳明病外证云何？答曰：身热，汗自出，不恶寒，反恶热也。”
“问曰：病有得之一日，不恶寒而发热者，何也？答曰：虽得之一日，恶寒将自罢，即自汗出而恶热也。”
“问曰：恶寒何故自罢？答曰：阳明居中土也，万物所归，无所复传，始虽恶寒，二日自止，此为阳明病也。”
“本太阳初得病时，发其汗，汗先出不彻，因转属阳明也。”
“伤寒，发热无汗，呕不能食，而反汗出濈濈然者，是转属阳明也。”
“伤寒转系阳明者，其人濈然微汗出也。”
既濈然汗出，则热除呕止可知。
“脉阳微而汗出少者，为自和也。汗出多者，为太过。阳脉实，因发其汗，出多者亦为太过，太过为阳绝于里，亡津液，大便因硬也。”
中风之脉轻微而缓者，为风邪本微，汗出少而不为过也。伤寒之脉已至于实，即将去太阳而成可下之证矣。况过发其汗，宁无亡津液，大便因硬，致传阳明之证乎？
以上统论阳明腑证传受。
“阳明中风，口苦，咽干，腹满微喘，发热恶寒，脉浮而紧，若下之，则腹满小便难也。”
此虽曰阳明中风，而证俱见伤寒太阳未除之候，但以腹满一端，知认为热入阳明，然终与大实大满不同。若误下，则邪愈陷而腹愈满矣。小便难者，亡津液也。
“阳明病，脉迟，食难用饱，饱则微烦，头眩，必小便难，此欲作谷瘅。虽下之，腹满如故，所以然者，脉迟故也。”
脉迟则表证将除，然得食而微烦，仍是外邪助其内热也。头眩者，风邪上攻也；小便难者，湿郁水道也。水谷之湿，得热蒸而遍身发黄，下之腹满如故。盖腹满已是邪陷，脉迟则胃不实，徒下其糟粕，病既不除，而反害之耳。夫阳明证本当下，阳明而至腹痛，尤当急下，独此一证下之腹腔满必如故者，缘脉迟则胃气空虚，津液不充，其满不过虚热内壅，非结热当下之比也。可见脉迟胃虚，下之无益，则发汗利小便之法，用之无益，惟当用和法，如甘草干姜汤先温其中，然后少与调胃微和胃气是也。
“阳明病若中寒，不能食，小便不利，手足濈然汗出，此欲作固瘕，必大便初硬后溏，所以然者，以胃中冷，水谷不别故也。”
溏泄久而不止，则曰固瘕，言如癥瘕固结不散也。
“阳明病，欲食，小便反不利，大便自调，其人骨节疼，翕翕如有热状，奄然发狂，濈然汗出而解也，此水不胜谷气，与汗共并，脉紧则愈。”
其人骨节疼，湿胜也；翕然如有热状，热胜也。湿热相交，乃忽然发狂。濈然汗出解也，以其人能食，胃气有权，能驱阳明之水与热，故水热不能胜，与汗共并而出也。脉紧则愈者，以先前失汗，所以脉紧未去，今幸胃气强盛，所以得肌腠开，濈然大汗而解，则脉之紧亦自和也。
“阳明病，不能食，攻其热必哕，所以然者，胃中虚冷故也。以其人本虚，攻其热必哕。”
“脉浮而迟，表热里寒，下利清谷者，四逆汤主之。若胃中虚冷，不能食者，饮水则哕。”
表热里寒，法当先救其里，太阳经中已用四逆汤，其在阳明，更可知矣。此条比前条虚寒更甚，故不但攻其热必哕，即饮水亦哕矣。
此五条，一云食难用饱；一云欲食，似乎指中风而言；一云中寒不能食，及后二条，又明指中寒而言，所以后人拘执其说，而误为注释也。不知此五条辨胃气之强弱，非辨外邪也。故五证中，惟水不胜谷气，脉紧则愈一证为胃气胜，其四条俱是脉迟胃冷，反为水热所胜之证。夫伤寒皆热证也，而其人胃中虚冷者，又未可一例而推。盖胃既虚冷，则水谷混然无别，热邪传入必不能遽变为实也。胃不实，则不可下，即下之而水热不去，徒令胃气垂绝而哕也。仲景一一挈出，而于下利清谷一证，主以四逆汤，其有较轻者，宜主以温胃，更不待言矣。胃气素虚之人，外邪入之，必转增其热，胃热故膀胱亦热，气化不行，小便因之不行，则尽注大肠而为洞泄下利清谷也。小便不利，乘胃热而渗于脾，则四肢先见色黄，乃至遍身发黄，而成谷瘅也。手足濈然得汗，则脾中之湿热行，而色黄谷瘅可免，但汗从手足而出，水谷之气，未得遍泄于周身，不过少分大肠奔迫之势，故不为洞泄而为瘕泄耳。无病之人小便不行，尚渍为他病，况伤寒极赤极热之小便停蓄不行，能无此三种之变乎？
“伤寒大吐大下之，极虚复极汗出者，以其人外气怫郁，复与之水，以发其汗，因得哕，所以然者，胃中寒冷故也。
“伤寒哕而腹满，视其前后，知何部不利，利之则愈。”
一为胃气虚寒，一为胃中实热，不可不辨。虚寒者温之，四逆、理中是也；实热者利之，承气、五苓是也。二条旧在厥阴末，今入此。
“得病六七日，脉迟浮弱，恶风寒，手足温。医二三下之，不能食，而胁下满痛，面目及身黄，颈项强，小便难者，与柴胡汤，后必下重。本渴饮水而呕者，柴胡汤不中与也，食谷者哕。”
六七日无大热，手足温，邪气将入于里也。以脉迟浮弱，故尚留连肌表，恶风未除，反二三下之，致太阳之邪内陷，胃气虚寒不能食，胁下满痛，似痞非痞，面目及身黄，颈项强，小便难者，上下寒饮停结也，止宜五苓散解利，若认少阳，又与柴胡寒剂，必下重呕哕，皆亡津液，胃寒之征也。
“病人脉数，数为热，当消谷引食，而反吐者，此以发汗令阳气微，膈内虚，脉乃数也。数为客热，不能消谷，以胃中虚冷，故吐也。”
凡脉见阳盛则数，阴盛则迟。其人阳气既微，何得脉反数？脉既数，何得胃反冷？此不可不求其故也。盖脉之数，由于误用辛温发散而遗其客热；胃之冷，由于阳气不足而生其内寒也。医见其脉数，反以寒剂泻其无过，必致上下之阳俱损，其后脉从阴而变为弦，胃气无余，变为反胃也。
“阳明病，发热汗出，此为热越，不能发黄也。但头汗出，身无汗，齐颈而还，小便不利，渴引水浆者，此为瘀热在里，身必发黄，茵陈蒿汤主之。”
瘀热在里而用茵陈蒿汤，与太阳寒湿，身黄如橘者同义。然彼因腹微满，此因渴饮水浆，所以用大黄佐茵陈驱热利湿也。
“阳明病，面合赤色，不可攻之，攻之必发热，身黄，小便不利也。”
下虚之人，才感外邪，则挟虚火而面色通红，在太阳时即不可妄用发汗，况在阳明可妄下乎？总由真阳素虚，无根之火随表药之性上升，即咽干，烦躁，足冷，随里药之性下降，则发热身黄，小便不利也。
“阳明病，无汗，小便不利，心中懊憹者，身必发黄。”
外不得汗，下不得溺，而热郁胸中不得泄，热必蒸身为黄也。
“阳明病被火，额上微汗出，小便不利者，必发黄。”
合四条观之，阳明病湿停热郁而烦渴有加，势必发黄。然汗出热从外越则黄可免。小便多热从下泄，则黄可免。若误下之，则热邪愈陷，津液愈伤，而汗与小便愈不可得矣。误火之，则热邪愈炽，津液上奔，额虽微汗，而周身之汗，与小便愈不得矣。发黄之变，安能免乎？发黄与前谷瘅本同一证，但彼因脉迟胃冷而得，则与固瘕及哕同源异派。
“阳明病，下血谵语者，此为热入血室，但头汗出者，刺期门，随其实而泻之，濈然汗出则愈。”
妇人经水适来适断，则邪热乘之而入于血室。男子阳明经下血而谵语者，亦为热入血室，总是邪热乘虚而入也。尝见大吐血后，停食感寒发热，至夜谵语者，亦以热入血室治之而愈，《明理论》曰：冲是血室，妇人则随经而入，男子由阳明而入也。
“阳明病，其人善忘者，必有蓄血，所以然者，本有久瘀血，故令善忘，屎虽硬，大便反易，其色必黑，宜抵当汤主之。”
太阳热结膀胱，轻者如狂，桃核承气汤，重则发狂，用抵当汤。此阳明善忘之证，本差减于如狂，乃用用抵当汤峻攻之者，以阳明多血，阳明之血结，则较太阳为难动故也。按大便色黑，虽曰瘀血，而热邪燥结之色未尝不黑也，但瘀血则粘黑如漆，燥结则晦黑如煤，此为明辨也。
“病人无表里证，发热七八日，脉虽浮数者，可下之。假令已下，脉数不解，合热则消谷善饥，至六七日，不大便者，有瘀血，属抵当汤。若脉数不解，而下不止，必协热便脓血也。”
病虽七八日，尚发热，脉浮数，仍属太阳表证，因误下引邪入内，所以脉数不解，内外合邪，而见消谷善食，谷入既多，反至六七日不大便，且不烦渴，是知其证非气结，而为血结，以其表证误下，尚兼太阳随经之热，未尽故以抵当为至当也。若脉数不解而下利不止，乃对假令已下，脉数不解五句之文。见已下，脉数不解，六七日不大便，则宜抵当；若下利不止，又当随其下血不下血而异治。倘血分之热邪不除，必协热而便脓血也。详此条系仲景揣度庸工之设辞，意谓治病无问表里证，但发热至七八日，虽脉浮数意谓皆可下之，谓其日数即久，邪气已入于腑，可下而已，非实谓此证有可下也。仲景立法之至圣，断无脉浮发热，表证表脉，而教人可下之理。《尚论》以为七八日为时既久，势不得不用下法，殊觉昧昧。
“太阳病，寸缓关浮尺弱，其人发热汗出，复恶寒，不呕，但心下痞者，此以医下之也。如其不下者，病人不恶寒而渴者，此转属阳明也。小便数者，大便必硬，不更衣十日，无所苦也。渴欲饮水，少少与之，但以法救之。渴者，宜五苓散。”
寸缓关浮尺弱，发热汗出，复恶寒，纯是太阳中风未罢之证。设非误下，何得心下痞结耶？如不误下，则心下亦不痞，而太阳证必渐传经，乃至不恶寒而渴，邪入阳明审矣。然阳明津液既随湿热偏渗于小便，则大肠失其润，而大便之硬与肠中结热自是不同，所以旬日不更衣，亦无所苦也。以法救之，去其湿热，救其津液，言与水及用五苓法也。今世用五苓，但知水谷偏注于大肠，用之利水而止泄，至于津液偏渗于小便，用之消渴而回津者，非仲景不能也。更衣，言易衣而如厕也。
“病人烦热，汗出则解，又如疟状，日晡所发热者，属阳明也。脉实者宜下之，脉浮虚者，宜发汗，下之与承气汤，发汗宜桂枝汤。”
病人得汗后烦热解，以太阳经之邪将尽未尽，其人复如疟状，日晡时发热，则邪入阳明审矣。发热即潮热，乃阳明之本候也。然虽已入阳明，尚恐未离太阳，故必重辨其脉，脉实者，方为阳明腑证，宜下之。若脉浮虚者，仍是阳明而兼太阳经证，更宜汗而不宜下矣。
“阳明病，心下硬满者，不可攻之，攻之利遂不止者死。利止者愈。”
心下硬满，邪聚阳明气分，证兼太阳也，故不可攻。攻之利不止，则邪气未尽，真气先脱，故死。利止则邪气去，而正气犹存，故愈也。
“脉浮而大，心下反硬，有热属脏者攻之，不令发汗。”
伤寒以脉浮为表证，胸满为阳邪，此脉浮为热气内蒸达表，必五六日后脉反浮大，要非初病表证脉浮之比，心下硬为燥结逆攻，必先腹胀，而后变心下硬，亦非初病阳邪上结之比。故仲景特申之曰：有热属脏，言内有实热燥屎逆攻脾脏也。且戒之曰不令发汗，急当攻之，此所谓凭证不凭脉也。
“属腑者，不令溲数，溲数则大便硬，汗多则热愈，汗少则便难，脉迟尚未可攻。”
邪入阳明之腑，必自汗，小便多，以其实热内结，津液滂渗也。是以仲景有阳明病，汗多禁利小便之戒。此热邪虽入阳明，而未作里实，犹宜和解，如小柴胡热服亦能出汗，汗多则邪从汗解而热愈，汗少则邪热内结而便难。若脉迟为热尚少，结未定硬，须俟脉数结定，然后攻之。二条旧在脉法篇中，今归此。
“太阳病三日，发汗不解，蒸蒸发热者，属胃也。调胃承气汤主之。”
本太阳中风，误用麻黄发汗，汗出过多，反伤胃中津液，所以不解。热邪乘虚内入，而为里热之证也。蒸蒸者，热势自内腾达于外也。惟热在胃，故用承气以调其胃，胃调则病涣然除矣。
“伤寒吐后，腹胀满者，与调胃承气汤。”
吐后腹满，则邪不在胸，其为里实可知。但腹满而不痛，终属表邪入里，未实故不宜峻下，少与调胃承气和之可也。
“阳明病，不吐，不下，心烦者，可与调胃承气汤。”
胃气及津液既不由吐下而伤，则心烦明系胃中热炽，故可与调胃承气以安胃而全津液也。可与者，欲人临病裁酌，不可竟行攻击也。
“太阳病，过经十余日，心下温温欲吐，而胸中痛，大便反溏，腹微满，郁郁微烦，先此时极吐下者，与调胃承气汤。若不尔者，不可与。但欲呕，胸中痛，微溏者，此非柴胡汤证。以呕故知极吐下也。”
太阳病，过经十余日，心下温温欲吐而不吐，其人胸中痛，大便反溏，腹微满，郁郁微烦者，此有二辨：若曾经大吐大下，是胃气受伤，邪乘虚入，故用调胃承气之法；若未极吐下，但欲呕不呕，胸中痛，微溏者，是痛非吐所伤，溏非攻所致，调胃之法不可用矣。岂但调胃不可用，即柴胡亦不可用矣。以邪尚在太阳高位，徒治阳明少阳，而邪不服耳。解太阳之邪，仲景言之已悉，故此但示其意也。若其人欲呕，则是为吐下所伤而致，又不在太阳矣。
“伤寒十三日，过经谵语者，以有热也，当以汤下之。若小便利者，大便当硬，而反下利，脉调和者，知医以丸药下之，非其治也。若自下利者，脉当微厥，今反和者，此为内实也，调胃承气汤主之。”
此条原无表证，虽丸药误下，其脉仍和，即为内实也。按仲景下法，屡以用丸药为戒，惟治脾约之麻仁丸一条，因其人平素津枯肠结，故虽邪在太阳，即用丸之缓下润其肠，使外邪不因峻攻而内陷。若俟阳明腑实而下，恐无救于津液也。
“阳明病，下之，其外有热，手足温，不结胸，心中懊憹，饥不能食，但头汗出者，栀子豉汤主之。”
此湿热上攻之证，下之而外有热。手足温，不结胸，则外邪原不甚重。若其人头汗出者，亦是胸中郁热上蒸所致，宜因其高而扬之，用栀子豉汤以撤其热，则阳得以下通于阴，而周身濈然汗出解矣。
“趺阳脉浮而涩，浮则胃气强，涩则小便数，浮涩相搏，大便则难，其脾为约，麻仁丸主之。”
成注谓胃强脾弱，脾不为胃行其津液，大谬。若果脾弱，即当补矣。何为麻仁丸中反加大黄、厚朴、枳实乎？仲景言胃强，原未言脾弱，况其所谓胃强，正是因脾之强而强。盖约者，省约也。脾气过强，将三五日胃中所受之谷，省约为一二弹丸而出，全是脾土过燥，至令胃中之津液日渐枯干，所以大便为难也。设脾气弱，即当便泄矣。岂有反难之理乎？相传谓脾约不能约束胃中之水，何以反能约束胃中之谷耶？在阳明例中，凡宜攻下者，惟恐邪未入胃，大便弗硬，又便初硬后溏，不可妄攻。若欲攻之，先与小承气汤，试其转矢气者，方可攻，皆是虑夫脾气之弱，故尔踌躇也。若夫脾约一证，在太阳已当下矣。更何用阳明耶！
“脉浮而芤，汗为阳，芤为阴，浮芤相搏，胃气生热，其阳则绝。”
此言脾约当下不下，则浮涩转为浮芤，津液竭而难下矣。其阳则绝，即阳绝于里，亡津液之互辞。赵以德云：胃中阳热亢甚，脾无阴气以和之，孤阳无偶，不至燔灼竭绝不止耳。
以上太阳阳明腑证。
“阳明病，潮热，大便微硬者，可与大承气汤；不硬者，不可与之。若不大便六七日，恐有燥屎，欲知之法，少与小承气汤，汤入腹中，转矢气者，此有燥屎也，乃可攻之。若不转矢气者，此但初头硬后必溏，不可攻之，攻之必胀满不能食也。欲饮水者，与水则哕。其后发热者，大便必复硬而少也，宜小承气汤和之。不转矢气者，慎不可攻也。”
腹中之气，得攻药不为转动，则属虚寒，所以误攻而证变胀满，不能食及哕也。攻后重复发热，大便因可得硬，但为时未久，必不多耳，仍用小承气汤和之，若腹中气仍不转，则不但大承气大差，即小承气亦小差矣。
“阳明病，脉迟，虽汗出不恶寒者，其身必重，短气腹满而喘，有潮热者，此外欲解，可攻里也。手足濈然汗出者，此大便已硬也。大承气汤主之。若汗出多，微发热恶寒者，外未解也，桂枝汤主之。其热不潮，未可与承气汤。若腹大满不通者，与小承气汤，微和胃气，勿令至大泄下。”
仲景既言脉迟尚未可攻，而此证首言脉迟，复言可攻者，何也？夫所谓脉迟尚未可攻者，以腹中热尚未甚，燥结未定，故尚未宜攻下，攻之必胀满不食，而变结胸痞满等证，须俟脉实结定后，方可攻之。此条虽云脉迟，而按之必实，且其证一一尽显胃实，故当攻下无疑。若以脉迟妨碍一切下证，则大陷胸之下证最急者，亦将因循缩手待毙乎？
“阳明病，谵语，发潮热，脉滑而疾者，小承气汤主之。因与承气汤一升，腹中转矢气者，更服一升，若不转矢气者，勿更与之。明日不大便，脉反微涩者，里虚也，为难治，不可更与承气汤也。”
前条虽脉迟，以有腹满，短气，所以不得不下，且不容缓。此条脉滑而疾，即有谵语，潮热，而无喘满实证，止宜小承气下之，下之而脉反微涩，证变虚寒，故为难治。
“得病二三日，脉弱，无太阳、柴胡证，烦躁，心下硬。至四五日，虽能食，以小承气汤，少少与，微和之，令小安，至六日，与承气汤一升。若不大便六七日，小便少者，虽不能食，但初头硬，后必溏，未定成硬，攻之必溏，须小便利，屎定硬，乃可攻之，宜大承气汤。”
无太阳、少阳证，则烦燥，心下硬，属正阳阳明之可下无疑矣。但其人脉弱，虽是能食，亦止宜小承气微和之，和之而当已觉小安，俟隔日再与小承气稍稍多进，总由脉弱，故尔踌躇也。至六七日，竟不大便，似乎胃实，乃小便复少，正恐胃弱而膀胱气化之源窒，转渗大肠，初硬后溏耳。所以小便利，屎定硬，乃可攻之。此段之能食不能食，全与辨风寒无涉。言能食者，不可以胃强而轻下；不能食者，不可以胃中有燥屎而轻下也。
“伤寒，若吐若下后不解，不大便五六日，上至十余日，日晡所发潮热，不恶寒，独语如见鬼状，若剧者，发则不识人，循衣摸床，惕而不安，微喘直视，脉弦者生，涩者死，微者但发热谵语，大承气汤主之。若一服利，止后服。”
按少阳阳明谵语脉短者死。盖阳明之脉本长而反短者，为阴阳不附，故死也。此言脉弦者生，涩者死。盖弦为少阳之脉，虽木胜土，而土气未至于败极，犹能生养木气，故尚可生，涩则津液耗竭，血气尽亡，故死也。又土衰下奔，木邪难任，故弦为失，此便硬土实，故弦为生。
“汗出谵语者，以有燥屎在胃中，此为风也，须下之，过轻乃可下，下之若早，语言必乱，以表虚里实故也。下之则愈，宜大承气汤。”
此条之文，似浅而实深，仲景惧人不解，已自为注脚，不识后人何故茫然。胃有燥屎本当用下，以谵语而兼汗出，知其风邪在胸，必俟过经下之，始不增扰，所以然者，风性善行数变，下之若早，徒引之走空窍，乱神明耳。然胃有燥屎，下之不为大误，其小误止在未辨证兼乎风，若此者，必再一大下，庶大肠空而风邪得以并出，故自愈。此通因通用之法，亦将差就错之法也。
“阳明病，谵语有潮热，反不能食者，胃中必有燥屎五六枚也，宜大承气汤下之。若能食者，但硬尔。”
“宜大承气汤下之”旧在“但硬尔”下，今正之。此以能食不能食辨燥结之微甚也。详仲景言，病人潮热谵语，皆胃中热盛所致，胃热则能消谷，今反不能食，此必热伤胃中津液，气化不能下行，燥屎逆攻于胃之故，故宜大承气汤急祛亢极之阳，以救垂绝之阴。若能食者，胃中气化自行，热邪原不为盛，津液不致大伤，大便虽硬而不久自行，不必用药反伤其气也。若以能食便硬而用承气，殊失仲景平昔顾虑津液之旨。
“阳明病，发热，汗出多者，急下之，宜大承气汤。”
汗多则津液外渗，加以发热，则津液尽随热势蒸腾于外，更无他法以止其汗，惟有急下引热势从大肠而出，庶津液不敢尽越于外耳。
“阳明病下之，心中懊憹而烦，胃中有燥屎者可攻。腹微满，初头硬，后必溏，不可攻之。若有燥屎者，宜大承气汤。”
以小承气汤试其可下，而用大承气汤下之矣。若下后心中懊憹而烦，为病在气分不解，当察其所下多少，或结或溏，然后方可定其可下不可下。设先前所下，初硬后溏，虽腹微满，为表邪乘虚入里之征，不可便下，须俟结定，乃可攻之。若先前所下纯是燥屎，为下未尽，即当再与大承气汤，以挟济前药，急驱热邪，则烦满立解矣。
“病人不大便五六日，绕脐痛，烦躁，发作有时者，此有燥屎，故使不大便也。”
发作有时者，邪热攻击，燥屎上冲也，急宜大承气汤下之无疑。
“大下后六七日不大便，烦不解，腹满痛者，此有燥屎也。所以然者，本有宿食故也。宜大承气汤。”
大下后六七日重不大便，反加烦满腹痛，此先前所伤胃中宿食，因下后始得下，归大肠而复结也，当再攻之，则热邪与燥屎尽去，方得解散耳。
“病人小便不利，大便乍难乍易，时有微热，喘冒不能卧者，有燥屎也，宜大承气汤。”
时有微热，喘促昏冒不能卧，胃腑热邪内实也。以其人膀胱素有蓄热，才病即小便不利，所以大便乍难乍易，津既渗入大肠，则膀胱愈涸，热邪愈固，故宜急下以救阴为务也。
“发汗不解，腹满痛者，急下之，宜大承气汤。”
发汗不解，反腹中满痛，则邪不在表而在里，惟有急下一法，庶满去而病自解也。
“腹满不减，减不足言，当下之，宜大承气汤。”
腹满时减，复如故，为虚满，当用温药。今虽稍减，而实未尝不满，故为减不足言，言满至十分，即减去一二分，不足杀其势也，当下无疑。
“伤寒六七日，目中不了了，睛不和，无表里证，大便难，身微热者，此为实也，急下之，宜大承气汤。”
此一条，辨证最微细。大便难，则非久秘，里证不急也；身微热，则非大热，表证不急也，故曰无表里证。即此可验其热邪在中耳，热邪在中，亦不为急。但其人目中不了了，睛不和，则急矣。以阳明之脉络于目，阳明热甚，则土邪凌水，计惟急下以救阴为务也。
以上正阳阳明腑证。
“阳明病，本自汗出，医更重发汗，病已差，尚微烦不了了者，此大便必硬故也。以亡津液，胃中干燥，故令大便硬，当问其小便日几行。若小便日三四行，今日再行，故知大便不久出。今为小便数少，以津液当还入胃中，故知不久必大便也。”
此因过汗伤津，虽微烦不大便，而无所苦，终非热邪固结之比。内既无热，水谷之余仍随胃气上蒸，营卫一和，津液自溉，况大肠小肠皆属于胃，燥则肠胃皆燥，润则源流俱润，所以小便今反数少，洵为津液还入胃中，大便不久自行无疑。
“太阳病，若吐，若下，若发汗，微烦，小便数，大便因硬者，与小承气汤和之愈。”
本太阳病，以吐下伤阴，故令微烦，小便数，大便因硬，皆邪渐入里之机，故少与小承气，微和胃气即愈。
“伤寒四五日，脉沉而喘满，沉为在里，而反发其汗，津液越出，大便为难，表虚里实，久则谵语。”
伤寒四五日，正热邪传里之时，况见脉沉喘满，里证已具，而反汗之，必致燥结谵语矣。盖燥结谵语，颇似大承气证，此以过汗伤津，而不致大实大满腹痛，止宜小承气为允当耳。
“阳明病，其人多汗，以津液外出，胃中燥，大便必硬，硬则谵语，小承气汤主之。若一服谵语止，更莫复服。”
多汗谵语，下证急矣。以其人汗出既多，津液外耗，故不宜大下，但当略与小承气汤，和其胃气，止其谵语而止，若过服反伤津液，后必复结也。
“发汗多，若重发汗者，亡其阳，谵语，脉短者死，脉自和者不死。”
此言太阳经得病时发汗不解，及传阳明，重发其汗，亡阳谵语之一证也。亡阳之人，神魂无主，而妄见妄闻，与热邪传心之候不同，况汗多则太邪必从汗解，正虑阳神飞越难返，故脉短则阴阳不附，脉和则阴阳未离，其死生但从脉定耳。其脉既短，安问药之所长哉！
“夫实则谵语，虚则郑声。郑声，重语也。”
重语者，字语重叠，不能转出下语，真气夺之征也。
“直视，谵语，喘满者死，下利者亦死。”
谵语者，心火亢极，加以直视，则肾水垂绝，心火无制，故主死。喘满者，邪乘阳位而上争，气从上脱，故主死。下利者，邪聚阴位而下夺，气从下脱，亦死也。设谵语内实，下旁流清水者，又不可误认死证也。
“伤寒后，脉沉，沉者内实也，下解之，宜大柴胡汤。”
详此条既曰伤寒后，必是传过三阳，因汗不太过伤其津液，所以脉沉而见内实证，然必其人脉虽沉实，而兼见弦紧，或大热虽去，时有微热不除，故主此汤，以尽少阳阳明内伏之余邪。设见沉实滑数，表证绝无者，又属承气证矣。
“脉双弦而迟者，必心下硬，脉大而紧者，阳中有阴也，可以下之，宜大柴胡汤。”
前条脉沉者宜下，则以大柴胡解之，此条上言脉双弦而迟，为寒饮内结，次言脉大而紧，为寒邪留伏，皆阳中伏有阴邪，并可以下，合用大柴胡无疑。不言当下，而曰可以下之，不言主之，而曰宜者，以双弦而迟，似乎寒证，至大而紧，又与浮紧不殊，以其心下硬，故云可下，与脉浮而大，心下反硬，有热属脏者攻之同例。世本俱作“宜大承气汤”，传写之误也。大柴胡方中有半夏、生姜之辛温，以涤饮散寒，故可以治阳中伏匿之阴邪，若大承气纯属苦寒，徒伐中土之冲和，则痞结下利之变，殆所必至也。
“阳明病，自汗出，若发汗，小便自利者，此为津液内竭，虽硬不可攻之，当须自欲大便，宜蜜煎导而通之。若土瓜根及大猪胆汗，皆可为导。”
凡系多汗伤津，及屡经汗下不解，或尺中脉迟弱，元气素虚人，当攻下而不可攻者，并宜导法。但须分津液枯有用蜜导，热邪盛者用胆导，温热痰饮固结，姜汁、麻油浸栝蒌根导，惟下旁流水者，导之无益，非大小气峻攻不效，以实结在内而不在下也。至于阴经便秘者，宜于蜜导中加姜汁、生附子末，或削陈酱姜导之，此实补仲景之未逮也。
以上皆属阳明腑证。
“咽中闭寒不可下，下之则上轻下重，水浆不下，卧则欲蜷，身急痛，下利日数十行。”
言初病便咽干闭塞，以其人少阴之真阳素亏，故汗下俱禁，下之则显少阴虚寒，诸证蜂起也。
“诸外实者不可下，下之则发微热，亡脉厥者，当脐握热。”
诸外实者，为表热里寒，下之则表邪内陷，客于下焦，故脉伏不至，四肢厥逆，但当脐一片掣引，而烦热不宁也。
“诸虚者不可下，下之则大渴，求水者易愈，恶水者剧。”
诸虚下之为重虚，内竭津液，故令大渴，求水者阳气未竭，故易愈也。
“脉数者不可下，下之则必烦，利不出。”
阳明之脉必浮大，若兼之以数，为邪气方炽，下之则热邪乘虚入里，故内烦而协热利也。
以上宿病禁下。
少阳篇  ***************************
少阳证，统而言之，邪居表里之半，析而言之，亦有在经在腑之分。然其治总不越小柴胡随证加减为权衡，谓其能于本经中鼓舞胃气，升载其邪于上也。盖少阳为枢，职司开阖，而转运其枢者，全赖胃气充满，则开阖有权，其邪不敢内犯，胃气不振，则关钥废弛，邪得出入无禁矣。是少阳所主，宁不重在胃气乎？
“少阳之为病，口苦，咽干，目眩也。”
少阳热炽，故口苦，咽干，热聚于胸也；目眩者，木盛生风也。
“伤寒，脉弦细，头痛发热者，属少阳，少阳不可发汗，发汗则谵语，此属胃，胃和则愈，胃不和则烦而悸。”
“少阳中风，两耳无所闻，目赤，胸中满而烦者，不可吐下，吐下则悸而惊。”
少阳伤寒禁发汗，少阳中风禁吐下，二义互举，其旨益严。盖伤寒之头痛发热宜于发汗者，尚不可汗，则中风之不可汗不待言矣。伤寒之胸满而烦，痰饮上逆，似可吐下者，尚不可吐下，则伤寒之不可吐下更不待言矣。头痛发热，为太阳伤寒之候，以其脉不浮紧而弦细，故知邪入少阳之界矣。脉弦细者，邪欲入里，其在胃中之津液必为热耗，重复发汗而驱其津液外出，安得不谵语乎？胃和者，邪散而津回也，不和者，津枯而饮结，所以烦而悸也。胸满而烦，无形之风与有质之饮结于胸际，故非吐下所能出，徒取烦悸而已。少阳主治，全重在阳明，故云此属胃，胃和则愈，乃少阳一经之要领也。
“伤寒三日，三阳为尽，三阴当受邪，其人反能食而不呕，此为三阴不受邪也。”
“伤寒三日，少阳脉小者，欲已也。”
能食不呕，与胃和则愈互义，脉不弦大，邪微欲解之先征。
“伤寒四五日，身热恶风，颈项强，胁下满，手足温而渴者，小柴胡汤主之。”
身热恶风，太阳证也；颈项强，太阳兼阳明证也；胁下满，少阳证也。本当从三阳合并病之例而用表法，但其手足温而加渴，外邪辐凑于少阳，而向里之机已著，倘更用辛甘发散之法，是重增其热而大耗其津也。故从小柴胡之和法，则阳邪自罢，而阴津不伤，一举而两得之矣。
“伤寒，阳脉涩，阴脉弦，法当腹中急痛，先与小建中汤，不差者，与小柴胡汤主之。”
阳脉涩，阴脉弦，浑似在里之阴寒，所以腹中急痛，腹中急痛，则阴阳乖于中，而脾气不建矣。故以小建中之缓而和其急，腹痛止而脉不弦涩矣。若不差，则弦为少阳之本脉，而涩乃汗出不彻，腹痛乃邪传太阴之候，则用小柴胡以和阴阳，而升举其阴分之邪，为的当无疑矣。
“伤寒五六日，中风，往来寒热，胸胁苦满，默默不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸，小便不利，或不渴，身有微热，或咳者，与小柴胡汤主之。”
少阳主半表半里之间，其邪入而并于阴则寒，出而并于阳则热，往来寒热无常期也。风寒之外邪，挟身中有形之痰，结聚于少阳之本位，所以胸胁满也。胸胁既满，胃中之水谷亦不消，所以默默不欲食，即昏昏之意，非静默也。心烦者，邪在胸胁逼处心间也。或呕或不呕，或渴或不渴，诸多见证，各随人之气体不尽同也，然总以小柴胡和法为主治，而各随见证以加减之耳。本方以柴胡为少阳一经之向导，专主往来寒热，谓其能升提风木之气也；黄芩苦而不沉，黄中带青，有去风热之专功，谓其能解风木之邪也；半夏力能涤饮，胆为清净之府，病则不能行清净之令，致寒饮沃于内，热邪淫于外，非此迅扫涎沫，则胆终不温，表终不解也；其用人参、甘草补中者，以少阳气血皆薄，全赖土膏资养，则木气始得发荣，即是胃和则愈之意；用姜枣和胃者，不得使半表之邪仍从肌表而散也。独怪后世用小柴胡，一概除去人参，加入耗气之药，此岂仲景立方本意哉？
“伤寒中风，有柴胡证，但见一证便是，不必悉具。若胸中烦而不呕，去人参、半夏，加栝蒌实一枚；若渴者，去半夏加人参，合前成四两半，栝蒌根四两；若腹中痛者，去黄芩，加芍药三两；若胁下痞硬，去大枣，加牡蛎四两；若心下悸，小便不利者，去黄芩，加茯苓四两；若不渴，外有微热者，去人参，加桂三两，温覆取微汗愈；若咳者，去人参、大枣、生姜，加五味子半升、干姜二两。”
胸为阳分，烦为阳邪，以阳邪留薄于胸中，故去半夏、人参之助阳，而加栝蒌实以涤饮除烦也。渴为津液受伤，故去半夏之辛燥，而用栝蒌根之清润，加用人参之甘以益津也。腹中痛者，为阳邪攻阴，以黄芩能伤胃中清阳之气，故去之；芍药专主阳邪传阴，为阴中伐木之要药，故滞下，亦咸用之。设阴寒腹痛自利，又为切禁也。胁下痞硬，为饮结少阳部分，故去大枣之甘壅，而加牡蛎以软坚逐邪为务也。心下悸而小便不利，为水停心下，故去黄芩之苦寒助阴，而加茯苓以淡渗利水也。若不渴，外有微热者，知热邪未入于里，故去人参而加桂枝，温覆取微汗以解表也。若咳者为肺气受邪，故去参枣之益气，生姜之上气，而加干姜之辛散，兼五味之酸辛，以散邪敛肺也。
“凡柴胡汤病证而下之，若柴胡证不罢者，复与柴胡汤，必蒸蒸而振，却发热汗出而解。”
下之而证不罢，复与柴胡以升举之，使邪不致陷入阴分也。设见腹痛、烦燥等证，必当从去黄芩加芍药法矣。
“本发汗而复下之，此为逆也，若先发汗，治不为逆。本先下之，而反汗之，为逆，若先下之，治不为逆。”
本表证而用表药，汗不透，故未愈，当再与轻表，则立解矣。医见热不除，疑为前药未当，反与下药，则误矣。然虽误下，以其先曾用过表剂，邪势已杀，故不为逆，但未尽表邪，因下药引入半里，所以从少阳例治也。邪气已入于腑，与里药下之矣。其下未尽，故热不去，当更与里药则已，医见下之不愈，疑前药未当，反与表药，则误矣。以其先前曾用过下药，里邪少杀，故不为逆，但未尽余热，因表药提出半表，所以亦从少阳治例也。
“伤寒五六日，头汗出，微恶寒，手足冷，心下满，口不欲食，大便难，脉细者，此为阳微结，必有表复有里也。脉沉亦有里也。汗出为阳微，假令纯阴结，不得复有外证，悉入在里，此为半在里半在外也。脉虽沉紧，不得为少阴病，所以然者，阴不得有汗，今头汗出，故知非少阴也。可与小柴胡汤。设不了了者，得屎而解。”
阳微结者，阳分之邪微微结聚，不能传出于表也。注作阳气衰微，故阳气结聚，大差。果尔则头汗出为亡阳之证，非半表半里之证矣。果尔则阴结又是阴气衰微矣。既本文假令纯阴结等语，谓阳邪若不微结，纯是阴邪内结，则不得复有外证，其义甚明。得屎而解，即前证过经十余日，用大柴胡分提使传之法也。
“妇人中风，发热恶寒，经水适来，得之七八日，热除而脉迟，身凉，胸胁下满，如结胸状，谵语者，此为热入血室，当刺期门，随其实而泻之。”
中风七八日，热邪传里之时，因经水适来，邪气乘虚而入血室，却不入于胃腑也。经水适来而即止，必有瘀结，此为实证，故宜刺期门以泻之。
“妇人中风七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。”
中风七八日，表证已罢，经水不应断而适断，复见寒热如疟，必经行未尽而有结血，然经既行而适断，此为虚证，故不可泻，宜小柴胡和之。
“妇人伤寒，发热，经水适来，昼日明了，暮则谵语，如见鬼状者，此为热入血室，无犯胃气及上二焦，必自愈。”
伤寒热邪在表，故经水来而不断，虽为热入血室，以气分不受邪，故昼日明了，但夜则谵语，候经尽热随血散自愈，不可刺期门，妄犯胃气，及用柴胡犯上二焦也。
“血弱气尽，腠理开，邪气因入，与正气相搏，结于胁下，正邪相争，往来寒热，休作有时，默默不欲饮食，脏腑相连，其痛必下，邪高痛下，故使呕也，小柴胡汤主之。”
申明上三条热入血室之由，尚恐“如结胸状”四字形容不尽，重以脏腑相连，邪高痛下，畅发病情。盖血室者，冲任也，下居腹内，厥阴肝之所主也，而少阳之胆与肝相连，腑邪在上，脏邪在下，胃口逼处二邪之间，所以默默不欲食而但喜呕也。
“太阳病，十日已去，脉浮细而嗜卧者，外已解也。设胸满胁痛者，与小柴胡汤；脉但浮者，与麻黄汤。”
太阳病，十日已去，脉浮细，嗜卧，外证已去，其证有两：一为邪入少阴，阳邪传里之候；一为表邪解散不传之候。设见胸满胁痛，证属少阳，当用小柴胡无疑。倘脉尚见浮紧，虽证显少阳，仍当用麻黄汤开发腠理，使太阳之邪，仍从营分而散也。
以上少阳经证。
“本太阳病不解，转入少阳者，胁下硬满，干呕，不能食，往来寒热，尚未吐下，脉沉紧者，与小柴胡汤。若已吐下发汗温针，谵语，柴胡汤证罢，此为坏病。知犯何逆，以法治之。”
尚未吐下，虽脉沉紧者，犹当与小柴胡汤，言表邪初陷于里未变为实，犹可提其邪气外出而解。若已吐下发汗温针，是为坏病，邪气已全入里，正气内伤，不可用小柴胡也。然必柴胡证罢，乃为少阳坏病，不可与太阳坏病例推也。
“伤寒八九日，下之，胸满烦惊，小便不利，谵语，一身尽重，不可转侧者，柴胡加龙骨牡蛎汤主之。”
此系少阳之里证，诸家注作心经病，误也。盖少阳有三禁，不可妄犯，虽八九日过经下之，尚且邪气内犯，胃土受伤，胆木失荣，痰聚膈土，故胸满烦惊，惊者胆不宁，非心虚也。小便不利，谵语者，胃中津液竭也。一身尽重者，邪气结聚痰饮于胁中，故令不可转侧，主以小柴胡和解内外，逐饮通津，加龙骨、牡蛎以镇肝胆之惊，即是虚劳失精之人感寒，用桂枝汤加龙骨牡蛎同义。
“太阳病，过经十余日，反二三下之，后四五日，柴胡证仍在者，先与小柴胡汤，呕不止，心下急，郁郁微烦者，为未解也，与大柴胡汤下之则愈。”
过经十余日，不知少阳证未罢，反二三下之，因而致变多矣。后四五日，柴胡证仍在，未有他变，本当两解表里，但其人之邪屡因误下，而深入不能传散，故必先用小柴胡，提其邪出半表，然后用大柴胡为合法也。
“伤寒十三日不解，胸胁满而呕，日晡所发潮热，已而微利，此本柴胡证，下之而不得利，今反利者，知医以丸药下之，非其治也。潮热者实也，先宜小柴胡汤以解外，后以柴胡加芒硝汤主之。”
过经不解者，言三阳俱已传过，故其法在半表半里之间。胸胁满而呕，邪在少阳也；发潮热，里可攻也；微下利，便不硬也。以大柴胡分解表邪，荡涤里热，则邪去而微利亦自止也。若误用丸药，则徒引热邪内陷而下利，表里俱不解也。故先用小柴胡分提以解外邪，加芒硝以荡涤胃中之虚热也。
以上少阳腑证。
“服柴胡汤已，渴者属阳明也，此法治之。”
风寒之邪，从阳明而传少阳，起先不渴，里证未具，及服小柴胡汤已，重加口渴，则邪还阳明，当调胃以存津液矣。然不曰攻下，而曰以法治之，其意无穷。盖少阳之寒热往来，间有渴证，倘少阳未罢而恣言攻下，不自犯少阳之禁乎？所以少阳重解阳明之证，但云以法治之。
上条少阳转阳明证。
“，伤寒七八日无大热，其人躁烦者，此为阳去入阴故也。”
邪气传里则躁烦，不传里则安静也。
上条少阳经将传太阴证。
“少阳病欲解时，从寅至辰上。”
上条少阳经证自解候。
太阴篇  ***************************
太阴居三阳二阴之间，本无外中之寒，即有中风，亦必缘饮食后腠理疏而入，故太阴但有桂枝而无麻黄证也。《尚论》以为但举桂枝而麻黄不待言者，亦未达此义。或言太阴既无中寒，何得有四逆汤证？曰：此盖脾胃素虚之人，内伤饮食得之，故太阴寒证，但曰脏寒，不曰中寒，其他传经之证，或缘先伤饮食，或缘攻下所致，故太阴传经之邪无大热证，非少阴厥阴之比。惟桂枝大黄汤一证，乃缘误下，阳邪内陷而腹痛，用以泄陷内之阳邪，非太阴有可下之例也。即先伤饮食致传者，亦必邪传胃腑，乃可攻下，太率当下当温，以腹之或满或痛，辨其虚实治之为当也。若循经从少阳传次太阴，不过往来寒热等，少阳证罢，而见烦躁不宁，腹满时痛，手足自温，肌肉重按则热，肌表却不热，脉沉细，或微畏寒足冷，当从传经例随证分解之。
“太阴之为病，腹满而吐，食不下，自利益甚，时腹自痛，若下之，必胸下结硬。”
腹满自利，太阴之本证也，吐而食不下，则邪迫于上，利甚而腹满，则邪迫于下，上下交乱，胃中空虚，此但可行温散。设不知而误下之，其在下之邪可去，而在上之邪陷矣。故胸中结硬，与结胸之变颇同。胃中津液上结胸中，阳气不布，卒难开涤也。
“自利不渴者属太阴，以其脏有寒故也。当温之，宜服四逆辈。”
自利不渴者，属太阴，太阴主水谷，故病自利。内有真寒，故不渴。注谓自利不渴，湿胜也，故用四逆辈以燠土燥湿，非也。仲景大意以自利不渴者属太阴，以自利而渴者属少阴，分经辨证，所关甚钜。盖太阴属湿土，邪热入而蒸动其湿，则显有余，故不渴而多发黄；少阴属肾水，热邪入而消耗其水，则显不足，故口渴而多烦躁也。今自利不渴，知太阴脏寒，故当温之，宜用四逆辈，则理中等可不言而喻也。太阴湿土之脏，有寒不用理中而用四逆者，水土同出一源，冬月水暖则土亦暖，夏月水寒则土亦寒，所以土寒即阴内阳外，故用四逆以温土也。
以上太阴脏寒证。
“本太阳病，医反下之，因尔腹满时痛者，属太阴也。桂枝加芍药汤主之。”
太阳之误下，其病皆在胸胁以上，阳邪伤阳分也。此因误下而腹满时痛，无胸胁等证，则其邪已入阴位，所以属太阴也。腹满者，太阴里气不和也；时痛者，有时而痛，非大实大满之痛也，故仍用桂枝解肌之法以升举阳邪，但倍白芍药以收太阴之逆气，本方不增一药，斯为神耳。
“大实痛者，桂枝加大黄汤主之。”
大实痛，则非有时而痛者可例矣。故前方但倍芍药，而此则加大黄，加大黄者，取其苦寒能荡实热也。以其大实大满，宜从急下，然阳分之邪初陷太阴，未可峻攻，但于桂枝汤中少加大黄，七表三里以分杀其邪可也。
“太阴为病，脉弱，其人续自便利。设当行大黄芍药者，宜减之，以其人胃气弱，易动故也。”
此段叮咛与阳明篇中互发。阳明曰不转矢气，曰先硬后溏，曰未定成硬，皆是恐伤太阴脾气，此太阴证而脉弱便利，减用大黄芍药，又是恐伤阳明胃气也。
“伤寒，脉浮而缓，手足自温者，系在太阴。太阴当发身黄，若小便自利者，不能发黄，至七八日，虽暴烦，下利日十余行，必自利，以脾家实，腐秽易去故也。”
太阴脉本缓，故浮缓虽烦太阳之中风，手足自温则不似太阳之发热，更不似少阴之四逆与厥，所以系在太阴，允为恰当也。太阴脉见浮缓，其湿热交盛，势必蒸身为黄，若小便自利者，湿热从水道而泄，不能发黄也。至七八日暴烦，下利日数十行，其证又与少阴无别，而利尽腐秽当自止，则不似少阴之烦躁有加，下利漫无止期也。况少阴之烦而下利，手足反温，脉紧反去者，仍为欲愈之候，若不辨晰而误以四逆之法治之，几何不反增危困耶？虽阳明与太阴腑脏相连，其便硬与下利自有阳分阴分之别，而下利中又有温里实脾之别，温里宜四逆汤，实脾宜五苓散，利水即所以实脾，脾实则腐秽不攻而去也。
以上误下热传太阴证。
“伤寒，脉浮而缓，手足自温者，是为系在太阴。太阴者，身当发黄，若小便自利者，不能发黄，至七八日大便硬者，为阳明病也。”
此太阴转属胃腑证也。脉浮而缓，本为表证，然无发热恶寒外候，而手足自温者，是邪已去表而入里，其脉之浮缓，又是邪在太阴，以脾脉主缓故也。邪入太阴，势必蒸湿为黄，若小便自利，则湿行而发黄之患可免。但脾湿既行，胃益干燥，胃燥则大便必硬，因复转为阳明内实，而成可下之证也，下之宜桂枝大黄汤。
“伤寒，其脉微涩者，本是霍乱，今是伤寒，却四五日至阴经上，转入阴必利，本呕下利者，不可治也。欲似大便而反矢气，仍不利者，属阳明也。便必硬，十三日愈，所以然者，经尽故也。”
霍乱为胃中郁滞寒物，故其脉当微涩，今伤寒是外邪，脉当浮盛，而不当微涩也。四五日为转入阴经之时，忽然自利，呕逆，而脉微涩者，恐是阳气顿绝，阴气暴逆，其势叵测，故不可妄治，非不治也。若欲似大便而反矢气，仍不利也，此太阴转属阳明，必便硬，可攻，至十三日过经而愈也。
“下利后当便硬，硬则能食者愈，今反不能食，到后经中颇能食，复过一经能食，过之一日当愈，不愈者不属阳明也。”
此言下利止后，必能食而便硬，阳明胃气有权也。若利虽止而不能食，邪热去而胃气空虚也，俟过一经，胃气渐复，自能食矣。设日久不能食，将成脾胃虚寒呕逆变证也。或能食而久不愈，此热气有余，必发痈脓也。
以上太阴转阳明腑证。
“太阴病，脉浮者，可发汗，宜桂枝汤。”
太阴脉尺寸俱沉细，今脉浮，里邪还于表可知矣。故仍用桂枝击其邪而惰之归也。
“太阴中风，四肢烦疼，阳微阴涩而长者，为欲愈。”
四肢烦疼者，脾主四肢，亦风淫末疾之验也。阳脉微，阴脉涩，则风邪已去而显不足之象，但脉见不足，正恐元气已漓，暗伏危机，故必微涩之中更加其脉之长而不短，知元气未衰，其病为自愈也。注家未审来意，谓涩为血凝气滞，大谬。岂有血凝气滞，反为欲愈之理耶？
以上太阴转阳明经证。
“太阴病欲解时，从亥至丑上。”
上条太阴经证自解候。
少阴上篇  ***************************
伤寒邪在三阳，太阳为首；邪在三阴，少阴为先。少阴虽居太阴、厥阴之中，而实为阴经之表，以其与太阳表里，又与阴维相附。且人肾气多虚，受病最易，况原委不一人，但知少阴有传经、直中两途，救阴、回阳二法，不知直中虽当回阳，而有兼汗兼温之殊；传经虽宜救阴，复有补正攻邪之别，岂有一概混淆，能令读者无眩耶？盖传经热邪，先伤经中之阴，甚者邪未除而阴已竭，独是传入少阴，其急下之证，反十之三，急温之证，反十之七。而宜温之中，复有次第不同，毫厘千里，粗工不解，必于曾犯房室之证，始敢用温，及用一切当温之证，反不能用。讵知未病先劳其肾水者，不可因是遂认为当温也，必其人肾中之真阳素亏，复因汗下后，扰之外出而不能内返，势必藉温药以回其阳，方可得生，所以伤寒门中亡阳之证最多，即在太阳，已有种种危候，至传少阴，其辨证之际，仲景多少迟徊顾虑，不得从正治之法，清热夺邪，以存阴为先务也。今将直伤阴经之证，与夫汗下太过，元气受伤，从权用温经之法者疏为上篇，正治存阴之法疏为下篇，其温热病之发于少阴者，另自为篇，庶泾渭攸分，根蔓不乱耳。
“少阴之为病，脉微细，但欲寐也。”
此言少阴之总脉总证也。盖少阴属水主静，即使热邪传至此经，其在先之脉虽滑大，亦必变为微细，故先之证虽烦热不宁，亦必变为昏沉嗜卧。但仍不得安卧为异耳，况夫少阴经自感之寒证耶！但须以先见表证，至五六日后变出脉细沉数，口中燥，不得卧者为热证；始病便脉微细，口中和，但欲卧者为寒证。以此明辨，万无差误耳。其所以但欲寐者，以卫气行阳则寤，行阴则寐也。
“少阴病，始得之反发热，脉沉者，麻黄附子细辛汤主之。”
脉沉发热，乃少阴兼太阳之表邪，当行表散，非少阴病四五日后，阴盛格阳，真阳发露之比，但三阴之表法，与三阳迥异，三阴必以温经之药为表，而少阴尤为紧关，故麻黄与附子合用，使外邪出而真阳不出，才是少阴表法之证也。
“少阴病，得之二三日，麻黄附子甘草汤微发汗，以二三日无里证，故微发汗也。”
得病才二三日，无吐利，躁烦，呕渴里证，其当从外解无疑。然少阴绝无发汗之法，汗之必至亡阳，惟此一证，其外发热无汗，其内不吐利躁烦呕渴，乃可温经散寒，取其微似之汗，此义甚微。在太阳经但有桂枝加附子之法，并无麻黄加附子之方。盖太阳病无脉微、恶寒之证，即不当用附子，及见脉微、恶寒、吐利、躁烦等证，亡阳已在顷刻，又不当用麻黄，即此推之，凡治阴寒暴病而用麻黄者，其杀人不转睫矣。
“少阴病，得之一二日，口中和，其背恶寒者，当灸之，附子汤主之。”
口中和者，不渴不躁，全无里热可知，况背为督脉统诸阳上行之地，他处不寒，独觉其背恶寒者，则阳微阴盛之机已露一斑，故灸之以火助阳而消阴，主之以附子汤温经而散寒也。不知者，谓伤寒才一二日，外证且轻，何反张皇若此。讵识仲景正以一二日即显阳虚阴盛之证，早从暴病施治，若待三四日，势必极盛难返，不可救药矣。按少阴自感之寒，有始得之，反发热，脉沉者，有初入太阳，不作郁热，便入少阴者，二证似不甚相远，若详究病情，大相悬绝。一则阴经独困而太阳不至于失守，故脉虽沉，尚能发热，即延至二三日，热犹在表，而无吐利厥逆里证，可见尚有太阳经外垣可恃也；一则太阳表气大虚，邪气即得入犯少阴，故得之二三日尚背恶寒，不发热，此阴阳两亏，较之两感更自不同，两感表里皆属热邪，犹堪发表攻里，此则内外皆属虚寒，无邪热可以攻击，急当温经补阳，温补不足，更灸关元以协助之，其证虽似缓于发热脉沉，而危殆尤甚，若稍延缓，或遇庸工，不敢用大热峻补，多致不救也。
“少阴病，身体痛，手足寒，骨节痛，脉沉者，附子汤主之。”
一身骨节俱痛者，太阳经病也。若手足寒而脉沉，则肾中真阳之虚审矣。可见身体骨节之痛，皆阳虚所致，而与外感不相涉也。故用附子汤以助阳而胜肾寒，斯骨节之痛尽除也。若以其痛为外感之邪，宁不杀人耶！
“少阴病，脉沉者，急温之，宜四逆汤。”
外邪入少阴，宜与肾气两相搏击，乃脉见沉而不鼓，即《内经》所谓肾气独沉之义，其人阳气衰弱可知，故当急温以助其阳也。
“少阴病，下利，白通汤主之。”
下利无阳证者，纯阴之象，恐阴盛而隔绝其阳，最急之兆也。故于四逆汤中，去甘草之缓，而加葱白于姜附之中，以通其阳而消其阴，遂名其方为“白通”，取葱白通阳之义也。
“少阴病，下利脉微者，与白通汤，利不止，厥逆无脉，干呕烦者，白通加猪胆汁汤主之。服汤，脉暴出者死，微续者生。”
与白通汤，反至厥逆无脉，干呕而烦，此非药之不能胜病也。以无向导之力，宜其不入耳，故复加人尿、猪胆汁之阴，以引阳药深入。然服汤后，脉必微续者生，暴出反死，甚哉！虚阳之易出难回也，亦危矣。故上条才见下利，早用白通图功于未著，真良法也。
“少阴病，二三日不已，至四五日，腹满，小便不利，四肢沉重疼痛，自不利者，此为有水气，其人或咳，或小便利，或下利，或呕者，真武汤主之。”
阴寒盛而水泛滥，由阳虚不能摄水，复不能生土以制水，以故腹痛，小便不利，四肢沉重疼痛，自下利，或小便亦利，或咳，或呕，水性泛滥，无所不之，非赖真武坐镇北方之水，宁有底哉？太阳篇中，厥逆，筋惕肉瞤而亡阳者，用真武汤之法以表明之矣。兹少阴之水湿上逆，仍用真武一法以镇摄之。可见太阳膀胱与少阴肾，一脏一腑，同居北方寒水之位，腑邪为阳邪，藉用麻黄为青龙，脏邪为阴邪，藉用附子为真武，得此二汤以涤痰导水，消阴摄阳，其神功妙济，真有不可思议者也。按真武汤方，本治少阴病水饮内结，所以首推术附，兼茯苓、生姜之运脾渗水为务，此人所易明也。至用芍药之微旨，非圣人不能。盖此证虽曰少阴本病，而实缘水饮内结，所以腹痛，自利，四肢疼重而小便反不利也。若极虚极寒，则小便必清白无禁矣，安有反不利之理哉？则知其人不但真阳不足，真阴亦已素亏，或阴中伏有阳邪所致，若不用芍药固护其阴，岂能胜附子之雄烈乎？即如附子汤，桂枝加附子汤，芍药甘草附子汤，皆芍药与附子并用，其温经护营之法与保阴回阳不殊。后世用药能获仲景心法者几人哉？
“若咳者，加五味子半升，细辛干姜各一两；若小便利者，去茯苓；若下利者，去芍药，加干姜二两；若呕者，去附子加生姜，足前成半斤。”
呕加生姜宜矣，乃水寒上逆为呕，正当用附子者，何以反去之耶？盖真武中除去附子外，更用无热药，乃为肺胃素有积热留饮，惯呕而去之，又法外之法也。观后通脉四逆汤，呕者但加生姜，不去附子，岂不甚明。所以暴病之呕，即用真武，尚不相当也。
“少阴病，下利清谷，里寒外热，手足厥逆，脉微欲绝，身反不恶寒，其人面赤色，或腹痛，或干呕，或咽痛，或利止，脉不出者，通脉四逆汤主之，其脉即出者愈。”
下利里寒，种种危殆，其外反热，其面反赤，其身反不恶寒，而手足厥逆，脉微欲绝，明系群阴格阳于外，不能内反也，故于四逆汤中倍用干姜，大温其里以胜外邪，更效白通之法，加葱白以入阴迎阳而复其脉也。前条云：脉暴出者死，此条云：脉即出者愈，其辨最细。盖暴出则脉已离根，即出其脉已返舍，由是外反发热而不恶寒，真阳尚在躯壳，然必通其脉，其脉即出，始为休征。设脉出艰迟，其阳已随热势外散，又主死矣。
“面色赤者，加葱九茎；腹中痛者，去葱，加芍药二两；呕者，加生姜二两；咽痛者，去芍药，加桔梗一两；利止脉不出者，去桔梗加人参二两。”
面赤色者，阳格于上，加葱以通阳气，故名“通脉”也。腹中痛，真阴不足也，去葱，恶其顺阳，加芍药以收阴也。咽痛，阴气上结也，去芍药恶其敛阴，加桔梗以利咽也。利止脉不出，阳气未复，兼阴血未充，故加人参以补其气血，去桔梗者，恶其上载而不四通也。
“少阴病，吐利，手足厥冷，烦躁欲死者，吴茱萸汤主之。”
是少阴兼厥阴之候也。吐利厥冷而至于烦躁欲死，肾肝之阴气上逆，将成危候。故用吴茱萸以下其逆气，人参、姜、枣以厚其脾土，乃温经而兼温中，则阴气不复上干矣。
“少阴病，吐利，躁烦，四逆者死。”
上吐下利，因致躁烦，则阴阳扰乱而竭绝可虞，更加四肢逆冷，中州之土先败，上下交征，中气立断，故主死也。使早用温中之法，宁至此乎？上条言吐利，手足厥冷，烦躁欲死者，用吴茱萸汤，此吐利，躁烦，四逆与上条不殊，何彼可治而此不可治耶？必是已用温中，转加躁烦，故为死耳。
“少阴病，饮食入口即吐，心下温温欲吐，复不能吐，始得之，手足寒，脉弦迟者，此胸中实，不可下也，当吐之。若膈上有寒饮，干呕者，不可吐也。急温之，宜四逆汤。”
饮食入口即吐，犹曰胃中不能纳谷也。若不饮食之时，复欲吐而不能吐，明系阴邪上逆，此等处必加细察。若始得之便手足寒而脉弦迟，即非传经邪热可拟。然阴邪固有是证，而痰饮亦有是脉。设属胸中痰实，当行吐法提之。今见欲吐不吐，洵为阴邪上逆无疑，即使膈上有寒饮，干呕，亦属阴邪用事，非寻常祛痰之药可施。设误用吐法，必致转增其剧，计惟急温一法，以助阳胜阴，则寒饮亦得开散，一举而两得之也。
“少阴病，欲吐不吐，心烦，但欲寐，五六日自利而渴者，属少阴也。虚故引水自救，若小便色白者，少阴病形悉具。小便白者，以下焦虚有寒，不能制水，故令色白也。”
欲吐不吐，心烦，肾气上逆之征也。自利而渴，加以口燥舌干，引水自救，似乎热证之形，然肾热则水道黄赤，若小便色白，反非肾热，乃下焦虚寒不能制水，仍当从事温法，不可误认为热，而轻投寒下也。自此条而下，凡十余例，皆是传次少阴虚寒坏证仲景俱不立方者，以其阴阳两伤，血气并竭，多死少生故也。
“病人脉阴阳俱紧，反汗出者，亡阳也。此属少阴，法当咽痛而复吐利。”
阴阳俱紧，伤寒之脉也。伤寒无汗，反汗出者，无阳以固其外，所以邪不出而汗先出也。少阴之邪不出，则咽痛，吐利，即当用少阴温经散寒之法，不言可知也。
“少阴病，脉微，不可发汗，亡阳故也。阳已虚，尺脉弱涩者，不可下之。”
亡阳不可发汗，与上条互发，亡与无同。无阳则其邪为阴邪，阴邪本宜下，然其人阳已虚，尺脉弱涩者，复不可下，其当急行温法，又可见矣。
“厥而脉紧，不可发汗，发汗则声乱，咽嘶，舌萎，声不得前。”
少阴之络，入肺中，循喉咙系舌本，肺为之标，本虚则标弱，故声乱咽嘶，舌萎语不得前也。
前四条，皆少阴经虚寒坏证也。仲景虽不出方，然犹可治。详少阴病欲吐不吐一条，宜附子汤加桔梗、赤石脂；少阴病，脉微，不可发汗一条，宜白通加人尿、猪胆汁；此条厥而脉紧，则当用四逆汤温之，反误发汗，致声乱，咽嘶，舌萎，不可救。
“少阴病，脉微细沉，但欲卧，汗出不烦，自欲吐，至五六日自利，复烦躁，不得卧寐者，死。”
脉微细沉，欲卧，少阴之本证也。汗出不烦，则阳证悉罢，而当顾虑其阴矣。乃于中间带欲吐一证，欲吐明系阴邪上逆，正当急温之时。失此不图，至五六日自利有加，复烦躁，不得卧寐，非外邪至此转增，正少阴肾中之真阳扰乱，顷刻奔散，即温之亦无及矣。况始先不烦，今更烦躁，始先欲寐，今更不得卧寐，所存一线之阳，扰乱若此，可复收乎？
“少阴病，恶寒，身蜷而利，手足厥冷者，不治。”
阴盛无阳，即用四逆等法，回阳气于无何有之乡，其不能回者多矣，故曰不治。
“少阴病，四逆恶寒而身蜷，脉不至，不烦而躁者死。”
脉不至，阳已先绝，不烦而躁，孤阴顷刻自尽矣。
“少阴病，下利止而头眩，时时自冒者死。”
下利既止，其人似可得生，乃头眩，时时自冒者，复为死候也。盖人身阴阳相为依附者也，阴亡于下，则诸阳之上聚于头者纷然而动，所以头眩，时时自冒，阳脱于上而主死也。可见阳回利止则生，阴尽利止则死矣。
“少阴病，六七日，息高者，死。”
诸阳主气，息高则真阳上逆于胸中，本实先拨，而不能复归于气海，故主死也。六七日三字，辨证最细，少阴病喘而息高，至六七日真气上脱殆尽，不死何待？与太阳病二三日作喘之表证迥殊也。况少阴肾气上乘于肺之喘，脉必虚微无力，若太阳邪气上壅于肺之喘，脉必浮紧有力，自是不侔耳。
“少阴病，下利，脉微涩，呕而汗出，必数更衣，反少者，当温其上，灸之。”
下利而脉见阳微阴涩，为真阴真阳两伤之候。呕者，阴邪上逆也；汗出者，阳虚不能外固，阴弱不能内守也；数更衣，反少者，阳虚则气下坠，阴弱则勤努责也。是证阳虚本当用温，然阴弱复不宜于温，一药之中，既欲救阳，又欲护阴，漫难区别，故于顶上之百会穴灸之，以温其上而升其阳，庶阳不致下留以逼迫其阴，然后阴得安静不扰，而下利自止耳。此证设用药以温其下，必逼迫转加，下利不止而阴立亡，故不用温药，但用灸法，有如此之回护也。
“少阴病，吐利，手足不逆冷，反发热者，不死。脉不至者，灸少阴七壮。”
少阴病手足不逆冷，而反发热，似乎阴尽复阳之兆，但吐利未止而脉不至，又似真阳发外，故于少阴本穴用灸法，以引其阳内返，斯脉至而吐利亦得自止耳。前条背恶寒之证，灸后用附子汤者，阴寒内凝，定非一灸所能胜，此条手足反热，止是阴内阳外，故灸本经以招之内入，不必更用温药也。
以上少阴虚寒证。
“少阴病，恶寒而蜷，时时自烦，欲去衣被者，可治。”
自烦欲去衣被，真阳扰乱不宁，尚未至出亡在外，故可用温法。然必微烦即止，神气不乱，手足渐温，脉来沉微不绝，方为可治。设见躁逆闷乱，扰攘不宁，手足厥冷，脉反躁急或散大无伦，皆死证也。
“少阴病，下利，若利自止，恶寒而蜷卧，手足温者，可治。”
恶寒蜷卧，证本虚寒，利止，手足温，则阳气渐复，其阴寒亦易散，故可用温以助其阳之复也。
“少阴病，脉紧，至七八日自下利，脉暴微，手足反温，脉紧反去者，为欲解也，虽烦下利，必自愈。”
少阴病脉本紧，至七八日自利，则阴寒得以下走，故脉反和而手足温暖，阳气将复也。虽烦而利，必自愈。三条互见，此则邪解阳回，可勿药自愈之证，即紧去人安之互辞也。
“少阴中风，脉阳微阴浮者，为欲愈。”
风邪传入少阴，仍见阳浮阴弱之脉，则其势方炽，必阳脉反微，阴脉反浮，乃为欲愈。盖阳微则外邪不复内入，阴浮则内邪尽从外出，故欲愈也。
“少阴负趺阳者，为顺也。”
少阴，水也；趺阳，土也。诸病恶土克水，而伤寒少阴见证，惟恐土不能制水，其水反得以泛滥，则呕吐下利，无所不至。究令中州土败，而真阳外越，神丹莫救矣。此脉法中消息病情之奥旨也。
以上少阴回阳证。
“少阴病欲解时，从子至寅上。”
各经皆解于所主之时，而少阴独解于阳生之时，阳进则阴退，阳长则阴消，正所谓阴得阳则解也。即是推之，而少阴所重在真阳，不可识乎？
上条少阴经自解候。
少阴下篇  ***************************
“少阴病，脉细沉数，病为在里，不可发汗。”
沉细中加之以数，正邪热入里之征，邪热入里，即不可发汗，发汗则动其经，而有夺血亡阳之变，故示戒也。
“少阴病，四逆，其人或咳，或悸，或小便不利，或腹中痛，或泄利下重者，四逆散主之。”
四肢为诸阳之本，阳邪传至少阴，陷下于里，而不能交通阳分，乃至四逆下利，其中土之阳气亦伤，所以亟用柴胡升陷内之阳邪，枳实破内滞之结热，甘草助脾胃之阳运，芍药收失位之阴津，允为和解少阴，阴阳痞膈之定法。慎不可以其阳热结内，而用下法也。盖伤寒以阳为主，四逆有阴进之象，若复用苦寒攻之，则阳益亏，所以有诸四逆者不可下之之戒。
“咳者，加五味子、干姜各五分，并主下利；悸者，加桂枝五分；小便不利者，加茯苓五分；腹中痛者，加附子一枚，泡令折；泄利下重者，先以水五升，煮薤白三升，煮取三升，去滓，以散三方寸匕，内汤中，煮取一升半，分温再服。”
此证虽属少阴，而实脾胃不和，故尔清阳之气不能通于四末，是用四逆散清理脾胃，而散阴分之热滞，乃正治也。至于腹中痛者加附子，于此不能无疑。盖阳邪内陷之腹痛，只宜小建中和之，而此竟用附子者，以其证虽属阳邪，必其人内有沉寒结滞不散，更兼形体素丰，可受阳药，方可加热药于清理脾胃剂中，仍是用和之法，而非温经助阳之义。观下文即云泄利下重者加薤白，则知热滞虽得下利，究竟不能速通，所以急行涤垢为务，即咳加五味子、干姜，总是从治之法，慎勿以其用热治热而致惑也。
“少阴病，咳而下利，谵语者，被火气劫故也。小便必难，以强责少阴汗也。”
少阴之脉，从足入腹，上循喉咙，萦绕舌本，故多咽痛之证。则支别出肺，故间有咳证。今以火气强迫其汗，则热邪挟火力，上攻必为咳，以肺金恶火故也；下攻必为利，以火势逼迫而走空窍故也；内攻必谵语，以火势燔灼而乱神识故也。小便必难者，见三证皆妨小便。盖肺为火热所伤，则膀胱气化不行，大肠奔迫无度，则水谷并趋一路，心包燔灼不已，则小肠枯涸必至耳。少阴可强责其汗乎？
“少阴病，但厥，无汗，而强发之，必动其血，未知从何道出，或从口鼻，或从目出，是名下厥上竭，为难治。”
强责少阴汗而动其血，势必逆行而上出阳窍，以发汗皆阳药故也。或口鼻，或耳目，较之从阴窍出者则倍危矣。下厥者，少阴居中，不得汗而热深也；上竭者，少阴之血尽从上而越竭矣。少阴本少血，且从上逆，故为难治。然则热在膀胱，必便血者，岂非以多血且从便出为顺乎？
“少阴病，咽中痛，半夏散及汤主之。”
“少阴病，咽中伤，生疮，不能言语，声不出者，苦酒汤主之。”
太阳之热邪薄于少阴，则阴火挟痰攻咽，所以作痛，当用半夏以涤饮，兼桂枝以散邪，甘草以缓急也。若剧者，则咽伤生疮，音声不出，为阴邪上结，复与寒下不宜，故用半夏以开结，鸡子以润咽，更藉苦酒消肿敛疮以胜阴热也。胜阴热者，正所以存阴也，饮散则热解，即《内经》流湿润燥之意，与厥阴喉痹麻黄升麻汤证例同。
“少阴病，二三日至四五日，腹痛，小便不利，下利不止，便脓血者，桃花汤主之。”
腹痛，小便不利，少阴热邪也，而下利不止便脓血，则下焦滑脱矣。滑脱即不可用寒药，故取干姜、石脂之辛涩以散邪固脱，而加粳米之甘以益中虚。盖治下必先固中，中气不下坠，则滑脱无源而自止，此从治之法也。成注及内台方，谓其用干姜而曰里寒，谬矣。
“少阴病，下利，便脓血者，桃花汤主之。少阴病，便脓血者可刺。”
先下利，而后便脓血，则用桃花汤；若不下利，而但便脓血，则可刺经穴以散其热。今不用刺法，当从事白头翁汤。设更兼咽干，心烦不得卧，又须黄连阿胶汤为合法耳。
“少阴病，自利清水，色纯清，心下必痛，口干燥者，急下之，宜大承气汤。”
热邪传入少阴，逼迫津水，注为自利，质清而无滓秽相杂，色青而无黄赤相间，可见阳邪暴虐之极，反与阴邪无异。但阳邪传自上焦，其人心下必痛，口必干燥。设系阴邪，则心下满而不痛，口中和而不渴，必无此枯槁之象，故宜急下以救其阴也。
以上少阴传经热证。
“少阴病，六七日，腹胀，不大便者，急下之，宜大承气汤。”
少阴之症，自利者最多，虚寒则下利清谷，滑脱则下利脓血，故多用温药。传经阳邪内结，则自利纯清水，温热病则自利作渴，并宜下夺清热。此以六七日不大便而腹胀可见邪热转归阳明，而为胃实之证，所以宜急下也。然六七日腹胀，不大便，何得目之少阴，必在先曾见咽痛，自利烦渴，至五六日后而变腹胀，不大便，是虽邪转入腑，而胃土过实，肾水不足以上供，有立尽之势，不得不急攻以救肾水也。
上条少阴热邪转阳明腑证。
“少阴病，八九日，一身手足尽热者，以热在膀胱，必便血也。”
少阴病，难于得热，热则阴尽复阳，故上篇谓手足不逆冷，反发热者不死。然病至八九日，阴邪内解之时，反一身手足尽热，则少阴必无此证，当是脏邪转腑，肾移热于膀胱之候。以膀胱主表，故一身及手足尽热也。膀胱之血，为少阴之热所逼，其趋必出二阴之窍，以阴主降故也。宜当归四逆和营透表，兼疏利膀胱为合法也。
上条少阴热邪转膀胱腑证。
厥阴篇  ***************************
厥阴篇中次第不一，有纯阳无阴之证，有纯阴无阳之证，有阴阳差多差少之证，有阳进欲愈之证，有阴进未愈之证。大率阳脉阳证，当从三阳经治法；阴脉阴证，合用少阴经治法。厥阴见阳易愈，见阴为难愈，其阴阳错杂不分，有必先温其里，后解其表。设见咽喉不利，咳唾脓血，则温法不可用，仍当先解其表矣。世医遇厥阴诸证，如涉大洋，茫无边际，是以动手即错耳。茲以类相聚，分为五截，庶学者易于入室也。
“厥阴之为病，消渴，气上撞心，心中疼热，饥而不欲食，食则吐蛔，下之利不止。”
消渴者，饮水多而小便少也。厥阴邪热盛，则肾水为之消，故消而且渴，其渴不为水止也。气上撞心，心中疼热者，肝火上乘，肝气通于心也。饥不欲食者，木邪横肆，胃土受制也。食则吐蛔者，胃中饥，蛔臭食则出也。下之利不止者，邪在厥阴，下之徒伤阳明，木益乘其所胜，是以食则吐蛔，下之利不止耳。按厥阴原无下法，故首先示戒云：下之利不止。盖厥多主下利，下利中伏有死证，中间虽有小承气一法，因胃有燥屎，微攻其胃，非攻厥阴之邪也。厥阴与少阳表里，邪在少阳已有三禁，岂厥阴反宜下乎？虽有厥应下之一语，乃对发汗而言。谓厥应内解其热，不当外发其汗，岂可泥“应下”二字，遂犯厥阴之大戒耶？今人每谓伤寒六七日当下，此特指阳邪入腑而言，未尝言邪传厥阴可下也。张卿子曰：尝见厥阴消渴数症，舌尽红赤，厥冷，脉微，渴甚，服白虎、黄连等汤皆不救。盖厥阴消渴，皆是寒热错杂之邪，非纯阳亢热之证，岂白虎、黄连等药所能治乎？
“伤寒，脉微而厥，至七八日肤冷，其人躁，无暂安时者，此为脏厥，非蛔厥也。蛔厥者，其人当吐蛔，今病者静而复时烦，此为胃寒，蛔上入膈，故烦，须臾复止，得食而呕又烦者，蛔闻食臭出，其人当自吐蛔，蛔厥者，乌梅主之。又主久利。”
脏厥者，其人阳气素虚，肾脏之真阳衰极。蛔厥者，始本阳邪，因发汗吐下太过，或寒饮蓄积胃中，寒热交错，蛔不能安而上膈也。脉微而厥，则阳气衰微可知，然未定其脏厥蛔厥也。惟肤冷而躁无暂安时，加以趺阳脉不出，乃为脏厥，脏厥用附子理中汤及灸法，其厥不回者死，若是蛔厥，则时烦时止，未为死候，但因此而驯至胃中无阳，则死也，乌梅丸中酸苦辛温互用，以治阴阳错乱之邪，胃中之寒热和而蛔自安矣。厥阴多主下利厥逆，所以久利而变脓血，亦不出此主治也。
“病人有寒，复发汗，胃中冷，必吐蛔。”
病人素有寒饮，复发其汗，则大损胸中阳气，胃中寒饮愈逆，致蛔不安而上出也。后人以理中丸加乌梅治之，仍不出仲景之成则耳。
“伤寒本自寒下，医复吐下之，寒格，更逆吐下，若食入口即吐，干姜黄连黄芩人参汤主之。”
伤寒本自寒下，其人下虚也。医复吐下之，损其胸中阳气，内为格拒，则阴阳不通，食入即吐也。寒格，更逆吐下，言医不知，又复吐下，是为重虚，故用干姜散逆气而调其阳，辛以散之也；芩、连通寒格而调其阴，苦以泄之也；人参益胃气而调其中，甘以缓之也。
“伤寒四五日，腹中痛，若转气下趋少腹者，此欲自利也。”
腹证多属虚寒，与实满不同，若更转气下趋少腹，必因痛而致下利，明眼见此，自当图功于未著也。按腹痛亦有属火者，其痛必自下逆攻而上，若痛自上而下趋者，定属寒痛无疑。
“下利，脉沉而迟，其人面少赤，身有微热，下利清谷者，必郁冒汗出而解，病人必微厥，所以然者，其面戴阳，下虚故也。”
太阳阳明并病，面色缘缘正赤者，为阳气怫郁，宜解其表。此下利，脉沉迟，而面见少赤，身见微热，乃阴寒格阳于外，则身微热，格阳于上则面少赤。仲景以为下虚者，谓下无其阳而反在外在上，故云虚也。虚阳虚于外越上出，危候已彰，或其人阳尚有根，或用温药以胜阴助阳，阳得复返而与阴争，差可恃以无恐。盖阳返虽阴不能格，然阴尚盛，亦未肯降，必郁冒少顷，然后阳胜而阴出为汗，邪从外解，自不下利矣。
“下利清谷，里寒外热，汗出而厥者，通脉四逆汤主之。”
上条辨证，此条用药，两相互发，然不但此也。少阴病下利清谷，面色赤者，已用其法矣，要之通之正所以收之也，不然，岂有汗出而反加葱之理哉？
“下利，腹胀满，身体疼痛者，先温其里，乃攻其表，温里四逆汤，攻表桂枝汤。”
此与太阳篇中下利身疼，先里后表之法无异。彼因误下而致下利，此因下利而致腹胀，总之温里为急也。身疼痛，有里有表，必清便已调，其痛仍不减，方属于表，太阳条中已悉，故此不赘。
“下利清谷，不可攻表，汗出必胀满。”
此条重举下利清谷不可攻表以示戒，正互明上条所以必先温里，然后攻表之义。见误表其汗，则阳出而阴气弥塞胸腹，必致胀满而酿变耳。合用厚朴生姜半夏甘草人参汤，以温胃消胀为务也。
“干呕，吐涎沫，头痛者，吴茱萸汤主之。”
凡用吴茱萸汤，有三证：一为阳明食谷欲呕；一为少阴吐利，手足厥冷，烦燥欲死；此则干呕，吐涎沫，头痛。经络证候各殊，而治则一者，总之下焦浊阴之气上乘于胸中清阳之界，真气反郁在下，不得安其本位，有时欲上不能，但冲动浊气，所以干呕，吐涎沫也。头痛者，厥阴之经与督脉会于巅也；食谷欲呕者，浊气在上也；吐利者，清气在下也；手足厥冷者，阴寒内盛也；烦燥欲死者，虚阳扰乱也，故主吴茱萸汤。以茱萸专主开豁胸中逆气，兼入参、姜、枣以助胃中之清阳，共襄祛浊之功，由是清阳得以上升，而浊阴自必下降矣。
“呕而脉弱，小便复利，身有微热，见厥者，难治，四逆汤主之。”
呕与微热，似有表也，脉弱则表邪必不盛，小便利则里邪必不盛，可见其呕为阴邪上干之呕，热为阳邪外散之热。见厥则阳遭阴掩，其势骎危，故为难治，非用四逆汤莫可救也。
以上阴进未愈证。
“大汗出，热不去，内拘急，四肢疼，又下利，厥逆而恶寒者，四逆汤主之。”
大汗出而热反不去，正恐阳气越出，若内拘急，四肢疼，更加下利，厥逆恶寒，则在里先是阴寒，急用四逆汤以回其阳，而阴邪自散耳。
“大汗，若大下利而厥冷者，四逆汤主之。”
此证较上条无外热相错，其为阴寒易明。然既云大汗，大下利，则阴津亦亡，但此际不得不以救阳为急，俟阳回尚可徐救其阴，所以不当牵制也。
“伤寒，六七日不利，便发热而利，其人汗出不止者，死。有阴无阳故也。”
六七日不利，忽发热而利，浑是内阴外阳之象。盖发热而利，里虚而外邪内入也，故曰有阴；汗出不止，表虚而内阳外出也，故曰无阳。此中伏有危机，所以仲景早为回护，用温用灸以安其阳，若俟汗出不止乃始图之，则无及矣。可见邪乱厥阴，其死生全关乎少阴也。不然，厥阴之热深厥深，何反谓之有阴无阳哉？
“吐利汗出，发热恶寒，四肢拘急，手足厥冷者，四逆汤主之。”
吐利汗出，发热恶寒者，阳气外脱也；四肢拘急，手足厥冷者，亡阳不能温养经脉也，故主四逆汤以温之。
“既吐且利，小便复利而大汗出，下利清谷，内寒外热，脉微欲绝者，四逆汤主之。”
吐利不止，而且下利清谷，加之小便复利，津液四脱，里之虚寒极矣。况外热而汗大出，为阳复外脱，脉微欲绝者，阳气衰微可知，急宜四逆汤复阳为要也。设四逆不足以杀其势，其用通脉四逆具见言外矣。
“吐已下断，汗出而厥，四肢拘急不解，脉微欲绝者，通脉四逆加猪胆汁汤主之。”
可已下止，当渐向安，不得复有汗出而厥，四肢拘急也。今脉微欲绝者，则其吐下已断，又为真阳垂绝矣。急宜通脉四逆追复元阳，更加猪胆为阴向导也。
“恶寒，脉微而复利，利止，亡血也，四逆加人参汤主之。”
亡血本不宜用姜附以损阴，阳虚又不当用归芍以助阴，此以利后恶寒不止，阳气下脱已甚，故用四逆以复阳为急也。其所以加人参者，不特护持津液，兼阳药得之愈加得力耳。设误用阴药，必致腹满不食，或重加泄利呕逆，转成下脱矣。
“伤寒五六日，不结胸，腹濡，脉虚复厥者，不可下，此为亡血，下之死。”
伤寒五六日，邪入厥阴，其热深矣。乃阳邪不上结于胸，阴邪不下结于腹，其脉虚而复厥，乃非热深当下之比，以其亡血伤津，大便枯涩，恐人误认五六日热入阳明之燥结，故有不可下之之戒。盖脉虚，腹濡，知内外无热，厥则阴气用事，即当同上条亡血例治。设其人阴血更亏于阳，或阴中稍挟阳邪，不能胜辛热者，又属当归四逆证矣。
“病者手足厥冷，言我不结胸，小腹满，按之痛者，此冷结在膀胱关元也。”
阳邪必结于阳，阴邪必结于阴，故手足厥冷，小腹满，按之痛者，邪不上结于胸，其非阳邪可知，其为阴邪下结可知，则其当用温用灸更可知矣。
“伤寒六七日，脉微，手足厥冷，烦燥，灸厥阴。厥不还者，死。”
脉微而厥，更加烦燥，则是阳微阴盛，灸毛际以通其阳，而阳不回则死。灸，所以通阳也，厥不还，则阳不回可知矣。
“下利，手足厥冷，无脉者，灸之不温。若脉不还，反微喘者，死。”
灸之不温，脉不还，已为死证，然或根柢未绝，亦未可知。设阳气随阴火上逆，胸有微喘，则孤阳上脱而必死矣。与少阴病六七日，息高者死正同。
“下利后脉绝，手足厥冷，晬时脉还，手足温者生，脉不还者死。”
脉绝不惟无阳，而阴亦无矣。阳气破散，岂有阴气不消亡者乎，晬时脉还，乃脉之伏者复出耳。仲景用灸法，正所以通阳气，而观其脉之绝与伏耳。故其方即名通脉四逆汤，服后利止脉出，则加人参以补其亡血，若服药晬时脉仍不出，是药已不应，其为脉绝可知。
“伤寒发热，下利厥逆，躁不得卧者，死。”
躁不得卧，肾中阳气越绝之象也。大抵下利而手中厥冷者，皆为危候，以四肢为诸阳之本故也。加以发热，躁不得卧，不但虚阳发露，而真阴亦已烁尽无余矣，安得不死乎？
“伤寒发热，下利至甚，厥不止者死。”
厥证但发热则不死，以发热则邪出于表，而里证自除，下利自止也。若反下利厥逆，烦躁有加，则其发热又为真阳外散之候，阴阳两绝，故主死也。
“发热而厥七日，下利者为难治。”
厥利而热，不两存之势也。发热而厥七日，是热者自热，厥利者自厥利，阴阳两造其偏，漫无相协之期，故虽未见烦躁，已为难治。盖治其热则愈厥愈利，治其厥利则愈热，不至阴阳两绝不止耳。
“伤寒脉迟，六七日，而反与黄芩汤彻其热。脉迟为寒，今与黄芩汤复除其热，腹中应冷，当不能食，今反能食，此名除中，必死。”
脉迟为寒，寒则胃中之阳气已薄，不可更用寒药矣。腹中即胃中，今胃冷而反能食，则是胃气发露无余，其阳亦必渐去，不能久存，故为必死。较后条之食以索饼不发热者，自是天渊。
以上纯阴无阳证。
“下利，脉大者，虚也，以其强下之故也。设脉浮革，因尔肠鸣者，属当归四逆汤主之。”
下利，脉大，为虚阳下陷。设脉浮革，为风邪乘虚袭肝，风邪结聚，则水饮停留，因尔肠鸣者，宜当归四逆以散风利水也。
“手足厥寒，脉细欲绝者，当归四逆汤主之。若其人内有久寒者，宜当归四逆加吴茱萸生姜汤主之。”
手足厥寒，脉细欲绝，似乎阴寒之极。盖缘阳邪流入厥阴营分，以本虚不能作热，故脉细欲绝也。此为阴郁阳邪，所以仲景处方仍用桂枝汤和其中外，加当归以和厥阴之营血，通草以通太阳之本，细辛以净少阴之源，使阳邪得从外解，本非治阴寒四逆之药也。盖脉细欲绝，为阴气衰于内，不能鼓动其脉，而肌表之阳亦虚，非真阳内亏之比。故药中宜归、芍以济阴，不宜姜、附以劫其阴，即其人素有久寒者，但增吴茱萸、生姜，由是观之，则干姜、附子宁不在所禁乎？久寒者，陈久之寒，非时下直中之寒也，明矣。前条下利，脉大，亦用此汤者，以下多伤阴，阴伤则阳不归附，故脉虽浮大，而证仍属血虚也。
“伤寒脉促，手足厥逆者，可灸之。”
手足厥逆，本当用四逆汤，以其脉促，知为阳气内陷，而非阳虚，故但用灸以通其阳，不可用温经药以助阳也。
“诸四逆厥者，不可下之，虚家亦然。凡厥者，阴阳气不相顺接，便为厥。厥者，手足逆冷是也。”
厥有寒热之异，治虽霄壤，而不可下则一，总由脾胃之阴阳不相顺接，所以不能温顺四末耳。
“热少厥微，指头微寒，默默不欲食，烦躁数日，小便利，色白者，此热除也，欲得食，其病为愈。若厥而呕，胸胁烦满者，其后必便血。”
热少厥微，指头微寒，其候原不为重，然默默不欲食，烦躁数日，胃中津液伤而困矣。若小便利色白，则邪热暗除，胃气渐复，故欲得食，若厥而呕，胸胁满不去，则邪聚中焦，故呕而烦满，其后阴邪必走下窍而便血，以厥阴主血故也。
“下利，寸脉反浮数，尺中自涩者，必清脓血。”
下利为阴邪，浮数为阳脉，若阴尽复阳，则尺脉自和，今尺中自涩，乃热邪搏结于阴分，虽寸口得阳脉，究竟阴邪必走下窍而便脓血也。此条与上条厥呕，胸胁烦满者，虽有轻重之殊，而治法不异，并宜白头翁汤。脓血止，芍药甘草汤。
“伤寒，发热四日，厥反三日，复热四日，厥少热多，其病当愈。四日至七日，热不除者，其后必便脓血。伤寒，厥四日，热反三日，复厥五日，其病为进，寒多热少，阳气退，故为进也。”
太阳以恶寒发热为病进，恐其邪气传里也。厥阴以厥少热多为病退，喜其阴尽复阳也。然热气有余，又为内外痈脓便血之兆矣。
“伤寒始发热六日，厥反九日而利。凡厥利者，当不能食，今反能食者，恐为除中。食以索饼，不发热者，知胃气尚在，必愈，恐暴热来出而复去也。后日脉之，其热续在者，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应，故期之旦日夜半愈。后三日脉之，而脉数，其热不罢者，此为热气有余，必发痈脓也。”
少阴经中，内藏真阳，最患四逆，故云吐利，手足不逆冷，反发热者不死。厥阴经中，内无真阳，不患其厥，但患不能发热，与夫热少厥多耳。然厥证多兼下利，其阳热变为阴寒者十常六七也。论中恐暴热来，出而复去，后三日脉之，其热尚在，形容厥证重热之脉证如睹，然得热与厥相应，尤无后患。若热气有余，病势虽退，其后必发痈脓，以厥阴主血，热与血久持不散，必致壅败也。
“伤寒，厥而心下悸者，宜先治水，当与茯苓甘草汤，却治其厥。不尔，水渍入胃，必作利也。”
伤寒厥而心下悸，以邪热内深，饮水过多，水气乘心所致也。水者，心火所畏，故乘之则动悸不宁。饮之为患，甚于他邪，所以乘其未渍入胃，先用茯苓甘草汤以清下利之源，后乃治厥，庶不致厥与利相因耳。
“下利后更烦，按之心下濡者，为虚烦也，宜栀子豉汤。”
已下利而更烦，似乎邪未尽解，然必心下濡而不满，则为虚烦，与阳明误下，胃虚膈热之证颇同，故俱用涌法也。
“伤寒六七日，大下后，寸脉沉而迟，手足厥逆，下部脉不至，咽喉不利，唾脓血，泄利不止者，为难治，麻黄升麻汤主之。”
此表里错杂之邪，虽为难治，非死证也。大下后寸脉沉而迟，明是阳邪陷阴之故，非阳气衰微可拟。手足厥逆者，胃气不布也；下部脉不至者，因泄利不止而阴津下脱也；咽喉不利，唾脓血者，阳邪搏阴上逆也。所以仲景特于阴中提出其阳，得汗出而错杂之邪尽解也。或问伤寒三阳证宜汗，而厥阴证中有麻黄升麻汤之例，其故何也？详此证之始，原系冬温，以其有咽痛下利，故误认伤寒袭证而下之，致泄利不止，脉变沉迟，证变厥逆，皆热邪内陷，种种危殆，赖真阴未漓，犹能驱邪外行，而见咽喉不利，唾脓血，明系热邪返出，游溢少阴经脉之候，亦为木槁土燔，凌烁肺金之候。方中用麻黄、升麻，所以升陷内之热邪；桂枝、芍药、甘草、当归调其营卫，缘太阳少阴之邪，既以并归厥阴，故于桂枝汤三味中必加当归，以和阴血；葳蕤、天冬下通肾气，以滋上源，且葳蕤为治风温咽痛热咳之专药，本文虽不曰咳，而云咽喉不利，唾脓血，可知其必然大咳而脓血始应也；黄芩、芍药、甘草治邪并于内之自利；知母、石膏、甘草，治热伏少阴之厥逆，其邪既伏于少阴，非知母则郁热不除，且热必由阳明而解，非石膏则腠理不开；其所以用干姜、白术、茯苓者，以其既经大下，非此不能保护中州耳。朱奉议以此汤裁去升、知、冬、芍、姜、术、桂、苓，加入葛根、羌活、川芎、杏仁、白薇、青木香，以治风温，总不出此范围也。
“伤寒，先厥后发热而利者，必自止，见厥复利。”
伤寒，先厥后发热而利，言伤寒表证罢，先见厥利而后发热，非阴证始病便见厥利也。先厥后发热而利必自止，乃厥阴之常候，下文见厥复利，乃预为防变之辞。设厥利止而热不已，反见咽痛喉痹，或便脓血，又为阳热有余之证矣。
以上阴阳错杂证。
“伤寒，先厥后发热，下利必自止，而反汗出，咽中痛者，其喉为痹。发热无汗，而利必自止，若不止，必便脓血，便脓血者，其喉不痹。”
先厥后热，下利止，其病为欲愈矣。乃反汗出，咽中痛，是邪热扶痰湿上攻，而为喉痹也。然既发热，以无汗而邪亦外出，所以利必自止。若不止，则无汗，明系邪不外出，仍在于里，必至便脓血也。便脓血者，其喉不痹，见热邪在里，即不复在表，在下即不复在上也。喉痹者，桔梗汤；便脓血者，白头翁汤。
“伤寒一二日，至四五日而厥者，必发热，前热者，后必厥，厥深者热亦深，厥微者热亦微。厥应下之，而反发汗者，必口伤烂赤。”
伤寒初起一二日间，所见皆恶寒恶热之阳证，至四五日传进阴经而始厥也。前云诸四逆厥者，不可下矣，此云应下之，其辨甚微。盖先四逆与先发热而行厥者，其来迥异。故彼云不可下，此云应下之者，以其热深厥深，当用苦寒之药清解其在里之热，庶有生理，小陷胸汤合小承气可也。即下利谵语，但用小承气汤止耳，从未闻有峻下之法也。若不用苦寒，反用辛甘发汗，宁不忍热势上攻乎？口伤烂赤，与喉痹互意。
“呕家有痈脓者，不可治呕，脓尽自愈。”
呕有胃中虚寒而呕，有肝气逆上而呕，皆当辛温治其逆气，此则热聚于胃，结成痈脓而呕，即《内经》所谓热聚于胃口不行，胃脘为痈之候。恐人误用辛热止呕之药，所以特申不可治呕，但俟脓尽自愈，言热邪既有出路，不必用药以伐其胃气也。
“伤寒下利，日十余行，脉反实者，死。”
伤寒在三阳邪热全盛之时，其脉当实，今传次厥阴，为邪气向衰之际，况复下利日十余行，而反见实脉，是正衰邪盛，故主死也。
“热利下重者，白头翁汤主之。”
热利而至下重，湿热交并之象也。
“下利，欲饮水者，以有热故也。白头翁汤主之。”
下利欲饮水者，与脏寒利而不渴自殊。乃热邪内耗津液，纵未显下重之候，亦当以前药胜其热也。
以上纯阳无阴证。
“伤寒，病厥五日，热亦五日，设六日当复厥，不厥者自愈。厥终不过五日，以热五日，故知自愈。”
此云厥终不过五日，言厥之常：前云厥反九日而利，言厥之变。盖常则易治，变则难复也。
“下利，脉沉弦者，下重也；脉大者，为未止；脉微弱数者，为欲自止，虽发热，不死。”
下利而脉沉弦，为邪热内陷，故主后重。若沉弦而大，为邪热势盛，故未易止，若沉而微弱数者，为邪热向衰，故虽发热不死。设见脉大身热，其死可知矣。《内经》云：下利发热者，死。仲景谓下利，手足反温，脉紧反去，必自愈；又曰：下利，手足不逆冷，反发热者不死。此皆阴寒下利，非滞下积热内奔，热邪外泄，内外俱剧之比。
“下利，有微热而渴，脉弱者，令自愈。下利，脉数而渴者，令自愈。设不差，必清脓血，以有热故也。下利脉数，有微热，汗出，令自愈，设复紧为未解。”
脉弱乃阴退阳复，在表作微热，在里作微渴。微热而渴，证已转阳，故不治自愈。下利本阳虚阴盛，得至脉数而渴，是始焉阴盛，今阳复矣，故自愈也。设不愈，则不但阳复，必其阳转胜于阴，而圊脓血也。脉数与微热互意，汗出与脉弱互意，少阴脉紧反去互发，阳明邪气尚盛，故喜紧恶迟，少阴厥阴邪气向衰，故喜弱恶紧，总不出紧取人安之妙义也。
“厥阴病，渴欲饮水者，少少与之愈。”
阳气将复，故欲饮水，然须少少与之，是谓以法救之。盖阴邪方欲解散，阳气尚未归复，若恣饮不散，反致停蓄酿祸耳。渴欲饮水，与下利后饮水者不同，此则热邪尽散，但津液受伤而渴，彼则热邪在里，煎迫津液而渴，未可一例而推也。
“厥阴中风，脉微浮为欲愈，不浮为未愈。”
按仲景三阴皆有中风，然但言欲愈之脉，而未及于证治者，以风为阳邪，阴经之中，得风气流动，反为欲愈之机。盖厥阴之脉，微缓不浮，中风病传厥阴，脉转微浮，则邪还于表，而为欲愈之征也。
以上阳进欲愈证。
“下利谵语者，有燥屎也。宜小承气汤。”
下利则热不结，胃不实，何得谵语耶？此必邪返于胃，内有燥屎，故虽下利，而结自若也。与阳明证谵语，胃中有燥屎正同，乃不用大承气，而用小承气者，以下利肠虚，兼之厥阴主里，所以但用小承气微攻其胃，全无大下之例耳。
上条厥阴转归阳明腑证。
“呕而发热者，小柴胡汤主之。”
厥阴之邪欲散，则逆上而还少阳，必发热而呕，以肝胆脏腑相连，故用小柴胡以升提厥阴之邪，从少阳而散也。
上条厥阴转出少阳经证。
“下利后，身疼痛，清便自调者，急当救表，宜桂枝汤发汗。”
厥阴病自利止后，清便自调，知里寒已退，但身痛者，邪气已还于表，故用桂枝以和营卫而愈也。
上条厥阴回阳热从外解证。
“厥阴病欲解时，从丑至卯上。”
上条厥阴经证自解候。

卷下  ——————————————————————————————————————————————————————————————————————————————————————————

脏结结胸痞痛  ***************************
“问曰：病有结胸，有脏结，其状何如？答曰：按之痛，寸脉浮，关脉沉，名曰结胸也。何谓脏结？答曰：如结胸状，饮食如故，时时下利，寸脉浮，关脉小细沉紧，名曰脏结。舌上白胎滑者，难治。”
结胸者，阳邪结于阳也；脏结者，阴邪结于阴也。然胸位高，脏位卑，其脉之寸浮关沉，两俱无异。然脏结之关脉，更加小细而紧者，以关脉居上下二焦之界，外邪由此下结，积气由此上干，实往来之要冲，所以病在下而脉反困于中也。若见舌白苔滑，则外邪固结于里，其势最重，以表里两解之法俱不可用，故为难治。其不出方者，正欲入深究其旨而施治，非不治也。治之务在分解表里错杂之邪，使阴气渐下而内消，客邪渐上而外散，庶可图功于万一也。
“脏结无阳证，不往来寒热，其人反静，舌上苔滑者，不可攻也。”
脏结之所以不可攻者，从来置之不讲，以为仲景未尝明言，后人无从知之。不知仲景言之甚明，人第不参讨耳。夫所谓不可攻者，乃垂戒之辞，正欲人详审其攻之之次第也。试思脏已结矣，匪攻而结何由开耶？所谓其外不解者，尚未可攻，又谓下利呕逆不可攻，又谓表解乃可攻痞，言之已悉。于此特出一诀，谓脏结无阳证，不往来寒热，其人反静，则证不在六经之表里，而在上焦下焦之两途。欲知其候，但观舌上有无苔滑，有之则外感之阳热挟痞气而反在下，素痞之阴寒，挟热势而反在上，此与里证已具，表证未除者，相去不远。但其阴阳悖逆，格拒不入，证转凶危耳，岂结胸腹内拒痛，而脏结腹内不拒痛耶？此而攻之，是速其痛引阴筋而死，不攻则病不除，所以以攻为戒。是则调其阴阳，使之相入，而滑苔既退，然后攻之，则邪热外散，阳气内消，此持危扶颠之真手眼也。
“病胁下素有痞，连在脐旁，痛引少腹，入阴筋者，此名脏结，死。”
按病人素有动气，在当脐上下左右，则不可发汗。素有痞气，在胁下，连脐旁，则不可攻下。医不细询，病家不明告，因而贻祸者多矣。
以上脏结例。
“病发于阳，而反下之，热入因作结胸；病发于阴，而反下之，因作痞。所以成结胸者，以下之太早故也。”
病发于阳者，太阳表证误下，邪结于胸也，病发于阴者，皆是内挟痰饮，外感风寒，中气先伤，所以汗下不解，而心下痞也。凡结胸正在胸中，此正太阳全盛之邪，因误下乘虚而入，故曰热入因作结胸，是处方名为“陷胸”，若痞则多偏胸胁，而无正中结痛之候，故但言因作痞，而不用“热入”二字，其邪之盛衰可知，是处方名为“泻心”。观其主治，则虚实迥然不侔，则知表邪为阳，里邪为阴也明矣。或言中风为阳邪，伤寒为阴邪，安有风伤卫气，气受伤而反变为结胸，寒伤营血，血受伤而反成痞之理？复有误认直中阴寒之阴，下早变成痞者，则阴寒本无实热，何得有下早之变？设阴结阴躁而误下之，立变危逆，恐不至于成痞，停日待变而死也。
“太阳病，脉浮而动数，浮则为风，数则为热，动则为痛，数则为虚。头痛发热，微盗汗出，而反恶寒者，表未解也。医反下之，动数变迟，膈内拒痛，胃中空虚，客气动膈，短气躁烦，心中懊憹，阳气内陷，心下因硬，则为结胸。大陷胸汤主之。若不结胸，但头汗出，余处无汗，齐颈而还，小便不利，身必发黄也。”
脉浮而动数，虽主风热，亦主正虚。虚故邪持日久，头痛发热，恶寒，表终不解。医不知其邪持太阳，未传他经，反误下之，于是动数之脉变迟，而在表之证变结胸矣。动数变迟三十六字，形容结胸之状殆尽。盖动数为欲传之脉，变迟则力绵势缓而不能传，曰有结而难开之象。膈中之气，与外实之邪两相格斗，故为拒痛，胃中水谷所生之精悍，因误下而致空虚，则不能藉之以卫开外邪，反为外邪冲动其膈，于是正气往返邪逼之界，觉短气不足以息，更烦燥有加，遂至神明不安，无端而生懊憹，凡此皆阳邪内陷所致也。
“结胸者，项亦强，如柔痉状，下之则和，宜大陷胸丸。”
结胸而至颈项亦强，证愈笃矣！盖胸间邪结紧实，项势常昂，有似柔痉之状。然痉病身首俱张，此但项强，原非痉也。借此以验胸邪十分紧逼。以大陷胸汤下之，恐过而不留，即以大陷胸丸下之，又恐滞而不行，故煮而连滓服之，然后与邪相当。观方中用大黄、芒硝、甘遂可谓峻矣；而更加葶苈、杏仁以射肺邪，而上行其急，煮时又倍加白蜜以留恋润导之，而下行其缓。必识此意，始得用法之妙。
“结胸证悉具，烦躁者亦死。”
“亦”字承上，见结胸证全具，更加烦躁，即不下亦主死也。烦躁曷为主死耶？盖邪结于胸，虽藉药力以开之，而所以载药力上行者，胃气也。胃气充溢于津液之内，汗之津液一伤，下之津液再伤，至热邪搏饮结于当胸，而津液又急奔以应上，正有不尽不已之势。胃气垂绝，能无败乎？此结胸诸法，见几于早，兢兢以涤饮为先务，饮涤则津液自安矣。
“伤寒六七日，结胸热实，脉沉而紧，心下痛，按之石硬者，大陷胸汤主之。”
“热实”二字，形容结胸之状其明，见邪热填实于膈间也。前条言寸脉浮，关脉沉，此言脉沉紧更明。盖紧脉有浮沉之别，浮紧主伤寒无汗，沉紧主伤寒结胸，则知结胸非中风下早而成也。
“伤寒十余日，热结在里，复往来寒热者，与大柴胡汤。但结胸，无寒热者，此为水结在胸胁也。但头微汗出者，大陷胸汤主之。”
治结胸证，所用陷胸之法者，以外邪挟内饮搏结胸间，未全入于里也。若十余日热结在里，则是无形之邪热蕴结，必不定在胸上，而非结胸明矣。加以往来寒热，仍兼半表，当用大柴胡汤，两解表里之热邪，于陷胸之义无取也。“无大热”与上文热实互意，内陷之邪但结胸间，而表里之热，反不炽盛，是为水饮结在胸胁。其人头有微汗，乃邪在高而阳气不得下达之明征。此则主用大陷胸汤，允为的对。
“太阳病，重发汗而复下之，不大便五六日，舌上燥而渴，日晡所小有潮热，从心下至少腹硬满而痛，不可近者，大陷胸汤主之。”
不大便，燥渴，日晡潮热，少腹硬满，证与阳明颇同。但小有潮热，则不似阳明之大热；从心下至少腹，手不可近，则阳明又不似此大痛。因是辨其为太阳结胸，兼阳明内实也。缘误汗误下，重伤津液，不大便而燥渴潮热，更加痰饮内结，必用陷胸汤。由胸胁以及胃肠，始得荡涤无余。若但下肠胃结热，反遗膈上痰饮，则非法矣。
“太阳少阳并病，而反下之，成结胸，心下硬，下利不止，水浆不下，其人心烦。”
此条虽系并病，以其反下之而成结胸，当随见所变之证，而归重于结胸也。误下之变，乃致结胸下利，上下交征，而阳明之居中者，水浆不入，心烦待毙，伤寒顾可易言哉！
“小结胸病，正在心下，按之则痛，脉浮滑者，小陷胸汤主之。”
小结胸病，正在心下，则不似大结胸之高在心上也。按之则痛，比手不可近，则较轻也。而脉之浮又浅于沉，滑又缓于紧，可见其人外邪陷入原微。但痰饮素盛，挟热邪而内结，所以脉见浮滑也。黄连、半夏、栝蒌实，药味虽平，而泄热散结亦是突围而入，所以名为“小陷胸”也。
“寒实结胸，无热证者，与三物小陷胸汤，白散亦可服。”
寒实结胸，乃寒饮结聚而无大热也。意谓小陷胸，半夏、栝蒌实，足以去其痰饮，又虑黄连难祛寒实，故又主白散，取巴豆之辛热破结，贝母之苦寒开郁，桔梗载之上涌为的当耳。
以上结胸例。
“伤寒，汗出解之后，胃中不和，心下痞硬，干噫食臭，胁下有水气，腹中雷鸣下利者，生姜泻心汤主之。”
汗后外邪虽解，是必胃气安和，始得脱然无恙，以胃主津液故也。若有因邪入而内结，因发汗而外亡，两相告匮，其人心下必痞硬，以伏饮搏聚，胃气不足以开之也。胃病，故干噫食臭，食入而嗳馊酸也；胃病，故水入而旁渗胁肋也；胃中水谷不行，腹中必雷鸣而搏击有声，下利而清浊不分也。虽不由误下，而且成痞，设误下之，其痞结又当何似耶？
“伤寒中风，医反下之，其人下利日数十行，谷不化，腹中雷鸣，心下痞硬而满，干呕，心烦不得安。医见心下痞，谓病不尽，复下之，其痞益甚。此非结热，但以胃中虚，客气上逆，故使硬也。甘草泻心汤主之。”
此条痞证，伤寒与中风互言，大意具见。可见病发于阴下之而成痞者，非指伤寒为阴也。下利完谷，腹鸣，呕烦，皆误下而胃中空虚之互辞也。设不知此义，以为结热而复下之，其痞必益甚，故重以胃中虚，客气上逆，昭揭病因。方用甘草泻心汤者，即生姜泻心汤除去生姜、人参，而倍甘草、干姜也。客邪乘虚结于心下，本当用人参，以误而再误，其痞已极，人参仁柔无刚决之力，故不宜用。生姜辛温最宜用者，然以气薄主散，恐其领津液上升，客邪从之犯上，故倍用干姜代之以开痞。而用甘草为君，坐镇中州，庶心下与腹中渐至宁泰耳。今人但知以生姜代干姜之僭，孰知以干姜代生姜之散哉！但知甘草能增满，孰知甘草能去满哉！
“伤寒五六日，呕而发热者，柴胡汤证具，而以他药下之，柴胡证仍在者，复与柴胡汤，此虽已下之，不为逆，必蒸蒸而振，却发热汗出而解。若心下满而硬痛者，此为结胸也，大陷胸汤主之。但满而不痛者，此为痞，柴胡汤不中与之，宜半夏泻心汤。”
五六日呕而发热，为太阳之本证。盖呕多属阳明，然有太阳邪气未罢，欲传阳明之候；有少阳邪气在里，逆攻阳明之候。所以阳明致戒云：呕多虽有阳明证，不可攻之，恐伤太阳少阳也。此本柴胡证，误用下药，则邪热乘虚入胃，而胆却受寒，故于生姜泻心汤中去生姜之走表，君半夏以温胆，兼芩连以除胃中邪热也。泻心诸方，原为泻心下痞塞之痰饮水气而设，此证起于呕，故推半夏为君耳。
“伤寒大下后，复发汗，心下痞恶寒者，表未解也。不可攻痞，当先解表，表解乃可攻痞，解表宜桂枝汤，攻痞宜大黄黄连泻心汤。”
大下之后复发汗，先里后表，颠倒差误，究竟已陷之邪，痞结心下，证兼恶寒，表邪不为汗衰，即不可更攻其痞，当先行解肌之法以治外，外解已后，乃用大黄、黄连，攻其湿热凝聚之痞，方为合法耳。
“脉浮而紧，而复下之，紧反入里，则作痞。按之自濡，但气痞耳。心下痞，按之濡，其脉关上浮者，大黄黄连泻心汤主之。心下痞，而复恶寒汗出者，附子泻心汤主之。”
伤寒脉浮而紧，即不可下，误下而紧反入里，则寒邪转入转深矣。外邪与饮搏结，故心下满硬，若按之自濡，而不满硬，乃是浊气挟湿热痞聚于心下，则与外邪无预也。浊气上逆，惟苦寒可泻之。上条大黄黄连泻心之法，即为定药。若恶寒汗出，虽有湿热痞聚于心下，而挟阳虚阴盛之证，故于大黄黄连泻心汤内，另煎附子汁和服，以各行其事，共成倾痞之功。即一泻心汤方中，法度森森若此。
“伤寒，胸中有热，胃中有邪气，腹中痛，欲呕吐者，黄连汤主之。”
伤寒，邪气传里，而为下寒上热也。胃中有邪气，使阴阳不交。阴不得升，而独滞于下，为下寒腹中痛；阳不得降而独菀于上，为胸中热欲呕吐。故于半夏泻心汤中除去黄芩而加桂枝，去黄芩者，为其有下寒腹痛也，加桂枝者，用以散胸中之热邪而治呕吐也。经曰：上热者泻之以苦，下寒者散之以辛。故用黄连以泻上热，干姜、桂枝、半夏以散下寒，人参、甘草、大枣以益胃而缓其中。此分理阴阳，和解上下之正法也。常因此而推及脏结之舌上苔滑，湿家之舌上如苔者，皆不出是方。
“太阳中风，下利，呕逆，表解者，乃可攻之，其人漐漐汗出，发作有时，头痛，心下痞硬满，引胁下痛，干呕短气，汗出不恶寒者，此表解里未和也，十枣汤主之。”
此证与结胸颇同，但结胸者，邪结于胸，其位高，此在心下及胁，其位卑。然必表解乃可攻之，亦与攻结胸之戒不殊也。其人漐漐汗出，发作有时，而非昼夜俱笃，即此便是表解之征，虽有头痛，心下痞硬满，引胁下痛，干呕短气诸证，乃热邪搏饮之本证，不得以表证名之。见汗出，不恶寒，便是表解可攻之候。设外邪不解，何缘而得汗乎？攻药取十枣汤者，正与陷胸相仿。伤寒种种下法，咸为胃实而设，今证在胸胁而不在胃，则荡涤肠胃之药无所取矣。故取芫花之辛以逐饮，甘遂、大戟之苦以泄水，并赖大枣之甘以运脾，助诸药祛水饮于胸胁之间，乃下剂中之变法也。
“伤寒发汗，若吐若下解后，心下痞硬，噫气不除者，旋覆代赭石汤主之。”
汗吐下法备而后表解，则中气必虚，虚则浊气不降而痰饮上逆，故作痞硬，逆气上冲而正气不续，故噫气不除，所以用代赭石领人参下行，以镇安其逆气，微加解邪涤饮，而开其痞，则噫气自除耳。
“伤寒，服汤药，下利不止，心下痞硬，服泻心汤已，复以他药下之，利不止，医以理中与之，利益甚。理中者，理中焦，此利在下焦，赤石脂禹余粮汤主之。复利不止者，当利其小便。”
误下而下利不止，心下痞硬，服泻心汤为合法矣。乃服以他药下之，他药则皆荡涤下焦之药，与心下之痞全不相涉。纵痞硬微除，而关闸尽撒，利无休止，反取危困。用理中以开痞止利，原不为过，其利益甚者，明是以邻国为壑，徒重其奔迫也。故用赤石脂、禹余粮固下焦之脱，而重修其关闸。倘更不止，复通支河水道，以杀急奔之热，庶水谷分而下利自止耳。
“本以下之，故心下痞，与泻心汤痞不解，其人渴而口燥烦，小便不利者，五苓散主之。”
泻心诸方，开结荡热益虚，可谓具备，乃服之而痞不解，更加渴而口燥烦，小便不利者，五苓两解之法，正当主用。盖其功擅润津滋燥，导饮荡热，所以亦得为消痞满之良法也。
“太阳病，外证未除，而数下之，遂协热而利，利下不止，心下痞硬，表里不解者，桂枝人参汤主之。”
误下而致里虚，则外热乘之，变为利下不止者，里虚不守也。痞硬者，正虚邪实，中成滞碍痞塞而坚满也。以表未除，故用桂枝以解之，以里适虚，故用理中以和之，即理中加桂枝而易其名，为治虚痞下利之圣法也。
“伤寒发热，汗出不解，心中痞硬，呕吐而下利者，大柴胡汤主之。”
外邪不解，转入于里，心中痞硬，呕吐下利，攻之则碍表，不攻则里证已迫，计惟有大柴胡一汤，合表里而两解之也。
“太阳病，医发汗，遂发热恶寒，因复下之，心下痞，表里俱虚，阴阳气并竭，无阳则阴独，复加烧针，因胸烦，面色青黄，肤瞤者，难治。今色微黄，手足温者易愈。”
凡表里错误，证变危笃，有阴已亡而阳邪尚不尽者，有阳邪尽而阳气亦随亡者，有外邪将尽未尽而阴阳未至全亏者，此可患不可愈所由分也。大率心下痞与胸间结，虽有上下之分，究竟皆是阳邪所聚之位。观“无阳则阴独”一语，正见所以成痞之故，虽曰阴阳并竭，实由心下无阳，故阴独痞塞也。无阳阴独，早已括尽误下成痞大义。无阳亦与亡阳有别，无阳不过阳气不治，复加烧针以逼劫其阴，乃成危候，其用药差误即可同推。
以上痞证例。
合病并病篇  ***************************
“太阳病，项背强几几，反汗出恶风者，桂枝加葛根汤主之。”
“太阳病，项背强几几，无汗恶风，葛根汤主之。”
二条以有汗无汗定伤风伤寒。仲景以所显证全似太阳，其间略兼项背强几几为阳明之候，未至两经各半，故不用“合病”二字。然虽不名合病，其实乃合病之初证也。几几，颈不舒也，项属太阳而颈属阳明，二经合病则颈项皆不和矣。太阳风伤卫证中，才见阳明一证，即于桂枝汤中加葛根一药；太阳寒伤营证中，才见阳明一证，即于麻黄汤中加葛根一药。此大匠天然不易之彀率也。然第二条不用麻黄汤加葛根，反用桂枝全方加麻黄、葛根者，以颈项背俱是阳位，易于得汗之处。设以麻黄本汤加葛根大发其汗，将毋项背强几几者，变为经脉振摇动惕乎。此仲景之所以精义入神也。
“太阳与阳明合病，不下利，但呕者，葛根加半夏汤主之。”
“太阳与阳明合病者，必自下利，葛根汤主之。”
二条又以下利不下利，辨别合病主风主寒之不同也。风者，阳也，阳性上行，故合阳明胃中之水饮而上逆；寒者，阴也，阴性下行，故合阳明胃中之水谷而下奔。然上逆则必加半夏入葛根汤以涤饮止呕，若自下利，则但用葛根汤以解两经之邪。下利，里证也，而仲景以此汤主之。盖以邪气并于阳，则阳实而阴虚，阴虚故下利也。与此汤以散经中之邪，则阳不实而阴气平，不治利而利自止耳。
“太阳与阳明合病，喘而胸满者，不可下，宜麻黄汤主之。”
两经合病，当合用两经之药，何独偏用麻黄耶？此见仲景析义之精。盖太阳邪在胸，阳明邪在胃，两邪相合，必上攻其肺，所以喘而胸满。麻黄、杏仁治肺气喘逆之专药也，用之恰当，正所谓内举不避亲也，何偏之有？按太阳与阳明合病，所重全在于表，故主以葛根、麻黄二汤。若太阳与少阳合病，则邪渐迫里，合用小柴胡、柴胡桂枝二汤。若温病之太阳少阳合病，当用黄芩汤、黄芩加半夏生姜汤。其下阳明少阳合病，以邪入腑，脉来滑数，即用大承气下之，与二阳并病，太阳证罢不殊也。设经证未罢，脉不滑数，又当从大柴胡两解表里无疑。其太阳与少阳合病本条，见“温热病篇”中，宜参看。
“阳明少阳合病，必下利，其脉不负者，顺也，负者失也，互相克贼，名为负也。脉滑而数者，有宿食也，当下之，宜大承气汤。”
木土之邪交动，则水谷不停而急奔，故下可必也。阳明脉大，少阳脉弦，两无相负，乃为顺候。然两经合病，阳明之气衰，则弦独见，少阳胜而阳明负矣。下之固是通因通用之法，而上受克贼之邪，势必藉大力之药，急从下夺，乃为解围之善著。然亦必其脉滑而数，有宿食者，始为当下无疑。设脉不滑数而迟软，方虑上败垂亡，尚敢下乎？
以上合病例。
“二阳并病，太阳初得病时，发其汗，汗先出不彻，因转属阳明，续自微汗出，不恶寒。若太阳病证不罢者，不可下，下之为逆，如此可小发汗。设面色缘缘正赤者，阳气怫郁在表，当解之熏之。若发汗不彻不足言，阳气怫郁不得越，当汗不汗，其人躁烦，不知痛处，乍在腹中，乍在四肢，按之不可得，其人短气，但坐以汗出不彻故也，更发汗则愈。何以知汗出不彻？以脉涩故知也。”
“二阳并病，太阳证罢，但发潮热，手足漐漐汗出，大便难而谵语者，下之则愈，宜大承气汤。”
二阳并病二条，皆是太阳与阳明并病。上条证初入阳明，而太阳仍未罢，则宜小汗，此条证已入阳明，而太阳亦随罢，故宜大下也。按上条太阳初症寒伤营之病，因汗出不彻，故传阳明，续自微汗出，不恶寒，阳明热炽，似乎当用下法，以太阳之邪未彻，故下之为逆，谓其必成结胸等证也。如此者可小发汗，然后下之。设面色缘缘正赤者，寒邪深重，阳气怫郁在表，必始先未用麻黄汤，或已用麻黄汤而未得汗，所以重当解之熏之，又非小汗所能胜矣。若是发汗不彻，不当言阳气怫郁不得越也，毕竟当汗不汗，其人躁烦，不知痛处，乍在腹中，乍在四肢，按之不可得，方是阳气不得越耳。短气者，因汗不彻，而邪气未尽，气受伤也。脉涩者，以寒湿留于肌腠，而营气不能条达，血受伤也。汗后短气脉涩，但当断之以汗出不彻，而与桂枝二越婢一汤，小发其汗则愈。
“太阳病，桂枝证，医反下之，利遂不止，脉促者，表未解也。喘而汗出者，葛根黄芩黄连汤主之。”
太阳病原无下法，但当用桂枝解外。若当用不用，而反下之，利遂不止，则热邪之在太阳者，未传阳明之经，已入阳明之里，所以其脉促急，其汗外越，其气上奔则喘，下奔则泄。故舍桂枝而用葛根，专主阳明之表，加芩连以清里热，则不治喘而喘自止，不治利而利自止。又太阳阳明两解表里之变法，与治痞之意不殊也。
“太阳与少阳并病，头项强痛，或眩冒，时如结胸，心下痞硬者，当刺大椎第一间，肺俞、肝俞。慎不可发汗，发汗则谵语，脉弦，五六日谵语不止，当刺期门。”
刺大椎者，泻三阳督脉也；刺肺俞者，使肺气下行而膀胱气化也；刺肝俞者，所以泻胆也；刺期门者，泻肝胆之实也。
“太阳少阳并病，心下硬，颈项强而眩者，当利大椎，肺俞、肝俞，慎勿下之。”
重申不可下之禁，与上条不可汗互发。
“伤寒，腹满，谵语，寸口脉浮而紧，此肝乘脾也，名曰纵，刺期门。”
肝木直乘脾土为纵，此本太阳少阳并病。以其人平素肝盛脾衰，故其证腹满谵语，尽显肝邪乘脾之候。盖少阳虽主风水，仍赖卫气荣养，所以仲景云：此属胃。胃不和，所以腹满谵语也。其脉寸口浮紧，为太阳寒伤营之脉，寸口即气口，乃脾胃之所主，肝木挟邪过盛，所以脾胃之土益受其制也。刺期门以泄肝邪，则中此攸宁矣。
“伤寒发热，啬啬恶寒，大渴欲饮水，其腹必满，自汗出，小便利，其病欲解，此肝乘肺也。名曰横，刺期门，”
肝木反乘肺金为横，此亦太阳少阳并病。以其人素常肝盛肺虚，故其证虽发热恶寒，为太阳表证未除，而大渴饮水，则少阳里热已著。盖木盛则火易燔，金虚则水不生，所以求水为润，木得水助，其势益横，水势泛溢，其腹必满，亦当刺期门以泄肝邪，则肺自安矣。然但腹满而不谵语，其邪稍轻，以肺金较肝木虽虚，原无他病，能暗为运布，或自汗而水得外渗，或小便利而水得下行，是以病欲自解，不必刺也。读者毋以刺期门在欲解下，而以辞害义也。按纵横之证不同，而皆刺期门者，以贼土侮金，总由木盛，腹满谵语，证涉危疑，故急以泻木为主也。上四条俱用刺法，今伤寒家不谙此理，若论用药，无过柴胡桂枝汤加减，观下条发汗多，亡阳，谵语治法，可类推矣。
“发汗多，亡阳，谵语者，不可下，与柴胡桂枝汤和其营卫，以通津液后自愈。”
太阳与少阳并病，不可发汗，发汗则谵语。误汗亡阳，谵语者，复不可下，宜桂枝柴胡以和二经营卫也。
“伤寒六七日，发热微恶寒，肢节烦疼，微呕，心下支结，外证未去者，柴胡桂枝汤主之。”
支结者，支饮聚结于心下之偏旁，非中正也。伤寒至六七日，宜传经已遍，乃发热微恶寒，肢节烦疼，微呕，其邪尚在少阳之界，未入于里，虽心下支结，而外证未除，终非结胸可疑。故但用柴胡桂枝，使太阳之邪仍从太阳而解，邪去而支饮自开矣。
“伤寒五六日，已发汗而复下之，胸胁满，微结，不便不利，渴而不呕，但头汗出，往来寒热心烦者，此为未解也，柴胡桂枝干姜汤主之。初服微烦，复服汗出便愈。”
五六日已发汗，邪虽未解而势已微，因误下之，微邪凝聚于上焦，则肺气壅遏，所以渴而不呕，头汗出，往来寒热，心烦，知邪气已入少阳之界，故为未解。因与柴胡、桂枝解太阳少阳之邪，黄芩、甘草散内外之热，干姜主胃中寒饮，栝蒌根治膈上热渴，牡蛎以开胁下之微结也。服汤后反加微烦者，近世谓之药烦，以汗后津液受伤，胃气虚热，不能胜药力也。必须复服，药胜病邪，方得汗出而解。上二条皆太阳少阳并病。因本文中有支结微结，所以后世遂认结胸，致节庵又以小柴胡加桔梗治痞结，亦不过治表邪初犯中焦者，方克有效。若真结胸，则邪已因误下引入内结，非大小陷胸汤丸峻攻，必不能解散也。
“阳明病，发潮热，大便溏，小便自可，胸胁满不去者，小柴胡汤主之。”
此阳明少阳并病也。潮热者，阳明胃热之候。若大便溏，小便自可，则胃全不实，更加胸胁满不去，则证已兼见少阳矣。才兼少阳，即有汗下二禁，惟小柴胡一汤合表里而总和之，乃少阳一经之正治。故阳明少阳亦取用之，无别法也。
“阳明病，胁下硬满，不大便而呕，舌上白苔者，可与小柴胡汤。上焦得通，津液得下，胃气因和，身濈然汗出而解也。”
此亦阳明少阳并病，不但大便溏为胃未实，即使不大便而见胁下硬满，呕与舌苔之证，则少阳为多，亦当从小柴胡汤分解阴阳，则上下通和，濈然汗出，而舌苔，呕逆，胁满之外证，不时俱解矣。既云津液得下，则大便自行，亦可知矣。此一时表里俱彻，所以为当也。“上焦得通，津液得下”八字，关系病机最切，风寒之邪，协津液而上聚膈中，为喘，为呕，为水逆，为结胸，常十居六七，是风寒不解，则津液必不得下，倘误行发散，不惟津液不下，且转增上逆之势，愈无退息之期矣。
以上并病例。
温热  ***************************
仲景温病热病诸例，向来混入伤寒六经例中，致使后世有以黄芩、白虎汤误治伤寒者，有以黄芩、白虎证误呼伤寒者，良由混次不分，以致蒙昧千古。自长沙迄今，惟守真一人独得其秘，则又晦其明目，不曰温热，而曰伤寒，何怪当世名家，动辄错误耶？今将温热诸条，另析此篇，学者洗心读之，如琅函一展，火轮剑树，顿化清凉大地也。
“太阳病，发热而渴，不恶寒者，为温病。”
发热而渴，不恶寒，提挈温病自内而发之大纲。凡初病不恶寒，便发热烦渴，三四日间，或腹满，或下利者，此温病也。若先恶寒发热，三四日后，表邪传里，变烦渴者，此又伤寒热邪传里，而显内实也。
“若发汗已，身灼热者，名曰风温。风温为病，脉阴阳俱浮，自汗出，身重，多眠睡，鼻息必鼾，语言难出，若被下者，小便不利，直视失溲，若被火者，微发黄色，剧则如惊痫，时瘛疭，若火熏之，一逆尚引日，再逆促命期。”
此条紧接上条，其下即云若发汗已，身灼热者，名曰风温。见风温之由误发温病汗而致者，与更感于风而成者，自是两般，风温之证，兼太阳少阴，其脉尺寸俱浮，盖肾水本当沉也。风温载之，从太阳上入，根本拨而枝叶紊矣。伏邪久郁身中，时当二月，其脉先见露矣。发则表热太阳，里热少阴，将同用事，恣汗无忌，灼热反倍，是谓风温。风温表里俱见浮脉，其证自汗，身重，肾水病也。多眠睡，鼻息鼾，语言难，肾本病也。肾中之候，同时荐至，危且殆矣。古律垂戒云：风温治在少阴，不可发汗，发汗死者，医杀之也。讵意发热之初，不及脉理，轻易发汗，早已犯此大戒乎。既肾中风邪外出，以阳从阳，热无休止矣。被下者，小便不利，伤其膀胱气化，直视失溲，太阳脏腑同时绝矣。被火者，微则热伤营气，而瘀热发黄，剧则热甚生风，而如惊痫，时瘛疭，火热乱其神明，扰其经脉也。伤寒燔针灼艾，仲景屡戒，至温证尤当戒之。被火，微发黄色一段，乱其神明，扰其经脉，重证莫重于此，稍轻误火，少阴脉系咽喉，咽喉干痛，乃至唾血，亦多死者。一逆发汗，已是引日待毙，再逆则神圣莫挽矣。故治温病，全在未发汗前，辨其脉证，补救备至，防危可也。发汗以后，凶咎卒至，亦何措其手足哉！《内经·刺热论》温，荣交以后，其病内连肾；“评热论”温，专论谷气，肾中精胜，乃汗则生，肾中虚甚，更热则死。其旨至矣，尽矣。仲景复出不尽之脏，论肾更视膀胱以纬之。小便伤膀胱气化，甚则直视失溲，命门肾藏之精不能照物，神水绝矣。瞳子高者，太阳不足，戴眼者太阳已绝，太阳气绝者，其足小可屈伸，是以中风暴证多绝膀胱，人不识者。故风温扼要膀胱，若肾脏将绝，宁不膀胱先绝乎？
“太阳与少阳合病，自下利者，与黄芩汤。若呕者，黄芩加半夏生姜汤主之。”
此言太阳少阳合病。明非传次少阳之证，洵为温病之合病无疑。以其人中气本虚，热邪不能外泄，故内攻而自下利也。与黄芩汤解散表里之热，较之伤寒治法迥殊。按黄芩汤乃温病之主方，即桂枝汤以黄芩易桂枝而去生姜也。盖桂枝主在表风寒，黄芩主在里风热，不易之定法也。其生姜辛散，非温热所宜，故去之。至于痰饮结聚膈上，又不得不用姜、半，此又不越伤寒治法耳。按温病始发，即当用黄芩汤去热为主，伤寒传至少阳，热邪渐次入里，方可用黄芩佐柴胡和解之。此表里寒热之次第也。
“阳明病，脉浮而紧，咽燥口苦，腹满而喘，发热汗出，不恶寒，反恶热，身重。若发汗则躁，心愦愦，反谵语。若加烧针，必怵惕烦躁不得眠。若下之，则胃中空虚，客气动膈，心中懊憹，舌上苔者，栀子豉汤主之。若渴欲饮水，口干舌燥者，白虎加人参汤主之。若脉浮发热，渴欲饮水，小便不利者，猪苓汤主之。”
此伏气因感客邪而发，故脉见浮紧也。然浮紧之脉，而见发热汗出，不恶寒，反恶热之证，虽是温病，却与伤寒之阳明不异。加以咽燥口苦，腹满而喘，身重，明系温热之候，所以汗下烧针俱不可用，宜其黄芩、白虎主治也。更兼风寒客气在膈，故舌上苔滑，而黄芩辈又禁用，则当涌以栀子豉汤，此治太阳而无碍阳明矣。若前证更加口干舌燥，则宜白虎汤以解热生津。若更加发热烦渴，小便不利者，又为热耗阳明津液，更宜猪苓汤以导热滋干。总由客邪寒气在胃，难用黄芩、白虎辈寒药，故则寻旁窦，以散寒邪耳。伤寒，小便不利，以脉浮者属气分，五苓散；脉沉者，属血分，猪苓汤。而温热病之小便不利，脉浮者属表证，猪苓汤；脉沉者属里证，承气汤。伤寒自气分而传入血分，温热由血分而发出气分，不可以此而碍彼也。
“阳明病，汗出多而渴者，不可与猪苓汤。以汗多，胃中燥，猪苓汤复利其小便故也。”
太阳伤寒犯本，有五苓散两解一法，而阳明温热，复有猪苓汤导热滋干一法。然汗出多而渴者，不可服，盖阳明胃主津液，津液充则不渴，津液少则渴矣。故阳明热甚，必先耗其津液，加以汗多而夺之于外，复利其小便而夺之于，下则津液立亡而已。其脉浮，发热，渴欲饮水，小便不利而汗出少者，方可用猪苓汤。脉浮，发热，渴欲饮水，口干舌燥而汗出多者，则宜白虎加人参，其法已具上条。若脉沉，热蒸多汗，渴欲饮水，而小便黄赤不利者，又当从承气下之，以救阴为急也。
“三阳合病，脉浮大，上关上，但欲眠睡，目合则汗。”
温热之气，自内达表，故三阳合病最多。此条言温病，故但目合则汗，其非热病之时时大汗可知矣。以其表里俱热，六合俱邪，故关上之脉浮大，但欲眠睡，其为阳明之热又可知矣。而目合则汗，又属少阳，治当从小柴胡加减，或黄芩汤加柴胡尤妥。设热病见脉浮大，但欲眠睡，而盗汗者，为正气本虚，故热势反不甚剧，又当用白虎加人参汤也。
“三阳合病，腹满身重，难以转侧，口不仁而面垢，谵语，遗尿，发汗则谵语，下之则额上生汗，手足逆冷，若自汗出者，白虎汤主之。”
此言热病兼暍之合病也。夏月天令炎热，伏郁之邪多乘暑气，一齐发出三阳，中州之扰乱可知矣。此时发汗，则津液倍竭，故谵语益甚；下之，则阳邪内陷，故手足逆冷，热不得越，故额上生汗也。既不宜于汗下，惟有白虎一汤，主解热而不碍表里，在所急用。若疑手足厥冷为阳虚，则杀人矣。
“伤寒，脉浮滑，此表有寒，里有热，白虎汤主之。”
世本作表有热，里有寒，必系传写之误，千载无人揭出，今特表明，一齐众楚，在所不辞。夫白虎汤，本治热病暑病之药，其性大寒，安有里有寒者可服之理？详本文脉浮滑，而滑脉无不实之理，明系伏邪发出于表之征，以其热邪初乘肌表，表气不能胜邪，其外反显假寒，故言表有寒，而伏邪始发未尽，里热犹盛，故言里有热，以其非有燥结实热，乃用白虎解散郁发之邪。或言当是表有热，里有实，寒字与实字形类，其说近是，若果里有实，则当用承气，又不当用白虎矣。按此本言热病，何仲景不曰热病，而曰伤寒者，其藏机全在乎此，欲人深求而自得也。盖热病乃冬不藏精，阳气发泄，骤伤寒冷，致邪气伏藏于骨髓，至夏大汗出而热邪始发，故仍以伤寒目之。以伏即从骨髓发出，由心包而薄阳明处，方乃以石膏救阳明之热，知母净少阴之源，甘草、粳米，护心包而保肺气，是以气弱者，必加人参也。后人不审，每以白虎汤治冬月伤寒发热，今特昭揭此义，以为冬月擅用白虎之戒。
“伤寒，脉滑而厥者，里有热也，白虎汤主之。”
滑，阳脉也，故其厥为阳厥。里热郁炽，所以其外反恶寒，厥逆，往往有唇面爪甲俱青者，故宜白虎，或竹叶石膏解其郁热则愈也。此条明言里有热，益见前条之表有热，里有寒为误也。叔和因脉滑而厥，遂以此例混入厥阴篇中，今归此。
“伤寒脉浮，发热无汗，其表不解者，不可与白虎汤，渴欲饮水，无表证者，白虎加人参汤主之。”
白虎但解热而不能解表，故热病稍带暴寒客邪，恶寒，头痛身疼之表证，皆不可用。须脉洪大或数，烦热，燥渴，始可与服。若先前微带非时表邪，二三日后客邪先从表散，俱显热病脉证，烦渴，欲饮水者，为津液大耗，又非白虎所能治，必加人参以助津气，则热邪始得解散耳。
“伤寒无大热，口燥渴，心烦，背微恶寒者，白虎加人参汤主之。”
伏热内盛，故口燥心烦，以真阳不能胜邪，故背微恶寒，而外无大热，宜白虎解内热毒，加人参以助真气也。
“伤寒病，若吐若下后，七八日不解，热结在里，表里与热，时时恶风，大渴，舌上干燥而烦，欲饮水数升者，白虎加人参汤主之。”
详此条表证比前较重，何以亦用白虎加人参耶？本文热结在里，表里俱热二句，已自酌量，惟热结在里，所以表热不除，邪火内伏，所以恶风，大渴，舌燥而烦，欲饮水不止，安得不以生津解热为急耶？
“服桂枝汤，大汗出后，大烦渴不解，脉洪大者，白虎加人参汤主之。”
此本温热病，误认寒疫，而服桂枝汤也。若是寒疫，则服汤后汗出必解矣。不知此本温热，误服桂枝，遂至脉洪大，大汗，烦渴不解。若误用麻黄，必变风温灼热自汗等证矣。此以大汗伤津，故加人参以救津液也。按桂枝治自外而入伤之风邪，石膏治自内而发外之热邪，故白虎汤为热邪中暍之的方，虽为阳明解利药，实解内蒸之热，非治在经之热也。昔人以石膏辛凉能解利阳明风热，此说似是而实非。即如大青龙汤、越婢汤、麻黄杏仁甘草石膏汤、麻黄升麻汤等方，并与表药同用，殊不知邪热伤胃，所以必需，若在经之邪，纵使大热烦渴，自有葛根汤、桂枝加葛根汤等治法，并无藉于石膏也。所以伤寒误用白虎、黄芩，温热误用桂枝、麻黄，轻者必重，重者必死耳。
以上三阳发温热例。
“师曰：伏气之病，以意候之，今月之内，欲有伏气，假令旧有伏气，当须脉之，若脉微弱者，当喉中痛似伤，非喉痹也。病人曰：实咽中痛，虽尔，今复欲下利。”
冬月感寒，伏藏于经，至春当发，故曰以意候之。今月之内，言春分候也，若脉微弱者，其人真元素亏，必不发于阳而发于阴，以少阴之脉循喉咙，伏邪始发，热必上升，故先喉中痛似伤，肾司开阖，阴经之热邪不能外发，势必内攻，其后必下利也。
“少阴病，二三日咽痛者，可与甘草汤，不差者与桔梗汤。”
邪热客于少阴之经，故咽痛。用甘草汤者，和缓其势也；用桔梗汤者，开提其邪也。此在二三日间，热邪发于经中，他证未具，故可用之。若五六日，则少阴之下利呕逆，诸证蜂起，此法又不可用矣。阴邪为病，其发必暴，所以伏气发于少阴必咽痛，仲景遂以缓法治之。甘草味甘，其性最缓，因取以治少阴伏气发温之最急者，盖甘先入脾，脾缓则阴火之势亦缓，且生用力能泻火，故不兼别味，独用以取专功也。设不差，必是伏邪所发势盛，缓不足以济急，更加桔梗，升载其邪，使发于阳分之阴邪尽从阳分而散，不致仍复下陷入于阴分也。倘治稍失宜，阴津为热邪所耗，即用祛热救阴药，恐无及也。按咽痛多是阴邪搏阳之候，以阴邪为患，无有不挟龙火之势者，所以属少阴者多。惟阳明经病，有但头眩，不恶寒，能食而咳，其人必咽痛一条，乃风热挟饮上攻之证，又不当与阴邪比例而观也。至于温病风温，多有此证，以阴中伏有阳邪也。即直中少阴之咽痛，虽阴邪结于清阳之位，仍是少阴之经。故仲景特设通脉四逆汤，以通阴中郁没之微阳，更加桔梗以清咽利膈也。
“少阴病，下利咽痛，胸满心烦者，猪肤汤主之。”
下利，咽痛，胸满心烦，少阴之伏邪，虽发阴经，实为热证，邪热充斥，上下中间，无所不致，寒下之药不可用矣。又立猪肤汤，以润少阴之燥，与用黑驴皮之意颇同。阳微者，用附子温经；阴竭者，用猪肤润燥，同具散邪之义。比而观之，思过半矣。
“少阴病，得之二三日以上，心中烦，不得卧，黄连阿胶汤主之。”
少阴病，二三日以上心烦，知非传经邪热，必是伏气发温，故二三日间便心烦，不得卧。然但烦而无燥，则与真阳发动迥别。盖真阳发动，必先阴气四布，为呕，为下利，为四逆，乃致烦而且燥，魄汗不止耳。今但心烦，不得卧，而无呕利，四逆等证，是为阳烦，乃真阴为邪热煎熬，故以救热存阴为急也。
“少阴病，下利六七日，咳而呕渴，心烦不得眠者，猪苓汤主之。”
下利六七日，本热去寒起之时，其人呕渴，心烦不眠，不独热邪煎迫真阴，兼有水饮搏结，以故羁留不去，用猪苓汤以利水润燥，不治利而利自止耳。
“少阴病，得之二三日，口燥咽干者，急下之，宜大承气汤。”
伏气之发于少阴，其势最急，与伤寒之传经热证不同。得病才二三日，即口燥咽干，延至五六日始下，必枯槁难为矣。故宜急下，以救肾水之燔灼也。按少阴急下三证，一属传经热邪亢极，一属热邪转入胃腑，一属温热发自少阴，皆刻不容缓之证，故当急救欲绝之肾水，与阳明急下三法同源异派。
以上少阴发温热例。
杂篇  ***************************
“伤寒所致，太阳痉湿暍三种，宜应别论，以为与伤寒相似，故此见之。”
“太阳病，发热无汗，反恶寒者，名曰刚痉。”
本寒伤营，故发热无汗，病至痉，邪入深矣，而犹恶寒者，经虚故也。寒伤营血，则经脉不利，故身强直，而为刚痉也。《金匮》又有“太阳病，无汗，而小便反少，气上冲胸，口噤不能言，欲作刚痉，葛根汤主之”一条，即是申明此条之义，而补其治法也。无汗而小便少者，以太阳阳明二经之热聚于胸中，延伤肺金清肃之气，内外不能宣通故也。
“太阳病，发热汗出，不恶寒者，名曰柔痉。”
本风伤卫，故发热汗出，不恶寒，以风伤卫气，腠理疏，故汗出身柔，但汗出太过，则经脉空虚，虽似稍缓，而较之刚痉尤甚，以其本虚故也。盖刚痉属阳为邪胜，柔痉属阴为血虚，故治法有不同耳。《金匮》又有“太阳病，其证备，身体强几几然，脉反沉迟，此为痉，栝蒌桂枝汤主之”，即桂枝汤加栝蒌根二两，其证备，则发热汗出等证，不必赘矣。伤寒方中用桂枝加葛根汤矣。此以脉之沉迟，知在表之邪为内湿所持不解，即系湿热二邪交合，不当从风寒之表法起见，故不用葛根而改用栝蒌根，变表法为利法也。
“太阳病，发热脉沉而细者，名曰痉。”
脉沉细者，湿胜而致痉也。病发热，脉当浮数，而反沉细，知邪风为湿气所著，所以身虽发热，而脉不能浮数，是阳证见阴脉，故《金匮》指为难治也。治此者，急宜麻黄附子细辛汤温经祛湿，勿以沉细为湿证之本脉而忽之也。
“太阳病，发汗太多，因致痉。”
发汗太多，则经虚风袭，虽曰属风，而实经虚邪盛之候，非真武汤必难救疗也。
“病身热足寒，颈项强急，恶寒，时头热面赤，目脉赤，独头面摇，卒口噤，背反张者，痉病也。”
身热足寒者，伤湿而中风也。其下诸证，皆风虚湿搏之候。盖风主动摇，湿主拘急；风主阳，本乎天者亲上，是以独头面摇；湿主阴，本乎地者亲下，是以足胫寒逆也。《金匮》此条下，又多“若发汗者，寒湿相搏，其表益虚，即恶寒甚，发其汗已，其脉如蛇”六句。发汗反恶寒者，以但用表药而不加术故也。汗后其脉如蛇者，汗出之时，阳气发外，其脉必洪盛，汗后气门乃闭，阳气退潜，寒湿之邪得汗药引之于外，所以其脉复见浮紧，而指下迟滞不前，有似蛇行之状耳。
按《金匮》此后复有五条，其一云：“夫风病下之则痉，发汗必拘急。”盖风病而热者，其邪已应于筋脉，若更下之，则伤其营血，筋无养而成痉，汗之则伤其卫气，脉无养而拘急矣。其一云：“暴腹胀大，为欲愈，脉如故反伏弦者痉。”盖脾土得木火而为暴胀，知火之郁于肝者，已出之脾，木火气行，则脉当浮大，今不浮大而如故，知风犹郁在肝，则筋病而成痉矣。然此必暴胀之先，已见欲解之证，故云。其一云：“夫痉脉紧如弦，直上下行。”盖紧直如弦，肝脉也，而直上下行，则又属督脉为病，所以脊强而厥也。与脉经痉家其脉伏坚直上下同义。其一云：“痉病有灸疮者，难治。”盖痉病风热燥急，不当复灸以火，深入助阳，风热得之愈固而不散也。其一云：“痉为病，胸满口噤，卧不着席，脚挛急，必齘齿，可与大承气汤。”盖热传阳明，风热极深，所以有如上诸证，非苦寒大下，不足以除其热，救其阴也。夫伤寒病瘛疭，以热生风而搐，尚为难治，况此甚于搐者。至若齿齘足挛，而无内实下证，大便自行者，必不可治。《灵枢》云：“热而痉者死。腰折，瘛疭，齿齘也。”
以上痉病例。
“太阳病，关节疼痛而烦，脉沉而细者，此名湿痹。湿痹之候，其人小便不利，大便反快，但当利其小便。”
关节疼痛而烦者，言湿气留着筋骨纠结之间，而发热烦疼也。脉沉而细，明系湿证，虽疼处烦热，必非风寒，是当利水为要也。大抵此证，当利小便以通阳气。今为湿气内胜，故小便不利，利之则阳气行，虽在关节之湿，亦得宣泄矣。设小便利已而关节之痹不去，又当从表治之。
“湿家之为病，一身尽疼，发热，身色如以熏黄。”
湿证发黄，须分寒热表里。湿热在里茵陈蒿汤，在表栀子柏皮汤；寒湿在里白术附子汤，在表麻黄加术汤。此寒湿在表而发黄也。《金匮》有云：“湿家身烦疼，可与麻黄加术汤，发其汗为宜，慎不可以火攻之。”盖湿与寒合，故令身疼，以湿着在表，表间阳气不盛，故不可大发其汗，是以用麻黄汤，必加白术以助脾祛湿也。麻黄得术，则汗不致于骤发，术得麻黄而湿滞得以宣通。然湿邪在表，惟可汗之，不可火攻，火攻则增其热，必有发黄之变，故戒之。
“湿家，其人但头汗出，背强，欲得被覆向火，若下之早则哕，胸满，小便不利，舌上如苔者，以丹田有热，胸中有寒，渴欲得水而不能饮，则口燥烦也。”
此寒湿相搏也。太阳寒气在经，故令人欲得被覆向火，背强头汗。若认作里有实热，上蒸头汗，而误下之，必致于哕而胸满，小便不利也。下后阳气下陷，故丹田有热，而胸中反有寒饮结聚，妨碍津液，是以口燥烦，渴不能饮也。何以见其胸中有寒？以舌上如苔白滑，故知之。治宜黄连汤，和其上下寒热之邪，则诸证涣然分解矣。
“湿家下之，额上汗出，微喘，小便利者死。若下利不止者亦死。”
此本湿家身烦痛，可与麻黄加术汤发其汗之例。因误下之，致有此逆。额上汗出微喘者，阳之越也；小便利与下利不止者，阴之脱也。阴阳离决，必死之兆。自此而推之，虽额上汗出微喘，若大小便不利者，是阴气未脱，而阳之根犹在也。下之虽大小便利，若额上无汗不喘，是阳气不越，而阴之根犹在也。则非离决，可以随其虚实而救之。至于下利不止，虽无头汗喘逆，阳气上脱之候亦死。又有下利不止，小便反秘，而额上汗出者，谓之关，经云：关格不通，头无汗者可治，有汗者死。
“问曰：风湿相搏，一身尽疼痛，法当汗出而解，值天阴雨不止，医云此可发汗，汗之病不愈者，何也？答曰：发其汗，汗大出者，但风气去，湿气在，是故不愈也。若治风湿者，发其汗，但微微似欲汗出者，风湿俱去也。”
风湿相搏，法当汗出而解，合用桂枝加术，使微微蒸发，表里气和，风湿俱去。正如湿家身烦痛，可与麻黄加术汤同义。
“病者一身尽疼，发热，日晡所剧者，此名风湿。此病伤于汗出当风，或久伤取冷所致也。”
日晡所剧者，阳明之气旺于申酉也。《金匮》云：可与麻黄杏仁薏苡甘草汤。盖麻黄加术汤是主寒湿，防己黄芪汤是主风湿，此则寒湿风湿合病也，所以此条之后，《金匮》则继之以“风湿，脉浮，身重，汗出恶风，防己黄芪汤主之”一条。盖风湿皆从阳受，其病在外，故脉浮，汗出，身重。由是以黄芪实卫，甘草佐之；防己去湿，白术佐之。然治风湿二邪，独无去风之药，以汗多知风已不留，表虚任风出入乎其间，因之恶风，惟实其卫，正气旺则风自退也。至服后当如虫行皮中，腰下如冰，后坐被上，又以一被绕腰下，温令微汗差等语，皆有精义，不可忽也。
“湿家病，身上疼痛，发热，面黄而喘，头痛鼻塞而烦，其脉大，自能饮食，腹中和无病，病在头中寒湿，故鼻塞，内药鼻中则愈。”
湿家必脉沉细，饮食减小，今脉大能食，但头痛鼻塞，正《内经》所谓“因于湿，首如裹”是也。与瓜蒂散内鼻中，取下黄水则愈。
以上中湿例。
“太阳中热者，暍是也。其人汗出恶寒，身热而渴也。”
成注谓“汗出恶风，身热不渴者，中风也；汗出，恶寒而渴者，中暍也。”然未明其至理。盖此证为时火之气烁其肺金，肺伤则卫气虚，由是汗出，身热恶寒，即《内经》所谓膈消，皆相火伤肺之所致，《金匮》主以白虎加人参汤救肺为主也。
“太阳中暍者，发热恶寒，身重而疼痛，其脉弦细芤迟，小便已，洒洒然毛耸，手足逆冷，小有劳，身即热，口开前板齿燥，若发汗则恶寒甚，加温针则发热甚，数下之则淋甚。”
发热恶寒，身重而疼，太阳中暍表证也。表证脉当浮，今不能浮，而反弦细芤迟者，明系元气不足，不能鼓动其脉于外。盖弦细者，阳虚也，芤迟者，阴虚也，阴阳俱虚，故不胜劳。小便已，洒然毛耸者，太阳经火气内伏也。手足逆冷者，太阴气弱，不胜时火也。口开前板齿燥者，阳明中暍之本证，亦津液内伤之确征。所以发汗复虚其卫，则恶寒甚；温针复损其营，则发热甚；下之复伤其胃，则淋甚，以夏月阴气在内故也。《灵枢》所谓阴阳俱不足，补阳则阴竭，补阴则阳亡，惟宜甘药补正以解其热，东垣制清暑益气汤，深得其旨。然仲景俱言太阳而不言脾肺者，以热邪炽甚，则寒水必致受困耳。
“太阳中暍者，身热疼重，而脉微弱，此以夏月伤冷水，水行皮中所致也。”
成注谓脉虚身热，得之伤暑。然脉微者，暍也；身体疼重者，水也。夏月暑热，以水灌洗而致病，一物瓜蒂汤主之。观仲景论暍，惟出三证，岂偶然哉？举其端，将为后世准绳。一者明其暍中表热，一者言其表里俱虚，此则外邪郁时火而成中暍，若是邪郁时火，比类而推其因，殆有不可胜言。如取凉风者，感雾露者，食生冷者，素有积热者，阴血素虚不胜大热者，宿邪感动者，处阴湿地者，凡是之类，皆足以郁其时火为中暍之病，或轻或重，或表或里，或虚或实，随证发见。若论其治邪退热，较量权衡，岂一言而尽哉！按仲景论暍三条，首言动而得之之病，谓中暍属外因；次言静而得之之病，虽曰中暍，实暑病也，属内因；未言因热伤冷之病，乃中暍之变证，属不内外因，不得以三者混称也。
以上中暍例。
“病加桂枝证，头不痛，项不强，寸脉微浮，胸中痞硬，气上冲咽喉不得息者，此为胸中有寒也，当吐之，宜瓜蒂散。诸亡血虚家，不可与瓜蒂散。”
痰饮内动，身必有汗，加以发热恶寒，全似中风，但头不痛，项不强，此非外入之风邪，乃内蕴之寒痰窒塞胸间，宜用瓜蒂散之苦寒，合小豆之利水，香豉之散邪，以快涌膈上之实痰，《内经》所谓“其高者，因而越之”也。诸亡血虚家禁用者，亡血而复用吐，则气亦虚，虚家而复用吐，则损其阴，所以为禁也。
“病人手足厥冷，脉乍紧者，邪结在胸中，心下满而烦，饥不能食者，病在胸中，当须吐之，宜瓜蒂散。”
手足厥冷，与厥阴之厥深热深相似。其脉乍紧，则有时不紧，殊不似矣。可见痰结在胸中，随气上下，故脉时紧时缓，而烦满不能食也。此条旧在厥阴，而辨不可吐下。复有一条云：病人手足厥冷，脉乍结，以客气在胸中，心下满而烦，欲食不能食者，病在胸中，当吐之。与此无异，但此云脉乍紧，彼云脉乍结。紧则寒饮结聚，结则痰饮伏匿之脉，皆属瓜蒂散证，不必两存也。然此手足厥逆，亦属寒饮宿病，与厥阴病证何预哉？
“病胸上诸实，胸中郁郁而痛，不能食，欲使人按之，而反有涎唾，下利日十余行，其脉反迟，寸口脉微滑，此可吐之，吐之利则止。”
痛不得食，按之反有涎唾者，知有寒痰在胸中也。下利脉迟，寸口微滑者，为膈上实，故吐之，则利自止也。合三条总见痰证可吐不可汗，合食积、虚烦、脚气四证论之，勿指为类伤寒，但指为不可发汗，则其理甚精。盖食积已是胸中阳气不布，更发汗则阳外越，一团阴气用事，愈成危候。虚烦则胃中津液已竭，更发汗则津液尽耗矣。脚气即地气之湿，邪从足先受，正湿家不可发汗之义耳。
以上痰证例。
“问曰：人病有宿食，何以别之？师曰：寸口脉浮而大，按之反涩，尺中亦微而涩，故知有宿食，当下之，宜大承气汤。”
寸口即气口，《灵枢·经脉》对代人迎而言也。气口脉浮取之大，而按之反涩，尺中亦微而涩，此以胃中营气受伤，所以气口脉虽浮大，而不能滑实，重按反涩也。尺中亦微而涩，以其腐秽已归大肠，肺与大肠为表里，故其脉自应涩也。所谓亦微而涩，“亦”字从上贯下，言浮大而按之略涩，非涩弱无力之谓。见浮大中按之略涩，方可用大承气下之。设纯见微涩，按之不实，乃属胃气虚寒，冷食停滞之候，又当从枳实理中助胃消导之药矣，岂复为大承气证乎？此条下，《金匮》有“脉数而滑者，实也，此有宿食，下之愈，宜大承气汤。”数为在腑，滑则流利如珠，此为实也。盖宿食在腑，有诸中，形之外也。
“下利，不欲食者，以有宿食故也。当下之，与大承气汤。”
不欲食，非不能食，乃伤食恶食之明征也。
“下利，脉反滑，当有所去，下之乃愈，宜大承气汤。”
下利恐为阴寒及肠胃虚冷，滑脱不止，今脉见滑实，知为热邪内结，当有所去，不可止遏，宜与大承气攻其实热，腐秽去而利自止耳。
“下利，三部脉皆平，按之心下硬者，急下之，宜大承气汤。”
下利三部脉皆平，其人元气本强也，且按之心下硬者，为食滞中宫无疑。
“下利，脉迟而滑者，内实也。利未欲止，当下之，宜大承气汤。”
脉迟为阳明结滞之候，迟而不滑，为结未定硬，不可攻也。今迟而滑实，虽自利，亦须下之，下后里气得通，则脉自不滑亦不迟耳。
“病腹中满痛者，此为实也，当下之，宜大承气汤。”
腹中痛而不满者，为阴寒满；满不痛者，为虚气。此既满且痛，为实结无疑，急须下之。
“宿食在上脘者，当吐之。”
宿食本不当吐，以其人素多痰饮，载宿食于上脘，故宜用吐法，其高者，因而越之也。此条《金匮》多“宜瓜蒂散”四字，其后又有“脉紧如转索无常者，有宿食也”，“脉紧头痛有风寒，腹中有宿食不化也”二条，皆但言宿食，而不言下之者，以其兼见外因之脉证，则当从外因例治矣。
“下利差后，至其年月日复发者，以病不尽也，当下之。”
此条世本尚有“宜大承气汤”五字，衍文也，故去之。详未尽之邪，可以留伏经年而发，必系寒邪，寒邪惟可备急丸温下，不应大承筑寒下也。设属热邪，必无经年久伏之理。
以上宿食例。
“动气在右，不可发汗，发汗则衄而渴，心苦烦，饮即吐水。”
动气者，筑筑然气动也；在右者，气动于脐之右也。发汗则动肺气，气虚则不能护卫其血，故妄行而为衄，衄则亡津胃燥，故渴而心中苦烦。若更饮水伤其肺胃，故饮即吐水也。
“动气在左，不可发汗，发汗则头眩，汗不止，筋惕肉瞤。”
发汗汗不止，亡阳外虚，故头眩，筋惕肉瞤也。
“动气在上，不可发汗，发汗则气上冲，正在心端。”
发汗亡阳，则愈损心气，肾乘心虚，欲上凌心，故气上冲正在心端也。
“动气在下，不可发汗，发汗则无汗，心中大烦，骨筋苦疼，目运恶寒，食则反吐，谷不得前。”
发汗则无汗者，肾水不足也；心中大烦者，肾虚不能制心火也；骨节疼，目运恶寒，皆为肾病。王太仆云：食入反出，是无火也，当补肾脏真阳为主。
“动气在右，不可下，下之则津液内竭，咽燥鼻干，头眩心悸也。”
下之伤胃动肺，咽燥鼻干者，津液内竭，而喜引饮也；头眩心悸者，水饮伤肺，心主不宁，而烦悸眩晕也。
“动气在左，不可下，下之则腹内拘急，食不下，动气更剧，虽有身热，卧则欲蜷。”
腹内拘急，食不下，动气更剧，下之损脾，而肝气复行于脾也。虽有身热，卧则欲蜷者，表热里寒也。
“动气在上，不可下，下之则掌握热烦，身上浮冷，热汗自泄，欲得水自灌。”
下之掌握热烦，言掌中虽热，而握固不伸也。身上浮冷，热汗自泄，欲得水自灌，表寒里热也。
“动气在下，不可下，下之则腹胀满，卒起头眩，食则下清谷，心下痞也。”
腹满头眩，下清谷，心下痞，以下之伤脾，肾气则动，肾邪凌心也。
按动气本因脾土衰弱，不能约制肾水，水饮凝结而成，虽水乘上位之微邪，而仲景汗下俱禁者，以汗下必先动脾之津液，故东垣每以验脾之盛衰。凡按之牢若痛者，即动气也。动气本属脾矣，四脏中某脏之虚，即乘其部而见之。所以误汗则伤阳，阳伤则邪并于气，故吐衄，呕逆，眩晕，气逆上奔；误下则伤阴，阴伤则虚阳无制，故虽发热而蜷卧，当握不伸，皆胃气虚寒困惫之候。至于病人素有积聚，连在脐旁，亦曰动气汗下，尤不可犯，通宜理中去术加桂苓为主。以茯苓利水，桂泄奔豚，故宜加用；白术滞气，故去之。然久病脾气衰极，而无客邪者，生术以附子制用，亦无妨碍，更须参以所见之证为主治，盖不必拘《活人书》等方药也。
以上动气例。
“问曰：病有霍乱者何？答曰：呕吐而利，名曰霍乱。”
霍乱者，三焦混乱，清浊相干，阴阳乖隔，寒热偏胜，以致吐逆泄利，甚则转筋厥逆，而为挥霍撩乱也。
“问曰：病发热头痛，身疼恶寒，吐利者，此属何病？答曰：此名霍乱，自吐已，又利止，复更发热也。”
病发热头痛，身疼恶寒，本为外感风寒，内伤生冷，故吐利霍乱，今吐已利止，又复发热，知内邪得泄，而外感未除也。即当从清便自调，后身疼痛，急当救表例治之。
“霍乱，头痛发热，身疼痛，热多欲饮水者，五苓散主之。寒多不用水者，理中丸主之。”
霍乱，头痛发热，身疼，外感也。加以欲饮水，热邪入里，故用五苓两解表里。若不用水者，知里有寒邪，故用干姜之辛以温中散邪，参、术、甘草之甘以扶阳益气，甘得辛而不滞，辛得甘而不燥，辛甘合用，以理中气之虚滞。盖吐利并作，当以里证为急也。
“若脐上筑者，肾气动也，去术加桂四两；吐多者，去术加生姜三两；下多者，还用术；悸者，加茯苓二两；渴欲得水者，加术足前成四两半；腹中痛者，加人参足前成四两半；寒者，加干姜足前成四两半；腹满者，去术加附子一枚。服汤后如食顷，饮热粥一升许，微自温，勿发揭衣被。”
脐筑，吐逆，腹满，三者俱属气病，以术性壅滞，不利于气，故去之。然下多，虽有筑呕，不妨从权用术以助中土，约制肾邪为要，且下多气已滞甚，纵有筑呕，在所不计也。而悸者但加茯苓，仍不去术，以悸为停水，与气无预，况术得参，同有利水生津之绩，故不去也。其渴欲得水之加术，寒加干姜，呕加生姜，脐上筑加桂，悸加茯苓，皆人所易明。若夫腹满加附，腹痛加参，非讲明有素不知也。盖人身背为阳，腹为阴，所以阳邪内陷则结胸，阴邪内结则腹满，非籍附子雄悍之力，何以破其阴邪之固结乎？而腹中痛者，尤为阴邪无疑。其在太阳木邪凌上，则用小建中汤和其阴分之阳邪，况在阴经者，不温补其阳和之气，何以胜任其除邪之冲激耶？霍乱为胃逆，禁犯谷气，犯之则胃逆不复，此言服汤后如食顷，饮热粥一升，许是言服理中汤大法，非指霍乱为言也。
“吐利止而身痛不休者，当消息和解其外，宜桂枝汤小和之。”
吐利止而身痛不休，外邪未解也。当消息和解其外，言当辨外邪之微甚，制汤剂之大小也。盖吐下骤虚，虽夏月，不妨桂枝汤以和其营卫也。
“吐利发汗，脉平小烦者，以新虚不胜谷气实也。”
霍乱吐利，晬时内不可便与饮食，以胃气逆反故也。即愈后脉平小烦者，尤当节慎饮食，以仓廪未固，不可便置米谷耳。
以上霍乱例。
“大病差后劳复者，枳实栀子豉汤主之。若有宿食者，加大黄如博棋子大五六枚。”
劳复乃起居作劳，复生余热之病，方注作女劳复，大谬。女劳复者，自犯伤寒后御女之大戒，多死少生，岂有反用泻泄之理？太阳下篇，下后身热，或汗吐下后，虚烦无奈，用本汤之苦以吐撒其邪，此非用吐法也，乃加枳实于栀子豉中，以发其微汗，而祛胸中虚热，正《内经》火淫所胜，以苦发之之义。若有宿食留结，急加大黄下夺之，不可稍延，则热持不去，真阴益困矣。观方中用清浆水七升，空煮至四升，然后入药同煮，全是欲其水之熟而趋下，不至上涌耳。所以又云：覆令微似汗，精义入神。
“伤寒差已后更发热者，小柴胡汤主之。脉浮者，以汗解之；脉沉实者，以下解之。”
差已后更发热，乃余热在内，以热召热也。然余热要当辨其何在，不可泛然施治，以虚其虚，如在半表半里，则仍用小柴胡汤和解之法；如在表，则仍用汗法。如在里，则仍用下法，即互上条。汗用枳实栀子豉微汗之，下用枳实栀子豉加大黄微下之。
“大病差后，从腰以下有水气者，牡蛎泽泻散主之。”
腰以下有水气者，水渍为肿也。《金匮》曰：腰以下肿，当利小便，此定法矣。乃大病后脾土告困，不能摄水，以致水气泛溢，用牡蛎泽泻散峻攻，何反不顾其虚耶？正因水势未犯身半以上，急驱其水，所全甚大。设用轻剂，则阴水必袭入阳界，驱之无及矣。
“大病差后，喜唾，久不了了者，胃上有寒，当以丸药温之，宜理中丸。”
身中津液，因胃中寒气凝结而成浊唾，久而不清，其人必消瘦索泽，故不用汤药荡涤，而用丸药缓图也。理中丸乃驱分阴阳，温补脾胃之善药，然仲景差后外邪已尽，才用其方，在太阳邪炽之日，不得已合桂枝用之，即更其名曰桂枝人参汤。《金匮》于胸痹证，则名之曰人参汤，于此见其立方命名之义矣。伤寒差后，体虚每有遗热，故禁温补，即问有素禀虚寒，及中气寒者，止宜理中丸调理，未尝轻用桂附也。
“伤寒解后，虚羸少气，气逆欲吐者，竹叶石膏汤主之。”
身中津液，为热邪所耗，余热不清，必致虚羸少气，难于康复。若更气逆欲吐，是余热复挟津液滋扰，故用竹叶石膏汤，以益气清热，散逆气也。按此汤即人参白虎去知母而益半夏、麦冬、竹叶也。病后虚烦少气，为余热未尽，故加麦冬、竹叶于人参、甘草之温中益气药中，以清热生津，加半夏者，痰饮上逆欲呕故也。病后余热与伏气发温不同，故不用知母以伐少阴也。
“病人脉已解，而日暮微烦，以病新差，入强与谷，脾胃气尚弱，不能消谷，故令微烦，损谷则愈。”
病后食谷微烦，谓之食郁，减食自愈，以胃气新虚不能胜谷也。即有余热未尽，当静养以俟津回，不治而治也。即不获已用药，须平淡处方，不使药力胜气则可。即如草木凋瘁，必须时时微润，助其生发，若恣意壅灌，则立槁矣。至于虚而有邪者，又须峻利急攻，稍不尽邪，乘虚内入不救矣。
“伤寒阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧裩散主之。”
阴阳易之病，注家不明言，乃致后人指为女劳复，大谬。若然，则妇人病新差，与男子交，为男劳复乎？盖病伤寒之入，热毒藏于气血中者，渐从表里解散，惟热毒藏于精髓之中者，无由发泄，故差后与不病之体交接，男病传不病之女，女病传不病之男，所以名为阴阳易，即交易之义也。其证眼中生花，身重拘急，少腹痛引阴筋，暴受阴毒，又非桂附辛热所能驱，故烧裩裆为散，以其人平昔所出之败浊同气相求。服之小便得利，阴头微肿，阴毒仍从阴窍出耳。
以上差后诸复阴阳易。
脉法篇  ***************************
“问曰：脉有阴阳者，何谓也？答曰：凡脉大、浮、数、动、滑，此名阳也；脉沉、涩、弱、弦、微，此名阴也。凡阴病见阳脉者生，阳病见阴脉者死。”
按弦为少阳脉，此以弦为阴脉者，兼见沉涩微弱而言。阴病见阳脉者生，阳气内复，阴邪外出，欲汗而解也。如厥阴中风脉，浮为欲愈，不浮为未愈是也。阳病见阴脉者死，外显阳证，内伏阴邪，正衰邪胜也。如谵言妄语，脉沉细者，死是也。又按微为厥阴脉，而传经热邪，亦尺寸俱微，岂热邪至极，而脉反微耶？殊不知伤寒之邪传至厥阴，正气虽已大伤，而邪气亦以向衰，所以不数实而反微也。
“问曰：脉有阳结、阴结者，何以别之？答曰：其脉浮而数，能食，不大便者，此为实，名曰阳结也，期十七日当剧。其脉沉而迟，不能食，身体重，大便反硬，名曰阴结也，期十四日当剧。”
浮数，阳脉也，阳病不大便当不能食，今反能食，是阳气结而阴不得和也。至十七日传少阴水，水不胜火，故当剧；沉迟，阴脉也，阴病当下利，今反大便硬，是阴气结而阳不得和也。至十四日传阳明土，土不胜水故当剧。
“问曰：病有洒淅恶寒，而复发热者何？答曰：阴脉不足，阳往从之；阳脉不足，阴往乘之。曰：何谓阳不足？答曰：假令寸口脉微，名曰阳不足，阴气上入阳中，则洒淅恶寒也。曰：何谓阴不足？答曰：尺脉弱，名曰阴不足，阳气下陷入阴中，则发热也。”
洒淅恶寒，而复发热，脉寸微尺弱者，阳虚阴往从之也。少顷发热，则脉必数盛矣。此胜复之常，内伤虚损多此。
“阳脉浮，阴脉弱者，则血虚，血虚则筋急也。”
言寸口浮大，而尺内迟弱也，与太阳中风，阳浮阴弱，同脉异证。彼言风邪伤卫，营弱卫强，此言营血本虚，故其证自区别，然尺中迟弱者，汗下俱禁，究竟本虚也。
“其脉沉者，营气微也。其脉浮，而汗出如流珠者，卫气衰也。脉蔼蔼如车盖者，名曰阳结也。脉累累如循长竿者，名曰阴结也。脉瞥瞥如羹上肥者，阳气微也。脉萦萦如蜘蛛丝者，阳气衰也。脉绵绵如泻漆之绝者，亡其血也。”
阳结霭霭如车盖，形容浮大而虚；阴结累累如循长竿，体贴指下弦而强直。阳微瞥瞥如羹上肥，仿佛虚濡无力。阳衰萦萦如蜘蛛丝，譬拟沉细欲绝。亡血绵绵如泻漆之绝，描写前大后细之状，皆历历如绘。此阳结阴结，是言脉法，与前论病证不同，不可牵合。
“脉来缓，时一止复来者，名曰结。脉来数，时一止复来者，名曰促。脉阳盛则促，阴盛则结，此皆病脉。脉按之来缓，而时一止，复来者，名曰结。又脉来动而中止，更来小数，中有还者反动，名曰结，阴也。脉来动而中止，不能自还，因而复动名曰代，阴也。得此脉者，必难治。”
结促是有留滞于中，故脉见止歇，力能自还。代脉是阳气衰微，不能自还，杂病见之必死。惟伤寒有心悸脉代者，寒饮停蓄故也。
“问曰：翕奄沉，名曰滑，何谓也？师曰：沉为纯阴，翕为正阳，阴阳和合，故令脉滑，关尺自平。阳明脉微沉，食饮自可。少阴脉微滑，滑者，紧之浮名也，此为阴实，其人必股内汗出，阴下湿也。”
翕，浮也；奄，忽也。言忽焉而浮，忽焉而沉，故为滑也。滑本阳实，阴部见阳脉，为阳邪乘阴，故股内汗出。
“阴阳相搏，名曰动。阳动则汗出，阴动则发热。形冷恶寒者，此三焦伤也。若数脉见于关上，上下无头尾，如豆大，厥厥动摇者，名曰动也。”
按脉之动者，皆缘阴阳不和，故不能贯通三部，而虚者受邪则动，所以动于寸口为阳动，阳动则汗出，动于尺内为阴动，阴动则发热，如不汗出发热，而反形冷恶寒，此三焦真火受伤也。盖动脉虽多见于关上，然尺寸亦常见之。本文又言若数脉见于关上，“若”字甚活，是举一隅为例耳。今世以尺寸之动，强饰为滑，殊不知动脉是阴阳相搏，虚者则动，故单见一部滑脉，是邪实有余，多兼见二三部，或两手俱滑。以此辨之，则动滑之虚实判然矣。
“阳脉浮大而濡，阴脉浮大而濡，阴脉与阳脉同等者，名曰缓也。”
脉虽浮大而软，按之仍不绝者为缓，若按之即无是虚脉，非缓脉也。
“脉浮而紧者，名曰弦也。弦者，状如弓弦，按之不移也。脉紧者，如转索无常也。”
浮紧而弦者，少阳脉也。若沉紧而弦，即是里寒阴脉矣。
“脉浮而数，浮为风，数为虚，风为热，虚为寒，风虚相搏，则洒淅恶寒也。”
脉浮而数，为虚风发热之候，证虽发热，而本属虚寒，是以仍洒淅恶寒，故言数为虚，虚为寒，明所以当用温顺散邪，不可竟行表散也。
“脉浮而滑，浮为阳，滑为实，阳实相搏，其脉数疾，卫气失度，浮滑之脉，数疾发热，汗出不解者，此为难治。”
浮滑为表实，当汗出而解，今汗出不解，皆缘卫气热极，较常度行之过疾，所以脉反数疾不解。况既汗出伤阴，则营亦受病，是知邪已入腑，表里俱热，故难治也。
“脉浮而迟，面热赤而战惕者，六七日当汗出而解，反发热者差迟。迟为无阳，不能作汗，其身必痒也。”
脉浮而迟，为营气不能外行于卫分，卫中阳虚，不能作汗而差迟，致汗湿留于肌表，而身痒作疮也。
“师持脉，病人欠者，无病也。脉之呻者，病也。言迟者，风也。摇头言者，里痛也。行迟者，表强也。坐而伏者，短气也。坐而下一脚者，腰痛也。里实护腹，如怀卵物者，心痛也。”
“师曰：呼吸者，脉之头也。初持脉，来疾去迟，此出疾入迟，名曰内虚外实也。初持脉，来迟去疾，此出迟入疾，名曰内实外虚也。”
初持脉，来疾去迟，言自尺内至于寸口，为心肺盛而肝肾虚，此出疾入迟，言自筋骨出于皮肤，以脉盛于表，故曰内虚外实。初持脉，来迟去疾，言自寸口下于尺内，为心肺虚而肝肾旺，此出迟入疾，言自皮肤入于筋骨，以脉盛于内，故曰内实外虚。
“假令脉来微去大，病在里也。脉来头小本大，病在表也。上微头小者，则汗出，下微本大者，则为关格不通，不得尿，头无汗者可治，有汗者死。”
脉来微去，大者言浮取则微，沉取则大，为病在里也。脉来头小本大者，言脉初来小，取之渐渐大，为病在表也。上微头小者，言浮取之微，而前小后大，为表气不固而自汗也。下微本大者，言沉取之微，而按久益大，为里邪拒闭而关格不通，头无汗者，乃邪入膀胱，阳气未脱，犹可治也。盖伤寒暴病，非杂证津液久虚之比。
“假令下利，寸口关上尺中悉不见脉，然尺中时一小见，脉再举头者，肾气也，若见损脉来至，为难治。”
三部俱伏，而尺中时见小滑一二至，此为阴中伏阳也。若寸口略见短小一二至，尺中绝不至者，为损脉，见之必难治也。
“问曰：曾为人所难，紧脉从何而来？师曰：假令亡汗，若吐，以肺里寒，故令脉紧也。假令咳者，坐饮冷水，故令脉紧也。假令下利以胃中虚冷，故令脉紧也。”
紧脉皆为寒，寒邪在表则浮紧，在里则沉紧，此言吐下后脉紧，为肺胃受伤，若更兼咳及利，又为水饮内伏之候，当以辛温散水为务也。
“寸口脉浮为在表，沉为在里，数为在腑，迟为在脏。假令脉迟，此为在脏也。”
此以浮沉迟数，定表里脏腑，而全重于“迟为在脏”句，故重申以明之。设脉见浮迟，虽有表证，只宜小建中和之，终非麻黄、青龙所宜，以脏气本虚故也。凡言寸口，统三部而言，《针经》以寸口人迎分别脏腑也。
“问曰：何以知乘腑，何以知乘脏？师曰：诸阳浮数为乘腑，诸阴迟涩为乘脏也。”
“寸口脉弱而迟，弱者卫气微，迟者营中寒，营为血，血寒则发热，卫为气，气微者心内饥，饥而虚满，不能食也。”
寸口脉弱，为真阳气微，则肾中阴火挟痰饮而聚于膈上，故心悬悬若饥状，而虚痛不能食也。至于寸口迟为营中寒，营为血之本，血寒而反发热，其义何居？盖寸口脉迟，其阳必陷于阴分，尺中紧盛更不待言，所以为发热也。
“寸口脉弱而缓，弱者阳气不足，缓者胃气有余，噫而吞酸，食卒不下，气填于膈上也。”
噫而吞酸，是胃中虚火挟痰饮上逆，非坠痰降逆之药，不足以镇之。此言暴病，与老人之胃虚痰逆噫气不同。
“寸口脉微而涩，微者卫气不行，涩者营气不逮。营卫不能相将，三焦无所仰，身体痹不仁。营气不足，则烦疼口难言。卫气虚者，则恶寒数欠。三焦不归其部，上焦不归者，噫而酢吞；中焦不归者，不能消谷引食；下焦不归者，则遗溲。”
三焦因营卫不行，无所依仰，故气不归其部。上焦不归，则物不能传化，故噫而酢吞；中焦不归，则不能腐熟水谷；下焦不归，则不能约制溲便也。
“寸口脉微而涩，微者卫气衰，涩者营气不足。卫气衰，面色黄；营气不足，面色青。营为根，卫为叶，营卫俱微，则根叶枯槁，而寒栗咳逆，唾腥吐涎沫也。”
咳逆而唾腥吐涎沫，阴虚火炎可知也。加以寒栗，则卫虚不能外护又可知矣。以脉见寸口，故其证悉在上部耳。
“少阴脉弱而涩，弱者微烦，涩者厥逆。”
气虚则脉弱而烦，血虚则脉涩而厥。
“趺阳脉浮而涩，少阴脉如经者，其病在脾，法当下利。何以知之？若脉浮大者，气实血虚也。今趺阳脉浮而涩，故知脾气不足，胃气虚也。以少阴脉弦而浮，才见此为调脉，故称如经也。若反滑而数者，故知当屎脓也。”
趺阳脉浮涩，为脾胃不足，故当下利，此易明也。至少阴脉弦而浮，称为调和如经之脉，此必有说焉。盖伤寒热传少阴，仍得弦浮阳脉为轻。若见沉迟，则为少阴病脉矣。夫所谓弦者，少阳生发之气也；浮者，太阳表证之脉也。虽证见少阴，而少阴病脉不见，不失经常之度，故为调脉。若见滑数，则为邪热内盛，必挟热便脓血也。凡言趺阳，皆当推之气口，少阴皆当验于尺，部若必候诸于足，在妇人殊为未便，握手不及足之讥，所不辞也。
“趺阳脉迟而缓，胃气如经也。趺阳脉浮而数，浮则伤胃，数则动脾，此非本病，医特下之所为也。营卫内陷，其数先微，脉反但浮，其人必大便硬，气噫而除。何以言之？本以数脉动脾，其数先微，故知脾气不治。大便硬，气噫而除。今脉反浮，其数改微，邪气独留，心中则饥，邪热不杀谷，潮热发渴，数脉当迟缓，脉因前后度数如法。病者则饥，数脉不时，则生恶疮也。”
趺阳胃脉，以迟缓为经常，不当浮数。若见浮数，知医误下而伤胃动脾也。营卫环转之气，以误下而内陷，其数脉必先改为微，而脾气不治，大便硬，气噫而除，此皆邪客于脾所致。邪热独留，心下虽饥，复不杀谷，抑或潮热发渴，未有愈期，必数脉之先微者，仍迟缓如其经常，始饥而消谷也。若数脉从前不改，则邪热未陷于脾，但郁于营卫，主生恶疮而已。
“诸脉浮数，当发热而洒淅恶寒，若有痛处，饮食如常者，蓄积有脓也。”
脉浮数而恶寒，知表邪不散而为热，今饮食如常，为里邪已去。若有焮肿，为热壅经络，若无肿处，必邪留脏腑，随内外而发痈脓也。
“脉浮而大，浮为风虚，大为气强，风气相搏，必成瘾疹，身体为痒，痒者名泄风，久久为痂癞。”
脉浮大，为邪气在表，表邪本当即解，今相持不散，必是汗出泄风之故，当发瘾疹身痒而生疮疥也。
“趺阳脉浮而芤，浮者卫气虚，芤者营气伤，其身体瘦，肌肉甲错，浮芤相搏，宗气微衰，四属断绝。”
身体瘦削，宗气衰微，胃气虚寒，不能荣养四末可知。加以肌肉结硬，皮肤皴驳，故为甲错，必内有蓄积，将发痈脓之兆也。
“趺阳脉滑而紧，滑者胃气实，紧者脾气强，持实击强，痛还自伤，以手把刃，坐作疮也。”
此言胃受有形而实，脾为热盛而强，脏腑相并为患而痛，故言以实击强。治当量其虚实，虚则消导，实则攻下可也。
“趺阴脉大而紧者，当即下利，为难治。”
趺阳脉紧，为寒邪伤胃，故必下利，下利脉大为邪盛，故难治也。
“趺阳脉沉而数，沉为实，数消谷，紧者病难治。”
沉数者，热伏于内，故易已；沉紧为寒伏于内，故难治也。
“趺阳脉微而紧，紧则为寒，微则为虚，微紧相搏，则为短气。”
胃中虚寒，则阳气郁伏不伸，故短气。
“趺阳脉紧而浮，浮为气，紧为寒，浮为腹满，紧为绞痛，浮紧相搏，肠鸣而转，转即气动，隔气乃下。少阴脉不出，其阴肿大而虚也。”
膈中之水气，因火击动，所以肠鸣转而下泄，则脾胃虚寒可知。若少阴脉不至，则下焦虚寒，不能运行水气，必致留结阴分，而为阴肿虚大也。
“趺阳脉浮，浮则为虚，浮虚相搏，故令气䭇，言胃气虚竭也。脉滑则为哕，此为医咎，责虚取实，守空迫血，脉浮，鼻中燥者，必衄也。”
脉滑为哕者，胃虚不能散水，水结中焦，逼虚火上逆，故为哕也。脉浮，必衄者，浮为表邪不散，邪郁上焦，必迫血上行而为衄也。胃气素虚之人，误施辛温发散，则虚阳将欲外亡，所以脉浮，鼻燥，皆缘责虚取实之故也。此与误发少阴汗者，同科而减等，少阴少血，动其血则下厥上竭而难治，阳明多血，但酿患未已耳。
“寸口脉浮大，而医反下之，此为大逆，浮则无血，大则为寒，寒气相搏，则为肠鸣，医乃不知，而反饮冷水，令汗大出，水得寒气，冷必相搏，其人即䭇。”
寸口脉浮为表邪，而反下之，为逆矣。以其人阳气下陷，故不为痞结，而但肠鸣，即当将差就错，内和其气，而反与之水寒其胃，致水气相搏，且夹带浊饮上干清气，故令䭇也。胡其章曰：大则为寒，寒字当作邪字看。
“寸口脉微而缓，微者卫气疏，疏则其肤空；缓者胃气实，实则谷消而水化也。谷入于胃，脉道乃行，水入于经，其血乃成。营盛则其肤必疏，三焦绝经，名曰血崩。”
此言卫虚营盛，气衰血热，三焦之火失其常度，并热于守经之血而妄行，故为崩下不止耳。
“寸口诸微亡阳，诸涩亡血，诸弱发热，诸紧为寒，诸乘寒者则为厥，郁冒不仁，以胃无谷气，脾涩不通，口急不能言，战而栗也。”
口急不能言，是脾脏血少，不能上通于心气也。
“寸口脉微，尺脉紧，其人虚损多汗，知阴常在，绝不见阳也。”
阳微阴胜，加之多汗，阳气愈虚也。
“少阴脉不至，肾气微，少精血，奔气促迫，上入胸隔，宗气反聚，血结心下，阳气退下，热归阴股，与阴相动，令身不仁，此为尸厥，当刺期门、巨阙。”
肾中真阳之气不能统于周身，则阴气上迫于阳位，所以宗气郁聚，血结心下，阳气因而不伸，陷入至阴之地，周身有阴无阳，遂至不仁而厥也。治当刺期门以下结血，刺巨阙以行宗气，宗气布而阳气自复，厥自退矣。
“寸口脉浮而大，浮为虚，大为实，在尺为关，在寸为格，关则不得小便，格则吐逆。”
“趺阳脉伏而涩，伏则吐逆，水谷不化，涩则食不得入，名曰关格。”
上条以脉之虚大倍常为关格，见于尺部为关，见于寸口为格，故知凡言寸口皆统三部而言也。下条以关部伏涩异常为关格，盖伏则气滞，涩则血寒也。上条乃正衰邪实，不治之证，下条是寒邪闭拒，可治之证，不可不察。
“趺阳脉不出，脾不上下，身冷肤硬。”
身冷者，胃气不温；肤硬者，营血不濡。以营卫气衰，故趺阳脉不出，脾不上下，竟成脏厥之证也。
“寸脉下不至关为阳绝，尺脉上不至关为阴绝，此皆不治。”
关为阴阳之交界，关上脉绝，则阴阳离决，故不治。
“寸口脉阴阳俱紧者，法当清邪中于上焦，浊邪中于下焦。清邪中上，名曰洁也；浊邪中下，名曰浑也。阴中于邪，必内慄也。表气微虚，里气不守，故使邪中于阴也。阳中于邪，必发热头痛，项强颈挛，腰痛胫酸，所为阳中雾露之气。故曰清邪中上，浊邪中下。阴气为慄，足膝逆冷，便溺妄出。表气微虚，里气微急，三焦相溷，内外不通。上焦怫郁，藏气相熏，口烂食齗也。中焦不治，胃气上冲，脾气不转，胃中为浊，营卫不通，血凝不流。若卫气前通者，小便赤黄，与热相搏，因热作使，游于经络，出入藏府，热气所过，则为痈脓。若阴气前通者，阳气厥微，阴无所使，客气内入，嚏而出之，声嗢咽塞。寒厥相追，为热所拥，血凝自下，状如豚肝。阴阳俱厥，脾气孤弱，五液注下。下焦不盍，清便下重，令便数难，齐筑湫痛，命将难全。”
此下五条，俱论阴阳错杂之邪。所谓三焦相溷，内外不通，为时行疫疠之总诀。而伤寒坏证，温热夹阴，亦往往有内外合邪者，此条言寸口脉阴阳俱紧者，邪气乘虚初犯中焦，内外受伤，未变为实也。寸脉浮而紧者，清阳雾露之气伤于阳，故曰清邪中于上焦；尺脉沉而紧者，浊阴寒湿之邪伤于阴，故曰浊邪中于下焦。清邪中上，则发热头痛，项强，胫挛等证，皆是外感表证；浊邪中下，则阴气为栗，言身不战，而但心惕惕然内栗，足膝逆冷等证，皆邪客阴经之证。今表气微虚，则阳气内入，里气微急，则阴邪上逆，由是三焦溷乱，内外不通矣。郁于上焦，则龈伤不能啮物，中焦不治，则不能运行水谷，营卫不通，而血凝不流。若阳气前通，膀胱之邪欲散，故小便赤黄邪，热游溢经络，则为痈脓也。设阴气前通者，则阳气厥微，不能卫外，寒气内客于肺，嚏而出之。以寒气客于肺，故声嗢咽塞，言声塞不能出也。寒者外邪也，厥者内邪也，内外之邪，合并相逐，为热所拥，则血凝自下也。阴阳俱厥者，言脾胃之气不相顺接，胃中阳气不行，不能敷布中外，故四肢逆冷，脾中阴气孤弱，不能约制下焦，故五液注下，圊便频数，下重而难也。脐为生气之源，脐筑湫痛，则生气欲绝。盖邪气伤犯中焦，清浊相溷，三焦俱病，汗下两难，治稍失时，则变证百出矣。
“脉阴阳俱紧者，口中气出，唇口干燥，蜷卧足冷，鼻中涕出，舌上胎滑，勿妄治也。到七日以来，其人微发热，手足温者，此为欲解；或到八日以上，反大发热者，此为难治。设使恶寒者，必欲呕也；腹内痛者，必欲利也。”
此脉此证，表里阴阳混淆未的，疑似之间慎勿妄投药饵，徐而俟之。若七日之外，当解之候，微热，手足温，则为邪气解而自愈矣。若致八日以上，当解不解，反大发热，此为逆证，不可治也。然仲景止言难治，非直不治也。故下文言设寸脉浮紧，恶寒者，必呕，清阳雾露之邪，溢上焦也；尺脉沉紧而腹痛者，必利，浊阴寒湿之邪走下焦也。邪气既得上下消散，即可从其势而治之矣。
“脉阴阳俱紧，至于吐利，其脉独不解，紧去人安，此为欲解。若脉迟，至六七日不欲食，此为晚发，水停故也，为未解，食自可者为欲解。”
脉阴阳俱紧，内外皆邪，至吐利后邪气已泄，脉紧当去也。若吐利后，紧独不解，反不欲食，此为脾胃气虚，水饮停蓄，为晚发变证也。若到七日，脉紧渐退，人安能食，方为欲解。
“伤寒脉阴阳俱紧，恶寒发热，则脉欲厥。厥者，脉初来大，渐渐小，更来渐大，是其候也。如此者恶寒，甚者翕翕汗出，喉中痛，若热多者，目赤脉多，睛不慧。医复发之，咽中则伤；若复下之，则两目闭，寒多便清谷，热多便脓血；若熏之，则身发黄；若熨之，则咽燥。若小便利者，可救之；若小便难者，为危殆。”
脉来厥者，如厥逆之寒热交胜也。初来大者，为邪气鼓动，渐渐小，为正气受伤，更来渐渐大，为邪气复进也。盖缘其人正气本虚，不能主持，随邪气进退，故其脉亦随邪气进退，是以忽大忽小。经云：不大不小，虽困可治，其有大小者，为难治是也。恶寒甚者，则发热翕翕汗出，喉中痛，以少阴之脉循喉咙故也。热多者，太阳多也，目赤脉多，睛不慧，以太阳之脉起于目故也。发汗攻阳，则少阴之热因发而上行，故咽中伤，若复下之，则太阳之邪因虚而内陷，故两目闭，阴邪下行为寒多，必便清谷，阳邪下行为热多，必便脓血，熏之则火热伤表，身必发黄，熨之则火邪内逼，必为咽燥，小便利者，津液未竭，犹可救之，小便难者，津液已绝，为危殆也。
“伤寒发热，口中勃勃气出，头痛目黄，衄不可制，贪水者，必呕，恶水者厥。若下之，咽中生疮，假令手足温者，必下重便脓血。头痛目黄者，若下之，则目闭。贪水者，若下之，其脉必厥，其声嘤，咽喉塞；若发汗，则战慄，阴阳俱虚。恶水者，若下之，则里冷不嗜食，大便完谷出；若发汗，则口中伤，舌上白苔，烦躁。脉数实，不大便六七日，后必便血；若发汗，则小便自利也。”
发热，口中勃勃气出，邪气变热，冲于膈上也。头痛目黄，衄不可制者，热郁于经也。贪水者，为无阴，邪气并于上焦，故必呕。恶水者，为无阳，邪气并于中焦，故厥逆也。若下之，里虚热结，必咽痛，厥逆，假令手足不厥，则热邪不行而协热利也。若头痛目黄者，为邪在太阳，下之热气内伏，则目闭也。贪水者，热在上焦，下之伤阴，必脉厥声嘤，咽喉闭塞，汗之伤阳，则阴阳俱虚而战栗。恶水者，为阳虚，下之则里冷，不食，完谷不化，汗之虚阳上乘，口伤，舌上白苔，烦燥。若目黄，漱水不大便者，六七日后必便血。若发其汗，则小便当不利，今反自利者，太阳之瘀热结于膀胱，而小便偏渗也。瘀血为阴邪，虽有如狂实证，而不能消耗津液，故小便自利耳。“下之其”三字，从《玉函经》增入。
“脉濡而弱，弱反在关，濡反在巅，弦反在上，微反在下。弦为阳运，微为阴寒，上实下虚，意欲得温。微弦为虚，不可发汗，发汗则寒慄，不能自还。咳者则剧，数吐涎沫，咽中必干，小便不利，心中饥烦，晬时而发，其形似疟，有寒无热，虚而寒慄，咳而发汗，蜷而苦满，腹中复坚。”
“脉濡而弱，弱反在关，濡反在巅，弦反在上，微反在下。弦为阳运，微为阴寒，上实下虚，意欲得温。微弦为虚，虚者不可下也。微则为咳，咳则吐涎，下之则咳止，而利因不休，利不休，则胸中如虫啮，粥入则出，小便不利，两胁拘急，喘息为难，项背相引，臂则不仁，极寒反汗出，身冷若冰，眼睛不慧，语言不休，而谷气多入，此为除中，口虽欲言，舌不得前。”
此二条言尺中微弱者，不可汗下也。观其“意欲得温”一语，可以灼见病情。上条言寸口微见弦脉，而咳剧吐涎等证，知为胃气本虚，而挟寒饮，速宜温养中土。误发汗则胃中阳气愈伤，客邪固结愈甚，或因刻而复汗之，遂至蜷而苦满，腹中复坚，皆阴邪水饮痞塞之象也。下条言寸口微见弦脉，而咳吐涎沫等证，仍为胃气本虚，亦宜培理中土。若误吐之，下利不止，胃中空虚，而反暴食，为除中，少阴虚寒而反冷汗，为外脱，及口虽欲言，舌萎不能前等死证歘起，较上条证更剧，以下更甚于汗也。
“脉濡而弱，弱反在关，濡反在巅，微反在上，涩反在下。微则阳气不足，涩则无血，阳气反微，中风汗出，而反躁烦，涩则无血，厥而且寒。阳微发汗，躁不得眠。”
“脉濡而弱，弱反在关，濡反在巅，微反在上，涩反在下。微则阳气不足，涩则无血，阳气反微，中风汗出，而反躁烦；涩则无血，厥而且寒。阳微则不可下，下之则心下痞鞕。”
此二条言尺中脉涩者，不可汗下也。阳微阴涩，气血两亏，而关上脉复弱，胃土亦衰，所以汗下俱禁也。阳微复用阳药发汗，则阳气转伤，必躁不得眠；阳微而用阴药攻下，则阳气内陷，必心下痞硬也。
“脉濡而弱，弱反在关，濡反在巅，浮反在上，数反在下。浮为阳虚，数为无血。浮为虚，数生热，浮为虚，自汗出而恶寒；数为痛，振而寒慄。微弱在关，胸下为急，喘汗而不得呼吸，呼吸之中，痛在于胁，振寒相搏，形如疟状。医反下之，故令脉数发热，狂走见鬼，心下为痞，小便淋漓，少腹甚硬，小便则尿血也。”
寸口浮濡，而关弱尺数者，以其人阳气本虚，虚阳陷于阴分也。若误下伤血，必致狂走，痞满，尿血耳。
“脉濡而紧，濡则卫气微，紧则营中寒，阳微卫中风，发热而恶寒，营紧胃气冷，微呕心内烦。医谓有大热，解肌而发汗，亡阳虚烦躁，心下苦痞坚，表里俱虚竭，卒起而头眩，客热在皮肤，怅怏不得眠。不知胃气冷，紧寒在关元，技巧无所施，汲水灌其身。客热应时罢，慄慄而振寒，重被而覆之，汗出而冒巅，体惕而又振，小便为微难。寒气因水发，清谷不容间，呕变反肠出，颠倒不得安，手足为微逆，身冷而内烦，迟欲从后救，安可复追还。”
此见脉濡而紧者，为阳气微，营中寒。阳微卫中风，外则发热恶寒；营紧胃中冷，内则微呕心烦。医不知其外热内冷，以为大热而从汗解之，则表里俱虚，客热浅在皮肤，紧寒深在关元，犹汲水灌其客热，致寒证四出，不可复救也。
“脉浮而大，浮为气实，大为血虚。血虚为无阴，孤阳独下阴部者，小便当赤而难，胞中当虚，今反小便利，而大汗出，法应卫家当微，今反更实，津液四射，荣竭血尽，干烦而不眠，血薄肉消，而成暴液。医复以毒药攻其胃，此为重虚，客阳去有期，必下如污泥而死。”
脉浮而大，气实血虚，虽偏之为害，亦人所常有也。若此者，阴部当见不足，今反小便利，大汗出，外示有余，殊非细故。设卫气之实者，因得汗利而脉转微弱，藉是与营无忤，庶可安全，若卫分之脉，较前更加坚实，则阳强于外，阴必消亡于内。所谓小便利，大汗出者，乃津液四射之征，势必营竭血尽，干烦不眠，血薄肉消，而成暴液下注之证。此际安其胃，固其液，调和强阳，收拾残阴，岌岌不及，况复以毒药攻其胃，转增奔迫之势，而蹈重虚之戒，令客阳亦去，下血如污泥而死哉。
“师曰：病人脉微而涩者，此为医所病也。大发其汗，又数大下之，其人亡血，病当恶寒，后乃发热，无休止时。夏月盛热，欲着复衣，冬月盛寒，欲裸其身。所以然者，阳微则恶寒，阴弱则发热，此医发其汗，使阳气微，又大下之，令阴气弱。五月之时，阳气在表，胃中虚冷，以阳气内微，不能胜冷，故欲着复衣；十一月之时，阳气在里，胃中烦热，以阴气内弱，不能胜热，故欲裸其身。又阴脉迟涩，故知亡血也。”
王肯堂曰：大发其汗，伤阳也，宜其脉微而恶寒；又数大下之，伤阴也，宜其脉涩而发热。阴阳两伤，则气血俱损，而首末独言亡血者，何也？曰：下之亡阴不必言，汗亦血类故也。内虚之人，夏月阳气在表，则内无阳也，故不胜其寒。冬月阳气在里，里阴既虚，不能当邪气之灼烁，故不胜其热。然诸脉弦细而涩，按之无力者，往往恶寒，苦振栗不止，或时发躁，蒸蒸而热，如坐甑中，必得去衣居寒处，或饮寒水，则便如故，其振寒复至，非必遇夏乃寒，遇冬乃热也。此但言其例，论其理耳。
“立夏得洪大脉，是其本位。其人病身体苦疼重者，须发其汗。若明日身不疼不重者，不须发汗。若汗濈濈自出者，明日便解矣。何以言之？立夏得洪大脉，是其时脉，故使然也。四时仿此。”
立夏得洪大脉，是温病之本脉。若其人苦疼重，乃热郁肌表，未得发越之故，须以辛凉苦寒药泄其郁热，乃伏气发汗之正法也。若明日身不疼重，则营卫自和，濈然汗出自解无藉于药矣。
“脉盛身寒，得之伤寒。脉虚身热，得之伤暑。”
寒伤形，故脉盛，身寒，而后周身发热；暑伤气，故脉虚身热，而独背微恶寒。
“问曰：病有战而汗出，因得解者，何也？答曰：脉浮而紧，按之反芤，此为本虚，故当战而汗出也。其人本虚，是以发战，以脉浮，故当汗出而解也。”
“问曰：病有战而汗出，因得解者，何也？答曰：脉浮而紧，按之反芤，此为本虚，故当战而汗出也。其人本虚，是以发战，以脉浮，故当汗出而解也。若脉浮而数，按之不芤，此人本不虚，若欲自解，但汗出耳，不发战也。”
“问曰：病有不战不汗出而解者，何也？答曰：其脉自微，此以曾经发汗、若吐、若下、若亡血，以内无津液，此阴阳自和，必自愈，故不战不汗出而解也。”
“问曰：伤寒三日，脉浮数而微，病人身凉和者，何也？答曰：此为欲解也，解以夜半。脉浮而解者，濈然汗出也；脉数而解者，必能食也；脉微而解者，必大汗出也。”
上言脉微，故不战汗出而解；此言脉微而解者，必大汗出。二说相左，何耶？然上以曾经吐下亡血，邪正俱衰，不能作汗而解，此以未经汗下，血气未伤，邪正俱盛，故必大战作汗而解，不相左也。东垣云：战而汗出解者，太阳也；不战有汗而解者，阳明也；不战无汗而解者，少阳也。若先曾汗下，必不尔矣。
“问曰：脉病欲知愈未愈者，何以别之？答曰：寸口、关上、尺中三处，大小、浮沉、迟数同等。虽有寒热不解者，此脉阴阳为和平，虽剧当愈。”
“病六七日，手足三部脉皆至，大烦而口噤不能言，其人躁扰者，必欲解也。”
手足三部脉皆至，言三部大小同等也。今人但知六七日欲作战汗，脉伏不知三部脉皆实，而烦躁口噤亦是作汗之兆，故仲景重申此义以明之。
“若脉和，其人大烦目重，脸内际黄者，此为欲解也。”
大烦目重，脸内际黄而脉和者，中央之色见于正位，湿热得以外散也。
“病人苦发热，身体疼，病人自卧，师到诊其脉，沉而迟者，知其差也。何以知之？若表有病者，脉当浮大，今脉反沉迟，故知愈也。”
本发热身疼，今热退静卧而脉沉迟，故知邪散，病不传也。设表证误服下药，而脉变沉迟，又为结胸入里之候也。
“假令病人云：腹内卒痛，病人自坐，师到，脉之浮而大者，知其差也。何以知之？若里有病者，脉当沉而细，今反浮大，故知愈也。”
腹中有寒，故痛，所以脉当沉细，今脉变浮大，知阴退阳复，故为愈也。设卒痛便见浮大，又为脉不应证矣。
“师曰：病家人来请云，病人发热烦极。明日师到，病人向壁卧，此热已去也。设令脉不和，处言已愈。”
热退身凉而安静，虽脉不和，为邪退未久，故尚末平复，不当以脉病人安例之。
“问曰：凡病欲知何时得，何时愈？答曰：假令夜半得病者，明日日中愈；日中得病者，夜半愈。何以言之？日中得病夜半愈者，以阳得阴则解也；夜半得病，明日日中愈者，以阴得阳则解也。”
“问曰：脉有灾怪，何谓也？师曰：假令人病，脉得太阳，与形证相应，因为作汤，比还送汤如食顷，病人乃大吐，若下利，腹中痛。师曰：我前来不见此证，今乃变异，是名灾怪。又问曰：何缘作此吐利？答曰：或有旧时服药，今乃发作，故名灾怪耳。”
“脉浮而洪，身汗如油，喘而不休，水浆不下，体形不仁，乍静乍乱，此为命绝也。又未知何藏先受其灾，若汗出发润，喘不休者，此为肺先绝也。阳反独留，形体如烟熏，直视摇头者，此心绝也。唇吻反青，四肢漐习者，此为肝绝也。环口黧黑，柔汗发黄者，此为脾绝也。溲便遗失，狂言、目反直视者，此为肾绝也。”
阳反独留，孤阳亢极，阴气先竭也。四肢漐习，振掉不宁也；柔汗，冷汗也。按五脏绝证，有因贼邪胜克而死者，有木脏之邪亢极而死者，有子气过逆，母气告竭而死者，有本脏之气衰绝而死者，有脏腑俱绝而死者，不可一概论。
“又未知何藏阴阳前绝？若阳气前绝，阴气后竭者，其人死，身色必青；阴气前绝，阳气后竭者，其人死，身色必赤，腋下温，心下热也。”
“伤寒咳逆上气，其脉散者，死。谓其形损故也。脉阴阳俱盛，大汗出不解者，死。脉阴阳俱虚，热不止者，死。脉至乍疏乍数者，死。脉至如转索，其日死。谵言妄语，身微热，脉浮大手足温者，生；逆冷，脉沉细者，不过一日死矣。”
伤寒，咳逆上气，肺病也。脉毛甚则散，肺绝之脉也。阴阳俱盛，大汗出不解，阴阳交也。阴阳俱虚，热不止，津液竭也。乍疏乍数者死，其有大小者为难治也。脉至如转索者，其日死，纯是邪脉，正气不能为主也。谵妄，身微热而手足温，证脉相应，故主生；谵妄，身大热而手足冷，证脉相反，故主死也。
伤寒例  ***************************
“阴阳大论”云：春气温和，夏气暑热，秋气清凉，冬气冰冽，此则四时正气之序也。冬时严寒，万类深藏，君子固密，则不伤于寒，触冒之者，乃名伤寒耳。其伤于四时之气，皆能为病，以伤寒为毒者，以其最成杀厉之气也。中而即病者，名曰伤寒。不即病者，寒毒藏于肌肤，至春变为温病，至夏变为热病。热病者，热极重于温也。是以辛苦之人，春夏多温热病者，皆由冬时触寒所致，非时行之气也。”
寒毒藏于肌肤，至春变为温病，藏于骨髓，至夏变为热病，不言藏于骨髓者，脱简也。《内经》云：冬伤于寒，春必温病。又云：逆冬气，则少阴不藏，肾气独沉。言冬时寒暖不均，和暖之际，人之腠理不固，忽然严寒骤至，郁闭其不正之气于内，当是之时，少阴之经脉流行于外，是不能退藏于密，势不得不受其邪，然肾藏之真阳沉伏于内，自不受邪，所受邪者，少阴之经耳。故真阳充满之人，邪气不能为害，即使受邪，气行则已。惟是不藏精之人，先逆冬月蛰藏之令，故邪气行以袭入经脉、骨髓，乃至春夏，温热之气内动，而发为温热也。李明之曰：冬伤于寒，冬行春令也。当冬而温，火胜而水亏矣。水既已亏，则所胜妄行，土有余也，火土合德，故为温病。所以不病于冬，而病于春者，以其寒水居卯之分，方得其权，大寒之令复行于春，腠理开泄，少阴不藏，房室之劳伤，辛苦之人，阳气泄于处，肾水亏于内。木当发生，阳已处泄，孰为鼓舞？肾水内竭，孰为滋养？此两者同病，生化之源既绝，木何成以生乎？身之所存者，热也，时强木长，故为温病。
“凡时行者，春时应暖而复大寒，夏时应大热而反大凉，秋时应凉而反大热，冬时应寒而反大温，此非其时而有其气。是以一岁之中，长幼之病多相似者，此则时行之气也。”
伤寒是感天时肃杀之气，以寒犯寒，必先寒水；时行是感湿土郁蒸之气，以湿犯湿，必先湿土。阳明为营卫之原，始病则营卫俱病，经络无分，三焦相溷，内外不通，所以其病即发而暴，非比伤寒以次传经而入也。盖地为污秽浊恶之总归，平时无所不受，适当天时不正之极，则平时所受浊恶之气，亦必乘时迅发，或冬时过暖，肃杀之令不行，至春反大寒冷，或盛夏湿热，污秽之气交蒸，忽然热极生风，而入汗孔闭拒，毒邪不得发泄而为病，病则老幼无分，此即时行之气也。
“从霜降以后，至春分以前，凡有触冒霜露，体虚中寒即病者，谓之伤寒也。”
言非体虚，即有风寒，莫之能害。
“其冬有非节之暖，名曰冬温。冬温之毒，与伤寒大异，亦有轻重，为治不同。”
冬温者，时当大寒，而反大温，东风时至，则肌腠疏豁，忽然大寒，而衣袂单薄，寒郁其邪，其病即发者为冬温，以其所感非时温气，故言与伤寒大异。若不即发，藏于皮肤，则入伤血脉，至春发为温病。藏于经络，则入伤骨髓，至夏发为热病矣。
“从立冬节候，其中无暴大寒，又不冰雪，而有人壮热为病者，此属春时阳气发于冬时，伏寒变为温病。”
春时阳气发于冬时，未至而至也。伏寒变为温病，言非时不正之温气，又为外寒所伏，至春而发为温病也。
“从春分以后，至秋分节前，天有暴寒者，皆为时行寒疫也。其病与温及热病相似，但治有殊耳。”
此言非时暴寒之证，虽与温热相似，而源委迥殊，以伏气自内发外，必用苦寒内夺，暴寒从外感冒，合用辛甘外解，故治有不同耳。
“凡伤于寒，则为病热，热虽盛不死。若两感于寒而病者，必死。”
“尺寸俱浮者，太阳受病也。当一二日发。以其脉上连风府，故头项痛，腰脊强。”
“尺寸俱长者，阳明受病也。当二三日发。以其脉挟鼻络于目，故身热，目疼鼻干，不得卧。”
“尺寸俱弦者，少阳受病也。当三四日发。以其脉循胁络于耳，故胸胁痛而耳聋。”
“此三经受病，未入于腑者，可汗而散。”
“尺寸俱沉细者，太阴受病也。当四五日发。以其脉布胃中，络于嗌，故腹满而嗌干。”
“尺寸俱沉者，少阴受病也。当五六日发。以其脉贯肾，络于肺，系舌本，故口燥舌干而渴。”
“尺寸俱微缓者，厥阴受病也。当六七日发。以其脉循阴器，络于肝，故烦满而囊缩。”
“此三经皆受病，己入于腑，可下而已。”
伤寒经络传变，原不可以日数而测，此六经受病，不过设以为例。粗工不察病机，每以三四日当汗，六七日当下，误人多矣。设伏气发温之三四日，可汗之乎？病传厥阴之六七日，可下之乎？若此，可不辨哉？凡云尽寸，则关在其中，可不言而喻。
“若两感于寒者，一日太阳受之，即与少阴俱病，则头痛、口干、烦满而渴。二日阳明受之，即与太阴俱病，则腹满身热，不欲食，谵语。三日少阳受之，即与厥阴俱病，则耳聋、囊缩而厥，水浆不入，不知人者，六日死。若三阴三阳、五脏六腑皆受病，则营卫不行，脏腑不通，则死矣。”
其得病阴阳两证俱见，其传经证阴阳两经俱传，则邪气弥满充斥，法当三日主死，然必水浆不入，不知人者，方为营卫不行，脏腑不通，更越三日，而阳明之经始绝也。
“其不两感于寒，更不传经，不加异气者，至七日太阳病衰，头痛少愈也。八日阳明病衰，身热少歇也。九日少阳病衰，耳聋微闻也。十日太阴病衰，腹减如故，则思饮食。十一日少阴病衰，渴止，舌干，已而嚏也。十二日厥阴病衰，囊纵，少腹微下，大气皆去，病人精神爽慧也。”
更不传经，不加异气，则邪气传尽，正气将复，愈日可期。然亦立法大意，不可拘执也。至若更加异气，乃病中之病，莫可限于时日矣。
“若过十三日以上不间，尺寸陷者大危。”
“若更感异气，变为他病者，当依旧坏病证而治之。”
“若脉阴阳俱盛，重感于寒者，变成温疟。”
“阳脉浮滑，阴脉濡弱者，更遇于风，变为风温。”
“阳脉洪数，阴脉实大者，遇温热，变为温毒，温毒为病最重也。”
“阳脉濡弱，阴脉弦紧者，更遇温气，变为温疫。”
“以此冬伤于寒，发为温病。脉之变证，方治如说。”
言脉证皆变为热，不得复用辛温发表，所谓方治如说也。
“凡伤寒之病，多从风寒得之。始表中风寒，入里则不消矣。未有温覆当，而不消散者，不在证治。”
“拟欲攻之，犹当先解表，乃可下之。”
“若表已解，而内不消，非大满，犹生寒热，则病不除。”
“若表已解，而内不消，大满大实坚有燥屎，自可除下之，虽四五日，不能为祸也。”
“若不宜下，而便攻之，内虚热入，协热遂利，烦躁诸变，不可胜数，轻者困笃，重者必死矣。”
“夫阳盛阴虚，汗之则死，下之则愈，阳虚阴盛，汗之则愈，下之则死。”
阳乘阴位，则为阳盛阴虚，故可下而不可汗；阴乘阳位，则为阳虚阴盛，故可汗而不可下，即表病里和，里病表和之谓也。盖表实里虚而邪入腑，汗之则死，下之则愈；里实表虚，而邪郁于经，下之则死，汗之则愈。
“夫如是，则神丹安可以误发，甘遂何可以妄攻，虚盛之治，相背千里，吉凶之机，应若影响，岂容易哉？况桂枝下咽，阳盛则毙；承气入胃，阴盛以亡。死生之要，在乎须臾，视身之尽，不暇计日，此阴阳虚实之交错，其候至微，发汗吐下之相反，其祸至速。而医术浅狭，懵然不知病源，为治乃误，使病者殒殁，自谓其分。至今冤魂塞于冥路，死尸盈于旷野，仁者鉴此，岂不痛欤！”
桂枝下咽，阳盛则毙，承气入胃，阴盛以亡，一概言汗下，关系非细，不过借此为例，非误用二汤，必致不救也。
“凡两感病俱作，治有先后，发表攻里，本自不同。而执迷用意者，乃云神丹、甘遂，合而饮之，且解其表，又除其里。言巧似是，其理实违。夫智者之举错也，常审以慎；愚者之动作也，必果而速。安危之变，岂可诡哉？”
两感皆是热邪，然治有先后，发表攻里，本是不同，持说甚正，亦甚明，何奉议误认为救里耶？
“凡发汗，温服汤药，其方虽言日三服，若病剧不解，当促其间，可半日中尽三服。若与病相阻，即便有所觉。重病者，一日一夜当晬时观之，如服一剂，病证犹在，故当复作本汤服之。至有不肯汗出，服三剂乃解。若汗不出者，死病也。”
“凡得时气病，至五六日而渴欲饮水，饮不能多，不当与也。何者？以腹中热尚少，不能消之，便更与人作病也。”
“至七八日，大渴欲饮水者，犹当依证与之。与之常令不足，勿极意也。”
“若饮而腹满，小便不利，若喘，若哕，不可与之。忽然大汗出，是为自愈也。”
“凡得病，反能饮水，此为欲愈之病。其不晓病者，但闻病饮水自愈，小渴者乃强与饮之，因成其祸，不可复数。”
上四条，皆是春夏温热之邪，故言时气病，乃可与水，非冬月正伤寒可比例也。
“凡得病，厥脉动数，服汤药更迟，脉浮大减小，初躁后静，此皆愈证也。”
厥脉动数，犹言其脉动数，不可连上句读。

正方  ——————————————————————————————————————————————————————————————————————————————————————————

桂枝汤  ***************************
桂枝（三两）　芍药（三两，酒洗）　甘草（二两，灸）　生姜（三两，切）　大枣（十二枚，擘）
（上五味，㕮咀三味，以水七升，微火煮取三升，去滓，适寒温，服一升。服已须臾，啜热稀粥一升余，以助药力。温覆令一时许，遍身漐漐微似有汗者益佳，不可令如水流漓，病必不除。若一服汗出病差，停后服，不必尽剂。若不汗，更服依前法。又不汗，后服小促其间。半日许，令三服尽。若病重者，一日一夜服，周时观之。服一剂尽，病证犹在者，更作服。若汗不出，乃服至二三剂。禁生冷、粘滑、肉面、五辛、酒酪、臭恶等物。）
（此方专主卫受风邪之证。以其卫伤不能外固而自汗，所以用桂枝之辛发其邪，即用芍药之酸助其阴，然一散一收，又须甘草以和其胃，况发汗必须辛甘以行阳，故复以生姜佐桂枝，大枣佐甘草也。但方中芍药不言赤白，圣惠与节庵俱用赤，孙尚与叔微俱用白，然赤白补泻不同，仲景云：病发热汗出，此为营弱卫强，营虽不受邪，终非适平也，故卫强则营弱，是知必用白芍药也。营既弱而不能自固，岂可以赤芍药泻之乎？虽然，不可以一律论也。如太阳误下而传太阴，因而腹满时痛，则当倍白芍补营血之虚。若夫大实者必加大黄，又宜赤芍以泻实也。至于湿热素盛之人，与夫酒客辈感寒之初，身寒恶热者，用桂枝汤，即当加黄芩以胜热，则不宜白芍以助阴，贵在临证活法也。按桂枝入心，血药也，而仲景用以治风伤卫之证；麻黄走肺，气药也，而仲景用以治寒伤营之证，皆气病用血药，血病用气药。故许学士有脉浮而缓风伤营，浮紧兼涩寒伤卫之误。殊不知风伤卫则卫受邪，卫受邪则不能内护于营，故营气不固而自汗，必以桂枝血药，透达营卫，又须芍药护营固表，营卫和而自汗愈矣。寒伤营则营受邪，营受邪则不能外通于卫，故气郁而无汗，必以麻黄气药开通腠理，又须桂枝实营散邪，汗大泄而郁热散矣。）
小建中汤  ***************************
桂枝（三两）　芍药（六两，酒洗）　甘草（二两，灸）　生姜（三两，切）　大枣（十二枚，擘）　胶饴（一升）
（上六味，以水七升，煮取三升，去滓，纳胶饴，更上微火消解，温服一升，日三服。）
（按：桂枝汤方中芍药、桂枝等分，用芍药佐桂枝以治卫气。小建中方中加倍芍药，用桂枝佐芍药以治营气，更加胶饴以缓其脾，故名之曰建中，则其功用大有不同耳。）
桂枝加葛根汤  ***************************
桂枝（二两）　芍药（三两，酒洗）　甘草（二两，灸）　生姜（三两，切）　大枣（十二枚，擘）　葛根（四两）
（上六味，以水一斗，先煮葛根减二升，去上沫，纳诸药，煮取三升，去滓，温服一升，覆取微似汗。）
桂枝加桂汤  ***************************
桂枝（五两）　芍药（三两，酒洗）　甘草（二两，灸）　生姜（三两，切）　大枣（十二枚，擘）
（上五味，以水七升，微火煮取三升，去滓，适寒温服一升，若一服汗出病差，停时服。）
（烧针发汗，则损阴血，惊动心气，心气因惊而虚，则触动肾气，发为奔豚，先灸核上以散寒，次与桂枝加桂汤，以泄奔豚之气，所加之桂，当用肉桂为是。）
桂枝加芍药汤  ***************************
桂枝（三两）　芍药（六两，酒洗）　甘草（二两，灸）　生姜（三两，切）　大枣（十二枚，擘）
（上五味，以水七升，微火煮取三升，去滓，适寒温，服一升。）
桂枝加大黄汤  ***************************
桂枝（三两）　芍药（三两，酒洗）　甘草（二两，灸）　生姜（三两，切）　大枣（十二枚，擘）　大黄（一两）
（上六味，以水七升，煮取三升，去滓，温服一升，日三服。）
桂枝加厚朴杏仁汤  ***************************
桂枝（三两）　芍药（三两，酒洗）　甘草（二两，灸）　生姜（三两，切）　大枣（十二枚，擘）　厚朴（三两，灸）　杏仁（五十个，去皮尖）
（上七味，以水七升，微火煮取三升，去滓，适寒温，服一升，若一服汗出病差，停后服。）
（太阳病误下，微喘，脉促，宜用此汤。若阳明病误下，微喘，膈不快者，又属小陷胸证矣。）
新加汤  ***************************
桂枝（三两）　芍药（四两，酒洗）　甘草（二两，灸）　生姜（四两，切）　大枣（十二枚，擘）　人参（三两）
（上六味，以水七升，微火煮取三升，去滓，适寒温，服一升。）
（此因发汗后津液骤伤，非真阳数亏之比，故宜和营药中，加人参以助津气也。）
桂枝去桂加茯苓白术汤  ***************************
芍药（三两，酒洗）　甘草（二两，灸）　生姜（三两，切）　大枣（十二枚，擘）　茯苓（三两）　白术（三两）
（上六味，以水七升，微火煮取三升，去滓，适寒温，服一升，若小便利则愈。）
桂枝去芍药汤  ***************************
桂枝（三两）　甘草（二两，灸）　生姜（三两）　大枣（十二枚，擘）
（上四味，以水七升，微火煮取三升，去滓，适寒温，服一升。）
桂枝去芍药加附子汤  ***************************
桂枝（三两）　甘草（二两，灸）　生姜（三两，切）　大枣（十二枚，擘）　附子（一枚，炮，去皮，破八片）
（上五味，以水七升，微火煮取三升，去滓，适寒温，服一升，若一服恶寒止，停后服。）
桂枝加附子汤  ***************************
桂枝（三两）　芍药（三两，酒洗）　甘草（二两，灸）　生姜（三两，切）　大枣（十二枚，擘）　附子（一枚，炮，去皮，破八片）
（上六味，以水七升，微火煮取三升，去滓，适寒温，服一升，若一服汗止，停后服。）
桂枝甘草汤  ***************************
桂枝（四两）　甘草（二两，灸）
（上二味，以水三升，煮取一升，去滓，顿服。）
救逆汤  ***************************
桂枝（三两）　甘草（二两，灸）　生姜（三两，切）　大枣（十二枚，擘）　蜀漆（三两，洗去腥）　白龙骨（四两，熬，水飞）　牡蛎（五两，熬）
（上为末，以水一斗二升，先煮蜀漆，减二升，纳诸药，煮取三升，去滓，温服一升。）
桂枝甘草龙骨牡蛎汤  ***************************
桂枝（一两）　甘草（二两）　龙骨（二两，熬，水飞）　牡蛎（二两，熬）
（上为末，以水五升，煮取二升半，去滓，温服八合，日三服。）
桂枝麻黄各半汤  ***************************
桂枝（一两十六铢）　芍药（酒洗）　甘草（灸）　生姜（切，各一两）　大枣（四枚，擘）　麻黄（一两，去节）　杏仁（二十四个，汤浸去皮尖及两仁者）
（上七味，以水五升，先煮麻黄一二沸，去上沫，纳诸药，煮取一升八合，去滓，温服六合。）
桂枝二麻黄一汤  ***************************
桂枝（一两十六铢）　芍药（一两六铢，酒洗）　甘草（一两二铢，灸）　生姜（一两六铢，切）　大枣（五枚，擘）　麻黄（十六铢，去节）　杏仁（十六个，去皮尖）
（上七味，以水五升，先煮麻黄一二沸，去上沫，内诸药，煮取二升，去滓，温服一升，日再服。）
桂枝二越婢一汤  ***************************
桂枝　芍药（酒洗）　甘草（灸，各十八铢）　生姜（一两二铢）　大枣（四枚，擘）　麻黄（十八铢，去节）　石膏（二十四铢，碎，锦裹）
（上七味，㕮‍咀，以水五升，先煮麻黄一二沸，去上沫，内诸药，煮取二升，去滓，温服一升。）
（此汤与各半证治相类，方亦相类。但彼以不得小汗而面热身痒，故减小桂枝汤之制，而加麻黄杏仁，此以胃热无津而不能作汗，故减小大青龙之制去杏仁而加石膏，以杏仁下气走表，非无津者所宜，石膏辛凉化热，正胃热者所喜尔。）
当归四逆汤  ***************************
当归（三两）　桂枝（三两）　芍药（三两，酒洗）　细辛（二两）　甘草（二两，灸）　通草（二两）　大枣（二十五枚，擘）
（上七味，以水八升，煮取三升，去滓，温服一升，日三服。）
当归四逆加吴茱萸生姜汤  ***************************
当归（三两）　桂枝（三两）　芍药（三两，酒洗）　细辛（二两）　甘草（二两，灸）　通草（二两）　大枣（二十五枚，擘）　吴茱萸（二升，去闭者）　生姜（半斤，切）
（上九味，以水六升，清酒六升，和煮取五升，去滓，温分五服。）
茯苓桂枝白术甘草汤  ***************************
茯苓（四两）　桂枝（三两）　白术（二两）　甘草（二两，灸）
（上四味，以水六升，煮取三升，去滓，分温三服。）
茯苓桂枝甘草大枣汤  ***************************
茯苓（半斤）　桂枝（四两）　甘草（二两，灸）　大枣（十五枚，擘）
（上四味，以甘澜水一斗，先煮茯苓减二升，内诸药，煮取三升，去滓，温服一升，日三服。作甘澜水法：取水二斗，置大盆内，以勺扬之，水上有珠子五六千颗相逐，取用之。）
（汗后余邪，挟北方邪水为患，故取桂枝汤中之三以和营，五苓散中之二以利水，作甘澜水者，取其流利，不助肾邪也。）
茯苓甘草汤  ***************************
桂枝（二两）　茯苓（二两）　甘草（一两，灸）　生姜（三两，切）
（上四味，以水四升，煮取二升，去滓，分温三服。）
炙甘草汤  ***************************
（一名复脉汤）
甘草（四两，炙）　桂枝（三两）　人参（二两）　生地黄（一斤）　麦门冬（半升，去心）　麻子仁（半升，研）　阿胶（二两）　生姜（三两，切）　大枣（十二枚，擘）
（上九味，以清酒七升，水八升，先煮八味，取三升，去滓，纳胶烊消尽，温服一升，日三服。）
麻黄汤  ***************************
麻黄（三两，去节）　桂枝（二两）　甘草（一两，灸）　杏仁（七十个，泡去皮尖）
（上四味，以水九升，先煮麻黄减二升，去上沫，内诸药，煮取二升半，去滓，温服八合，覆取微似汗，不须啜粥，余如桂枝法将息。）
（夫寒伤营，则营血受病，而见骨节烦疼，当矣，何反腠理闭密无汗而喘耶？盖营既受伤于内，必无卫气独和于外之理。所以用麻黄发汗，必兼桂枝以和营；用杏仁者，所以散气除喘；用甘草者，所以助阳和卫，营卫流行，始能作汗也。按时珍云：仲景治伤寒，无汗用麻黄，有汗用桂枝，历代名医，未有究其精微者。夫津液为汗，汗即血也，在营即为血，在卫即为汗。寒伤营，营血不能外通于卫，卫气闭固，故无汗发热而憎寒；风伤卫，卫气不能内护于营，营气不固，故有汗发热恶风。是麻黄汤虽太阳发汗重剂，实为发散肺经火郁之药；桂枝汤虽太阳解肌轻剂，实为理脾救肺之药也。又汪石山云：辛甘发散为阳，仲景发表药中，必用甘草以载住邪气，不使陷入阴分也。若邪既入里，则内腹胀，必无复用甘草之理。试观五苓、抵当、承气、大柴、陷胸、十枣辈，并不用甘草也，惟调胃、桃核二汤，以其尚兼太阳部分之表邪，故不得不用也。当知发汗药中之甘草必不可少，此汤须脉证全在于表，方可用之。若脉微弱自汗者，不可用也。今人但执一二日在表，并宜发汗。设尺中弦数，虚大，为阴虚多火，汗之则亢阳热厥而死。尺中迟弱，足冷，为阳虚夹阴，汗之则亡阳，厥逆而死，可不慎欤！）
大青龙汤  ***************************
麻黄（六两，去节）　桂枝（二两）　甘草（二两，灸）　杏仁（四十个，去皮尖）　生姜（三两，切）　大枣（十二枚，擘）　石膏（如鸡子大，碎）
（上七味，以水九升，先煮麻黄减二升，去上沫，内诸药，煮取三升，去滓，温服一升。取微似汗，汗出多者，温粉粉之。一服汗者，停后服。汗多亡阳遂虚，恶风，烦躁不得眠也。）
（或问：此方治脉浮紧，头痛恶寒，身疼痛，不汗出而烦躁，并不见中风之脉证，而疏钞金纰，但据条首“中风”二字，乃云本之风气似隐，标之寒化反显，释风寒两感者谬矣。殊不知其实为风多寒少之证。设果本隐标显，则治病必求其本，何反倍用麻黄耶？按《内台方》云：此一证，全在“不汗出”三字藏机。若风伤卫，则自汗，恶风；寒伤营，则无汗而喘。此云不汗出而烦躁，则知其证略有微汗不能透出，故生烦燥，于此可见其兼有风证，而脉见浮紧，是风见寒脉，加以恶寒身疼，知寒重于风。故于麻桂二汤中，除去芍药，倍麻黄而加石膏。设不并力图之，速令外泄，则风挟寒威内攻，鼓动君相二火，则周身皆为火化矣，所以不得不倍用麻黄也。其去芍药而加石膏者，以其汗既不能透出，原无藉于护营，热既郁于心包，则解烦诚不可缓。明乎此，则不但大青龙之法可解，大青龙之方可施，其麻黄杏仁甘草石膏汤、越婢汤、桂枝二越脾一汤、麻黄升麻等，可随证取用，而无窒碍也。）
小青龙汤  ***************************
（有加减法，见太阳上篇本条下）
麻黄（三两，去节）　桂枝（三两）　芍药（三两，酒洗）　甘草（二两，灸）　五味子（半升）　干姜（三两）　细辛（二两）　半夏（半升，姜制）
（上八味，以水一斗，先煮麻黄，减二升，去上沫，内诸药，煮取三升，去滓，温服一升。）
葛根汤  ***************************
葛根（四两）　麻黄（三两，去节）　桂枝（二两）　芍药（二两，酒洗）　甘草（二两，灸）　生姜（三两，切）　大枣（十二枚，擘）
（上七味，㕮咀，以水一斗，先煮麻黄、葛根，减二升，去沫，内诸药，煮取三升，去滓，温服一升，覆取微似汗，不须啜粥，余如桂枝法将息及禁忌。）
葛根加半夏汤  ***************************
葛根（四两）　麻黄（三两，去节，汤泡去黄汁，焙干）　桂枝　芍药（酒洗）　甘草（灸，各二两）　半夏（半升，洗）　生姜（三两，切）　大枣（十二枚，擘）
（上八味，以水一斗，先煮葛根、麻黄，减二升，去白沫，内诸药，煮取三升，去滓，温服一升，覆取微似汗。）
麻黄杏仁甘草石膏汤  ***************************
麻黄（四两，去节）　杏仁（五十个，去皮尖）　甘草（一两，灸）　石膏（半斤，碎，绵裹）
（上四味，以水七升，先煮麻黄，减二升，去上沫，内诸药，煮取二升，去滓，温服一升。）
麻黄连轺赤小豆汤  ***************************
麻黄（二两，去节）　连轺（二两，即连翘根）　赤小豆（一升，即细赤豆）　杏仁（四十个，去皮尖）　甘草（二两，灸）　生梓白皮（一升）　生姜（二两，切）　大枣（十二枚，擘）
（以上八味，以潦水一斗，先煮麻黄再沸，去上沫，内诸药，煮取三升，分温三服，半日服尽。）
（伤寒，瘀热在里，身必发黄者，因其人素有湿热，汗出不尽，则肌腠之里，为瘀热所凝，而遍身发黄，故宜此汤以取微汗也。麻黄发散表邪，杏仁、生姜辛散走表，连轺泻经络之积火，梓皮除肌肉之湿热，小豆降火利水，甘草、大枣益脾和胃。盖土厚可以御水湿之蒸，观《金匮》治寒湿，用麻黄加术汤，其义可见。此汤为汗后表邪未解，而湿热发黄，脉浮者，取汗而设。茵陈蒿汤，为表邪已散，而小便不利，身黄，脉沉者，分利而设。栀子柏皮汤，为表里皆热，脉来软大，不可汗下者而设。若夫汗后，渴而小便不利，热结津液，身目皆黄者，又当取用五苓加茵陈，以利水为务也。）
麻黄升麻汤  ***************************
麻黄（二两半，去节）　升麻（一两一分）　当归（一两一分）　知母　黄芩　葳蕤（各十八铢）　天门冬（去心）　芍药　干姜　白术　茯苓　甘草（灸）　桂枝　石膏（碎，锦裹，各六铢）
（上十四味，以水一斗，先煮麻黄一两沸，去上沫，内诸药，煮取三升，去滓，分温三服，相去如炊三斗米顷，令尽，汗出愈。）
麻黄附子细辛汤  ***************************
麻黄（二两，去节）　细辛（一两）　附子（一枚，炮，去皮，破八片）
上三味，以水一斗，先煮麻黄减二升，去上沫，内药，煮取三升，去滓，温服一升，日三服。）
麻黄附子甘草汤  ***************************
麻黄（二两，去节）　甘草（二两，灸）　附子（一枚，炮，去皮）
（上三味，以水七升，先煮麻黄一两沸，去上沫，内诸药，煮取三升，去滓，温服一升，日三服。）
小柴胡汤  ***************************
（加减法见少阳篇本条下）
柴胡（半斤）　黄芩　人参　甘草（各三两）　半夏（半升，洗）　生姜（三两，切）　大枣（十二枚，擘）
（上七味，以水一斗三升，煮取六升，去滓，再煎取三升，温服一升，日三服。）
大柴胡汤  ***************************
柴胡（半斤）　黄芩（三两）　芍药（三两）　半夏（半升，洗）　枳实（四枚，灸）　大黄（二两）　生姜（五两，切）　大枣（十二枚，擘）
（上八味，以水一斗二升，煮取六升，去滓，再煎，温服一升，日三服。）
（此汤治少阳经邪，渐入阳明之腑，或误下引邪内犯，而过经不解之证，故于小柴胡方中，除去人参、甘草，助阳恋胃之味，而加芍药、枳实、大黄之沉降，以涤除热滞也，与桂枝大黄汤同义。彼以桂枝、甘草兼大黄，两解太阳误下之邪，此以柴胡、芩、半兼大黄，两解少阳误下之邪，两不移易之定法也。）
柴胡桂枝汤  ***************************
柴胡（四两）　桂枝　人参　黄芩　芍药（各一两半）　甘草（一两，灸）　半夏（二合，洗）　生姜（两半，切）　大枣（六枚，擘）
（上九味，以水七升，煮取三升，去滓，温服一升。）
柴胡桂枝干姜汤  ***************************
柴胡（半斤）　桂枝（三两）　干姜（二两）　栝蒌根（四两）　黄芩（三两）　甘草（二两，灸）　牡蛎（二两，熬）
（上七味，以水一斗二升，煮取六升，去滓，再煎取三升，温服一升，日三服。）
柴胡加芒硝汤  ***************************
柴胡（半斤）　黄芩　人参　甘草（各三两）　半夏（半升，洗）　生姜（三两，切）　大枣（十二枚，擘）　芒硝（六两）
（上八味，以水一斗二升，煮取六升，去滓，内芒硝，再煎取三升，温服一升，不解更服。）
柴胡加龙骨牡蛎汤  ***************************
柴胡（四两）　半夏（二合，洗）　大黄（二两）　桂枝　人参　茯苓　生姜（切）　龙骨（熬）　牡蛎　铅丹（一两，水飞）　大枣（六枚，擘）
（上十一味，以水八升，煮取四升，内大黄，切如棋子大，更煮一二沸，去滓，温服一升。）
此汤治少阳经邪犯本之证，故于本方中，除去甘草、黄芩，行阳之味，而加大黄行阴，以下夺其邪，兼茯苓以分利小便，龙骨、牡蛎、铅丹，以镇肝胆之怯，桂枝以通血脉之滞也，与救逆汤同义。彼以桂枝、龙骨、牡蛎、蜀漆镇太阳经火逆之神乱，此以柴胡兼龙骨、牡蛎、铅丹镇少阳经误下之烦惊，亦不易之定法也。）
四逆散  ***************************
（有加减法见少阴下篇本条下）
甘草（灸）　枳实（破，水渍，灸干）　柴胡　芍药
（上四味，各十分，捣筛，白饮和服方寸匕，日三服。）
调胃承气汤  ***************************
大黄（四两，清酒浸）　甘草（二两，灸）　芒硝（半升）
（上三味，㕮咀，以水三升，煮取一升，去滓，内芒硝，更上火，微煮令沸，少少温服之。）
（承气者，用以制亢极之气，使之承顺而下也。《伤寒秘要》曰：王海藏论云，仲景承气汤，有大小调胃之殊，今人以三一承气，不分上下缓急用之，岂不失仲景本意。大热大实，用大承气；小热小实，用小承气；实热尚在胃中，用调胃承气，以甘草缓其下行而祛胃热也。若病大用小，则邪气不伏，病小用大，则过伤正气。病在上而用急下之剂，则上热不除，岂可一概混治哉！节庵论小承气曰：上焦受伤，去芒硝，恐伤下焦血分之真阴；论调胃承气曰：邪在中焦，不用枳实、厚朴，以伤上焦虚无氤氲之元气，然此汤独可用芒硝以伤下焦乎？吾未闻承气汤有主上焦者，未闻调胃承气之证，至于坚而燥也。仲景调胃承气汤证，八方中并无于燥，不过曰胃气不和，曰胃实，曰腹满，则知此汤专主表邪悉罢，初入腑而欲结之证也。故仲景以调胃承气，收入太阳阳明。而大黄注曰酒浸，是太阳阳明去表未远，其病在上，不当攻下，故宜缓剂以调和之。及至正阳阳明，则皆曰急下之。而大承气汤，大黄注曰酒洗，是洗轻于浸，微升其走下之性以和其中。至于少阳阳明，则去正阳而逼太阴，其分在下，故用小承气，大黄不用酒制也。）
大承气汤  ***************************
大黄（四两，酒洗）　厚朴（半斤，去皮，灸）　枳实（五枚，灸）　芒硝（三合）
（上四味，以水一斗，先煮二物取五升，去滓，内大黄，煮取二升，去滓，内芒硝，更上火微一两沸，分温再服，得下，余勿服。）
小承气汤  ***************************
大黄（四两）　厚朴（二两，去皮，灸）　枳实（三枚，灸）
（上三味，以水四升，煮取一升二合，去滓，分温二服，初服汤，当更衣，不尔者，尽饮之，若更衣者，勿服之。）
桃核承气汤  ***************************
桃仁（五十个，去皮尖）　桂枝（二两）　甘草（二两，灸）　大黄（四两，酒浸）　芒硝（二两）
（上五味，以水七升，煮取二升半，去滓，内芒硝，更上火微沸，温服五合，日三服，当微利。）
抵当汤  ***************************
水蛭（三十个，猪脂熬黑）　虻虫（三十个，熬，去翅足）　大黄（三两，酒浸）　桃仁（二十个，去皮尖）
（上四味，为末，以水五升，煮取三升，去滓，温服一升，不下再服。）
抵当丸  ***************************
水蛭（三十个，猪脂熬黑）　虻虫（二十五个，熬去足翅）　大黄（三两）　桃仁（二十个，去皮尖）
（上四味，杵分为四丸，以水一升，煮一丸，取七合，服之晬时当下血，若不下者，更服。）
茵陈蒿汤  ***************************
茵陈蒿（六两）　栀子（十四枚，擘）　大黄（二两）
（上三味，以水一斗，先煮茵陈减六升，内二味，煮取三升，去滓，分温三服。）
麻仁丸  ***************************
麻子仁（二升，熬，晒，去壳）　芍药（半斤）　枳实（半斤，灸）　大黄（一斤，去皮）　厚朴（一斤，去皮，灸）　杏仁（一斤，去皮尖，熬，别作脂）
（上六味为末，炼蜜为丸桐子大，饮服十丸，日三服渐加，以利为度。）
（此治素惯脾约之人，复感外邪，预防燥结之法。方中用麻、杏二仁，以润肠燥，芍药以养阴血，枳实、大黄以泄实热，厚朴以破滞气也。然必因客邪加热者，用之方为合辙，后世以此概治老人津枯血燥之闭结，但取一时之通利，不顾愈伤其真气，得不速其咎耶！）
蜜煎导方  ***************************
蜜（七合，一味，内铜器中，微火煎之，稍凝如饴状搅之，勿令焦著，欲可丸并手捻作挺，令头锐大如指，长三寸许，当热时急作，冷则硬，以纳谷道中，以手急抵，欲大便时，乃去之。）
猪胆汁方  ***************************
大猪胆（一枚，泻汁，和醋少许，以灌谷道中，如一食顷，当大便出。）
大陷胸汤  ***************************
大黄（六两，去皮）　芒硝（一升）　甘遂（一钱）
（上三味，以水六升，先煮大黄，取二升，去滓，内芒硝，煮一两沸，内甘遂末，温服一升，得快利，止后服。）
大陷胸丸  ***************************
大黄（半斤）　芒硝（半升）　葶苈（半升，熬）　杏仁（半升，去皮尖，熬黑）
（上四味，捣筛二味，纳杏仁、芒硝，合研如脂，和散，取如弹丸一枚，别捣甘遂末一钱匕，白蜜二合，水二升，煮取一升，温顿服之。一宿乃下，如不下更服，取下为效。禁如药法。）
小陷胸汤  ***************************
黄连（一两）　半夏（半升，洗）　栝蒌实（大者，二个）
（上三味，以水六升，先煮栝蒌取三升，去滓，内诸药，煮取二升，去滓，分温三服。）
十枣汤  ***************************
芫花（熬）　甘遂　大戟　大枣（十枚，擘）
（上三味，等分，各别捣为散。以水一升半，先煮大枣肥者十枚取八合，去滓，内诸药。
强人服一钱匕，羸者服半钱，平旦温服。若下少病不除者，明日更服，加半钱得快下利后，糜粥自养。）
大黄黄连泻心汤  ***************************
大黄（二两）　黄连（一两）
（上二味，以麻沸汤二升渍之，须臾绞去滓，分温再服。（麻沸汤者言滚沸如麻也））
附子泻心汤  ***************************
大黄（二两）　黄连　黄芩（各一两）　附子（一枚，炮去皮，破，别煮取汁）
（上四味，切三味，以麻沸汤二升渍之，须臾绞出滓，内附子汁，分温再服。）
生姜泻心汤  ***************************
甘草（三两，灸）　人参（三两）　干姜（一两）　半夏（半升，洗）　黄芩（三两）　黄连（一两）　生姜（四两，切）　大枣（十二枚，擘）
（上八味，以水一斗，煮取六升，去滓，再煎取三升，温服一升，日三服。）
甘草泻心汤  ***************************
甘草（四两）　干姜（三两）　半夏（半升，洗）　黄芩（三两）　黄连（一两）　大枣（十二枚，擘）
（上六味，以水一斗，煮取六升，去滓，再煎取三升，温服一升，日三服。）
半夏泻心汤  ***************************
半夏（半升，洗）　干姜　甘草（灸）　人参　黄芩（各三两）　黄连（一两）　大枣（十二枚，擘）
（上七味，以水一斗，煮取六升，去滓，再煮取三升，温服一升，日三服。）
（按泻心汤诸方，皆治中风汗下后，表解里未和之证。其生姜、甘草、半夏三泻心，是治痰湿结聚之痞，方中用半夏、生姜以涤痰饮，黄芩、黄连以除湿热，人参、甘草以助胃气，干姜炮黑以渗水湿。若但用苦寒治热，则拒格不入，必得辛热为之向导，是以干姜、半夏，在所必需。若痞极硬满，暂去人参；气壅上升，生姜勿用；痞而不硬，仍用人参，此一方出入而有三治也。其大黄、附子二泻心，乃治阴阳偏胜之痞。一以大黄、黄连，涤胸中素有之湿热；一加附子，兼温经中骤脱之虚寒也。用沸汤渍绞者，取寒药之性，不经火而力峻也，其附又必煎汁，取寒热各行其性耳。仲景立法之妙，无出乎此。以大黄芩连，涤除胃中之邪热，即以附子温散凝结之阴寒，一举而寒热交结之邪尽解，讵知后人目睹其方而心眩也。
黄连汤  ***************************
黄连　甘草（灸）　干姜　桂枝（各三两）　人参（二两）　半夏（半升，洗）　大枣（十二枚，擘）
（上七味，以水一斗，煮取六升，去滓，温服一升，日三夜二服。）
葛根黄芩黄连汤  ***************************
葛根（半斤）　黄芩（二两）　黄连（三两）　甘草（二两，灸）
（上四味，以水八升，先煮葛根，减二升，内诸药，煮取二升，去滓，分温酒服。）
厚朴生姜甘草半夏人参汤  ***************************
厚朴（半斤，去皮，灸）　生姜（半斤，切）　甘草（二两，灸）　半夏（半升，洗）　人参（一两）
（上五味，以水一斗，煮取三升，去滓，温服一升，日三服。）
干姜黄连黄芩人参汤  ***************************
干姜　黄连　黄芩　人参（各三两）
（上四味，以水六升，煮取二升，去滓，分温再服。）
吴茱萸汤  ***************************
吴茱萸（一升，洗）　人参（三两）　生姜（六两，切）　大枣（十二枚，擘）
（上四味，以水七升，煮取二升，去滓，温服七合，日三服。）
旋覆代赭石汤  ***************************
旋覆花（三两）　代赭石（一两，煅）　人参（二两）　甘草（三两，灸）　半夏（半升，洗）　生姜（五两，切）　大枣（十二枚，擘）
（上七味，以水一斗，煮取六升，去滓，再煎取三升，温服一升，日三服。）
（方中用代赭，领人参、甘草下行以镇胃中之逆气，固已奇矣。更用旋覆，领半夏、姜、枣，而涤膈上之风痰，尤不可测。设非法承领上下，何能转否为泰于反掌耶！
赤石脂禹余粮汤  ***************************
赤石脂（一两，碎）　禹余粮（一斤，碎）
（以上二味，以水六升，煮取二升，去滓，三服。）
桃花汤  ***************************
赤石脂（一斤，一半全用，一半筛末）　干姜　粳米（一升）
（上三味，以水七升，煮米令熟，去滓，温服七合，纳赤石脂末方寸匕，日三服。若一服愈，余勿服。
（石脂之涩，以固下焦滑脱，必稍加干姜、粳米，以理中气之虚。虚能受热，故虽热邪下利，不妨仍用干姜之辛，以佐石脂之涩，汤中用石脂半斤，不为少矣。服时又必加末方寸匕，取留滓以沾肠胃也。盖少阴主禁固二便，肾水为火所灼，不能济火，火克大肠金，故下痢便血脓血。所以用干姜从治之法，犹白通汤之用人尿猪胆，彼假其寒，此假其热耳！
四逆汤  ***************************
甘草（二两，灸）　干姜（一两半）　附子（一枚，生，去皮，破八片）
（上三味，㕮咀，以水三升，煮取一升二合，去滓，分温再服，强人可大附子一枚，干姜三两。）
（此汤通治三阴脉沉，恶寒，手足逆冷之证，故取附子之生者，上行头顶，外彻肌表，以温经散寒；干姜亦用生者，以内温脏腑，甘草独用灸者，以外温营卫，内补中焦也。其云强人可大附子一枚，干姜三两者，则知平常之人，附子不必全用也。况宋以前人，不善栽培，重半两者即少，大者极是难得，所以仲景有一方中用二三枚者，非若近时西附之多重一两外也。然川中所产，求一两者亦不易得，近世用二三钱一剂，即与仲景时二三枚分三剂相等耳。此汤与麻黄附子细辛汤之用麻黄，发散经络之寒邪，熟附温补少阴之真阳，细辛发越肾肝之阳气，似异而意实同。盖彼以麻黄治表邪，附子温里虚，细辛通其阴经之邪，此以附子治表邪，干姜温里虚，甘草和其胃中之阳。嗣真所谓生附配干姜，补中有发，熟附配麻黄，发中有补是也。
四逆加人参汤  ***************************
甘草（二两，灸）　干姜（一两半）　附子（一枚，生，去皮，破八片）　人参（一两）
（上四味，㕮咀，以水三升，煮取一升二合，去滓，分温再服。）
茯苓四逆汤  ***************************
茯苓（六两）　人参（一两）　甘草（二两，灸）　干姜（一两半）　附子（一枚，生用，去皮，破八片）
（上五味，以水五升，煮取三升，去滓，温服七合，日三服。）
通脉四逆汤  ***************************
（有加减法见少阴上篇本条下）
甘草（二两，灸）　干姜（三两，强人可四两）　附子（大者一枚，去皮，生用）
（上三味，以水三升，煮取一升二合，去滓，分温再服。）
通脉四逆加猪胆汁汤  ***************************
甘草（二两，灸）　附子（大者一枚，生，去皮，破八片）　干姜（三两）　猪胆汁（半合）
（上四味，以水三升，先煮三物，取一升二合，去滓，入胆汁，分温再服。）
白通汤  ***************************
葱白（四茎）　干姜（一两）　附子（一枚，生，去皮，破八片）
（上三味，以水三升，煮取一升，去滓，分温再服。）
白通加猪胆汁汤  ***************************
葱白（四茎）　干姜（一两）　附子（一枚，生，去皮，破八片）　人尿（五合）　猪胆汁（一合）
（以上三味，以水三升，煮取一升，去滓，内胆汁人尿，和令相得，分温再服。）
附子汤  ***************************
附子（二枚，去皮，破八片，生）　人参（二两）　白术（四两）　茯苓（三两）　芍药（三两，酒洗）
（上五味，以水八升，煮取三升，去滓，温服一升，日三服。）
（或问：附子汤与真武汤，只互换一味，何真武汤主行水收阴，附子汤主回阳峻补耶？盖真武汤内生姜佐熟附，不过取辛热之势，以走散经中之水饮。附子汤中人参助生附，纯用其温补之力，以恢复涣散之真阳，且附子汤中附术皆倍于真武，其分两亦自不同，所以主治迥异，岂可比例而观乎！）
真武汤  ***************************
（有加减法，见少阴上篇本条下）
茯苓（三两）　芍药（三两，酒洗）　白术（二两）　附子（一枚，炮，去皮，破八片）　生姜（三两，切）
（上五味，以水八升，煮取三升，去滓，温服七合，日三服。）
干姜附子汤  ***************************
干姜（一两）　附子（一枚，生，去皮，破八片）
（上二味，以水三升，煮取一升，去滓，顿服。）
桂枝附子汤  ***************************
桂枝（四两）　附子（三枚，炮，去皮，破八片）　甘草（二两，灸）　生姜（三两，切）　大枣（十二枚，擘）
（上五味，以水六升，煮取二升，去滓，分温三服。）
白术附子汤  ***************************
白术（四两）　附子（三枚，炮，去皮，破八片）　甘草（二两，灸）　生姜（三两，切）　大枣（十二枚，擘）
（上五味，以水六升，煮取二升，去滓，分温三服。）
甘草附子汤  ***************************
甘草（三两，灸）　附子（二枚，炮去皮，破）　白术（二两）　桂枝（四两）
（上四味，以水六升，煮取三升，去滓，温服一升，日三服。初服得微汗则解，能食汗出，复烦者，服五合，恐一升多者，宜服六七合为妙。）
（风伤卫气，湿流关节，风湿相搏，邪乱经中，故主周身骨节诸痛。风胜则卫气不固，汗出短气，恶风不欲去衣；湿胜则水气不行，小便不利，或身微肿，故用附子除湿温经，桂枝祛风和营，白术去湿实卫，甘草辅诸药而成敛散之功也。）
芍药甘草附子汤  ***************************
芍药（三两）　甘草（三两，灸）　附子（一枚，炮，去皮，破八片）
（上三味，以水五升，煮取一升五合，去滓，分温再服。）
理中丸及汤  ***************************
（有加减法见杂篇霍乱本条下）
人参　白术　甘草（灸）　干姜（各三两）
（上四味，捣筛为末，蜜和丸，如鸡子黄大，以沸汤数合和一丸，研碎，温服之，日三夜二服。腹中未热，益至三四丸。然不及汤，汤法：以四物依两数切，用水八升，煮取三升，去滓，温服一升，日三服。）
桂枝人参汤  ***************************
桂枝（四两）　人参（三两）　白术（三两）　甘草（四两，灸）　干姜（三两）
（上五味，以水九升，先煮四味，取五升，内桂，更煮取三升，温服一升，日再夜一服。）
甘草干姜汤  ***************************
甘草（四两，灸）　干姜（二两，炮）
上㕮咀，以水三升，煮服一升五合，去滓，分温再服，此即四逆汤去附子也。辛甘合用，专复胸中之阳气。其夹食夹阴，面赤足冷，发热喘咳，腹痛便滑，外内合邪，难于发散，或寒药伤胃，合用理中，不便参、术者，并宜服之。真胃虚挟寒之圣剂也！若夫脉沉畏冷，呕吐自利，虽无厥逆，仍属四逆汤证矣。
乌梅丸  ***************************
乌梅（三百个）　黄连（一斤）　黄柏（六两）　干姜（十两）　附子（六枚，炮）　蜀椒（四两，熬去汗）　桂枝（六两）　细辛（六两）　人参（六两）　当归（四两）
（上十味，共捣筛，合治之，以苦酒渍乌梅一宿，去核，蒸之五升米下，饭熟捣成泥，和药令相得内臼中，与蜜杵二千下，丸如梧桐子。大先食饮服十丸，日三服，稍加至二十丸。禁生冷、滑物、臭食等。）
（按：乌梅丸主胃气虚，而寒热错杂之邪积于胸中，所以蛔不安而时时上攻，故仍用寒热错杂之味治之。方中乌梅之酸以开胃，蜀椒之辛以泄滞，连、柏之苦以降气。盖蛔闻酸则定，见辛则伏，遇苦则下也。其他参、归以补中气之虚寒，姜、附以温胸中之寒饮。若无饮则不呕逆，蛔亦不上矣。辛、桂以祛陷内之热邪。若无热邪，虽有寒饮，亦不致于呕逆。若不呕逆，则胃气总虚，亦不致于蛔厥矣。）
五苓散  ***************************
猪苓（十八铢）　泽泻（一两六铢）　茯苓（十八铢）　桂（半两）　白术（十八铢）
（上五味为末，以白饮和服方寸匕，日三服。）
（此两解表里之药，故云覆取微汗。茯苓、猪苓味淡，所以渗水涤饮也；泽泻味咸，所以泄肾止渴也；白术味甘，所以燥脾逐湿也；桂枝味辛，所以散邪和营也。欲兼温表，必用桂枝；专用利水，则宜肉桂，妙用全在乎此。则以其辛热而去之，则何能疏肝伐肾，通津利水乎？此逐内外水饮之首剂。《金匮》治心下支饮眩冒，用泽泻汤，治呕吐思水用猪苓散，随意取用二三味，成方总不出是汤也。《祖剂》云：五苓散，治伤寒温热病，表里未解，头痛发热，口燥咽干，烦渴饮水，或水入即吐，或小便不利，及汗出表解，烦渴不止者，宜服之。又治霍乱吐利，燥渴引饮，并治瘦人脐下有动悸，吐涎沫而逆翻胃也。诸如此者，咸属水饮停蓄，津液固结，大小便结，但须增损合宜耳。）
猪苓汤  ***************************
猪苓（去皮）　茯苓　泽泻　滑石（碎）　阿胶（各一两）
（上五味，以水四升，先煮四味，取二升，去滓，内下阿胶烊消，温服七合，日三服。）
瓜蒂散  ***************************
瓜蒂（一分，熬黄）　赤小豆（五分）
（上二味各别捣筛，为细末合治，送下三钱匕，以香豉一合，用热汤七合，煮作稀糜粥饮，取汁和散，温顿服之。不吐者，少少加，得快吐。）
白散  ***************************
桔梗（三分）　贝母（三分）　巴豆（一分，去皮心，熬黑，研如脂）
（上二味为末，内巴豆，更于臼中杵之，以白饮和服。强人半钱，羸者减之。病在膈上必吐，在膈下者必不利，进热粥一杯，利过不止，进冷粥一杯，即愈。）
栀子豉汤  ***************************
栀子（十四枚，擘）　香豉（四合，丝绵裹定）
（上二味，以水四升，先煮栀子，得二升半，内豉煮取一升半，去滓，分为二服，温进一服，得吐者，止后服。）
（栀子涌膈上虚热，香豉散寒热恶毒，能吐能汗，后汗下后虚烦不解之圣药。若呕，则加生姜以涤饮；少气，则加甘草以缓中；心烦腹胀，则去香豉而加枳朴，邪在上而不在中也。丸药伤胃，则去香豉而加干姜，涌泄而兼安中之意也。故欲涌虚烦，必先顾虑中气。所以病人有大便溏者，有不可吐之戒。）
栀子甘草豉汤  ***************************
栀子（十四枚，擘）　香豉（四合，绵裹）　甘草（二两）
（上三味，以水四升，先煮药物，得二升半，内豉，煮取一升半，去滓，分为二服，温三服。得吐者，止后服。）
栀子生姜豉汤  ***************************
栀子（十四枚，擘）　香豉（四合，丝绵裹定）　生姜（一两）
（上三味，以水四升，先煮二升，去滓，再煎至一升半，去滓，分为二服，温冷服即吐愈。）
栀子厚朴汤  ***************************
栀子（十四枚，擘）　厚朴（四钱，姜灸）　枳实（四枚，灸）
（以上三味，以水三升半，煮取一升半，去滓，分二服，温进一服。得吐者，止后服。）
栀子干姜汤  ***************************
栀子（十四枚，擘）　干姜（二两）
（上二味，以水三升半，煮取一升半，去滓，分二服，温进一服。得吐者，止后服。）
栀子柏皮汤  ***************************
栀子（十五枚，擘）　柏皮（二两）　甘草（一两）
（上三味，以水四升，煮取一升半，去滓，分温再服。）
（此太阳原有寒湿，因伤寒发汗，气蒸而变热，故得发于外，原非表邪发热之谓。故以栀子清肌表之热，黄柏去膀胱之湿热，甘草和其中外也。）
枳实栀子豉汤  ***************************
枳实（三枚）　栀子（十四枚，熬黑）　豉（一升，绵裹）
（上三味，以清浆水七升，空煮取四升，内枳实、栀子，煮取二升，下豉更煮五六沸，去滓，分温再服，覆令出汗。）
黄芩汤  ***************************
黄芩（三两）　甘草（二两，灸）　芍药（二两，酒洗）　大枣（十二枚，擘）
（上四味，以水一斗，煮取三升，去滓，温服一升，日再夜一服。）
黄芩加半夏生姜汤  ***************************
黄芩（三两）　甘草（二两，灸）　芍药（二两，酒洗）　半夏（半升，洗）　生姜（二两半，一云三两）　大枣（十二枚，擘）
（上六味，以水一斗，煮至三升，去滓，温服一升，日再夜一服。）
芍药甘草汤  ***************************
白芍药（四两，酒洗）　甘草（四两，灸）
（上二味，㕮咀，以水三升，煮取一升半，去滓，分温再服之。）
（此即桂枝汤去桂枝、姜、枣也。甘酸合用，专治营中虚热。以其阴虚阳乘，至夜发热，血虚筋挛，头面赤热，过汗伤阴，发热不止，或误用辛热，扰其营血，不受补益者，并宜用之。真血虚挟热之神方也！设见脉浮自汗，营卫不和，纵非外感，仍属桂枝汤证矣。）
白虎汤  ***************************
石膏（一斤，碎）　知母（六两）　甘草（三两）　粳米（六合）
（上四味，以水一斗，煮米熟汤成，去滓，温服一升，日三服。）
（谚云春不服白虎，为泻肺也。盖春主阳气上升，石膏、知母苦寒降下，恶其泻肺之阳，而不得生发也。此特指春不可用者，恐人误以治温病之自汗烦渴也。至于秋冬感冒伤寒，反可浑用以伤金水二脏之真气乎？此汤专主热病中暍，在气虚不能蒸发者，则加人参，故张隐庵以为阳明定宣剂，其于湿温则加苍术，温疟则加桂枝，一皆夏日所见之证，故昔人又有秋分后不可妄用白虎之戒。
白虎加人参汤  ***************************
石膏（一斤，碎）　知母（一两）　甘草（二两）　粳米（六合）　人参（三两）
（上五味，以水一斗，煮米熟汤成，去滓，温服一升，日三服。）
竹叶石膏汤  ***************************
竹叶（二把）　石膏（一斤，碎）　半夏（半升，洗）　人参（三两）　甘草（二两，灸）　麦门冬（一升，去心）　粳米（半升）
（上六味，以水一斗，煮取六升，去滓，内粳米，煮米熟汤成，去米，温服一升，日三服。）
甘草汤  ***************************
甘草（二两）
（上一味，以水三升，煮取一升半，去滓，温服一合，日二服。）
桔梗汤  ***************************
桔梗（一两）　甘草（一两）
（上二味，以水三升，煮取一升，去滓，分温再服。）
文蛤散  ***************************
文蛤（五两）
（上一味，为散，以沸汤和一钱匕，服汤用五合。）
猪肤汤  ***************************
猪肤（一斤）
（上一味，以水一斗，煮取五升，去滓，加白蜜一升白粉五合，熬香和相得，温分六服。）
（猪属肾，而肤主肺，故取治少阴经中伏邪。阴火乘肺咽痛之证，但当汤泡刮取皮上一层白腻者为是。若以为襑猪皮外毛根薄肤，则签劣无力，且与熬香之说不符矣。）
半夏散及汤  ***************************
半夏（洗，去涎水）　桂枝　甘草（灸，各等分）
（上三味，各别捣，筛已合治之。白饮和服方寸匕，日三服。若不能散服者，以水一升，煎七沸，内散两方寸匕，更煎三沸，下火令小冷，少少咽之。）
苦酒汤  ***************************
半夏（十四枚，洗，为粗末）　鸡子（一枚，去黄，内上苦酒，着鸡子壳中）
（上二味，内半夏，著苦酒中，以鸡子壳，置刀环中，安火上，令三沸，去滓，少少含咽之。不差，更作三剂。）
黄连阿胶汤  ***************************
黄连（四两）　黄芩（二两）　芍药（二两）　鸡子黄（二枚）　阿胶（二两）
（上五味，以水五升，先煮三物，取二升，去滓，内胶烊尽，小冷，内鸡子黄，搅令相得，温服七合，日三服。）
（此汤本治少阴温热之证。以其阴邪暴虐伤犯真阴，故二三日以上，便见心烦不得卧。所以始病之际，即用芩、连大寒之药，兼芍药、阿胶鸡子黄，以滋养阴血也。然伤寒六七日后，热传少阴伤其阴血者，亦可取用。与阳明腑实用承气汤法，虽虚实补泻悬殊，而祛热滋阴之意则一耳。）
白头翁汤  ***************************
白头翁（二两）　黄连　黄柏　秦皮（各二两）
（上四味，以水七升，煮取二升，去滓，温服一升，不愈更服。）
（厥阴热利下重，渴欲饮水者，阴虚生热也，故宜苦寒之剂治之，不可作阳虚而用温剂也。所以用白头翁，以升水气之下陷，秦皮以坚肝肾之滑脱，连、柏以泄肠胃之湿热。较少阴证便脓血，桃花汤之用干姜，迥乎角立也。盖少阴之水气下奔，虽为热邪，故可用从治之法，厥阴之风气摧拔，水火骎骎内动，是以不可复用辛温鼓激其势也。
牡蛎泽泻散  ***************************
牡蛎（熬）　泽泻　栝蒌根　蜀漆（洗，去腥）　葶苈（熬）　海藻（洗，去咸）　商陆根（熬，各等）
（上七味，异捣下筛，为散，更入臼中治之，白饮和服方寸匕，小便利，止后服，日三服。）
（大病差后，脾胃气虚，不能制约肾水。水溢下焦，而腰以下肿，急当利其小便，缓则上逆阳位治无及矣。故用牡蛎、泽泻、海藻之威，入肾而利水；葶苈、商陆之苦，入肺而泄气；栝楼根之甘苦，蜀漆之酸苦，以泄其下而除湿肿也。
烧裈散  ***************************
上取妇人中裈近隐处，剪烧灰以水和，服方寸匕，日三服，小便即利，阴头微肿则愈。妇人病取男子裈裆烧灰。
古今分两
此经方剂，并按古法锱铢分两，与今不同。云一升者，即今之一盏也。云铢者，六铢为一分，二十四铢为一两也。云一两者，即今之三钱三分也。又为三服，古方云一两，今服一钱足矣。云方寸匕者，方一寸大之匙也。云一钱匕者，如钱之大匙也。云一字者，用钱取一字许也。云圆者，如理中、陷胸、抵当，皆大弹圆煮化，而和滓服之也。云丸者，如麻仁、乌梅，皆用小丸，取达下焦也。