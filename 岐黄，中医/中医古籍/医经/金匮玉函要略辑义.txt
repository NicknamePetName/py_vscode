
金匮玉函要略方论序  ***************************
张仲景为《伤寒杂病论》，合十六卷，今世但传《伤寒论》十卷，杂病未见其书，或于诸家方中载其一二矣。翰林学士王洙在馆阁日，于蠹简中得仲景《金匮玉函要略方》三卷，上则辩伤寒，中则论杂病，下则载其方，并疗妇人。乃录而传之士流，才数家耳。尝以对方证对者，施之于人，其效若神。然而或有证而无方，或有方而无证，救疾治病，其有未备。国家诏儒臣校正医书，臣奇先校正《伤寒论》，次校定《金匮玉函经》。今又校成此书，仍以逐方次于证候之下，使仓卒之际，便于检用也。又采散在诸家之方，附于逐篇之末，以广其法。以其伤寒文多节略，故断自杂病以下，终于饮食禁忌，凡二十五篇，除重复，合二百六十二方，（程云：仲景只二百二十九方，余俱附方。）勒成上、中、下三卷，依旧名曰《金匮方论》。臣奇尝读《魏志·华佗传》云：出书一卷，曰此书可以活人。每观华佗凡所疗病，多尚奇怪，不合圣人之经。臣奇谓活人者，必仲景之书也。大哉炎农圣法，属我盛旦，恭惟主上、丕承大统，抚育元元，颁行方书，拯济疾苦，使和气盈溢而万物莫不尽龢矣。太子右赞善大夫臣高保衡、尚书都官员外郎臣孙奇、司封郎中充秘阁校理臣林亿等传上。
案，《魏志·华佗传》云：佗临死出一卷书，与狱吏曰“此可以活人”，吏畏法不受，佗亦不强，索火烧之，此佗书无传明矣。而张蒇《活人书·序》云：华佗指张长沙《伤寒论》为活人书。《襄阳府志》云：仲景著《伤寒论》十卷，行于世，华佗读而喜曰“此真活人书”。而丁德用注《难经》则云：《难经》历代传之一人，至魏华佗，乃烬其文于狱下。此则《难经》为烬余之文，此皆实无其事，不过藉佗，而神其书耳。
仲景金匮，录岐黄、素、难之方，近将千卷。患其混杂烦重，有求难得，故周流华裔九州之内，收合奇异，捃拾遗逸，拣选诸经筋髓，以为方论一编，其诸救疗暴病，使知其次第。凡此药石者，是诸仙之所造，服之将来，固无夭横，或治疗不早，或被师误，幸具详焉。（此一篇，宋本、俞本、赵本，并载林亿等序后。）
按，葛氏《肘后方·序》云：“仲景、元化、刘戴、秘要、金匮、绿帙、黄素方，近将千卷。患其混杂烦重，有求难得，故周流华夏九州之中，收合奇异，捃拾遗逸，选而集之，使种类殊分，缓急易简，凡为百卷，名曰《玉函》。然非有力，不能尽写”云云，（亦见《抱朴子》。）兹所载文，与此颇同，但首尾异耳，徐本删之为是。
金匮要略序  ***************************
（出赵本）
圣人设医道以济夭枉，俾天下万世，人尽天年，博施济众，仁不可加矣。其后继圣开学，造极精玅，著于时名于后者，和缓扁仓之外，亦不多见，信斯道之难明也与。汉长沙太守张仲景，以颖特之资，径造阃奥，于是采摭群书，作《伤寒卒病论》方，合十六卷。以淑后学，遵而用之，困苏废起，莫不应效若神，迹其功在天下，犹水火谷粟。然是其书可有而不可无者也。惜乎后之传者，止得十卷，而六卷则亡之。宋翰林学士王洙，偶得《杂病方》三卷于蠹简中，名曰《金匮方论》，即其书也。丰城之剑，不终埋没，何其幸耶！林亿等奉旨校正，并板行于世。今之传者复失三卷，岂非世无和氏，而至宝妄伦于荆石与！仆幼嗜医书，旁索群隐，乃获于旴之丘氏，遂得与前十卷，表里相资，学之者动免掣肘。呜呼！张茂先尝言，神物终当有合，是书也，安知不有所待，而合显于今也。故不敢秘，特勒诸梓，与四方共之。由是张氏之学不遗，轩岐之道昭著，林林总总，寿域同跻，岂曰小补之哉。后至元庚辰樵川玉佩邓珍敬序。
大明应天徐镕谨按：《文献通考》二百二十二卷中《金匮玉函经》八卷条下，晁氏曰：汉张仲景撰，晋王叔和集，设答问杂病形证脉理，参以疗治之方。仁宗朝王洙得于馆中，用之甚效，合二百六十二方。（案，宋晁公武撰《郡斋读书志》，赵希弁作《附志》，此乃系《附志》所载陈振孙《书录解题》，作三卷，是。）据此，并前林序云依旧名曰《金匮方论》，则王洙馆中所得名曰《金匮玉函要略方》，系五代时改名耳，所以《通考》只云《金匮玉函经》也，是《金匮玉函经》，元时已无矣。夫《金匮玉函经》八卷，东汉张仲景祖书名也。《金匮方论》三卷，《伤寒论》十卷，似西晋王叔和选集撰次后，俗传书名也。（案，元、明之际，《玉函经》八卷，晦而不传。徐不及寓目，故有此说，不可从。）若《金匮玉函要略方》，五代及宋，相沿书名也，今单名《金匮要略》，而去其“玉函”二字，愈远而愈失其真矣。又据晋皇甫谧《甲乙》云：仲景论广伊尹汤液，用之多验，王叔和撰次仲景选论甚精，指事施用，即今俗所分《伤寒论》《金匮要略》是也。孙真人《千金》云：江南诸师，祕仲景伤寒方法不传。是叔和选论，思邈亦未曾研也。惟文潞公《药准》云：仲景为群方之祖。朱奉议《活人书》云：古人治伤寒有法，治杂病有方，葛稚川作《肘后》，孙真人作《千金》陶隐居作《集验》，玄晏先生作《甲乙》，其论伤寒治法者，长沙太守一人而已。华佗指张长沙《伤寒论》为“活人书”，昔人又以“金匮玉函”名之，其重于世如此。然其言雅，非精于经络，不能晓会。若孙思邈则未能详仲景之用心者，是宋时才分《伤寒论》《金匮要略》为二书也。成聊摄《明理论》云：自古诸方历岁浸远，难可考评，惟仲景之方，最为众方之祖。是以仲景本伊尹之法，伊尹本神农之经，医帙之中，特为枢要，参今法古，不越毫末，乃大圣之所作也。刘河间《原病式》云：自黄帝之后二千五百有余年，有《仲景方论》一十六卷，使后之学者有可依据，文亦玄奥，以致今之学者尚为难焉。故今人所习，皆近代方论而已，但究其末而不求其本。唯近世朱奉议多得其意，遂以本仲景之论，而兼诸书之说，作《活人书》，其言直，其类辩，使后学者易为寻检施行，故今之用者多矣。据河间十六卷之言，此时仲景书，尚未分伤寒、杂病为二门也，或《金匮玉函经》八卷，坊间分作十六卷，亦未可知。（案，河间就仲景自序等而言之耳，金时必无为十六卷者焉。）故东垣《内外伤辩惑论》曰：易张先生云：仲景药为万世法，号群方之祖，治杂病若神，后之医者，宗《内经》法，学仲景心，可以为师矣。王海藏《此事难知》云：余读医书几十载矣，所仰慕者，仲景一书为尤，然读之未易洞达其趣，欲得一师指之，遍国中无有能知者。故于《医垒元戎》云：折中汤液，万世不易之法，当以仲景为祖。又云：《金匮玉函要略》《伤寒论》，皆张仲景祖神农，法伊尹，体箕子而作也。唐宋以来，如孙思邈、葛稚川、朱奉议、王朝奉辈，其余名医虽多，皆不出仲景书。又《汤液本草》于孙、葛、朱、王外，添王叔和、范汪、胡洽、钱仲阳、成无己、陈无择，云其议论方定，增减变易，千状万态，无有一毫不出于仲景者；洁古张元素，其子张璧，东垣李明之，皆祖张仲景汤液，惜乎世莫有能知者。又云：仲景广汤液为大法，晋宋以来号名医者，皆出于此。又按丹溪《局方发挥》或问曰：仲景治伤寒一百一十三方，治杂病《金匮要略》二十有三门，何也？答曰：仲景诸方，实万世医门之规矩准绳，也后之欲为方圆平直者，必于是而取则焉。曰：《要略》之方，果足用乎？曰：天地气化无穷，人身之病，亦变化无穷，仲景之书载道者也。医之良者，引例推类，可谓无穷之应用。借令略有加减修合，终难逾越矩度。又曰：圆机活法，《内经》具举，与经意合者，仲景书也。仲景因病以制方，《局方》制药以俟病，据数家说，是元末及我国朝初医家方分伤寒杂病为二家也。只因聊摄七十八岁撰成《明理论》，八十岁时注完《伤寒论》，未暇注《金匮论》，所以俗医分为二门，致今时众口一辞，诮仲景能治伤寒，而不能疗杂证也。冤哉！余素慨《金匮方论》与《伤寒论》暌离孤处，及《注解伤寒论》又《明理论》，乖散失群，已近五百年，因谋诸新安师古吴君，校寿一梓，成济暌而得会遇，庶业医音，弗致得此失彼，各自专门为粗陋，又冀华剑复合，昌镜再圆，天作之合云尔。
万历戊戌孟夏吉日匿迹市隐逸人谨识。
金匮玉函要略综概  ***************************
案张仲景自序曰：作《伤寒杂病论》合十六卷，而梁《七录》《张仲景辨伤寒》十卷，新唐《艺文志》《伤寒卒病论》十卷，此乃今所传《伤寒论》所谓十六卷中之十卷，其六卷，则《杂病论》，即今《金匮要略》，其遗佚者。（元邓珍序中亦尝论之。）考《千金方》“江南诸师秘《仲景要方》不传”，隋巢元方作《病源论》，其《伤寒门》中有《伤寒论》文，而不著仲景之名，盖据《小品》所引而收载乎。然于其《妇人三十六疾》，则云：仲景义最玄深，非愚浅能解。巢氏岂特寓目于《杂病论》，而未及《伤寒论》耶。孙思邈晚年，获仲景原本，收《翼方》第九卷、第十卷中，而他门并无引仲景者，孙氏岂特得研《伤寒论》，而未及见《杂病论》耶。后天宝中，至王焘撰《外台秘要》，载此书方药，而云出张仲景《伤寒论》，乃其不易旧目者，原书或仅存于台阁中，而王氏特得窥之耶。（详见《伤寒综概》中。）意者仲景之书，自晋经隋、唐，或显或晦，或离或合，其传不一如此。盖唐时有合《伤寒杂病论》，改名《金匮玉函》以传之者，（今《玉函经》，亦是系乎唐末人所号，即是《伤寒论》之异本，如其总例，则于晋及六朝经方中，而凑合所撰，疑出于道家者流也。）后人因删略其要，约为三卷，更名曰《金匮玉函要略》欤。不尔，则其所以名要略之义，竟不可晓焉。况林亿序云：《伤寒》文多节略，《伤寒》乃有《伤寒全本》，故知其多节略，至《杂病》则虽无他本可考，以《伤寒》例之，则其节略旧文可复知也。林序又云：依旧名曰《金匮方论》。徐镕因谓王洙馆中所得，名曰《金匮玉函要略方论》，系五代时改名耳。然《周礼·疾医职》贾公彦疏：张仲景《金匮》云：神农能尝百药，则炎帝者也。今《要略》无此文，岂系其所删略耶。以此知唐时已有《金匮》之目，必非五代时改名也。而隋及旧、新唐志中，无仲景《金匮玉函》，究其目之所繇，《晋书·葛洪传》云：洪著《金匮药方》百卷。据《肘后方》及《抱朴子》，自云所撰百卷，名曰《玉函方》，则二者必是一书。（葛洪又著《玉函煎方》五卷，见《隋志》。）由是观之，《金匮玉函》，原是葛洪所命书，即唐人尊宗仲景者，遂取而为之标题，以珍秘不出之故，著录失其目欤。（林亿《金匮玉函经》疏云：缘仲景有金匮录，故以“金匮玉函”名，取宝而藏之义也，案，“仲景金匮”，他书无其目，唯宋本及俞稿本、赵开美本，林序后，有一小序云：“仲景金匮录”云云，仅出于此，予每疑之，然宋本已载之，则此必唐末作《要略》者所撰，其文原于《肘后方·序》及《抱朴子》，味其旨趣，泛滥不经，亦是道流之笔耳。）《汉志》有《堪舆金匮》十四卷，《高纪》如淳云：金匮，犹金縢也。师古曰：以金为匮，保慎之义。王子年《拾遗记》：周灵王时，浮提之国，献神通善书二人，佐老子撰《道德经》，写以玉牒，编以金绳，贮以玉函。《神仙传》：卫叔卿入太华山，谓其子度世曰：汝归，当取吾斋室西北隅，大柱下玉函，函中有神素书，取而按方合服之，一年可能乘云而行。《淮南要略训》高诱注曰：鸿烈二十篇，略数其要，明其所指，序其微妙，论其大体也。命名之义，岂其出于此耶。皇甫谧云：仲景垂妙于定方。（《晋书·本传》。）陶弘景云：惟仲景一部，最为众方之祖，又悉依《本草》，但其善诊脉明气候，以意消息之尔。（出《本草序例》。）二氏距仲景未远，其言如此。然而《要略》中方论，尽有不合绳墨者，故今人或云某论非仲景之旧，或云某方非仲景之真，肆意删改，以为复古，（程林辈亦已论之。）此误也。巢氏《病源》引《小品》云：华佗之精微，方类单省，而仲景经有侯氏黑散、紫石英方，皆数种相出入节度。陈延之以晋初人，其言亦如是。此他至篇末宋人附方，《千金》《外台》中，引仲景者颇多，岂知今之致疑者，尽非仲景之本论原方乎？此宜存而不议焉。（近代清姚际恒著《古今伪书考》云：《金匮玉函经》又名《金匮要略》称汉张仲景撰，晋王叔和集。案，此非仲景撰，乃后人伪托者，盖概论也。）历览史志，《伤寒论》《玉函经》及《要略》之外，仲景书目，犹载数部。《黄素方》二十五卷、《伤寒身验方》一卷、《评病要方》二卷，以上出《七录》；《疗妇人方》二卷，出《隋志》；（陈自明《妇人良方》云：男子妇人伤寒，仲景治法，别无异议，比见民间，有《妇人伤寒》方书，称仲景所撰而王叔和为之序。以法考之，间有可取，疑非古方，特假圣人之名，以信其说于天下也。）《张仲景方》卷十五，（《太平御览》引《张仲景方序论》，载仲景及张伯祖、卫沈事。）见《隋志》及旧、新《唐志》；《脉经》《五脏荣卫论》《五脏论》《疗黄经》《口齿论》，各一卷，出《宋志》。凡十部，五十卷，今无一存，实可惜矣。宽政甲寅春正月晦书于日光山中永观精舍，丹波元简廉夫譔。
余向者撰《伤寒论辑义》，而又辑《金匮方论》之义，属草于文化丙寅九月十日，呵冻挥汗，未竟一期，至今年八月六日而讫，如《综概》一篇，乃十余年前所著，今略加改窜，以揭卷首。所校诸本，曰宋本、（不载《杂疗》以下。）曰徐镕本、（收于《医统正脉》中。）曰俞稿本、曰赵开美本也。采辑注家：徐者，彬也；（《论注》）程者，林也；（《直解》）沈者，明宗也；（《编注》）魏者，荔彤也；（《本义》）尤者，怡也；（《心典》）鉴者，《医宗金鉴》也。（程云：明初有赵以德注，嗣后有胡引年注，方论讹舛甚多。此间二家，并无传。）其体例，一如《伤寒辑义》因不别作序及凡例，唯恐考据未确，舛漏犹多，不敢示之大方，聊以授儿辈云。栎荫拙者元简识。

卷一  ——————————————————————————————————————————————————————————————————————————————————————————

脏腑经络先后病脉证第一  ***************************
（论十三首、脉证三条）
问曰：上工治未病，何也？师曰：夫治未病者，见肝之病，知肝传脾，当先实脾，四季脾旺不受邪，即勿补之；中工不晓相传，见肝之病，不解实脾，惟治肝也。夫肝之病，补用酸，助用焦苦，益用甘味之药调之。酸入肝，焦苦入心，甘入脾，脾能伤肾，肾气微弱，则水不行；水不行，则心火气盛；则伤肺，肺被伤，则金气不行；金气不行，则肝气盛。则肝自愈。此治肝补脾之要妙也。肝虚则用此法，实则不在用之。经曰：“虚虚实实，补不足，损有余。”是其义也。余脏准此。（赵本，“心火气盛”下，更有“心火气盛”四字；“肝气盛”下，有“故实脾”三字，并是。）
（程）治未病者，谓治未病之脏腑，非治未病之人也。愚谓见肝补脾则可，若谓补脾则伤肾，肾可伤乎？火盛则伤肺，肺可伤乎？然则肝病虽愈，又当准此法，以治肺治肾，五脏似无宁日也。伤字当作制字看，制之，则五脏和平，而诸病不作矣。（尤）按《素问》云：邪气之客于身也，以胜相加，肝应木而胜脾土，以是知肝病当传脾也。实脾者，助令气旺使不受邪，所谓治未病也。设不知而徒治其肝，则肝病未已，脾病复起，岂上工之事哉。肝之病，补用酸者，肝不足则益之以其本味也，与《内经》以辛补之之说不同。然肝以阴脏而含生气，以辛补者，所以助其用；补用酸者，所以益其体。言虽异，而理各当也。助用苦焦者，《千金》所谓心旺则气感于肝也。益用甘味之药调之者，越人所谓损其肝者，缓其中也。酸入肝以下十五句，疑非仲景原文，类后人谬添注脚，编书者误收之也。盖仲景治肝补脾之要，在脾实而不受肝邪，非补脾以伤肾，纵火以刑金之谓，果尔，则是所全者少，而所伤者反多也。且脾得补而肺将自旺，肾受伤必虚及其子，何制金强木之有哉？细按语意，见肝之病以下九句，是答上工治未病之辞，补用酸三句，乃别出肝虚正治之法，观下文云肝虚则用此法，实则不在用之，可以见矣。盖脏腑惟虚者受之，而实者不受，脏邪惟实则能传，而虚则不传，故治肝实者，先实脾土，以杜滋蔓之祸，治肝虚者，直补本宫，以防外侮之端，此仲景虚实竝举之要旨也。后人不察肝病缓中之理，谬执甘先入脾之语，遂略酸与焦苦，而独于甘味，曲穷其说，以为是即治肝补脾之要妙。昔贤云：诐辞知其所蔽，此之谓耶。（鉴）中工不晓虚实，虚者泻之，是为虚虚；实者补之，是为实实，非其义也。上工知其虚实，补其不足，损其有余，是其义也。
案，《七十七难》曰：“经言上工治未病，中工治已病者，何谓也？然，所谓治未病者，见肝之病，则知肝当传之与脾，故先实其脾气，无令得受肝之邪，故曰治未病焉。”云云。《八十一难》曰：“经言无实实虚虚，损不足而益有余。”并本条之义也。“伤肾”，《三因》引本经作“制肾”，程注盖本于此。“肝虚”，《三因》作“虚肝”。今据尤注，以十五句为注脚，则文义相接，旨趣明晰，不必作虚肝也。
夫人禀五常，因风气而生长，风气虽能生万物，亦能害万物，如水能浮舟，亦能覆舟。若五脏元真通畅，人即安和。客气邪风，中人多死。千般疢难，不越三条：一者，经络受邪，入脏腑，为内所因也；二者，四肢九窍，血脉相传，壅塞不通，为外皮肤所中也；三者，房室金刃、虫兽所伤。以此详之，病由都尽。若人能养慎，不令邪风干忤经络；适中经络，未流传腑脏，即医治之。四肢才觉重滞，即导引、吐纳、针灸、膏摩，勿令九窍闭塞；更能无犯王法、禽兽灾伤，房室勿令竭乏，服食节其冷、热、苦、酸、辛、甘，不遣形体有衰，病则无由入其腠理。腠者，是三焦通会元真之处，为血气所注；理者，是皮肤脏腑之纹理也。（“禀”，徐彬本、沈本、《金鉴》，作“秉”，“才”，赵本作“纔”。）
（沈）此条是书中大旨，通部之纲领，前人误编次章，兹冠于首以正头绪，不致纷纭也。五常者，五行也，夫人秉五常，即秉天地五行阴阳之常气。气，即风也，然风即东方甲乙，生发之气为四时六气之首，而天气化生，长养万物，必随八风动荡之机而发，发则寒暑燥湿火，相随应时而化，人感此气而成。谓因风气而生长，然风有邪正：正风者，即温和之风，生育万物也；邪风者，乃飘□之风，肃杀万物。故以风气虽能生万物，亦能害万物，如水能浮舟，亦能覆舟之譬。五脏元真通畅，人即安和者，谓人之内气不虚，则不受邪而为病也。若天气寒时而反热，热时而反寒，为客气邪风，中人多死，乃谓冲方来者，伤人之风也。凡人身之病，不出表里阴阳，内因、外因、不内外之三因，故曰：千般疢难，不越三条：一者，经络受邪入脏腑，为内所因，即大邪中表，感冒风寒，传经入里，乃经络受邪之病也；二者，邪从四肢九窍，入于血脉，肌肉筋骨，壅塞不通，即拘挛、瘫痪、风痹之类，为外皮肤所中，是躯壳，井荥俞合募原，受邪为病也；三者不从六淫，而因房室、虫兽所伤，为不内外因，即自作劳伤之病也。《灵枢》曰：虚邪不能独伤人，必因身形之虚，而后客之，故得三焦之气，统领气血津液，充溢脏腑腠理，则邪不能入，所谓病则无由入其腠理。然三焦之气，充溢躯壳脏腑，肌肉皮肤，相合罅隙之路为腠，故为三焦通会元真之处，为血气所注。而精津血液，溉灌滋渗，脏腑筋骨，肌肉皮肤，出入之窍为理，故为皮肤脏腑之文理，总皆赖三焦之气，充溢脏腑，津液实之，则腠理密，而不受邪为病也。（尤）按，陈无择《三因方》，以六淫邪气所触为外因，五脏情志所感为内因，饮食、房室、跌扑、金刃所伤，为不内外因。盖仲景之论，以客气邪风为主，故不从内伤外感为内外，而以经络脏腑为内外。无择合天人表里立论，故以病从外来者为外因，从内生者为内因，其不从邪气情志所生者，为不内外因，亦最明晰，虽与仲景并传可也。（程）腠理一作膲理，三焦出气，以温肌肉，元真之所凑会，血气之所灌渗也。理者，有粗理，有小理，有密理，有分理，有肉理，此皮肤之理也；府之环廻周叠，藏之厚薄结直，此脏腑之理也。
案，文子曰：人者，天地之心，五行之端。是以禀天地五行之气而生。荀子曰：水所以载舟，亦所以覆舟。疢，疹同，疾也。陶弘景《肘后百一方》，以内疾、外发、他犯三者，分为上、中、下三卷，盖本于此条，而义少异。无择则依陶氏，所以与本条之旨不同。忤，逆也，戾也。《一切经音义》云：凡人自摩自揑，申缩手足，除劳去烦，名为导引。若使别人握搦身体，或摩或揑，即名按摩也。《庄子·刻意》曰：吹呵呼吸，吐故纳新，熊经鸟申，为寿而已。《道书》：口吐浊气曰吐故，鼻纳清气曰纳新，此所谓内丹、外丹也。膏摩，即摩膏之谓。《玉函经·总例》云：汤散丸药，针灸膏摩，一如其法。《金鉴》，以为按摩，误。
问云：病人有气色见于面部，愿闻其说。师曰：鼻头色青，腹中痛，苦冷者死。（（原注）一云腹中冷，若痛者死。）鼻头色微黑者，有水气；色黄者，胸上有寒；色白者，亡血也，设微赤非时者死；其目正圆者痓，不治。又色青为痛，色黑为劳，色赤为风，色黄者便难，色鲜明者有留饮。
（徐）此段乃医家之望法也。（鉴）色者，青赤黄白黑也。气者，五色之光华也。（程）《内经》曰：精明五色者，气之华也。故五色微胗，可以目察。鼻者，明堂也。明堂润泽以清，则无病。（尤）鼻头，脾之部；青，肝之色；腹中痛者，土受木贼也；冷则阳亡，而寒水助邪，故死。肾者主水，黑，水之色，脾负而肾气胜之，故有水气。色黄者，面黄也，其病在脾，脾病则生饮，故胸上有寒。寒，寒饮也。色白亦面白也，亡血者不华于色，故白；血亡则阳不可更越，设微赤而非火令之时，其为虚阳上泛无疑，故死。目正圆者阴之绝也，痉为风强病，阴绝阳强，故不治。痛则血凝泣而不流，故色青。劳则伤肾，故色黑。经云：肾虚者，面如漆柴也。风为阳邪，故色赤。脾病则不运，故便难。色鲜明者有留饮。经云：水病人，目下有卧蚕，面目鲜泽也。（徐）目为五脏精华之所聚，神气之所生，正圆则目瞋不转，而至于痉。是阴绝，产妇多痉。亦主阴也。今之正圆，阴绝无疑，故曰不治。
案，《灵·五色篇》曰：青黑为痛，黄赤为风。余当参考。
师曰：病人语声寂然，喜惊呼者骨节间病；语声喑喑然不彻者，心膈间病；语声啾啾然细而长者，头中病。（（原注）一作痛。）
（徐）此段乃医家闻法也。语声寂寂然喜惊呼者，骨节间病，谓静嘿属阴，而厥阴肝木，在志为惊，在声为呼。令寂寂而喜惊呼，知属厥阴，深入骨节间矣。语声喑喑然不彻者，心膈间病，谓声虽有五脏之分，皆振响于肺金，故亮而不哑。今喑喑然不彻，是胸中大气不转，壅塞金气，故不能如空谷之音，所以知病在胸中膈间。经谓中盛脏满，气胜伤恐者，声如从室中言，是中气之湿也，其即此欤！语声啾啾然细而长者，头中病，谓头中有病，则唯恐音气之上攻，故抑小其语声，而引长发细耳。（魏）此亦约举其一二以该之，示人引伸触类之义也。
《医灯续焰》云：欲言复寂，忽又惊呼，非深入骨节之病，不如此也。况骨节中属大筋，筋为肝合，骨乃胆主，惊呼亦出于肝胆故耳。喑喑，低渺之声，听不明彻，必心膈间有所阻碍。啾啾，细长之声，头中有湿，混其清阳，故发声如此也。
案，《金鉴》云：“头”字当是“腹”字。语声啾啾然细长者，谓唧唧哝哝小而悠长，也因不敢使气急促动中，故知腹中病也。腹中有病而有气急促动中者，此说未为得矣。
师曰：息摇肩者，心中坚；息引胸中上气者，欬；息张口短气者，肺痿唾沫。
（魏）又就气息示之。息摇肩，息而肩动也，心中坚，邪气坚痞于心中，格阻其正气之升降，故息而肩摇也。而邪实正虚，犹当加意也。息引胸中上气者咳，咳则气乱而逆，故息引胸中，其气逆上，此咳家之息。而虚实之邪，又当别为谛审矣。息张口短气者，肺脏津枯气耗之可验者也，故知为肺痿而兼有唾沫之外证可征信焉。盖必津枯气耗，而后口干沫粘，反欲多唾，唾又无津而但沫也，此肺病之洞然者也。（鉴）摇肩，谓抬肩也。心中坚，谓胸中壅满也。呼吸引胸中之气上逆，喉中作痒梗气者，咳病也。呼吸张口，不能续，自似喘而不抬肩者，短气病也。咳时唾痰，嗽也。若咳唾涎沫不已，非咳病也，乃肺痿也。
师曰：吸而微数，其病在中焦，实也，当下之即愈，虚者不治。在上焦者，其吸促；在下焦者，其吸远，此皆难治。呼吸动摇振振者，不治。
（尤）息兼呼吸而言，吸则专言入气也。中焦实则气之入者，不得下行，故吸微数，数犹促也，下之则实去气通而愈；若不系实而系虚，则为无根失守之气，顷将自散，故曰不治。或云：中焦实而元气虚者，既不任受攻下，而又不能自和，故不治，亦通。其实在上焦者，气不得入而辄还，则吸促，促犹短也；实在下焦者，气欲归而不骤及，则吸远，远犹长也。上下二病，并关脏气，非若中焦之实，可从下而去者，故曰难治。（魏）至于呼吸之间，周身筋脉动摇振振然，是阳已脱而气已散矣，又何以为治，故言不治也。
上俱就气息，以决人之生死，人之生死原乎气，就此决之，诚一定而无舛者矣。
案，《金鉴》云：吸促之“促”字，当是“远”字；吸远之“远”字，当是“促”字，方合病义，必传写之讹。此说于义相畔，不可从。
师曰：寸口脉动者，因其王时而动，假令肝旺色青，四时各随其色。肝色青，而反色白，非其时色脉，皆当病。
（鉴）寸口者，统言左右三部脉也。脉动法乎四时，命乎五脏，然必因其旺时而动，则为平脉也。假令肝旺于春，随其时，色当青，脉当弦，此不病之色脉也。若色反白，脉反浮，此非其时，乃病之色脉也。四时准此。（徐）谓鼓而有力为动。
问曰：有未至而至，有至而不至，有至而不去，有至而达过，何谓也？师曰：冬至之后，甲子夜半少阳起，少阳之时，阳始生，天得温和。以未得甲子，天因温和，此为未至而至也；以得甲子，而天未温和，为至而不至也；以得甲子，而天大寒不解，此为至而不去也；以得甲子，而天温如盛夏五六月，时此为至而太过也。
（尤）上之“至”谓时至，下之“至”谓气至，盖时有常数而不移，气无定刻而或迁。也冬至之后甲子，谓冬至后六十日也。盖古造历者，以十一月甲子朔夜半冬至，为历元。依此推之，则冬至后六十日，当复得甲子，而气盈朔虚，每岁递迁，于是至日不必皆值甲子。当以冬至后六十日花甲一周，正当雨水之候为正。雨水者，冰雪解散而为雨水，天气温和之始也。云少阳起者，阳方起而出地，阳始生者，阳始盛而生物，非冬至一阳初生之谓也，窃尝论之矣。夏至一阴生，而后有小暑、大暑；冬至一阳生，而后有小寒、大寒，非阴生而反热，阳生而反寒也。天地之道，否不极则不泰；阴阳之气，剥不极则不复。夏至六阴尽于地上，而后一阴生于地下，是阴生之时，正阳极之时也；冬至六阳尽于地上，而后一阳生于地下，是阳生之时，正阴极之时也。阳极而大热，阴极而大寒，自然之道也。则所谓阳始生天得温和者，不得与冬至阳生同论也审矣。至未得甲子，而天大寒不解，或如盛夏五六月时，则气之有盈有缩，为候之或后或先，而人在气交之中者，往往因之而病，惟至人为能与时消息而无忤耳。
案，“冬至之后，得甲子少阳王”云云，本见于《七难》，而易通卦验，演而论之，文繁不录。
师曰：病人脉浮者在前，其病在表；浮者在后，其病在里，腰痛背强，不能行，必短气而极也。
（徐）以前后分浮脉之阴阳而定表里，此仲景创论也。（沈）此以关脉前后分表里，而辨内伤外感也。前者，关前寸口脉也，寸口属阳主表，而浮者在前，邪在于表，即风中于前之外感也；后者，关后尺脉也，尺脉属阴主里，而浮者在后，为病在里，即内伤精血之病也。两尺主肾，其脉贯脊，阴虚阳盛，则见脉浮，精血虚而受邪，痹着不行，不能上贯于脊，腰痛背强不能行，精虚不能摄气归源，气反上逆，故短气而急也。
案，《十四难》：前大后小，即头痛、目眩；前小后大，即胸满、短气。张世贤注云：前者谓寸，后者谓尺。正与本条之义合矣。扬雄《方言》：极，疲也。沈训急，未知何据。
问曰：经云厥阳独行，何谓也？师曰：此为有阳无阴，故称厥阳。
（程）厥阳，即阳厥也。以其人秋冬夺于所用，有阳无阴。《内经》谓肾气日衰，阳气独胜，故手足为之热，此厥阳独行之义也。
案，“经云”，今《内经》《难经》无所考。
问曰：寸脉沉大而滑，沉则为实，滑则为气，实气相搏，血气入脏即死，入腑即愈，此为卒厥，何谓也？师曰：唇口青，身冷，为入脏，即死；如身和汗自出，为入腑，即愈。
（尤）实谓血实，气谓气实，实气相抟者，血与气并而俱实也。五脏者，藏而不写，血气入之，卒不得还，神去机息，则唇青身冷而死；六腑者，传而不藏，血气入之，乍满乍写，气还血行，则身和汗出而愈。经云：血之与气，并走于上，则为大厥，厥则暴死。气复反则生，不反则死是也。（案，出《素·调经论》。）（沈）邪气入脏，神明昏愦，卒倒无知，谓之卒厥。
案，寸脉，通三部而言。血气，程本作厥气。《金鉴》云：“寸脉沉大而滑，沉则为实，滑则为气，实气相抟之”十八字，文理不顺，衍文也。血气之“血”字，当是“厥”字，始与卒厥相合，必传写之讹也。并似有理，然据尤注，义不相乖，姑从之。
问曰：脉脱入脏即死，入腑即愈，何谓也？师曰：非为一病，百病皆然。譬如浸淫疮，从口起流向四肢者，可治；从四肢流来入口者，不可治。病在外者可治，入里者即死。
（尤）脉脱者，邪气乍加，正气被遏，经隧不通，脉绝似脱，非真脱也，盖暴厥之属。经曰：趺阳脉不出，脾不上下，身冷肤鞕。又曰：少阴脉不至，肾气微，少精血，为尸厥，即脉脱之谓也。厥病入脏者，深而难出，气竭不复，则死；入腑者，浅而易通，气行汗出即愈。浸淫疮，疮之浸淫不已，《外台》所谓转广有汁，流绕周身者也。从口流向四肢者，病自内而之外，故可治；从四肢流来入口者，病自外而之里，故不可治。李玮西云：病在外二句，概指诸病而言，即上文“百病皆然”之意。“入里者死”，如痹气入腹，脚气冲心之类。（鉴）赵良曰：脱者去也，经脉乃脏腑之隧道，为邪气所逼，故绝气脱去其脉而入于内。
问曰：阳病十八，何谓也？师曰：头痛，项、腰、脊、臂、脚掣痛。阴病十八，何谓也？师曰：咳、上气、喘、哕、咽、肠鸣、胀满、心痛、拘急。五脏病各有十八，合为九十病。人又有六微，微有十八病，合为一百八病。五劳、七伤、六极、妇人三十六病，不在其中。清邪居上，浊邪居下，大邪中表，小邪中里，㯏饦之邪，从口入者，宿食也。五邪中人，各有法度，风中于前，寒中于暮，湿伤于下，雾伤于上，风令脉浮，寒令脉急，雾伤皮腠，湿流关节，食伤脾胃，极寒伤经，极热伤络。（“㯏饦”，赵本作“䅽饪”，是；徐作“㯏饨”，沈作“[殸米]饦”，非。）
（程）阳病属表而在经络，故一头痛、二项、三腰、四脊、五臂、六脚掣痛，此病在三阳，三六一十八病；阴病属里而在藏府，故一咳、二上气喘、三哕、四咽、五肠鸣胀满、六心痛拘急，此病在三阴，三六一十八病，合为九十病也。（沈）六微者，小邪中里，邪袭六腑。（鉴）此章曰十八、曰九十等文，乃古医书之文，今不可考，难以强释。五劳七伤等说，亦详在《千金》，故不复注也。头痛，项、腰、脊、臂、脚掣痛，病皆在外，故为阳病也；咳、上气、喘、哕、咽、肠鸣、胀满、心痛、拘急，病皆在内，故为阴病也；清邪居上，谓雾邪本乎天也；浊邪居下，谓湿邪本乎地也。六淫天邪，故名大邪，六淫伤外，故曰中表也；七情人邪，故名小邪，七情伤内，故曰中里也。㯏饦者，饮食也。饮食之邪，从口而入，食伤隔夜不化，故名曰宿食也。五邪，谓风、寒、湿、雾、饮食也。夫五邪之中人，莫不各以类而从。前者早也，风中于早，从阳类也。寒中于暮，从阴类也。雾邪清轻，故伤皮肤。湿邪浊重，故流关节。饮食失节，故伤脾胃。（尤）经脉阴而伤于寒，络脉阳而伤于热，合而言之，无非阳邪亲上，阴邪亲下，热气归阳，寒气归阴之理。
案，十八病、九十病，《金鉴》不释为是。六微亦未详何义。程云：见《千金》，未有所考。咽，沈以为咽痛，恐非。《广韵》咽，一结切，音噎，哽咽也。盖咽中哽塞之谓。䅽，赵本释音，䅽音谷，即谷也。案，此古文异构，详见于方氏《通雅》。饪，熟食也。《金鉴》欲改作漀，且以极寒为饮食之寒热，并不可从。唐大烈《吴医汇讲》以馨饪解之，亦非也。
尤云：大邪漫风，虽大而力散，故中于表；小邪户牖隙风，虽小而气锐，故中于里。程云：风寒即大邪，故从表入；䅽饪，即小邪，故从口入，即后食伤脾胃也。二说亦通。
问曰：病有急当救里救表者，何谓也？师曰：病医下之，续得下利，清谷不止，身体疼痛者，急当救里；后身体疼痛，清便自调者，急当救表也。
（沈）此病分表里，治有先后也。问急当救里救表者，乃病在表，而医反下之，诛伐无过，致伤脾胃之气，所以下利清谷不止，然虽身疼表证未解，当救误下之逆为急，不可姑虑表邪，以致内伤下脱，必俟元阳恢复，清便自调之后，急当救表。然表当急救何也？盖恐内阳初复未充，外邪陷入，又变结胸痞满耳。（详见《伤寒论辑义·太阳中篇》。）
夫病痼疾加以卒病，当先治其卒病，后乃治其痼疾也。
（鉴）赵良曰：痼疾，病已沉痼，非旦夕可取效者；卒病，谓卒然而来，新感之病，可取效于旦夕者，乘其所入未深，急去其邪，不便稽留而为患也。且痼疾之人，正气素虚，邪尤易传，设多瞻顾，致令两邪相合，为患不浅，故仲景立言于此，使后学者，知所先后也。
师曰：五脏病各有得者愈，五脏病各有所恶，各随其所不喜者为病。病者素不应食，而反暴思之，必发热也。
（程）《内经》曰：肝色青，宜食甘；心色赤，宜食酸；肺色白，宜食苦；脾色黄，宜食咸；肾色黑，宜食辛，此五脏得饮食而愈者。肝病愈于丙丁，起于甲乙；心病愈于戊己，起于丙丁；脾病愈于庚辛，起于戊己；肺病愈于壬癸，起于庚辛；肾病愈于甲乙，起于壬癸，此五脏自得其位而愈者。五脏所恶，心恶热，肺恶寒，肝恶风，脾恶湿，肾恶燥，各随其所恶而不喜者为病也。若病人素不食，而暴食之，则食入于阴，长气于阳，必发热也。“暴思之”，娄全善作“暴食之”，为是。
案，病者素不应食以下，必是别条，沈、尤辈接上为义，未免强解。《差后劳复病篇》曰：病人脉已解，而日暮微烦，以病新差，人强与谷，脾胃气尚弱，不能消谷，故令微烦，损谷则愈。正与此条相发。
夫诸病在脏欲攻之，当随其所得而攻之，如渴者，与猪苓汤。余皆仿此。
（尤）无形之邪，入结于藏，必有所据，水、血、痰、食，皆邪薮也。如渴者，水与热得，而热结在水，故与猪苓汤利其水，而热亦除；若有食者，食与热得，而热结在食，则宜承气汤下其食，而热亦去；若无所得，则无形之邪，岂攻法所能去哉。猪苓汤方见后消渴证中。（鉴）如渴者之下，当有“小便不利”四字，必传写之遗也。藏者里也。
痓湿暍病脉证第二  ***************************
（论一首、脉证十二条、方十一首）
太阳病，发热无汗，反恶寒者，名曰刚痓。（（原注）一作痉，余同。○沈、柯、魏，并作“痉”，是。《玉函》《千金翼》“反”上有“而”字。）
（徐）此条与下条，即《伤寒论》辨寒伤荣、风伤卫法也，取以为痓病刚柔之别，省文也。盖痓即痉，强直之谓也。痓病必有背项强直等的证，故曰痓，即省文不言。但治痓病，刚柔之辨，最为喫紧，故特首拈无汗、反恶寒为刚，有汗、不恶寒为柔，以示辨证之要领耳。（程）痓病者，以太阳病发汗太多，荣血已亡，风寒易中，故筋脉劲急，作刚、柔二痓也。寒邪内入于荣，郁于肌肤则发热，凝其血脉则无汗。无汗为表实，不应恶寒，今反恶寒者，以寒邪严厉，从卫入荣，卫亦因之而不阖，故反恶寒也，其痓故名曰刚。
案，成无己曰：痓当作痉，传写之误也。痓，恶也，非强也。今考“痓”，恶也，见张揖《广雅》，而《说文》痉，强急也。成说为是。《圣济总录》云：痓，又谓之痉者，痉痓一类，古人特以强直名之。郭白云云：痓是病名，痉是病证。杨氏《直指方》、李氏《永类钤方》，遂立痉痓门，皆不考耳。《金鉴》云：反恶寒之“反”字，衍文也。玩痉病之条，自知当恶寒也。今考《甲乙经》，引本条文，无“反”字，则知《金鉴》之说，有所据也。然钱氏《溯源集》云：发热无汗，本应恶寒，而曰反恶寒者，不当恶之词也，然而非也，以时头热面赤，目脉皆赤之见证，似乎热甚，而仍身热足寒，头项强急而恶寒，故曰反也。反者，甚之之词。依此解，则反字不必删而义自通。庞安时，作反不恶寒，亦不可从。
太阳病，发热汗出，而不恶寒，名曰柔痓。
（程）风伤于卫，则发热，开其腠理则汗出，汗出当恶寒，今不恶寒者，以风为阳邪，木性曲直和耎，虽汗出，亦不恶寒，其痓故名曰“柔”。
案，程刚、柔之解，误。徐则为柔软之义。痉病以强急得名，岂有柔软者乎？其说尤非。《金鉴》云：太阳病发热、无汗、恶寒为实邪。名曰刚痉者，强而有力也。发热汗出、不恶寒为虚邪，名曰柔痉者，强而无力也。此注近是。然以有力、无力分刚柔者，未为得矣。盖刚柔乃阴阳之义，阴阳乃虚实之谓。表实故称以刚，表虚故称以柔。《神巧万全方》云：太阳病发热、不恶寒、无汗，为阳痉；发热、不恶寒、汗出，为阴痉。又《活人书》云：刚痉属阳痉，柔痉属阴痉。《活人续集解惑论》云：合面而卧为阴痉，仰目者为阳痉。其义可见耳。
太阳病，发热，脉沉而细者，名曰痓，为难治。（《伤寒论》《玉函经》《脉经》，并无“为难治”三字。）
（徐）古人以强直为痓，外证与伤寒相似，但其脉沉细，而项背反张，强硬如发痫状为异耳。如前二条既以无汗有汗分刚柔为辨，此复以脉沉细为辨。
《溯源集》云：邪在太阳，若中风之脉，则当浮缓，伤寒之脉，则当浮紧。此则同是太阳发热之表症，而其脉与中风伤寒特异，反见沉细者，因邪不独在太阳之表也，则表里皆有风寒邪气，浸淫于皮肤筋骨、藏腑经络之间，非若中风伤寒之邪，先表后里，以次传变之可比，乃邪之甚而病之至者，乃难治危恶之证也。所以《金匮》此条之下，有“为难治”三字。
太阳病，发汗太多，因致痓。
（鉴）太阳病当发汗，若发汗太过，腠理大开，表气不固，邪气乘虚而入。因成痉者，乃内虚所召入也，宜以桂枝加附子汤主之，固表温经也。由此推之，凡病出汗过多，新产、金疮破伤出血过多，而变生此证者，皆其类也。
《溯源集》云：《生气通天论》云，阳气者，精则养神，柔则养筋，阳气衰微，不能嘘养其筋骨，故筋脉劲急而成痓。所以《太阳篇》云：太阳病，医发汗，遂漏不止，四肢拘急，难以屈伸者，桂枝加附子汤主之。痓之见症，虽又甚焉，亦理之相似者也。
张氏《医通》云：真武汤。
夫风病下之则痓，复发汗，必拘急。
（程）风伤于卫，若下之，虚其阴血，风乘其虚而陷于营血之中，血不荣筋，因作痓。四肢为诸阳之本，复发汗以虚其阳，必令四肢拘急。
张氏《医通》云：附子汤。
疮家虽身疼痛，不可发汗，汗出则痓。
（鉴）疮家初起，毒热未成，法当汗散。已经溃后，血气被伤，虽有身痛表证，亦不可发汗，恐汗出血液愈竭，筋失所养，因而成痉。或邪风乘之，亦令痉也。（徐）产后多致痉，阴虚液脱之故。产后误汗下而致，或亦有之，故仲景不另出方，听人消息。
张氏《医通》云：芍药甘草附子汤。
《巢源·金疮中风痉候》云：夫金疮痉者，此由血脉虚竭，饮食未复，未满月日，营卫伤穿，风气得入五脏受寒则痉。其状，口急背直，摇头马鸣，腰为反折，须臾大发，气息如绝，汗出如雨。不及时救者，皆死。凡金疮卒无汗者，中风也；边自出黄汁者，中水也。并欲作痉，急治之。又《腕折中风痉候》云：夫腕折伤皮肉，作疮者，慎不可当风及自扇，若风入疮内，犯诸经络，所致痉。痉者，脊背强直，口噤不能言也。案，此后世所谓“破伤风”也；其“中水”者，谓之“破伤湿”。（见《三因》方。）《巢源》，又有《产后中风痉候》。（附载于《妇人产后病》。）
病者身热足寒，颈项强急，恶寒，时头热，面赤目赤，独头动摇，卒口噤，背反张者，痓病也。若发其汗者，寒湿相得，其表益虚，即恶寒甚；发其汗已，其脉如蛇。（（原注）一云其脉浛浛。○《伤寒论》作“目脉赤，独头面摇”，无“若发其汗”以下二十五字；“痓病也”作“为痓也”。《玉函》《脉经》无“若发其汗”以下十七字。《脉经》作“痓病发其汗已，其脉浛浛如蛇”。“相得”，程、徐作“相搏”，“浛浛”，赵本作“沧沧”。）
（鉴）诸家以刚、柔二痉，列为首条，今以此为第一条者，盖刚、柔之辨，俱从此条分出。痉病之最备者，宜冠诸首。（程）身热头热，邪在太阳也；面赤目赤，（足阳明之正系目系。）邪在阳明也。颈属阳明，项属太阳，邪在二经，则颈项强急恶寒也。阳明之脉挟口，故卒口噤；太阳之脉，循背上头，故头独摇，背反张也。此其人必汗下、亡血之后，正气已虚而邪气但胜于上，其足则寒，此痉病之证具见也。（鉴）李彣曰：手三阳之筋，结入于颔颊，足阳明之筋，上挟于口。风寒乘虚，入其筋则挛，故牙关急而口禁。（尤）寒湿相得者，汗液之湿，与外寒之气，相得不解，而表气以汗而益虚，寒气得湿而转增，则恶寒甚也。（沈）其脉坚劲，动犹如蛇，乃譬挣纽奔迫之状。
《溯源集》云：上文有脉无证，此条有证无脉，合而观之，痓病之脉证备矣。身热者，风寒在表也；足寒者，阴邪在下也；颈项强急、背反张者，太阳之经脉四行，自巅下项、夹背脊而行于两旁，寒邪在经，诸寒收引，其性劲急，邪发则筋脉抽掣，故颈项强急、背如角弓之反张，所谓筋所生病也。恶寒者，寒邪在表，则当恶寒，在下焦而阳气虚衰，亦所当恶也。时头热面赤、目脉赤者，头为诸阳之会，阳邪独盛于上，所以足寒于下也。时者，时或热炎于上，而作止有时也。头面为诸阳之所聚，乃元首也，不宜动摇，因风火扇动于上，故独头面动摇，卒然口噤而不言也。
案，《金鉴》云：“若发其汗”六句，与上文义不属，与后之“为欲解，脉如故，反伏弦者痉”句，文义相属，宜分于彼。然今考此六句，其意不明晰疑，是他篇错简，《伤寒论》亦无之，宜删。
暴腹胀大者，为欲解；脉如故，反伏弦者，痓。（沈本，“脉”上有“其”字。“伏”，《玉函》《脉经》作“复”。）
（程）暴腹胀大为欲解，于理不顺。脉伏弦，即后条伏坚之意。（鉴）“暴腹胀大者”句，衍文也，当删之。
夫痓脉，按之紧如弦，直上下行。（（原注）一作筑筑而弦。《脉经》云：痓家，其脉伏坚，直上下。○案，《脉经》云十二字，旧本大书，与原文同，今依赵本为细注。《玉函》《脉经》作“筑筑而弦”。）
（尤）紧如弦，即坚直之象。李氏曰：上下行者，自寸至尺，皆见紧直之脉也。（鉴）痉之为病，其状劲急强直，故其脉亦劲急强直。按之紧，劲急之象也；如弦，直行之象也。
案，紧，不散也；弦，不缓也；如字，当读为而，《玉函》《脉经》可证。
痓病有灸疮，难治。
（徐）治痓，终以清表为主，有灸疮者，经穴洞达，火热内盛，阴气素亏，即后栝蒌桂枝汤、葛根汤，嫌不远热，大承气汤更虑伤阴，故曰难治。（尤）有灸疮者，脓血久溃，穴俞不闭。娄全善云：即破伤风之意。盖阴伤而不胜风热，阳伤而不任攻伐也。故曰难治。
《玉函经》栝蒌桂枝汤后，出一条云：脊强者，五痉之总名，其证卒口噤，背反张而瘛疭，诸药不已，可灸身柱、大椎、陶道。案，依此则痉病不必禁灸也。
太阳病，其证备，身体强几几然，脉反沉迟，此为痓，栝蒌桂枝汤主之。（《玉函》无“反”字。）
（尤）太阳证备者，赵氏谓：太阳之脉，自足上行，循背至头项，此其所过之部而为之状者，皆是其证是也。几几，背强连颈之貌。沉本痓之脉，迟非内寒，乃津液少而营卫之行不利也。伤寒项背强几几，汗出恶风者，脉必浮数，为邪风盛于表。此证身体强几几然，脉反沉迟者，为风淫于外，而津伤于内，故用桂枝则同，而一加葛根以助其散，一加栝蒌根兼滋其内，则不同也。（沈）此出柔痉之方也。虽不言有汗之柔痉，此用桂枝汤和营卫，而解太阳卫分之邪，栝蒌能清胸膈之热，不出有汗风伤卫之大法，可以意会。（程）几几，俯仰不自如之貌。（按，《说文》：几字，无钩挑，有钩挑者，乃几案之几字也。几，乃鸟之短羽，象小鸟毛羽未盛之形，飞几几也，故凫字从几，盖形容其颈项强急之意。○简案，《明理论》：“几”音“殊”。“几”，引颈之貌。“几”，短羽鸟也。短羽之鸟，不能飞腾，动则先伸引其头尔，项背强者，动亦如之，非若几案之几而偃屈也。程注本于此为是。《本事方》为几足之义。《三因》方作“兀兀”。《证治准绳》引《诗·幽风》“赤鸟几几”为解，并不可从。）
栝蒌桂枝汤方
栝蒌根（二两○程、沈作三两）　桂枝（三两）　芍药（三两）　甘草（二两○徐、沈有“炙”字）　生姜（三两○徐、沈有“切”字）　大枣（十二枚○徐、沈有“擘”字）
上六味，以水九升，煮取三升，分温三服，取微汗。汗不出，食顷，啜热粥发。
案，《神农本经》云：栝蒌根，治消渴身热，烦满大热。
《三因》栝蒌桂枝汤：治柔痓，身体强兀兀然，脉反沉迟，自汗。（即本方。）
又，桂枝栝蒌根汤，治伤风汗下不解，郁于经络，随气涌泄，衄出清血，或清气道闭，流入胃管，吐出清血，遇寒泣之，色必瘀黑者。
于本方，加川芎等分。
太阳病，无汗而小便反少，气上冲胸，口噤不得语，欲作刚痓，葛根汤主之。
（尤）无汗而小便反少者，风寒湿甚，与气相持，不得外达，亦并不下行也。不外达，不下行，势必逆而上冲，为胸满，为口噤不得语，驯至面赤头摇，项背强直，所不待言，故曰欲作刚痉。葛根汤，即桂枝汤加麻黄、葛根，乃刚痉无汗者之正法也。
葛根汤方（《三因》名葛根麻黄汤。）
葛根（四两）　麻黄（三两，去节）　桂（二两，去皮○《伤寒论》作“桂枝”，当补“枝”字。）　芍药（二两○赵作三两，非）　甘草（二两，炙）　生姜（三两○《伤寒论》有切“字”）　大枣（十二枚○《伤寒论》有“擘”字）
上七味，㕮咀，以水一斗，先煮麻黄、葛根，减二升，去沫，纳诸药，煮取三升，去滓，温服乙升，覆取微似汗，不须啜粥，余如桂枝汤法将息及禁忌。（“一斗”，赵作“七升”，非。）
柯氏，《来苏集》云：葛根味甘气凉，能起阴气而生津液，滋筋脉而舒其牵引，故以为君。麻黄、生姜，能开玄府腠理之闭塞，祛风而去汗，故以为臣。寒热俱轻，故少佐桂、芍，同甘、枣以和里。此于麻桂二汤之间，衡其轻重，而为调和表里之剂也。葛根与桂枝，同为解肌和里之药，故有汗、无汗，下利、不下利，皆可用，与麻黄专于治表者不同。
案，《神农本经》曰：葛根，气味甘辛平，治消渴，身大热，起阴气。柯氏以为发表生津之品，全本于《本经》，而刚痉所主，亦在乎此，实卓见也。徐、沈诸家，皆以为解阳明之邪者，非。
痓为病，（（原注）一本痓字上有刚字。）胸满口噤，卧不着席，脚挛急，必齘齿，可与大承气汤。（《玉函》《脉经》作“刚痉为病”，“必”上有“其人”二字。徐、沈，“齘”作“介”。）
（程）胸满，即气上冲胸之互文。卧不着席，亦反张之互词也，庞安常曰：痓病卧不著席者，小儿腰背去席二指，大人手侧掌，为难治。邪在太阳则挛急，邪在阳明则口噤。《灵枢经》曰：热而痉者，死。腰折，瘛疭，噤齿也。（出《热病篇》。）齘，切齿也，噤之甚者则切。《灵枢·热病篇》有啮齿，当是齘齿之类。痓病属表，属虚，未可与承气下也。当详之。（鉴）此申痉病入里，以明其治也。痉病而更胸满，里气壅也；卧不着席，反张甚也；脚挛急，劲急甚也；必齘齿，牙紧甚也。此皆阳明热盛灼筋，筋急而甚之象，故以大承气汤直攻其热，非攻阳明之实也。
柯氏《伤寒论翼》云：六气为病，皆能发热，然寒与热相因，暑与湿相从，独燥与湿相反。湿病多得之地气，燥病多得之内因，此病因之殊也。《病机十九条》，燥症独无。若诸痉项强，皆属于湿，愚窃疑之。今本论有痉、湿之分，又曰：“太阳病，发汗太多，因致痓”，则痓之属燥无疑也。夫痓以状命名，因血虚而筋急耳。六气为患，皆足以致痓，然不热则不燥，不燥则不成痓矣。又云：治风寒，不惜津液，所以发汗太多，因致痓者多矣。夫痓本有由来，一经妄治，即奇形毕现。项背强几几，是痓之征兆，故用葛根；身体强，是痓之已著，故用栝蒌根；卧不着席，脚挛急，口噤齿齘，是痓之剧甚，故用大黄、芒硝。无非取多津液之品以滋养阴血，不得与当汗不汗者同例也。
大承气汤方
大黄（四两，酒洗）　厚朴（半斤，炙，去皮）　枳实（五枚，炙）　芒硝（三合）
上四味，以水一斗，先煮二物，取五升，去滓，内大黄，煮取二升，去滓，纳芒硝，更上火微一二沸，分温再服，得下止服。（“火微”，宋版《伤寒论》作“微火”。）
《三因》：“大承气汤，治刚痓”云云，以阳明养宗筋，阳明者，胃也。风湿寒入于胃，则热甚，宗筋无以养，故急，直利阳明，以治其能养也。
案，《甲乙经》云：刚痉，太阳中风，感于寒湿者也。其脉往来进退，以沉迟细，异于伤寒热病。《巢源》《千金》并云：风邪伤于太阳经，复遇寒湿，则发痉也。于是成无己以降，皆宗其说，无复异论焉。特至张介宾则云：病在筋脉，筋脉拘急，所以反张，其病在血液，血液枯燥，所以筋挛也。柯氏因而以燥证断之，其说固确矣。故徐、沈诸家，凡以寒湿注之者，皆不可凭也。
徐氏《兰台轨范》云：痓病乃伤寒坏证，小儿得之，犹有愈者，其余则百难疗一。其实者，或有因下而得生，虚者竟无治法。《金匮》诸方，见效绝少。
案，《千金方》云：病发身软，时醒者，谓之痫也；身强直，反张如弓，不时醒者，谓之痉也。此痫、痉之辨也。所谓痫，即《圣惠方》以降，称惊风，（急惊，即阳痫；慢惊，即阴痫。）二证自判然矣。沈云：方中行《伤寒条辨》谓小儿角弓反张，手足抽搦，后世儿科，总名惊风误治，谓非惊风，亦为痉病。余详此乃少阴、少阳客热所至，为惊为瘛，感冒热邪所致，实非惊风，并非痉，故详及之。沈此说极是，惜似不知惊风即是古之痫焉。
太阳病，关节疼痛而烦，脉沉而细（（原注）一作缓）者，此名湿痹。（（原注）《玉函》云：中湿。）湿痹之候，小便不利，大便反快，但当利其小便。
（尤）湿为六淫之一，故其感人，亦如风寒之先在太阳。但风寒伤于肌腠，而湿则流入关节；风脉浮，寒脉紧，而湿脉则沉而细；湿性濡滞，而气重着，故亦名痹。痹者，闭也。其人平日土德不及而湿动于中，由是气化不速，而湿侵于外，外内合邪，为关节疼痛，为小便不利，大便反快。治之者必先逐内湿，而后可以除外湿，故曰当利其小便。东垣亦云：治湿不利小便，非其治也。然此为脉沉而小便不利者设耳，若风寒在表，与湿相抟，脉浮恶风，身重疼痛者，则必以麻黄、白术、薏苡、杏仁、桂枝、附子等，发其汗为宜矣。
《溯源集》云：夫湿者，六气之一也。然一气之中，犹有别焉，雾露之气，为升于地之轻清而上腾者，故为湿中之清，伤人皆中于上；雨雪泥水之湿，为著于地之重浊而在下者，为湿中之浊，伤人皆中于下。经云：清邪中上，浊邪中下，所以《金匮要略》云：湿伤于下，雾伤于上，雾伤皮腠，湿流关节也。亦称太阳病者，以风寒暑湿之邪，皆由卫气不密，其气得从皮毛而入，以营卫皆属太阳故也。关节，筋骨肢节之间也。以雨露水湿之气，因卫阳不能外固，由太阳而流入于关节筋骨之间，致肢节疼痛而烦扰不宁；其脉沉而细者，寒湿流于皮肉筋脉之间，血凝气滞，营卫不快于流行也。寒湿内淫，则三焦不能施化，气化不得流行，其人小便不利，是以水谷不能泌别，湿气流溢于大肠，故大便不得燥结而反快也。若此者，不必以燥湿为治，其湿气淫溢，非燥湿之所能胜，故但当利其小便。小便利，则谷水分而湿淫去矣。此条盖论雨雪、泥水、地气之湿，乃湿中之浊者，故曰但当利其小便。若雾露之清邪，即当以微似汗解之矣。然利小便句，当察其脉证机宜，未可泛然以淡渗为治也。脉既沉细，关节已疼，而小便不利，则阴寒可知，自当以寒湿为治，责之下焦无火，膀胱之气化不行，则五苓散及甘草附子汤之类，当意在言表。
《活人书》云：若小便不利，大便反快，当利其小便，宜甘草附子汤、五苓散。《至真要论》云：治湿之法，不利小便，非其治也。
《医说》引《信效方》云：春夏之交，人病如伤寒，其人汗自出，肢体重痛，转仄难，小便不利，此名风湿，非伤寒也。阴雨之后卑湿，或引饮过多，多有此证，但多服五苓散，小便通利，湿去则愈。切忌转泻发汗，小误必不可救。初虞世云：医者不识，作伤风治之，发汗、下之必死。案，此盖与本条之证同，附以备考。
湿家之为病，一身尽疼，（（原注）一云疼烦。）发热，身色如熏黄也。（《玉函》作“一身疼烦”。）
（程）脾主身之肌肉，湿为寒邪，郁于肌中不得散，则一身尽疼发热也。阳明瘀热，则黄色鲜明如橘子；太阴寒湿，则黄色黧暗如烟熏。
成无己云：身黄如橘子色者，阳明瘀热也，此身色如似熏黄，即非阳明瘀热。身黄发热者，栀子蘗皮汤主之，为表里有热，则身不疼痛，此一身尽疼，非伤寒客热也，知湿邪在经而使之。脾恶湿，湿伤则脾病而色见，是以身发黄者，为其黄如烟熏，非正黄色也。张卿子云：湿热，即栀子蘗皮汤证也，此白术附子汤症。《溯源集》云：湿邪充塞，浸灌于表里肌肉肢节之间，所以一身尽疼而身色如熏黄也。熏黄者，如烟熏之状，黄中带黑而不明润也。盖黄家有阴阳之别，阳黄则明润，阴黄则黑暗而无光泽。身如橘子色者，湿热停蓄所致，属阳黄。此一身尽疼，已属寒湿之邪，流于关节，而身色如似熏黄，即阴黄之属也，当于寒湿中求之。
湿家，其人但头汗出，背强，欲得被覆向火，若下之早则哕，或胸满，小便不利，（（原注）一云利。）舌上如胎者，以丹田有热，胸上有寒，渴欲得饮而不能饮，则口燥烦也。（“不利”，《玉函》作“利”。《脉经》无“烦”字，似是。庞氏《总病论》“烦”作“故”。《神巧万全方》“胎”作“苔”；“胸上”作“胸中”。）
（程）湿为阴邪，阴邪客于阴，则阳上越而不行于腠理肌肉，故但头汗出。背为阳，寒湿胜则阳虚，故背强，欲得被覆向火也。若当表邪未解之时，误以阳明内湿之热上越之头汗，而早下之，则虚其胃，湿干于胃，则哕。寒客于上，则胸满。亡其津液，则小便不利。以寒湿在上，故舌上如苔而实非苔也。丹田有热者，以下后里虚，上焦阳气，因虚而陷于下焦，为丹田有热；表中寒气，乘虚而客于胸上，为胸上有寒。唯其丹田有热则渴欲饮水，胸上有寒不能散水，虽得水，而不能饮，故口燥烦也。（魏）口但燥，而心发烦。
《溯源集》云：舌上如苔者，若热邪入胃；则舌上或黄、或黑、或芒刺、或干硬、或燥裂，皆苔也。此云如苔，乃湿滑而色白，似苔非苔也，此因寒湿之邪，陷入于里而在胸膈；命门之真阳，不得上升而在下焦。上下不通，故曰：丹田有热，胸中有寒。下焦之真火，既不得上达，即所谓清阳不升，是下焦无蒸腾之用，气液不得上腾，而为涕唾，故渴。又以寒湿在胸，道路阻绝，故虽欲得水，而不能饮，则口燥而烦渴也。仲景虽不立治法，然以理推之，下文之桂枝附子汤、甘草附子汤，即其治也。前人拟小陷胸汤，恐非其治，即五苓散、理中汤，虽近于理，犹未尽善。（案，以上三方，见张卿子注。）何也？以但能温中而不能解外，故必以用桂枝者为妥也。
案，胸上有寒，丹田有热，诸注欠详，第程、钱二氏，义似稍通，然犹未清晰。因考此寒热互误，黄连汤条云：胸中有热，胃中有邪气。邪气，即寒也。方中用干姜、桂枝，其义可见耳。他诸泻心汤、乌梅丸之类，悉为上热下冷设。《巢源》有冷热不调之候云：阳并于上则上热，阴并于下则下冷，而无上冷下热之证，其故何也？盖火性炎上，水性就下，病冷热不调，则热必浮于上，寒必沉于下，是所以无下热上冷之候也。凡误下之证，下焦之阳骤虚，气必上逆，则上焦之阳，反因下而成实，以火气不下行，故为上热下冷之证。此条证亦然。舌上如苔而口燥者，上热之征；渴欲得饮而不能饮者，下冷之验。与厥阴病“心中疼热，饥而不能食”，虽有饮食之别，其理则一也。故如此证，亦必非寒热错杂之剂，则难奏效，学者宜致思焉。
湿家下之，额上汗出，微喘，小便利（（原注）一云不利。）者死，若下利不止者，亦死。
（尤）湿病在表者宜汗，在里者宜利小便，苟非湿热蕴积成实，未可遽用下法。额汗出微喘，阳已离而上行；小便利，下利不止，阴复决而下走，阴阳离决，故死。一作小便不利者死，谓阳上游而阴不下济也，亦通。（鉴）李玮西云：湿家当利小便，以湿气内瘀，小便原自不利，宜用药利之。此下后里虚，小便自利，液脱而死，不可一例概也。
风湿相搏，一身尽疼痛，法当汗出而解，值天阴雨不止，医云此可发汗，汗之病不愈者，何也？盖发其汗，汗大出者，但风气去，湿气在，是故不愈也。若治风湿者，发其汗，但微微似欲出汗者，风湿俱去也。（《伤寒论》《玉函》《脉经》冒“问曰”二字；“盖”作“答曰”二字。《玉函》“雨”下有“溜”字；“湿气在”作“湿气仍在”。《脉经》作“湿气续在”《玉函》《脉经》“医”作“师”。成本作“似欲汗出”。）
（徐）此言风湿当汗解而不可过。也谓风湿相抟疼痛，原当汗解，值天阴雨，则湿更甚，可汗无疑，而不愈何故？盖风性急，可骤驱，湿性滞，当渐解。汗大出则骤风去，而湿不去，故不愈。若发之微，则出之缓，缓则风湿俱去矣。然则湿在人身，粘滞难去，骤汗且不可，而况骤下乎。故前章曰下之死，此但云不愈，见用法不当而非误下比也。（程）兹条为治湿汗之严律。
王宇泰云：风湿宜汗，桂枝加白术黄芪防己汤。张卿子云：风湿相抟，法当汗出而解，如麻黄加术汤，使微微蒸发，表里气和，风湿俱去。
湿家病，身疼发热，面黄而喘，头痛，鼻塞而烦，其脉大，自能饮食，腹中和无病，病在头中寒湿，故鼻塞，内药鼻中则愈。（（原注）《脉经》云：病人喘，而无“湿家病”以下至“而喘”十三字。○案，“十三字”当作“十一字”。《伤寒论》作“湿家病，身上疼痛”。）
（沈）此湿淫于上，与湿从下受不同也。湿邪感于太阳，与肺气相合，气郁于表，故身疼发热，面黄而喘，头痛鼻塞而烦也。邪居于表，故脉大，自能饮食者，腹中和而无病，当责病在头中寒湿，寒湿者，以湿属阴故也。盖鼻为肺窍，肺气受湿则鼻塞，故当纳药鼻中，搐去黄水，俾肺气通调，大气一转，肌腠开而湿痹解矣。（魏）瓜蒂散方。瓜蒂，上一味，为末吹鼻中。
《溯源集》云：病浅不必深求，毋庸制剂，但当以辛香开发之药，纳之鼻中，以宣泄头中之寒湿则愈。朱奉议及王氏《准绳》，俱用瓜蒂散。
湿家身烦疼，可与麻黄加术汤发其汗为宜，慎不可以火攻之。
（鉴）赵良曰：湿与寒合，令人身疼。大法：表实成热，则可发汗。无热是阳气尚微，汗之恐虚其表。是证虽不云热而烦，以生烦由热也，所以服药不敢大发其汗。且湿亦非暴汗可散，用麻黄汤治寒，加术去湿，使其微汗耳。不可火攻，火攻则增其热，必有他变，所以戒人慎之。喻昌曰：麻黄加术，则虽发汗，不至多汗，而术得麻黄，并可以行表里之湿。（程）若以火攻之，则湿热相抟，血气流溢，迫而为衄，郁而为黄，非其治法。
麻黄加术汤方
麻黄（三两，去节）　桂枝（二两，去皮）　甘草（二两，炙○案，据麻黄汤，本方当一两）　杏仁（七十个，去皮尖）　白术（四两○案，术分苍、白，始出于《名医别录》，此“白”字后人所加，宜删。）
上五味，以水九升，先煮麻黄，减二升，去上沫，纳诸药，煮取二升半，去滓，温服八合，覆取微似汗。
《三因》麻黄白术汤：治寒湿，身体烦疼，无汗，恶寒，发热者。（即本方。）
《千金翼》治多睡，欲合眼，则先服以止睡方。
麻黄（去节）　白术（各五两）　甘草（一两，炙）
上三味，以日中时，南向捣筛为散，食后以汤服方寸匕，日三服。
病者一身尽疼，发热，日晡所剧者，名风湿。此病伤于汗出当风，或久伤取冷所致也，可与麻黄杏仁薏苡甘草汤。（《玉函》《脉经》作“日晡即剧”，非。）
（鉴）病者，谓一身尽痛之病人也。湿家一身尽痛，风湿亦一身尽痛，然湿家痛，则重着不能转侧；风湿痛，则轻掣不可屈伸。此痛之有别者也。湿家发热，蚤暮不分微甚；风湿之热，日晡所必剧，盖以湿无来去，而风有休作，故名风湿。原其由来，或为汗出当风，或为久伤取冷，相合而致，则麻黄杏仁薏苡甘草汤，发散风湿，可与也明矣。（尤）痉病非风不成，湿痹无寒不作，故以麻黄散寒，薏苡除湿，杏仁利气，助通泄之用，甘草补中，予胜湿之权也。
麻黄杏仁薏苡甘草汤方
麻黄（去节，半两，汤泡○案，《外台》作“四两”；无“汤泡”二字，是。）　甘草（一两，炙○案，《外台》作“二两”，是。）　薏苡仁（半两○案，《外台》作“半升”，是。）　杏仁（十个，去皮尖，炒○案，《外台》作“二两”；无“炒”字；徐、沈亦删“炒”，是。）
上剉麻豆大，每服四钱匕，水盏半，煮八分，去滓，温服。有微汗，避风。
案，此方剂小，而煎法与诸方异，盖后人所改定，《外台·脚气门》所载却是原方。（分两注于各药下。）云：湿家始得病时，可与薏苡麻黄汤。（引《古今录验》。）方后云：上四味，㕮咀，以水五升，煮取二升，分再服，汗出即愈。湿家烦疼，可以甘草麻黄汤发汗，不差，更合。饮家，加白术四两，名白术麻黄汤是也。薏苡，《本经》云：治风湿痹；《别录》云：除筋骨中邪气。本方证，比之于麻黄加术汤证，湿邪滞著较深，故用此等品。
风湿，脉浮、身重、汗出恶风者，防己黄芪汤主之。
（鉴）脉浮，风也，身重，湿也，寒湿则脉沉，风湿则脉浮。若浮而汗不出恶风者，为实邪，可与麻黄杏仁薏苡甘草汤汗之。浮而汗出恶风者，为虚邪，故以防己、白术以去湿，黄芪、甘草以固表，生姜、大枣以和营卫也。赵良曰：身重，乃风湿在皮毛之表，故不作疼。虚其卫气，而湿着为身重，故以黄芪实卫，甘草佐之，防己去湿，白术佐之。然则风湿二邪，无散风之药何耶？盖汗多，知其风已不留，以表虚而风出入乎其间，因之恶风尔。惟实其卫，正气壮则风自退，此不治而治者也。（尤）风湿在表，法当从汗而解，乃汗不得发而自出，表尚未解而已虚，汗解之法不可守矣。故不用麻黄出之皮毛之表，而用防己驱之肌肤之里，然非芪、术、甘草，焉能使卫阳复振，而驱湿下行哉？
防己黄芪汤方
防己（一两○案，《千金》《外台》作“四两”，是。）　甘草（半两，炒○案，《水气病篇》：“炒”作“炙”；《外台》作“一两”，是。）　白术（七钱半○案，《千金》作“三两”，是。）　黄芪（一两一分，去芦○案，《千金》《外台》作“五两”，是。）
上剉麻豆大，每抄五钱匕，生姜四片，大枣一枚，水盏半，煎八分，去滓，温服，良久再服。○喘者，加麻黄半两；○胃中不和者，加芍药三分；○气上冲者，加桂枝三分；○下有陈寒者，加细辛三分。○服后当如虫行皮中，从腰下如冰，后坐被上，又以一被绕腰下，温令微汗差。（“冰”，赵本作“水”。“绕腰下”，赵、徐、沈、《金鉴》作“绕腰以下”。）
案，此方分两煎法，亦系于后人改定，《千金》却是原方，作生姜三两，大枣十二枚，云：上六味，㕮咀，以水六升，煮取三升，分三服，服了坐被中，欲解如虫行皮，卧取汗。《千金》无方名。《脉经》作防己汤。《活人书》名汉防己汤。
《溯源集》云：脉浮，汗出恶风，似乎风邪在表，应用桂枝，而仲景又侦知其卫气已虚，皮肤不密，毛孔不闭，所以汗出、恶风，乃湿家之表虚者，故用防己利水，以黄芪固表，白术、甘草，燥湿补中而已。皆因其表气已虚，卫阳不固。并微似汗之桂枝，亦不轻用矣。非用意渊深而能制方若是耶。
伤寒八九日，风湿相搏，身体疼烦，不能自转侧，不呕不渴，脉浮虚而涩者，桂枝附子汤主之。若大便坚，小便自利者，去桂加白术汤主之。（“渴”下，《千金翼》有“下已”二字；《外台》有“下之”二字。《太阳下篇》“若”下有“其人”二字；“坚”作“鞕”。宋板注：一云脐下心下鞕，《脉经》作“去桂加术附子汤”，是。）
（鉴）谓此风湿之病，虽得之伤寒八九日，而不呕不渴，是无伤寒里病之证也。脉浮虚涩，是无伤寒表病之脉也。脉浮虚，表虚风也。涩者，湿也。身体烦疼，风也。不能转侧，湿也。乃风湿相搏之身体疼痛，非伤寒骨节疼痛也。与桂枝附子汤温散其风湿，从表而解也。若脉浮实者，则又当以麻黄加术汤，大发其风湿也。如其人有是证，虽大便鞕，小便自利，而不议下者，以其非邪热入里之鞕，乃风燥湿去之鞕，故仍以桂枝附子汤。去桂枝者，以大便坚，小便自利，不欲其发汗，再夺津液也。加白术者，以身重著湿在肌分，用以佐附子逐水气于皮中也。（尤）脉浮虚而涩，知风湿外持，而卫阳不正，故以桂枝汤去芍药之酸收，加附子之辛温，以振阳气而敌阴邪。若大便坚，小便自利，知其在表之阳虽弱，而在里之气犹治，则皮中之湿，自可驱之于里，使从水道而出，不必更发其表，以危久弱之阳矣。故于前方去桂枝之辛散，加白术之苦燥，合附子之大力健行者，于以并走皮中而逐水气，亦因势利导之法也。
案，去桂加白术之义，未得其详。沈云：若中虚邪陷，逼迫津液，偏渗前阴，不润肠间，则大便坚，小便自利，所以去走表之桂枝，加白术，安中而生营血津液，滋润肠间之燥耳。白术润燥，恐误。
《溯源集》云：湿在里，则小便不利，大便反快。大便鞕，则湿不在里；小便利，则湿气已去，不须汗泄，故去桂枝。想风湿之后，寒湿之余气未尽，身体尚疼，转侧未便，故仍用去桂枝之白术附子汤也。
桂枝附子汤方
桂枝（四两，去皮）　生姜（三两，切）　附子（三枚，炮，去皮，破八片）　甘草（二两，炙）　大枣（十二枚，擘）
上五味，以水六升，煮取二升，去滓，分温三服。
《溯源集》云：风邪非桂枝不能汗解，寒邪非附子不足以温经，非生姜亦不能宣发。甘草、大枣，缓姜、附之性，助桂枝而行津液也。此方乃《太阳上篇》误下之后，脉促、胸满、微恶寒之桂枝去芍药汤而加附子，非汗后遂漏不止之桂枝加附子汤也。桂枝附子汤，乃去芍药者，故另立一名，而无加字；桂枝加附子汤，乃不去芍药者，即于桂枝全汤中加入，故多一加字。观仲景立法处方，无不各有深意。
《三因》术附汤：治冒雨湿著于肌肤，与胃气相并，或腠开汗出，因浴得之。（即于本方，加白术、茯苓。）
白术附子汤方
白术（二两）　附子（一枚半，炮，去皮）　甘草（一两，炙）　生姜（一两半，切）　大枣（六枚）
上五味，以水三升，煮取一升，去滓，分温三服。一服觉身痹，半日许再服，三服都尽，其人如冒状，勿怪，即是术附并走皮中逐水气，未得除故耳。（《太阳下篇》：白术四两　附子三枚　甘草二两　生姜三两　大枣十二枚，擘；《外台》同。魏云：“如冒”。《法律》改为“如猬”，不敢从。）
《溯源集》云：即术附汤也。因承上文桂枝附子汤加减，故云去桂枝加白术汤也。古方术上，无白字，故称术附汤。（成本《伤寒论》，误附桂枝加附子汤后。）方中用附子二枚，古之附子，乃山野所生，或小于今之种莳者，亦未可为定法，恐是后人传写之误。以愚意度之，当以应用之分两为度。桂枝四两，即宋之一两八分，元则较重于宋，今更重矣。生姜三两，即宋之八钱。附子若用一枚，约重一两二三钱，炮过可得干者三钱半，若分三次服，亦不为过。前人有古方不可治今病之说，皆不知古今斤两不同故也。
《三因》生附白术汤：治中风湿，昏闷恍惚，胀满身重，手足缓纵，漐漐自汗，失音不语，便利不禁。（于本方，干姜代生姜，去大枣。）
曾氏《活幼口议》云：术附汤，治小儿脏腑虚寒，泄泻洞利，手足厥冷。（即本方，干姜代生姜，去大枣。）
风湿相搏，骨节疼烦，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。（“疼烦”，成本《伤寒论》作“烦疼”。）
（沈）此阳虚邪盛之证也。风湿伤于营卫，流于关节经络之间，邪正相搏，骨节疼烦掣痛，阴血凝滞，阳虚不能轻蹻，故不得屈伸，近之则痛剧也，卫阳虚而汗出，里气不足则短气而小便不利，表阳虚而恶风不欲去衣，阳伤气滞，故身微肿。然表里阴阳正虚邪实，故用甘术附子助阳健脾除湿，固护而防汗脱，桂枝宣行营卫，兼去其风，乃补中有发，不驱邪而风湿自除。盖风湿证须识无热自汗，便是阳气大虚，当先固阳为主。
喻氏《尚论篇》云：此条复互上条之意，而辨其症之较重者。痛不可近，汗出短气，恶风不欲去衣，小便不利，或身微肿，正相搏之最剧处。方氏《条辨》云：或，未定之词，身微肿，湿外薄也，不外薄则不肿，故曰或也。
甘草附子汤方
甘草（二两，炙）　附子（二枚，炮，去皮）　白术（二两）　桂枝（四两，去皮）
上四味，以水六升，煮取三升，去滓，温服一升，日三服。初服得微汗则解，能食汗出复烦者，服五合，恐一升多者，服六七合为妙。（“妙”，宋版《伤寒论》作“始”；徐、沈作“佳”。）
徐氏《方论》云：此与桂枝附子汤证，同是风湿相抟，然后彼以病浅寒多，故肢体为风湿所困，而患止躯壳之中；此则风湿两胜，挟身中之阳气，而奔逸为灾，故骨节间，风入增劲，不能屈伸，大伤其卫，而汗出短气恶风，水亦乘风作势而身微肿，其病势方欲扰乱于肌表，与静而困者不侔矣。此方附子除湿温经，桂枝祛风和营，术去湿实卫，甘草补诸药，而成敛散之功也。
《溯源集》云：虽名之曰甘草附子汤，实用桂枝去芍药汤，以汗解风邪，增入附子、白术，以驱寒燥湿也。
《千金·脚气门》四物附子汤即是后。方后云：体肿者，加防己四两；悸气，小便不利，加茯苓三两，既有附子，今加生姜三两。《三因》方名之六物附子汤。《外台》载《古今录验》附子汤，即本方。
《三因》桂枝附子汤，主疗同本条。（即本方。）
太阳中暍，发热恶寒，身重而疼痛，其脉弦细芤迟，小便已，洒洒然毛耸，手足逆冷；小有劳，身即热，口前开板齿燥。若发其汗，则其恶寒甚；加温针，则发热甚；数下之，则淋甚。（《伤寒论》作“口开前板齿燥”；诸家注本亦同，宜改。《伤寒论》“恶寒甚”上无“其”字。《玉函》《脉经》作“发热益甚”。《脉经》“淋”上有“复”字。）
（程）《内经》曰：先夏至为病温，后夏至为病暑。又曰：热病者，皆伤寒之类也。以其太阳受病，与伤寒相似，亦令发热恶寒，身重而疼痛也。《内经》曰：寒伤形，热伤气。气伤，则气消而脉虚弱，所以弦细芤迟也。小便已毛耸者，阳气内陷，不能卫外，手足亦逆冷也。劳动则扰乎阳，故小劳身即热也。《内经》曰：因于暑汗，烦则喘喝，故热盛则口开，口开则前板齿燥也。发汗虚其阳，则恶寒甚。温针动火邪，则发热甚。下之亡津液，则淋甚也。（案，此注本于成氏。）
《溯源集》云：太阳中暍而发热恶寒，不云汗出而又不渴，是以知其非阳邪独盛之暍也。脉弦则阴邪劲急，细则元气已虚，芤则脉空，迟则为寒。小便已洒洒然毛耸者，小便虽通，其茎中艰涩可知，卫阳已虚，恶寒之状可见，乃下焦无火，气化不快于流行也。四肢为诸阳之本，手足逆冷者，是阳虚而气不达于四肢也。凡此皆阴寒无火之脉症也。小有劳身即热者，起居动静间，小有劳动，即扰动其阳气，而虚邪伏暑，即因之而发热也。口开前板齿燥者，脉虽弦细芤迟，症虽手足逆冷，以小劳而鼓动其阳邪，身热而枯燥其津液，虽不渴，而板齿燥矣。若发其汗，则卫阳愈虚，阳虚则生外寒，故恶寒甚。若加温针，则火力内攻，必反助其暑热之阳邪，故发热甚。邪不在里，而数下之，适足以败坏真阳，使下焦愈冷，气化不行。小便艰涩而淋甚也。
喻氏《医门法律》云：夏月人身之阳，以汗而外泄，人身之阴，以热而内耗，阴阳两俱不足。仲景于中暍，禁汗、下、温针。汗则伤其阳，下则伤其阴，温针则引火热内攻，故禁之也。而其用药，但取甘寒生津保肺，固阳益阴为治，此等关系最钜。○《伤寒选录》云：徐氏曰此条无治法，东垣以清暑益气汤主之，所谓发千古之秘也。案，《医垒元戎》：黄芪汤，治中暍，脉弦细芤迟。人参、白术、黄芪、甘草、茯苓、芍药、生姜各等分，正为此条证设。东垣方有黄柏，专治长夏湿热之证，与本条之证自别。
太阳中热者，暍是也。汗出恶寒，身热而渴，白虎加人参汤主之。（《伤寒论》“渴”下有“也”字；无“白虎加人参汤主之”八字；以此条揭中暍之首；沈本、《金鉴》亦举之首条。《玉函》《脉经》无“加人参”三字。）
（沈）此言正暑病也。邪之伤人，无有不从皮毛而入，故曰太阳中热。（鉴）汗出恶寒，身热而渴，颇似太阳温热之病，但温热无恶寒，以热从里生，故虽汗出而不恶寒也。中暍暑邪由表而入，故汗出恶寒也。究之于渴，温热之渴，初病不过欲饮；中暍之渴，初病即大引饮也。用白虎加人参汤主之者，盖以益气为主，清暑热次之也。李彣曰：热伤气，气泄则汗出，气虚则恶寒，热蒸肌腠则身热，热伤津液则作渴。此恶寒身热，与伤寒相类。然所异者，伤寒初起无汗不渴，中暍初起即汗出而渴也。
《溯源集》云：暍者，盛夏暑热中之邪气也。此条先言本证之情形如此，而以中热二字，通解暍字之义，即《内经·热论》所谓病暑也。王肯堂云：中暍、中暑、中热，名虽不同，实一病也。谓之暍者，暑热当令之时，其气因暑为邪耳，非即夏月暑热当令之正气也，即《热论》所谓“后夏至日者，为病暑”是也。暍乃暑热之邪，其气本热，不待入里，故中人即渴也。暍为夏至以后之病，阳极阴生之后，阴气已长，当暑汗大出之时，腠理开张，卫阳空疏，表气已虚，不能胜受外气，故汗出恶寒也。是热邪乘腠理之虚，而为暍证也。故以白虎加人参汤主之，即用石膏以治时令暑热之邪，又加人参以补汗出之表虚，添津液而治燥渴也。（案，钱氏辨洁古、东垣中暑、中热之误甚详。然非本条之所干，且文词繁冗，故不载此。）
案，《淮南·人间训》云：夫病温而强之食，病暍而饮之寒，此众人之所以为养也。可见古“温”、“暍”对言也。而《说文》“暍伤暑也”，《玉篇》“中热也”，以此推之，中暍之“中”字似赘，然而先贤立命，必有令人不可思议者，宜置而不论焉。
白虎加人参汤方
知母（六两）　石膏（一斤，碎○《太阳上篇》有“绵裹”二字，诸本同。）　甘草（二两○《太阳上篇》有“炙”字，诸本同。）　粳米（六合）　人参（三两）
上五味，以水一斗，煮米熟汤成，去滓，温服一升，日三服。
（程）白虎，西方神名也，其令为秋，其政清肃，凉风至白露降，则溽暑潜消，以此汤有彻暑热之功，行清肃之政，故以白虎名之。表有热者，散以石膏之辛寒；里有热者，降以知母之甘苦。热则气伤，人参用以生津而益气；石膏过于寒凉，甘草、粳米之甘，用以和胃补中，共除中热，而解表里。
案，《直指方》：竹叶石膏汤，治伏暑内外热炽，烦躁大渴。正是与本条用白虎之证同。
太阳中暍，身热疼重，而脉微弱，此以夏月伤冷水，水行皮中所致也。一物瓜蒂汤主之。（《伤寒论》《玉函》《脉经》无“一物瓜蒂汤主之”七字。）
（程）脉虚身热，得之伤暑，此证先中于热，再伤冷水，水气留于腠理皮肤之中，则身热疼重也。与瓜蒂汤，以散水气。（鉴）李彣曰：中暍邪在表，故身热。伤冷水，故身疼重。暑伤气，气虚故脉微弱也。
《溯源集》云：暍症三条，有本证、变证之不同，此条言其变证。身热，太阳之证也。不言汗出、恶寒者，邪气较轻于前也。疼重者，身体重而疼痛也。伤寒则有身疼腰痛、骨节疼痛之证，而湿家亦有筋骨烦疼、一身尽疼、关节疼痛之证。此以中暑之阳邪，而亦有此寒湿之证，是或饮冷水，或以冷水盥濯，水寒留着，渗入皮中所致也。中暑之脉本虚，又以水寒所伤，故尤见微弱也。论中不立治法，而《金匮要略》有一物瓜蒂汤主之。王肯堂云：瓜蒂一物散，或曰五苓散，愚窃以理推之，若暑邪盛，而表证甚者，当以瓜蒂之苦寒，上涌下泄，使水去而表邪亦去，以因吐得汗，有发散之义故也。若身热微而表证少，但脉微弱，而疼重，水行皮中者，则水寒较胜，自当用五苓散，使从水道气化而出可也。
一物瓜蒂汤方
瓜蒂（二七个○赵本“七”作“十”）
上剉，以水一升，煮取五合，去滓，顿服。
（程）《本草》云：瓜蒂味苦寒，主大水，身面四肢浮肿。用之以散皮肤水气，苦寒又可胜热也。
案，此方与证不对，恐是错出。《伤寒论》《玉函》《脉经》并不载，可以为左证矣。
百合狐惑阴阳毒病证治第三论一首、证三条、方十二首  ***************************
（案当十一首）
论曰：百合病者，百脉一宗，悉致其病也。意欲食复不能食，常默然，欲卧不能卧，欲行不能行，饮食或有美时，或有不用闻食臭时，如寒无寒，如热无热，口苦，小便赤，诸药不能治，得药则剧吐利，如有神灵者，身形如和，其脉微数。每溺时头痛者，六十日乃愈；若溺时头不痛，淅然者，四十日愈；若溺快然，但头眩者，二十日愈。其证或未病而预见，或病四、五日而出，或病二十日、或一月微见者，各随证治之。（“默然”，赵本作“默默”。“不用闻食臭”之“用”字，徐、沈作“欲”。“微见”，《巢源》作“复见”；《千金》作“后见”。魏“快”作“怏”，非。）
（尤）百脉一宗者，分之则为百脉，合之则为一宗。悉致其病，则无之非病矣，然详其证，意欲食矣，而复不能食；常默然静矣，而又躁不得卧；饮食或有时美矣，而复有不用闻食臭时；如有寒如有热矣，而又不见为寒不见为热；诸药不能治，得药则剧吐利矣，而又身形如和。全是恍惚去来，不可为凭之象，惟口苦、小便赤、脉微数，则其常也。所以者何？热邪散漫，未统于经，其气游走无定，故其病亦去来无定。而病之所以为热者，则征于脉，见于口与便，有不可掩然者矣。夫膀胱者，太阳之府，其脉上至巅顶，而外行皮肤。溺时头痛者，太阳乍虚，而热气乘之也；淅然、快然，则递减矣。夫乍虚之气，溺已即复，而热淫之气，得阴乃解。故其甚者，必六十日之久，诸阴尽集，而后邪退而愈，其次四十日，又其次二十日，热差减者，愈差速也。此病多于伤寒热病前后见之。其未病而预见者，热气先动也；其病后四、五日或二十日、或一月见者，遗热不去也。各随其证以治，具如下文。
案，魏氏以此证，断为气病，而今验之于病者，气病多类此者。然下条百合诸方，并似与气病不相干，故其说虽甚巧，竟难信据。《千金》云：伤寒虚劳，大病已后，不平复，变成斯疾。其状恶寒而呕者，病在上焦也，二十三日当愈；其状腹满微喘，大便坚，三、四日一大便，时复小溏者，病在中焦也，六十三日当愈；其状小便淋沥难者，病在下焦也，三十三日当愈。各随其证治之。思邈所论如此，参之于本条，明是百合病，别是一种病，尤注颇详，故今从之。（张氏《医通》有治百合病医案一则，当参考。）
百合病，发汗后者，百合知母汤主之。（《千金》作“百合病，已经发汗之后，更发者”，下文例并同。）
（尤）人之有百脉，犹地之有众水也，众水朝宗于海，百脉朝宗于肺，故百脉不可治，而可治其肺。百合味甘平微苦，色白入肺，治邪气，补虚清热，故诸方悉以之为主，而随证加药治之，用知母者，以发汗伤津液故也。（魏）百合病，用百合，盖古有百合病之名，即因百合一味，而瘳此疾，因得名也。如《伤寒论》条内云：“太阳病桂枝证”，亦病因药而得名之义也。
案，《本草》苏颂云：仲景治百合病，凡四方，病名百合而用百合治之，不识其义，今得魏注而义自明，后世有病名河白者，以河白草治之。（出《证治大还》，）即与此同义。
百合知母汤方
百合（七枚，擘）　知母（三两，切）
上先以水洗百合，渍一宿，当白沫出，去其水，更以泉水二升，煎取一升，去滓，别以泉水二升，煎知母，取一升，去滓，后合和煎，取一升五合，分温再服。（《外台》“滓别”之间，有“置之一处”四字。）
百合病，下之后者，滑石代赭汤主之。（《外台》“滑石”上，有“百合”二字；尤本仍之。）
（魏）至下之后，不用知母，而以滑石代赭汤主之者，以重坠之品，随下药之势使邪自下泄也。用代赭石之涩，涩大便也。用滑石之滑，利小便也。（徐）加之泉水，以泻阳而阴气自调也。
滑石代赭汤方
百合（七枚，擘）　滑石（三两，碎，绵裹）　代赭石（如弹丸大一枚，碎，绵裹）
上先以水洗百合，渍一宿，当白沫出，去其水，更以泉水二升，煎取一升，去滓，别以泉水二升，煎滑石、代赭，取一升，去滓，后合和重煎，取一升五合，分温服。（《外台》“滓别”间，有“置一厢”三字；“别”作“又”。）
百合病吐之后者，用后方主之。
（鉴）百合病不应吐而吐之，不解者，则虚中，以百合鸡子汤，清而补之也。（尤）《本草》鸡子安五藏，治热疾，吐后脏气伤而病不去，用之不特安内，亦且攘外也。
百合鸡子汤方
百合（七枚，擘）　鸡子黄（一枚）
上先以水洗百合，渍一宿，当白沫出，去其水，更以泉水二升，煎取一升，去滓，纳鸡子黄，搅匀，煎五分，温服。
百合病不经吐、下、发汗，病形如初者，百合地黄汤主之。
（鉴）百合一病，不经吐、下、发汗，病形如初者，是谓其病迁延日久，而不增减，形证如首章之初也。以百合地黄汤，通其百脉，凉其百脉。（尤）此则百合病正治之法也。盖肺主行身之阳，肾主行身之阴，百合色白入肺，而清气中之热；地黄色黑入肾，而除血中之热。气血既治，百脉俱清，虽有邪气，亦必自下。服后大便如漆，则热除之验也。《外台》云：大便当出黑沫。
百合地黄汤方
百合（七枚，擘）　生地黄汁（一升）
上以水洗百合，渍一宿，当白沫出，去其水，更以泉水二升，煎取一升，去滓，内地黄汁煎取一升五合，分温再服。中病，勿更服，大便常如漆。（“常”，赵本作“当”，是；徐、沈、尤，并同。）
（程）如漆，地黄汁也。
案，程注亲验之说，今从之。地黄汁，服之必泻利，故云中病勿更服。
百合病，一月不解，变成渴者，百合洗方主之。
（尤）病久不解而变成渴，邪热留聚在肺也。单用百合渍水外洗者，以皮毛为肺之合，其气相通故也。洗已食煮饼。按《外台》云：洗身讫，食白汤饼，今馎饦也。《本草》粳米、小麦，并除热止渴，勿以咸豉者，恐咸味耗水而增渴也。
百合洗方
上以百合一升，以水一斗，渍之一宿，以洗身。洗已食煮饼，勿以盐豉也。
《总病论》云：煮饼，是切面条，汤煮水淘过，热汤渍食之。《活人书》注云：煮饼，即淡熟面条也。张师正《倦游录》云：凡以面为食煮之，皆谓汤饼。
百合病，渴不差者，栝蒌牡蛎散主之。
（尤）病变成渴，与百合洗方而不差者，热盛而津伤也。栝蒌根苦寒，生津止渴，牡蛎咸寒，引热下行，不使上烁也。
栝蒌牡蛎散方
栝蒌根　牡蛎（熬，等分）
上为细末，饮服方寸匕，日三服。
百合病，变发热者，（（原注）一作发寒热。）百合滑石散主之。
（鉴）百合病，如寒无寒，如热无热，本不发热，今变发热者，其内热可知也，故以百合滑石散主之，热从小便而除矣。
百合滑石散方
百合（一两，炙）　滑石（三两）
上为散，饮服方寸匕，日三服，当微利者，止服，热则除。
《千金》一本云：治百合病，小便赤涩，脐下坚急。《外台》同。
郭白云云：仲景以药之百合治百合病。与《神农经》主治不相当，千古难晓其义，是以孙真人言，伤寒杂病，自古有之，前古名贤，多所防御，至于仲景，时有神功，寻思旨趣，莫测其致，所以医人不能钻仰万一也。然百合之为物，岂因治百合之病而后得名哉，或是病须百合可治，因名曰百合乎，少时见先生言，以百合汤，治一仆病得愈，余是时未甚留意，不解仔细详看，虽见其似寒似热，似饥似饱，欲行欲卧，如百合之证，又自呼其姓名，有终夕不绝声，至醒问之，皆云不知，岂所谓如有神灵者耶。
百合病，见于阴者，以阳法救之；见于阳者，以阴法救之，见阳攻阴，复发其汗，此为逆。见阴攻阳，乃复下之，此亦为逆。（《脉经》“阳法”作“阴法”；“阴法”作“阳法”。）
（沈）此治百合病之要法也。微邪伏于营卫，流行而病表里，当分阴阳，以施救治可也。（鉴）百合一病，难分阴阳表里，故以百合等汤主之。若病见于阴者，以温养阳之法救之；见于阳者，以凉养阴之法救之。即下文见阳攻阴，或攻阴之后，表仍不解，复发其汗者，此为逆。见阴攻阳，或攻阳之后，里仍不解，乃复下之者，此亦为逆也。（徐）《内经》所谓用阴和阳、用阳和阴，即是此义。故诸治法，皆以百合为主，至病见于阳，加一二味以和其阴，病见于阴，加一二味以和其阳。
案，《千金》云：百合病，见在于阴而攻其阳，则阴不得解也，复发其汗，为逆也；见在于阳而攻其阴，则阳不能解也，复下之，其病不愈。文异意同。
狐惑之为病，状如伤寒，默默欲眠，目不得闭，卧起不安，蚀于喉为惑，蚀于阴为狐，不欲饮食，恶闻食臭，其面乍赤、乍黑、乍白。蚀于上部则声喝。（（原注）一作嗄。）甘草泻心汤主之。（《巢源》作“目挛不得闭”。《外台》作“目瞑不得眠”。“为狐”之下，《巢源》《外台》有“狐惑之病并”五字。“其面目”，《外台》无“目”字。《脉经》《千金》《外台》并无“甘草”二字，然方则载甘草泻心汤。《巢源》《外台》“喝”作“嗄”。○案，《字书》喝，于遏切，音餲，嘶声。嗄，先齐切，音西，声破曰嗄。）
（程）此证因伤寒而变斯疾，故初得犹状伤寒，病后犹肠胃空虚，而有热则虫上下作。虫上作，则蚀咽喉为惑；虫下作，则蚀二阴为狐。《灵枢经》曰：虫动则令人悗心。是以起卧不安，虽默默欲眠，而目不得闭。虫闻食臭则求食，故恶闻食臭而不欲饮食也。虫动胃虚则面目之色无定，是以乍赤、乍黑、乍白也。（徐）毒盛在上，蚀于喉为惑，谓热淫如惑乱之气，感而生惑也；毒偏在下，侵蚀于阴为狐，谓柔害而幽隐，如狐性之阴也。蚀者，若有食之而不见其形，如日月之蚀也。（尤）狐惑虫病，即巢氏所谓䘌病也。盖虽虫病，而能使人惑乱而狐疑，故曰狐惑。至生虫之由，则赵氏所谓湿热停久，蒸腐气血而成瘀浊，于是风化所腐而成虫者当矣。甘草泻心，不特使中气运而湿热自化，抑亦苦辛杂用，足胜杀虫之任。（鉴）狐惑，牙疳、下疳等疮之古名也，近时惟以疳呼之。下疳即狐也，蚀烂肛阴；牙疳即惑也，蚀咽腐龈，脱牙穿腮破唇。每因伤寒病后，余毒与湿䘌之为害也。或生斑疹之后，或生癖疾下利之后，其为患亦同。甘草泻心汤，必传写之误也，姑存之。
《医说》云：古之论疾，多取像取类，使人易晓。以时气声嗄咽干，欲睡复不安眠，为狐惑，以狐多疑惑也。
郭白云云：狐惑，䘌病，多因医者汗、吐、下太过，又利小便，重亡津液，热毒内攻，脏腑焦枯，虫不得安，故上下求食。亦有不发汗，内热焦枯而成者。凡人之喉及阴肛，比他肌肉津润，故虫缘津润而食之，䘌病又不止因伤寒而成，多自下感，或居湿地，或下利久而得。当于䘌中求之。案，此说极是，但至言虫不得安，上下求食，岂有此理。蚀是蚀烂之义，湿热郁蒸所致，非虫实食喉及肛之谓也。
甘草泻心汤方
甘草（四两○案，据《伤寒论》当有“炙”字）　黄芩　人参　干姜（各三两）　黄连（一两）　大枣（十二枚○案，据《伤寒论》当有“擘”字）　半夏（半升○案，赵本作“半斤”，非）
上七味，水一斗，煮取六升，去滓，再煎，温服一升，日三服。（案，据《伤寒论》，“味”下脱“以”字。“三服”下，《外台》有“兼疗下利不止，心中愊愊坚而呕，肠中鸣者方”十八字。）
案，窦氏《疮疡全书》、李氏《医学入门》并用三黄泻心汤，盖因《脉经》单作泻心汤耶。三黄泻心汤，《吐衄篇》称泻心汤。
蚀于下部，则咽干，苦参汤洗之。（《巢源》“干”下有“此皆由湿毒气所为也”九字。）
蚀于肛者，雄黄熏之。（《千金》《外台》“肛”下有“外”字。程本“黄”下有“散”字。）
雄黄
上一味，为末，筒瓦二枚，合之烧，向肛熏之。（（原注）《脉经》云：病人或从呼吸上蚀其咽，或从下焦蚀其肛阴。蚀上为惑，蚀下为狐。狐惑病者，猪苓散主之。○徐、程删此注。）
（徐）下部毒盛，所伤在血，而咽干，喉属阳，咽属阴也，药用苦参熏洗，以去风清热而杀虫也。蚀于肛，则不独随经而上侵咽，湿热甚而糜烂于下矣，故以雄黄熏之，雄黄之杀虫去风解毒更力也。
苦参汤方（原本缺，徐、沈、尤本及《金鉴》所载如下。）
苦参（一升）
以水一斗，煎取七升，去滓熏洗，日三服。（案，尤本、《金鉴》并无“服”字，是。）
苦参汤方（徐镕《附遗》云：以庞安时《伤寒总病论》补之；程同。）
苦参（半斤）　槐白皮　狼牙根（各四两）
上剉，以水五升，煎三升半，洗之。
案，二方未知何是，然以理推之，用苦参一味为佳。用苦参一味，治龋齿，见于《史记·仓公传》；亦取乎清热杀虫，《脉经》所载猪苓散，楼氏《纲目》云未考。案，《证类》猪苓条，《图经》云黄疸病及狐惑病，并猪苓散主之。猪苓、茯苓等分，杵末，每服方寸匕，水调下。盖此方也。
病者脉数，无热，微烦，默默但欲卧，汗出，初得之三、四日，目赤如鸠眼；七、八日，目四眦（（原注）一本此有黄字。）黑，若能食者，脓已成也，赤小豆当归散主之。（《玉函》《脉经》作“目四眥皆黄”。《总病论》“眥”作“周”。）
（鉴）数主疮主热，今外无身热，而内有疮热，疮之热在于阴，故默默但欲卧也。热在于阳，故微烦汗出也。然其病初得之三四日，目赤如鸠眼者，是热蕴于血，故眥络赤也。七八日四眥皆黑者，是热瘀血腐，故眥络黑也。若不能食，其毒尚伏诸里；若已能食，其毒已化成脓也。（程）能食者，邪气散漫，不在藏腑而在阴肛，烂肉腐肌而成脓矣。（尤）按此一条，注家有目为狐惑病者，有目为阴阳毒者，要之亦是湿热蕴毒之病，其不腐而为虫者，积而为痈；不发于身面者，则发于肠脏，亦病机自然之势也。仲景意谓与狐惑阴阳毒，同源而异流者，故特论列于此欤。
赤小豆当归散方
赤小豆（三升，浸令芽出，曝干）　当归（十两○案，原本缺两数，今依宋本及俞本补之。《千金》作“三两”；徐镕《附遗》引庞安时：当归一两。）
上二味，杵为散，浆水服方寸匕，日三服。
（程）当归主恶疮疡，赤小豆主排痈肿，浆水能调理藏腑，三味为治痈脓已成之剂，此方蚀于肛门者，当用之。按，后先血后便，此近血也，亦用此汤，以大肠肛门，本是一源，病虽不同，其解脏毒则一也。（浆，酢也。炊粟米热，投冷水中，浸五六日，生白花，色类浆者。案，浆水法，出《本草蒙筌》。）
张氏《医通》云：此方治肠痈、便毒及下部恶血诸疾。
阳毒之为病，面赤斑斑如锦文，咽喉痛，唾脓血，五日可治，七日不可治，升麻鳖甲汤主之。（《脉经》无“鳖甲”二字。）
阴毒之为病，面目青，身痛如被杖，咽喉痛，五日可治，七日不可治，升麻鳖甲汤去雄黄、蜀椒主之。（《肘后》“七日不可治”作“过此死”三字。《脉经》《千金》“升麻”以下十字，作“甘草汤”三字。）
（尤）毒者，邪气蕴蓄不解之谓。阳毒非必极热，阴毒非必极寒。邪在阳者为阳毒，邪在阴者为阴毒也。而此所谓阴阳者，亦非脏腑气血之谓，但以面赤斑斑如锦纹，咽喉痛，唾脓血，其邪着而在表者谓之阳；面目青，身痛如被杖，咽喉痛，不唾脓血，其邪隐而在表之里者谓之阴耳。故皆得辛温升散之品，以发其蕴蓄不解之邪，而亦并用甘润咸寒之味，以安其邪气经扰之阴。五日邪气尚浅，发之犹易，故可治；七日邪气已深，发之则难，故不可治。其蜀椒、雄黄二物，阳毒用之者，以阳从阳，欲其速散也；阴毒去之者，恐阴邪不可劫，而阴气反受损也。（沈）阴毒者，非阴寒之阴，即阴血受寒为阴而血凝不散，故成阴毒。后人不解其义，视为阴寒直中，变为阴毒，拟用霹雳散、正阳丹，（案，徐、程注意，并如是。）皆是未入仲景藩篱耳，惟元时王安道，辨非阴寒直中，（案，出《溯洄集》。）可谓言直理正，惜其又云天地恶毒异气，混淆未明，使后人无所措手。（案，《金鉴》本于王氏之言，遂云阴毒阳毒，即今世俗所称痧证。阴毒反去雄黄、蜀椒，必传写之讹。故治是证者，不必问其阴阳，但刺其尺泽、委中、手中十指脉络暴出之处出血，轻则用刮痧法，随即服紫金锭。此说亦叵从。）
升麻鳖甲汤方
升麻（二两）　当归（一两）　蜀椒（炒，去汗，一两）　甘草（二两）　鳖甲（手指大一片炙）　雄黄（半两，研）
上六味，以水四升，煮取一升，顿服之，老小再服，取汗。（（原注）《肘后》《千金方》阳毒用升麻汤，无鳖甲有桂，阴毒用甘草汤，无雄黄。○案，“四升”，《肘后》作“五升”。“一升”，《玉函》《肘后》作“二升”，似是。）
《兰台轨范》云：蜀椒辛热之品，阳毒用，而阴毒反去之，疑误。《活人书》加犀角等四味，颇切当。
董氏《医级》云：此汤兼治阳毒、阴毒二症，阳毒用此方治疗阴毒亦以此方去雄黄倍川椒为治。以阴毒不吐脓血，故去雄黄；阴盛则阳衰，故倍川椒也。大抵亢阳之岁多阳毒，流衍之纪多阴毒也。但每遇此症，按法施治，曾无一验，凡遇此证，多以不治之证视之。百岁老人袁云龙曰：细详此二证，俱有咽喉痛三字，窃论疡科书，有锁喉风、缠喉风、铁蛾缠三证，其状相似，有面色赤如斑者，有面色凄惨而青黑者，有吐脓血者，有身痛如杖，有气喘息促，谵语烦躁者，总以咽喉痹痛为苦，一发之间，三五日不减，即无生理，岂非阳毒阴毒之类乎。再详其脉，缓大者生，细促者死，予见此二症，先用咽喉科利痰方治之，全活甚众。
案，《巢源》云：夫欲辨阴阳毒病者，始得病时，可看手足，指冷者是阴，不冷者是阳。又云：阳毒者，面目赤，或便脓血；阴毒者，面目青而体冷。若发赤斑，十生一死；若发黑斑，十死一生。《千金》亦云：阳毒，狂言，或走，或见鬼，或吐血下利，其脉浮大数。阴毒，短气不得息，呕逆，唇青面黑，四肢厥冷，其脉沉细紧数。由此观之，阳毒乃不得不用活人阳毒升麻汤及化斑汤之属，即后世所谓阳斑也，阴毒乃不得不用庞氏附子饮、霹雳散、正阳丹之类，即后世所谓阴斑也，而以升麻鳖甲汤一方主之者，可疑。董氏无一验之说，觉不诬矣。
疟病脉证并治第四  ***************************
（证二条、方六首）
师曰：疟脉自弦，弦数者多热，弦迟者多寒，弦小紧者下之差，弦迟者可温之，弦紧者可发汗针灸也，浮大者可吐之，弦数者风发也，以饮食消息止之。（“弦紧”下，《脉经》有“数”字。“风发”，《外台》作“风疾”。）
（程）《内经》曰：痎疟皆生于风，其蓄作有时者何也？岐伯曰：疟之始发也，先起于毫毛，伸欠乃作，寒栗鼓颔，腰脊俱痛，寒去则内外皆热，渴欲饮水。方其寒，汤火不能温，及其热，冰水不能寒。此阴阳交争，虚实并作，邪舍于营卫之间，风寒之气不常，故休作有时而作往来寒热也。木郁则发热，热则脉数，此邪气微者，故以饮食消息止之。经曰：五脏病各有得者愈，五脏病各有所恶，各随其不喜者为病，遂其喜恶而消息之，则疟自止。上说如此，后并无汗、吐、下、温、针灸之法，去古既远，文多简略，不可考矣。（徐）疟者，半表里病，而非骤发之外病也，故《内经》曰：夏伤于暑，秋必痎疟。又曰：在皮肤之内，肠胃之外，唯其半表里，则脉必出于弦。弦者东方甲木之气，经属少阳，故曰疟脉自弦，自者，谓感有风寒，而脉唯自弦也。于是脉既有一定之象，而兼数为热，兼迟为寒，此其大纲也。（尤）疟者少阳之邪，弦者少阳之脉，有是邪，则有是脉也。然疟之舍，固在半表半里之间，而疟之气，则有偏多偏少之异。故其病有热多者，有寒多者，有里多而可下者，有表多而可汗、可吐者，有风从热出，而不可以药散者，当各随其脉而施治也。徐氏曰：脉大者为阳，小者为阴，紧虽寒脉，小紧则内入而为阴矣。阴不可从表散，故曰下之愈。迟既为寒，温之无疑。弦紧不沉，为寒脉而非阴脉，非阴故可发汗、针灸也。疟脉概弦，而忽浮大，知邪在高分，高者引而越之，故可吐。既云弦数者多热矣，而复申一义云，弦数者风发，见多热不已，必至于极热，热极则生风，风生则肝木侮土而传其热于胃，坐耗津液，此非徒求之药，须以饮食消息，止其炽热，即梨汁、蔗浆，生津止渴之属，正《内经》风淫于内，治以甘寒之旨也。
案，风发，以饮食消息止之，其义未清晰，姑举二氏之说，以备考。《金鉴》云：弦小紧者之“小”字，当是“沉”字，则有可下之理。弦紧者，当是“弦浮紧”，则有可发汗之理。弦浮大者，当是“弦滑大”，则有可吐之理。且不遗本文疟脉自弦之意。此说不必矣，徐、尤之注，义自允当。
病疟，以月一日发，当以十五日愈；设不差，当月尽解；如其不差，当云何？师曰：此结为癥瘕，名曰疟母，急治之，宜鳖甲煎圆。（《脉经》自“病疟”止“师曰”此三十字无；“结”上有“疟疾”二字；无“急治之”三字。赵本，“圆”作“丸”，下并同。）
（程）五日为一候，三候为一气，一气十五日也。夫人受气于天，气节更移，营卫亦因之以易，故交一节气当愈。不愈者，再易一气，故云月尽解也。（尤）设更不愈，其邪必假血依痰，结为癥瘕，僻处胁下，将成负固不服之势，故宜急治。鳖甲煎丸，行气逐血之药颇多，而不嫌其峻；一日三服，不嫌其急，所谓乘其未集而击之也。（魏）寒热杂合之邪，在少阳，而上下格阻之气结厥阴，聚肝下之血分，而实为疟病之母气，足于生疟而不已。此所阴阳互盛，历月经年而病不除也。盖有物以作患于里，如草树之有根荄，必须急为拔去，不然旋伐旋生，有母在焉，未有不滋蔓难图者矣。
案，《玉篇》[疒/母]，莫厚切，病[疒/母]癖也，乃疟母之母，从疒者。《三因》云：结为癥癖，在腹胁，名曰老疟，亦名曰母疟。
鳖甲煎丸方（《外台》作“大鳖甲煎”，引张仲景《伤寒论》，云出第十五卷中。）
鳖甲（十二分，炙○《千金》作“成死鳖”，注云：《要略》作鳖甲三两）　乌扇（三分，烧）　黄芩（三分）　柴胡（六分）　鼠妇（三分，熬）　干姜（三分）　大黄（三分）　芍药（五分）　桂枝（三分）　葶苈（一分熬）　石韦（三分，去毛）　厚朴（三分）　牡丹（五分，去心）　瞿麦（二分）　紫葳（三分）　半夏（一分）　人参（一分）　䗪虫（五分，熬）　阿胶（三分，炙）　蜂窠（四分，炙）　赤硝（十二，分）　蜣螂（六分，熬）　桃仁（二分）
上二十三味，为末。取锻灶下灰一斗，清酒一斛五斗，浸灰，候酒尽一半，着鳖甲于中，煮令泛烂如胶漆，绞取汁，内诸药，前为丸，如梧子大，空心服七丸，日三服。（（原注）《千金》方用鳖甲十二片，又有海藻三分、大戟一分、䗪虫五分，无鼠妇、赤硝二味，以鳖甲煎和诸药为丸。○案，今考《千金》，无鼠妇、紫葳、赤硝，有虻虫、紫菀、海藻、大戟，凡二十四味，分两颇异，不繁引于此。“浸灰候酒尽一半”，作“以酒浸灰去灰取酒”，似是。）
（程）疟母者，邪气内抟于脏腑，血气羁留而不行，息而成积，故内结癥瘕，而外作往来寒热。《内经》曰：坚者削之，结者行之。以鳖甲，主癥瘕寒热，故以为君；邪结于血分者，用大黄、芍药、䗪虫、桃仁、赤硝、牡丹、鼠妇、紫葳，攻逐血结为臣；邪结于气分者，厚朴、半夏、石韦、葶苈、瞿麦、乌羽、蜂房、蜣螂，下气利小便，以为佐；调寒热和阴阳，则有黄芩、干姜；通营卫，则有桂枝、柴胡；和气血，则有阿胶、人参；六味又用之，以为使也。结得温即行，灶灰之温，清酒之热，所以制鳖甲，同诸药而逐癥瘕疟母。《内经》曰：治有缓急，方有大小，此急治之大方也。
案，乌扇，即射干，见《本经》，《千金》作乌羽。赤硝，《活人书》云：硝石生于赤山。考《本草》：射干，散结气、腹中邪逆；鼠妇，治月闭、血瘕、寒热；石苇，治劳热邪气、利水道；紫葳，治癥瘕、血闭、寒热；瞿麦，利小便、下闭血；蜂窠，治寒热邪气；蜣螂，治腹胀寒热、利大小便；䗪虫，治血积癥瘕、破坚；煅灶灰，即煅铁灶中灰尔，亦主癥瘕坚积。此方合小柴胡、桂枝、大承气三汤，去甘草、枳实，主以鳖甲，更用以上数品，以攻半表之邪、半里之结，无所不至焉。然《三因》云：古方虽有鳖甲煎等，不特服不见效，抑亦药料难备，此说殆有理焉。
师曰：阴气孤绝，阳气独发，则热而少气烦冤，手足热而欲呕，名曰瘅疟。若但热不寒者，邪气内藏于心，外舍分肉之间，令人消铄肌肉。（“肌”，赵本作“脱”。案，《素问·疟论》曰：“但热而不寒，气内藏于心，而外舍于分肉之间，令人消铄脱肉”则赵本为是。）
（程）瘅，热也。《内经》曰：瘅疟者，肺素有热，气盛于身，厥逆上冲，中气实而不外泄，因有所用力，腠理开，风寒客于皮肤之内，分肉之间而发，发则阳气盛，阳气盛而不衰则病矣。其气不及于阴，故但热而不寒。此肺素有热，而成瘅疟也。今所云阴气孤绝者，以热邪亢盛，热盛则气消，故烦冤少气，表里俱病，今手足热而欲呕，心阳藏也，心恶热，邪气内藏于心，外舍于分肉之间，内外燔灼，故令人消铄肌肉，此热藏于心，而为瘅疟也。然则瘅疟之所舍，属心肺两经者欤。
温疟者，其脉如平，身无寒但热，骨节疼烦，时呕，白虎加桂枝汤主之。（“呕”下，《千金》有“朝发暮解，暮发朝解，名温疟”十一字。）
（程）《内经》曰：温疟得之冬中于风，寒气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出，此病藏之肾，其气先从内出之外也。如是者，阴虚而阳盛，阳盛则热矣，衰则气复反入，入则阳虚，阳虚则寒矣，故先热而后寒，名曰温疟。今但热不寒，则与瘅疟无异，意者《内经》，以先热后寒为温疟，仲景以但热不寒为温疟也。脉如平，非平也。其气不及于阴，故但热无寒。邪气内藏于心，故时呕。外出入营卫，制其阳邪之亢害。（尤）脉如平者，病非乍感，故脉如其平时也。骨节烦疼时呕者，热从肾出，外舍于其合，而上并于阳明也。白虎甘寒除热，桂枝则因其势而达之耳。
白虎加桂枝汤方
知母（六两）　甘草（二两，炙）　石膏（一斤）　粳米（二合○案，《千金》作“六合”。据《伤寒论》作“六合”为是。）　桂（去皮，三两○俞本作“桂枝”，是。）
上剉，每五钱，水一盏半，煎至八分，去滓，温服，汗出愈。（俞本“出”下，有“即”字。案，徐、沈作“上五味，以水一斗，煮米熟汤成，去滓，温服一升，日三服。一云上剉，每五钱，水盏半，煎至八分，去滓，温取，汗出愈”。尤本依前法。此盖古之煎法，其云钱、云盏，系于宋人改定。《千金》云：上四味㕮咀，以水一斗二升，煮米烂，去滓，加桂枝三两，煎取三升，分三服，覆令汗，先寒发热者愈。《外台》引《千金》；方后《伤寒论》云用粃粳米，不熟稻米是也。）
案，《圣济总录》知母汤：治温疟，骨节疼痛，时呕，朝发暮解，暮发朝解。（即本方。）
《活人》白虎加苍术汤：治湿温，多汗。于白虎汤中，加苍术三两。（此方出《伤寒微旨》，亦仿《金匮》白虎加桂汤。）
疟多寒者，名曰牡疟。蜀漆散主之。（程作“牝疟”；《金鉴》仝。）
（尤）疟多寒者，非真寒也。阳气为痰饮所遏，不得外出肌表，而但内伏心间。心，牡藏也，故名牡疟。蜀漆吐疟痰，痰去则阳伸而寒愈；取云母、龙骨者，以蜀漆上越之猛，恐并动心中之神与气也。
案，尤注详备，第牡疟之解，本于喻氏《法律》，此恐非也。《外台》引本条云：张仲景《伤寒论》疟多寒者，名牝疟。吴氏《医方考》云：牝，阴也，无阳之名，故多寒名牝疟，此说得之。《金鉴》云：此言牝疟，其文脱简，《内经》已详，不复释。今考《内经》，无牝疟证，亦误。（《兰台轨范》云：似当作“牝”字，诸本皆作“牡”，存考。）
蜀漆散方
蜀漆（洗，去腥○案，赵本“洗”作“烧”，非。）　云母（烧二日夜）　龙骨（等分）
上三味，杵为散，未发前以浆水服半钱。○温疟，加蜀漆半分，临发时，服一钱匕。（（原注）一方“云母”作“云实”。○“浆水”，《千金》作“酢浆”；《外台》作“清浆水”。尤本删“温疟”以下十四字。《千金》注云：《要略》不用云母，用云实。）
（程）蜀漆，常山苗也，得浆水，能吐疟之顽痰。
@@@@@@@@@@@@@@@@@三阴者，其道远，故于未发之先服，令药入阴分，以祛其邪；属心肺者，其道近，故于临发之时服，令药力入心肺，以祛其邪。此方乃吐顽痰、和阴阳之剂，故牝疟、温疟，俱可服。
《医通》云：方后有云：湿疟，加蜀漆半分，而坊本误作温疟，大谬。此条本以邪伏髓海，谓之牝疟，赵以德不辨亥豕，注为邪在心而为牡，喻嘉言亦仍其误而述之，非智者之一失欤。案，危氏《得效方》云：寒热身重，烦疼胀满，名湿疟。《丹溪纂要》云：在三阴，总谓之湿疟。湿疟之称，古经方无所考，仅见于此，则其言不可从，况邪伏髓海之说，未见所据。
《仁斋直指》云：凡疟方来与正发，不可服药，服药在于未发两时之先，否则药病交争，转为深害。
案，以未发前服之语观之，即是后世所谓截疟之药也。《外台》载《广济》常山汤：常山三两，以浆水三升，浸经一宿，煎取一升，欲发前顿服之，后微吐，差止。与本方，其意殆同矣。
附《外台秘要》方（程本、《金鉴》并不载附方，以下各篇同。）
牡蛎汤，治牡疟。
牡蛎（四两，熬）　麻黄（去节，四两）　甘草（二两）　蜀漆（三两○《外台》云：若无，用常山代之。）
上四味，以水八升，先煮蜀漆、麻黄，去上沫，得六升，内诸药，煮取二升，温服一升。若吐，则勿更服。
（尤）案，此系宋·孙奇等所附，盖亦蜀漆散之意，而外攻之力较猛矣。赵氏云：牡蛎软坚消结，麻黄非独散寒，且可发越阳气，使通于外，结散阳通，其病自愈。
《外台》云：仲景《伤寒论》：牝疟多寒者，名牝疟，牡蛎汤主之。依此，则“牡”即“牝”之讹。
此方，《外台》列于蜀漆散前，云：并出第十五卷中。
柴胡去半夏加栝蒌汤，治疟病发渴者，亦治劳疟。
柴胡（八两）　人参　黄芩　甘草（各三两）　栝蒌根（四两）　生姜（二两）　大枣（十二枚）
上七味，以水一斗二升，煮取六升，去滓，再煎，取三升，温服一升，日二服。
（徐）《伤寒论》寒热往来为少阳，邪在半表里故也。疟邪亦在半表里，故入而与阴争则寒，出而与阳争则热，此少阳之象也。是谓少阳而兼他经之证则有之，谓他经而全不涉少阳，则不成其为疟矣。所以小柴胡亦为治疟主方，渴易半夏加栝蒌根，亦治少阳成法也。攻补兼施，故亦主劳疟。
《外台》云：张仲景《伤寒论》：疟发渴者，与小柴胡去半夏加栝蒌汤。《经心录》疗劳疟，出第十五卷中。
案，《巢源·劳疟候》云：凡疟积久不差者，则表里俱虚，客邪未散，真气不复，故疾虽暂间，小劳便发。
柴胡桂姜汤，治疟寒多，微有热，或但寒不热。（（原注）服一剂如神。○俞本，“姜”作“蒌”，非。）
柴胡（半斤）　桂枝（三两，去皮）　干姜（二两）　栝蒌根（四两）　黄芩（三两）　牡蛎（二两，熬）　甘草（二两，炙）
上七味，以水一斗二升，煮取六升，去滓，再煎，取三升，温服一升，日三服。初服微烦，复服汗出，便愈。
（徐）胸中之阳气，散行于分肉之间，今以邪气痹之，则外卫之阳，郁伏于内守之阴，而血之痹者，既寒凝而不散，遇卫气行阳二十五度而病发，其邪之入营者，既无外出之热，而营之素痹者，亦不出而与阳争，所以多寒少热，或但寒不热也。小柴胡本阴阳两停之方，寒多，故加桂枝、干姜，则进而从阳痹着之邪可以开矣。更加牡蛎，以耎其坚垒，则阴阳豁然贯通，而大汗解矣。所以云一剂如神。（案，栝蒌根除留热，徐氏不释者何。）
案，此方，《外台·疟门》无所考，本出于《伤寒太阳中篇》。
《医通》云：小柴胡汤，本阴阳两停之方，可随疟之进退，加桂枝、干姜，则进而从阳，若加栝蒌、石膏，则退而从阴，可类推矣。
中风历节病脉证并治第五  ***************************
（论一首、脉证三条、方十二首）
夫风之为病，当半身不遂；或但臂不遂者，此为痹。脉微而数，中风使然。
（鉴）风病，《内经》论之详矣。但往往与痹合论，后人惑之，故仲景复言之曰：风之为病，当半身不遂，即经所谓偏枯也；或但臂不遂者，非中风也，即痹病也。盖痹为阴病，脉多沉涩，风为阳病，脉多浮缓，今脉微而数，中风使然。其脉微者，正气虚也，数者，邪气胜也。故病风中之人，因虚而召风者，未有不见微弱之脉者也；因热而生风者，未有不见数急之脉者也。（沈）此分中风与痹也。风之为病，非伤于卫，即侵于荣，故当半身不遂，谓半身之气伤而不用也。若但臂不遂，此为痹；痹者闭也，谓一节之气，闭而不仁也。于是诊之于脉，必微而数。微者，阳之微也；数者，风之数也。此中风使然，谓风乘虚入，而后使半身不遂也。（尤）风彻于上下，故半身不遂；痹闭于一处，故但臂不遂。以此见风重而痹轻，风动而痹著也。风从虚入，故脉微；风发而成热，故脉数。曰中风使然者，谓痹病亦是风病，但以在阳者则为风，而在阴者则为痹耳。
案，《字汇》遂，从志也。不遂，即不从志之谓。
案，脉微而数可疑，今验风病，多脉浮大而滑，而或数或不数。
《医通》云：此即《内经·风论》所谓“各入其门户所中者”之一证也。《千金》补《金匮》之不逮，立附子散，治中风手臂不仁，口面僻，专以开痹舒筋为务也。（方附于下。）
《千金》附子散
附子（炮）　桂心（各五两）　细辛　防风　人参　干姜（各六两）
上六味，捣下筛，酒服方寸匕，日三，稍增之。
寸口脉浮而紧，紧则为寒，浮则为虚，寒虚相搏，邪在皮肤；浮者血虚，络脉空虚，贼邪不泻，或左或右，邪气反缓，正气即急，正气引邪，僻不遂。邪在于络，肌肤不仁；邪在于经，即重不胜；邪入于腑，即不识人；邪入于脏，舌即难言，口吐涎。（《脉经》作“淤涎”。案，以上四字句，此似是。）
（尤）寒虚相抟者，正不足而邪乘之，为风寒初感之诊也。浮为血虚者，气行脉外而血行脉中，脉浮者沉不足，为血虚也。血虚则无以充灌皮肤，而络脉空虚，并无以捍御外气，而贼邪不泻，由是或左或右，随其空处而留着矣。邪气反缓，正气即急者，受邪之处，筋脉不用而缓，无邪之处，正气独治而急，缓者为急者所引，则口目为僻，而肢体不遂。是以左者邪反在右，右者邪反在左。然或左或右，则有邪正缓急之殊，而为表为里，亦有经络脏腑之别。经云：“经脉为里，支而横者为络，络之小者为孙。”是则络浅而经深，络小而经大，故络邪病于肌肤，而经邪病连筋骨，甚而入府，又甚而入藏，则邪递深矣。盖神藏于府，而通于府；府病则神窒于内，故不识人；诸阴皆连舌本，藏气厥不至舌下，则机息于上，故舌难言而涎自出也。（沈）僻者，邪犯阳明少阳经络，口眼歪斜是也。不遂者，半身手足不用也。周身之络，皆在肌肉皮肤之间，风邪痹于络脉，气血不行则为不仁；羁持经气，不能周行通畅，则重不胜；邪入于腑，堵塞胸间，神机不能出入鉴照，则不识人；入于五脏，并凑于心，脏真不能溉灌于舌，舌即难言。（魏）僻不遂，口眼僻。心有所使而能给，则心遂，今举手手不应，举足足不应，故谓之不遂也。（程）不识人者，经所谓矇昧暴瘖，此邪入腑，则矇昧不识人；入脏，则舌难言而为瘖矣；舌难言，则唇吻不收而涎下也。
案，僻不遂，《内经》所谓偏风偏枯。《巢源》有风口候，又有风偏枯，风身体手足不随，风半身不随等候。即《外台》以降，所谓瘫痪风也。肌肤不仁，《巢源》有风不仁候云：其状搔之皮肤如隔衣是也。重不胜，《巢源》有风腲腿候云：四肢不收，身体疼痛，肌肉虚满，骨节懈怠，腰脚缓弱，不自觉知。又有风亸曳候云：筋肉懈惰，肢体弛缓不收摄。盖此之类也。不识人，《内经》所谓击仆，《巢源》有风癔候云：其状奄忽不知人，喉里噫噫然有声，即卒中急风是也。（详见于《医说》刘子仪论。）舌难言，《内经》所谓瘖痱，《巢源》有风舌强不得语候云：脾脉络胃夹咽，连舌本散舌下，心之别脉，系舌本，今心脾二脏受风邪，故舌强不得语也。由以上数义观之，正知此条，乃是中风诸证之一大纲领也，张璐则以侯氏黑散主之，误甚。
侯氏黑散，治大风四肢烦重，心中恶寒不足者。（（原注）《外台》治风癫。）
菊花（四十分）　白术（十分）　细辛（三分）　茯苓（三分）　牡蛎（三分）　桔梗（八分）　防风（十分）　人参（三分）　矾石（三分）　黄芩（五分）　当归（三分）　干姜（三分）　芎（三分）　桂枝（三分）
上十四味，杵为散，酒服方寸匕，日一服，初服二十日，温酒调服，禁一切鱼肉大蒜，常宜冷食，六十日止，即药积在腹中不下也，热食即下矣，冷食曰能助药力。（“六十日止即药积”七字，赵本作“自能助药力”五字，非。“食”下“曰”字，赵本作“自”，是。）
（徐）大风，概指涎淛卒倒之后也。（沈）直侵肌肉脏腑，故为大风，邪困于脾，则四肢烦重；阳气虚而风未化热，则心中恶寒不足。故用参、术、茯苓健脾安土，同干姜温中补气，以菊花、防风能驱表里之风，芎宣血养血为助，桂枝导引诸药而开痹著，以矾石化痰除湿，牡蛎收阴养正，桔梗开提邪气，而使大气得转，风邪得去，黄芩专清风化之热，细辛祛风而通心肾之气相交，以酒引群药至周身经络为使也。
案，此方主疗文法，与前后诸条异，先揭方名而后治云云者，全似后世经方之例，故程氏、尤氏、《金鉴》，并云宋人所附。然《巢源·寒食散发候》云：仲景经有侯氏黑散。《外台·风癫门》载本方，引《古今录验》，无桔梗，有钟乳、矾石，方后云：张仲景此方，更有桔梗八分，无钟乳、矾石，乃知此方隋唐之人，以为仲景方，则非宋人所附较然矣。又案，依《外台》，方中有矾石、钟乳，而后方云：冷食自能助药力。后人因谓仲景始制五石散，信乎。
寸口脉迟而缓，迟则为寒，缓则为虚，营缓则为亡血，卫缓则为中风，邪气中经，则身痒而瘾疹。心气不足，邪气入中，则胸满而短气。（“中经”，沈本作“入经”。）
（尤）迟者行之不及，缓者至而无力；不及为寒，而无力为虚也。沉而缓者为营不足，浮而缓者为卫中风，卫在表而营在里也。经不足而风入之，血为风动，则身痒而瘾疹；心不足而风中之，阳用不布，则胸满而短气，经行肌中，而心处胸间也。（沈）营卫未致大虚，邪气不能内入，持于经络，风血相抟，风邪主病则发身痒瘾疹，邪机外出之征。若心气不足，正不御邪，进而扰乱于胸，大气不转，津液化为痰涎，则胸满短气。盖贼风内入，最怕入心，乘胃而成死证。
案，迟者，数之反；缓者，急之反。《金鉴》改“迟”作“浮”，云：迟、缓二脉不能并见，必是传写之讹，此却非也。《医方集成》云：有中之轻者，在皮肤之间，言语微蹇，眉角牵引，遍身疮癣，状如虫行，目旋耳鸣，亦谓邪气中经也。
风引汤，除热瘫痫。
大黄　干姜　龙骨（各四两）　桂枝（三两）　甘草　牡蛎（各三两）　寒水石　滑石　赤石脂　白石脂　紫石英　石膏（各六两）
上十二味，杵，粗筛，以韦囊盛之，取三指撮，井花水三升，煮三沸，温服一升。（（原注）治大人风引，少小惊痫瘛疭，日数十发，医所不疗，除热方。巢氏云：脚经宜风引汤。○案，《巢源·脚经候》云：“脉微而弱，宜服风引汤”。）
（尤）此下热清热之剂，孙奇以中风多从热起，故特附于此欤。中有姜桂石脂龙蛎者，盖以涩驭泄，以热监寒也。然亦猛剂，用者审之。
案，此方，亦非宋人所附。《外台·风痫门》引崔氏甚详。云：疗大人风引。少小惊痫瘛疭，日数十发，医所不能疗，除热镇心，紫石汤。（方，与本方同。）上十二味，捣筛，盛以韦囊，置于高凉处。大人欲服，乃取水二升，先煮两沸，便纳药方寸匕，又煮取一升二合，滤去滓，顿服之；少小未满百日，服一合。热多者，日二三服，每以意消息之。永嘉二年，大人小儿，频行风痫之病，得发例不能言，或发热，半身掣缩，或五六日、或七八日死，张思惟合此散，所疗皆愈。此本仲景《伤寒论》方，《古今录验》、范汪同。（《千金·风癫门》紫石散，即本方，主疗服法并同。）由此观之，风引，即风痫掣引之谓，而为仲景之方甚明。程氏、尤氏辈亦何不考也。但除热瘫痫四字，义未允，刘氏《幼幼新书》作“除热去瘫痫”；楼氏《纲目》作“除热癫痫”，（王氏《准绳》同。）其改“瘫”作“癫”，于理为得矣。
汪氏《医方集解》云：侯氏黑散、风引汤，喻氏虽深赞之，亦未知其果当以此治风而获实验乎，抑亦门外之揣摩云尔也。
防己地黄汤，治病如狂状，妄行独语不休，无寒热，其脉浮。
防己（一分）　桂枝（三分）　防风（三分）　甘草（一分○赵本，“分，并作“钱”，非。）
上四味，以酒一杯，渍之一宿，绞取汁，生地黄二斤，㕮咀，蒸之，如斗米饭久，以铜器盛其汁，更绞地黄汁，和，分再服。
（尤）赵氏云：狂走谵语，身热脉大者，属阳明也，此无寒热，其脉浮者，乃血虚生热，邪并于阳而然。桂枝、防风、防己、甘草，酒浸取汁，用是轻清，归之于阳，以散其邪；用生地黄之甘寒，熟蒸使归于阴，以养血除，热盖药生则散表，熟则补衰，此煎煮法，亦表里法也。
《兰台轨范》云：此方他药轻，而生地独重，乃治血中之风也，此等法最宜细玩。
案，此方程氏、《金鉴》，并不载，盖以为宋人所附也，未知果然否。《千金·风眩门》所收，却似古之制，今录于下以备考。
防己地黄汤，治言语狂错，眼目霍霍，或言见鬼，精神昏乱。防己　甘草（各二两）　桂心　防风（各三两）　生地黄（五斤，别切，勿合药，渍，疾小轻用二斤。）
上五味，㕮咀，以水一升，渍一宿，绞汁着一面，取滓着竹箦上，以地黄，着药滓上，于五斗米下蒸之，以铜器承取汁，饭熟，以向前药汁，合绞取之，分再服。
头风摩散方（《千金》作“头风散方”。）
大附子（一枚，炮○《千金》云中形者，炮裂）　盐（等分○《千金》作如附子大）
上二味，为散。沐了，以方寸匕，已摩疢上，令药力行。（“已”，徐、沈作“以”；尤本无。“疢”，赵本作“疾”。《千金》无“已”字“疢”，作“顶”。）
案，《本草》藏器云：盐去皮肤风。此方，《外台》引《千金》。程氏、《金鉴》，并为宋人附方，是。
《三因》附子摩头散：治因沐头中风，多汗恶风，当先风一日而病甚，头痛不可以出，至日则少愈，名曰首风。（即本方。）
寸口脉沉而弱，沉即主骨，弱即主筋，沉即为肾，弱即为肝。汗出入水中，如水伤心，历节黄汗出，故曰历节。
（程）《圣济总录》曰：历节风者，由血气衰弱，为风寒所侵，血气凝涩，不得流通，关节诸筋，无以滋养，真邪相抟，所历之节悉皆疼痛，或昼静夜发，痛彻骨髓，谓之历节风也。节之交三百六十五，十二筋皆结于骨节之间，筋骨为肝肾所主，今肝肾并虚，则脉沉弱，风邪乘虚淫于骨节之间，致腠理疏而汗易出，汗者心之液，汗出而入水浴，则水气伤心，又从流于关节交会之处，风与湿相抟，故令历节黄汗而疼痛也。（鉴）赵良曰：肾主水，骨与之合，故脉沉者，病在骨也。肝藏血，筋与之合，血虚则脉弱，故病在筋也。心主汗，汗出入水，其汗为水所阻，水汗相抟，聚以成湿，久变为热，湿热相蒸，是以历节发出黄汗也。（尤）案后《水气篇》中云：“黄汗之病，以汗出入水中浴，水从汗孔入得之。”合观二条，知历节、黄汗，为同源异流之病。其瘀郁上焦者，则为黄汗，其并伤筋骨者，则为历节也。
案，“寸口脉沉”以下，止“即为肝”二十二字，《脉经》移于下文“味酸则伤筋”之首，文脉贯通，旨趣明显，盖古本当如是矣。
趺阳脉浮而滑，滑则谷气实，浮则汗自出。
（沈）此诊趺阳，则知胃家内湿招风为病也。趺阳脉浮，浮为风邪入胃，滑为水谷为病，此显脉浮而滑者，乃素积酒谷湿热招风为谷气实，然内湿外风相蒸，风热外越，津液随之，故汗自出也。（程）亦历节之脉。
少阴脉浮而弱，弱则血不足，浮则为风，风血相搏，即疼痛如掣。
（程）少阴肾脉也，胗在太溪。若脉浮而弱，弱则血虚，虚则邪从之，故令浮弱。风血相抟，则邪正交争于筋骨之间，则疼痛如掣。（尤）趺阳少阴二条合看，知阳明谷气盛者，风入必与汗偕出，少阴血不足者，风入遂着而成病也。
盛人脉涩小，短气，自汗出，历节疼，不可屈伸，此皆饮酒汗出当风所致。（“自”，原本作“血”，今依诸本改之。）
（魏）盛人者，肥盛而丰厚之人也。外盛者中必虚，所以肥人多气虚也。气虚必短气，气虚必多汗，汗出而风入筋骨之间，遂历节疼痛之证见矣。（尤）缘酒客湿本内积，而汗出当风，则湿复外郁，内外相召，流入关节，故历节痛不可屈伸也。合三条观之，汗出入水者，热为湿郁也；风血相抟者，血为风动也；饮酒汗出当风者，风湿相合也。历节病因，有是三者不同，其为从虚所得则一也。
诸肢节疼痛，身体尪羸，脚肿如脱，头眩短气，温温欲吐，桂枝芍药知母汤主之。（“尪”，赵本作“尫”；沈、尤、《金鉴》同：魏作“尪”。案，此当作“尫”。《脉经》作“瘣瘰”，非。）
（魏）湿热在体，风邪乘之而历节成矣，于是掣痛之势如脱，甚不可奈。湿上甚而为热，热上甚而引风，风上甚而耗气冲胸，头眩短气，温温欲吐，皆风邪、热邪、湿邪合为患者也。主之以桂枝芍药知母汤，以桂枝、防风、麻黄、生姜之辛燥，治风治湿；白术、甘草之甘平，补中；芍药、知母之酸寒、苦寒，生血清热，是风、湿、热三邪，并除之法也。其间加附子，走湿邪于经队中，助麻、桂为驱逐，非以温经也，况此方，乃通治风、湿、热三邪之法。非耑为瘦人出治也。肥人平日阳虚于内者多，非扶助其阳气，则邪之入筋骨间者，难于轻使之出，用附子于肥人，尤所宜也，勿嫌其辛温，而云不可治血虚内热之证也。瘦人阴虚，火盛之甚，加芍药，减附子，又可临时善其化裁矣。
案，历节，即《痹论》所谓行痹、痛痹之类，后世呼为痛风，（丹溪有《痛风论》，见于《格致余论》，知是元以降之称。）《三因》《直指》称白虎历节风是也。（白虎病，见于《外台》引《近效》云：其疾昼静而夜发，发即彻髓酸疼，乍歇，其疾如虎之啮，故曰白虎病。此即历节风也，而别为一证，恐非。）盖风、寒、湿三气杂至，合而所发，痛久则邪盛正弱，身体即尫羸也。痹气下注，脚肿如脱，上行则头眩短气，扰胃则温温欲吐，表里上下皆痹，故其治亦杂揉，桂、麻、防风发表行痹，甘草、生姜和胃调中，芍药、知母和阴清热，而附子用知母之半，行阳除寒，白术合于桂、麻，则能祛表里之湿，而生姜多用，以其辛温，又能使诸药宣行也。与越婢加术附汤，其意略同。沈氏则谓脾、胃、肝、肾俱虚，非也。“温温”，《金鉴》改作“嗢嗢”，不必然。（详见于《伤寒论辑义》。）
桂枝芍药知母汤方
桂枝（四两）　芍药（三两）　甘草（二两）　麻黄（二两）　生姜（五两）　白术（五两）　知母（四两）　防风（四两）　附子（二两，炮○“二两”赵作“一枚”。）
上九味，以水七升，煮取二升，温服七合，日三服。（案，《千金》《外台》防风汤，“七升”作“一斗”；“二升”作“三升”。）
《外台》《古今录验》防风汤，主身体四肢节解，疼痛如堕脱，肿，案之皮急，头眩短气，温温闷乱如欲吐。
即本方，去麻黄。
《千金》防风汤，主疗与《外台》同。
于本方，无麻黄、附子，有半夏、杏仁、芎。
味酸则伤筋，筋伤则缓，名曰泄；咸则伤骨，骨伤则痿，名曰枯；枯泄相搏，名曰断泄。营气不通，卫不独行，营卫俱微，三焦无所御，四属断绝，身体羸瘦，独足肿大。黄汗出，胫冷。假令发热，便为历节也。（“四属”，程作“四肢”。此条程、魏接下乌头汤为一条，非。）
（徐）此论饮食伤阴，致营卫俱痹，足肿胫冷，有类历节，但当以发热别之也。谓饮食既伤阴，然味各归其所喜政，酸为肝之味，过酸则伤筋，筋所以束骨而利机关，伤则缓漫不收，肝气不敛，故名曰泄。咸为肾之味，过咸则伤肾，肾所以华发而充骨，伤则髓竭精虚，肾气痿惫，故名曰枯。肝肾者，人之本也，肾不荣而肝不敛，根销源断故曰断泄。饮食伤阴，荣先受之，乃营气不通，荣卫本相依，荣伤，卫不独治，因循既久，荣卫俱微，三焦所以统领内气而充贯四肢者也，失营卫之养，而无所恃以为御，御者摄也，四属之气不相统摄而断绝，四属者，四肢也。元气既惫，身体羸瘦，足尤在下，阳气不及，肿大胫冷，荣中气郁，则热而黄汗，然此皆阴分，病非历节，历节挟外之湿邪而重且痛也，唯外邪必发热，故曰假令发热，是表分亦有邪，从肌肉而历关节，使为历节。（尤）虚病不能发热，历节则未有不热者，故曰假令发热，便为历节。后《水气篇》中又云：“黄汗之病，两胫自冷，假令发热，此属历节。”盖即黄汗历节而又致其辨也。（鉴）名曰断泄之“泄”字，当是“绝”字，始与下文相属，必是传写之讹。
案，《平脉法》，林亿注：四属者，谓皮、肉、脂、髓。成注亦同。
病历节，不可屈伸，疼痛，乌头汤主之。（《脉经》作“疼痛不可屈伸”，是。）
（沈）此寒湿历节之方也。经谓风寒湿三气合而为痹，此风少，寒湿居多，痹于筋脉关节肌肉之间，以故不可屈伸疼痛，即寒气胜者，为痛痹是也。所以麻黄通阳出汗散邪而开痹著，乌头驱寒而燥风湿，芍药收阴之正，以蜜润燥，兼制乌头之毒，黄芪、甘草固表培中，使痹著开而病自愈，谓治脚气疼痛者，亦风寒湿邪所致也。
乌头汤方，治脚气疼痛，不可屈节。（尤本“治”上有“亦”字。程、《金鉴》删“治”以下九字。案，此后人所添，今从之。）
麻黄　芍药　黄芪（各三两）　甘草（炙）　川乌（五枚，㕮咀，以蜜二升，煎取一升，即出乌头○案，“甘草”原本及赵、程、魏、《金鉴》，并欠两数；俞、徐、沈、尤，并云三两，未知何据。）
上五味，㕮咀四味，以水三升，煮取一升，去滓，内蜜煎中，更煎之，服七合，不知，尽服之。
张氏《医通》云：乌头善走入肝，逐风寒，故筋脉之急者，必以乌头治之。然以蜜煎，取缓其性，使之留连筋骨，以利其屈伸，且蜜之润，又可益血养筋，兼制乌头燥热之毒。
《千金》大枣汤，治历节疼痛。
于本方，去芍药、附子，加乌头、大枣、生姜。
矾石汤，治脚气冲衝心。（“衝”赵作“冲”；程本、《金鉴》，不载此方，至篇末五方并删。）
矾石（二两○《杂疗方》作半斤）
上一味，以浆水一斗五升，煎三五沸，浸脚良。（此方《杂疗·救卒死篇》无“浆”字。《千金翼》“浸”下有“洗”字。）
（尤）脚气之病，湿伤于下，而气冲于上。矾石味酸涩，性燥，能却水收湿解毒，毒解湿收，上冲自止。
案，《千金》论脚气云：魏周之代，盖无此疾，所以姚公《集验》殊不殷勤，徐王撰录未以为意。《外台》苏长史云：晋宋以前，名为缓风，古来无脚气名。由此观之，此方亦是宋以前人所附，非仲景原方明矣。程云凡仲景方经，证在前而方在后，未有方在前而证在后者。固然。
附方
《古今录验》续命汤，治中风痱，身体不能自收，口不能言，冒昧，不知痛处，或拘急不得转侧。（（原注）姚云：与大续命同，兼治妇人产后去血者及老人小儿。○案，《外台·风痱门》载《古今录验》西州续命汤即是；“冒昧”下有“不识人”三字。《千金》名大续命汤，而西州续命汤，主疗与此同，无人参，有黄芩，分两亦异，主疗与姚同。）
麻黄　桂枝　当归　人参　石膏　干姜　甘草（各三两）　芎　杏仁（四十枚《千金》用芎三两，《外台》麻黄三两，芎一两，余各二两，杏仁与本方同。俞本，芎一两五钱，非。）
上九味，以水一斗，煮取四升，温服一升，当小汗，薄覆脊，凭几坐，汗出则愈。不汗，更服，无所禁，勿当风。并治但伏不得卧，咳逆上气，面目浮肿。（“浮”，《外台》作“洪”。）
（沈）《灵枢》云：痱之为病，身无痛者。四肢不收，智乱不甚，其言微，甚则不能言，不可治，故后人仿此而出方也。（尤）痱者，废也，精神不持，筋骨不用，非特邪气之扰，亦真气之衰也。麻黄、桂枝所以散邪；人参、当归所以养正；石膏合杏仁助散邪之力；甘草合干姜，为复气之需。乃攻补兼行之法也。
案，《汉·贾谊传》云：辟者一面病，痱者一方病。师古注：辟，足病。痱，风病也。《圣济总录》云：痱，《字书》病痱而发，肉非其肉者，以身体无痛，四肢不收而无所用也。楼氏《纲目》云：痱，废也。痱，即偏枯之邪气深者，以其半身无气营运，故名偏枯；以其手足废而不收，或名痱、或偏废、或全废，皆曰痱也。知是痱，即中风之谓。《脉解篇》瘖俳，即瘖痱也。徐则谓“痱者，痹之别名”此说本喻氏《法律》，尤误矣。《外台》本方煎法后云：范汪方，主病及用水升数，煮取多少，并同。汪云：是仲景方，本欠两味。汪为东晋人，而其言如此，正知此亦仲景旧方，原本失载，宋臣因而附之也。
虞氏《医学正传》云：《金匮要略》本方，有石膏、当归，无附子、防风、防己，愚案本方，石膏、当归，固不可无，而附子、防风、防己，尤不可缺。此恐传写者之脱简耳。简案，续命汤，《千金》《外台》所载，凡数十方，唯《外台·风身体手足不随门》《古今录验》小续命汤方中，附子、石膏并用，虞氏之言，不可从。
王氏《古方选注》云：《古今录验》者，其方录于竹简，从古至汉，始刊于《金匮》附方中，续命者，有却病延年之功。
案，十六国春秋，有卢循，遗刘裕益智粽，裕乃答以续命汤。又欧阳修有细为续命丝之句，可征二字之谓延年矣。
《千金》三黄汤，治中风手足拘急，百节疼痛，烦热心乱，恶寒，经日不欲饮食。（《千金·贼风门》云：仲景三黄汤，“拘急”作“拘挛”。○《三因》云：兼治贼风、偏风、猥退风、半身不遂、失瘖不言。）
麻黄（五分）　独活（四分）　细辛（二分）　黄芪（二分）　黄芩（三分）
上五味，以水六升，煮取二升，分温三服，一服小汗，二服大汗。心热加大黄二分，腹满加枳实一枚，气逆加人参三分，悸加牡蛎三分，渴加栝蒌根三分，先有寒，加附子一枚。（“心热”，《千金》作“心中热”。《千金翼》“一枚”下，有“此仲景方神秘不传”八字。）
（魏）亦为中风正治而少为变通者也。以独活代桂枝，为风入之深者设也。以细辛代干姜，为邪入于经者设也。以黄芪补虚以熄风也；以黄芩代石膏清热，为湿郁于下，热甚于上者设也。心热加大黄，以泄热也；腹满加枳实，以开郁行气也；气逆加人参，以补中益胃也；悸加牡蛎，防水邪也；渴加栝蒌根，以肃肺生津除热也。大约为虚而有热者言治也，先有寒，即素有寒也，素有寒则无热可知，纵有热亦内真寒，外假热而已。云加附子，则方中之黄芩亦应斟酌矣，此又为虚而有寒者言治也。
《近效方》术附汤，治风虚头重眩，苦极，不知食味，暖肌补中，益精气。（《外台》此下，载“甘草附子汤，主疗风湿相抟，骨节疼痛”云云三十余字。）
白术（二两）　附子（一枚半，炮，去皮）　甘草（一两，炙）
上三味，剉，每五钱匕，姜五片，枣一枚，水盏半，煎七分，去滓，温服。
（徐）肾气空虚，风邪乘之，漫无出路，风挟肾中浊阴之气，厥逆上攻，致头中眩苦至极，兼以胃气亦虚，不知食味，此非轻扬风剂可愈。故用附子暖其水藏，白术、甘草煖其土藏，水土一煖，犹之冬月井中，水土既煖，阳和之气，可以立复，而浊阴之气不驱自下矣。
案，《外台·风头眩门》所载《近效》白术附子汤，有桂枝而无生姜、大枣。上四味，切，以水六升，煮取三升，分为三服，日三，初服得微汗即解。能食，复烦者，将服五合以上愈。此本仲景《伤寒论》方，即是甘草附子汤也，而此所载，去桂加术附子汤，且煎法及分两，宋人所改，不知何以差谬如此，盖孙奇等失之不检也。
崔氏八味丸，治脚气上入，少腹不仁。
干地黄（八两）　山茱萸　薯蓣（各四两）　泽泻　茯苓　牡丹皮（各三两）　桂枝　附子（炮，各一两）
上八味，末之，炼蜜和丸，梧子大。酒下十五丸，日再服。
（尤）肾之脉，起于足而入于腹，肾气不治，湿寒之气，随经上入，聚于少腹，为之不仁，是非驱湿散寒之剂所可治者，须以肾气丸补肾中之气，以为生阳化湿之用也。
案，《外台·脚气不随门》载崔氏方。凡五条，第四条云：若脚气上入少腹，少腹不仁，即服张仲景八味丸，方用泽泻四两，附子二两，桂枝三两，山茱萸五两，余并同于本书。旧唐《经籍志》《崔氏纂要方》十卷，崔知悌撰。（新唐《艺文志》崔行功撰。）所谓崔氏其人也，不知者或以为仲景收录崔氏之方，故详及之。
《千金方》越婢加术汤，治肉极，热则身体津脱，腠理开，汗大泄，厉风气，下焦脚弱。
麻黄（六两）　石膏（半斤）　生姜（二两）　甘草（二两）　白术（四两）　大枣（十五枚）
上六味，以水六升，先煮麻黄，去上沫，内诸药，煮取三升，分温三服。恶风，加附子一枚，炮。
案，徐、沈以厉风为癞，甚误矣。《外台》引《删繁·肉极论》曰：“凡肉极者，主脾也，脾应肉，肉与脾合，若脾病则肉变色”云云，脾风之状，多汗，阴动，伤寒，寒则虚，虚则体重怠惰，四肢不欲举，不欲饮食，食则咳，咳则右胁下痛，隐隐引肩背，不可以动转，名曰厉风是也。又案，《千金·肉极门》不见方，云“方见七卷中”，而今考之七卷中，《脚气门》所载越婢汤，有附子，故《外台·肉极门》引《千金》，亦有附子。煎法后云“一名起脾汤”，而《脚气门》越婢汤方后注云“此仲景方，本云越婢加术汤。”又无附子。胡洽云：若恶风者，加附子一枚，多冷痰者，加白术。盖孙奇等，彼是凑合所录，故与《外台》有少异焉。

卷二  ——————————————————————————————————————————————————————————————————————————————————————————

血痹虚劳病脉证并治第六  ***************************
（论一首、脉证九条、方九首）
问曰：血痹病从何得之？师曰：夫尊荣人，骨弱肌肤盛，重因疲劳汗出，卧不时动摇，加被微风，遂得之。但以脉自微涩，在寸口、关上小紧，宜针引阳气，令脉和紧去则愈。（“因”，赵本作“困”。“卧”上，《脉经》有“起”字；“加”作“如”。“关上”下沈本有“尺中”二字，《千金》“但”上有“形如风状”四字；“紧”上无“小”字；《脉经》并同。）
（鉴）历节属伤气也，气伤痛，故疼痛也。血痹，属伤血也，血伤肿，故麻木也。前以明邪气聚于气分，此以明邪气凝于血分，故以血痹名之也。尊荣人，谓膏粱之人，素食甘肥，故骨弱肌肤盛重，是以不任疲劳，则汗出，汗出则腠理开。亦不胜久卧，卧则不时动摇，动摇即加被微风，亦遂得以干之。此言膏粱之人，外盛内虚，虽微风小邪，易为病也。然何以知病血痹也？但以身体不仁，脉自微涩，则知邪凝于血故也。寸口关上小紧，亦风寒微邪应得之脉也。针能导引经络取诸痹，故宜针引气血，以泻其邪，令脉不涩而和，紧去邪散，血痹自通也。
《医通》云：血痹者，寒湿之邪，痹着于血分也。辛苦劳勚之人，皮腠致密，筋骨坚强，虽有风寒湿邪，莫之能客，惟尊荣奉养之人，肌肉丰满，筋骨柔脆，素常不胜疲劳，行卧动摇，或遇微风，则能痹着为患，不必风寒湿之气杂至而为病也。夫血痹者，即《内经》所谓“在脉则血凝不流”，仲景直发其所以不流之故，言血既痹，脉自微涩，然或寸、或关、或尺，其脉见小急之处，即风入之处也，故其针药所施，皆引风外出之法也。
案，《五藏生成篇》曰：卧出而风吹之，血凝于肤者为痹。王注：痹，谓㿏痹也。
（《广韵》㿏音顽，《巢源》《千金》，间有顽痹之文，知“顽麻”之“顽”，原是“㿏”字。）此即血痹也。而《易通卦验》曰：太阳脉虚，多病血痹。郑玄注：痹者气不达，未当至为病。盖血痹之称，昉见于此。《千金》云：风痹游走无定处，名曰血痹，后世呼麻木者即是。《活人书》云：痹者闭也，闭而不仁，故曰痹也，本出于《中藏经》。
血痹阴阳俱微，寸口关上微，尺中小紧，外证身体不仁，如风痹状，黄芪桂枝五物汤主之。（《千金》，作“如风状”；《脉经》作“如风落状”，并非。）
（鉴）此承上条，互详脉证，以明其治也。上条言六脉微涩，寸口关上小紧，此条言阴阳寸口关上俱微，尺中亦小紧，合而观之，可知血痹之脉浮沉，寸口、关上、尺中俱微、俱涩、俱小紧也。微者虚也，涩者滞也，小紧者邪也，故血痹应有如是之诊也。血痹外证，亦身体顽麻，不知痛痒，故曰：如风痹状。（沈）血痹，乃阴阳营卫俱微，邪入血分而成血痹。中上二焦阳微，所以寸口、关上脉亦见微，微邪下连营血主病，故尺中小紧。是因气虚受邪而成血痹也，用桂、芍、姜、枣，调和营卫而宣阳气，虽然，邪痹于血，因表阳失护而受邪，故以黄芪补其卫外之阳，阴阳平补，俾微邪去，而痹自开矣。（尤）不仁者，肌体顽痹，痛痒不觉，如风痹状，而实非风也。以脉阴阳俱微，故不可针而可药，经所谓阴阳形气俱不足者，勿刺以针而调以甘药也。
案，《血气形志篇》王注：不仁，谓不应用则㿏痹矣。《巢源·血痹候》云：血痹者，由体虚邪入于阴经故也。血为阴，邪入于血而痹，故为血痹也。其状形体如被微风所吹，此形容顽痹之状也。风痹，诸家不注，唯《金鉴》云：“不似风痹，历关节流走疼痛也”，此以风痹为历节，恐误也。《巢源·风痹候》云：痹者风寒湿三气杂至，合而成痹，其状肌肉顽厚，或疼痛，由人体虚，腠理开，故受风邪也。据此则风痹乃顽麻、疼痛兼有，而血痹则唯顽麻而无疼痛，历节则唯疼痛而不顽麻，三病各异，岂可混同乎。
黄芪桂枝五物汤方
黄芪（三两）　芍药（三两）　桂枝（三两）　生姜（六两）　大枣（十二枚○赵本作“十一枚”，非。）
上五味，以水六升，煮取二升，温服七合，日三服。（（原注）一方有人参。○案，《千金》用“人参三两”，凡六味，故单名黄芪汤，无“五物”二字。）
案，据桂枝汤法，生姜当用三两，而多至六两者何？生姜味辛，专行脾之津液，而和营卫药中用之，不独专于发散也。成氏尝论之，其意盖亦在于此耶。
夫男子平人，脉大为劳，极虚亦为劳。（尤本，“极”上有“脉”字。）
（魏）虚劳者，因劳而虚，因虚而病也。人之气通于呼吸，根于脏腑，静则生阴，动则生阳，阴阳本气之动静所生，而动静能生气之阴阳，此二神两化之道也。故一静一动，互为其根，在天在人，俱贵和平而无取于偏胜，偏则在天之阳愆阴伏而化育乖，在人则阳亢阴独而疾病作。然则虚劳者过于动而阳烦，失于静而阴扰，阴日益耗而阳日益盛也，是为因劳而虚，因虚而病之由然也。（虚劳必起于内热，终于骨蒸，有热者十有七八，其一二虚寒者，必邪热先见，而其后日久，随正气俱衰也。）夫脉大者，邪气盛也，极虚者，精气夺也，以二句揭虚劳之总，而未尝言其大在何脉，虚则何经，是在主治者，随五劳七伤之故而谛审之，岂数言可尽者乎。（鉴）李彣曰：平人者，形如无病之人，经云脉病人不病者是也。劳则体疲于外，气耗于中。脉大非气盛也，重按必空濡，乃外有余而内不足之象，脉极虚则精气耗矣。盖大者，劳脉之外暴者也；极虚者，劳脉之内衰者也。
男子面色薄者，主渴及亡血，卒喘悸。脉浮者，重虚也。
（魏）仲景再为验辨之于色、于证、于脉以决之。男子面色薄，即不泽也，此五脏之精夺，而面色失其光润也，然光必在面皮内蕴，润必在面皮内敷，方为至厚。若夫见呈耀，则亦非正厚色矣。今言薄，则就无光润者言也，其人必患消渴及诸失亡其血之疾，因而喘于胸而悸于心。卒者，忽见忽已之谓。（沈）阴血虚而阳气则盛，虚火上潜，津液不充则渴。气伤而不摄血，则亡血，虚阳上逆，冲肺卒喘，心营虚而真气不敛，则悸。（尤）脉浮为里虚，以劳则真阴失守，孤阳无根，气散于外而精夺于内也。
男子脉虚沉弦，无寒热，短气里急，小便不利，面色白，时目瞑，兼衄，少腹满，此为劳使之然。（《脉经》作“时时目瞑”。）
（鉴）此复申虚极为劳，以详其证之义也。脉虚沉弦，阴阳俱不足也；无寒热，是阴阳虽不足而不相乘也；短气面白，时瞑兼衄，乃上焦虚而血不荣也；里急，小便不利，少腹满，乃下焦虚而气不行也。凡此脉证，皆因劳而病也，故曰：此为劳使之然。（程）白为肺色，鼻为肺窍，气既不能下化，则上逆于头，故目为之瞑，迫于血而鼻为之衄也。《内经》曰：劳则气耗，其类是欤。
案，本篇标“男子”二字者，凡五条，未详其意，诸家亦置而无说。盖妇人有带下诸病，产乳众疾，其证似虚劳而否者，不能与男子无异，故殊以男子二字别之欤。
劳之为病，其脉浮大，手足烦，春夏剧，秋冬瘥，阴寒精自出，酸削不能行。（《脉经》“酸”上有“足”字；“行”下有“少阴虚满”四字。“酸削”，《巢源》作“痠[疒/斯]”；《外台》作“痠削‘。）
（徐）脉大既为劳矣，而更加浮，其证则手足烦，盖阴既不足而阳必盛也。（魏）邪本阴亏阳亢，内生之焰也，然亦随天时为衰旺。春夏者阳时也，阴虚之病必剧；秋冬者阴时也，阴虚之病稍瘥。火盛于上，则必阳衰于下，邪火炽于上焦，邪寒凝于下焦，阴寒即内迫，阳精自外出，为白浊、为遗精、为鬼交，皆上盛下虚之必致也。精既出夺，必益虚寒，腿脚酸软，肌肉瘦削，遂不可行立而骨痿不能起于床矣。
案，阴寒，程云：“寒”字作“虚”字看。《金鉴》直以为传写之讹，误甚矣。阴寒者，阴冷也，乃七伤之一。《巢源》云：“肾主精髓，开窍于阴。今阴虚阳弱，血气不能相荣，故使阴冷也。久不已，则阴痿弱”是也。魏为阴寒之气，亦非。酸削，《巢源》作“痠[疒/斯]”。《周礼·痟首疾》注云：痟，酸削也。疏云：人患头痛，则有酸嘶而痛。《千金·妇人门》酸[忄斯]恍惚，不能起居。刘熙《释名》云：酸，逊也，逊遁在后也。言脚疼力少，行遁在后，以逊遁者也。消，弱也，如见割消，筋力弱也。即酸削、痠[疒/斯]、酸嘶、酸[忄斯]，与酸削同。
朱氏《格致余论》云：《内经》冬不藏精者，春必病温。若于此时，纵嗜欲，至春升之际，必有温热病。今人多春末夏初，患头痛脚软，食少体热，仲景谓“春夏剧，秋冬瘥”，正俗所谓注夏病也。案，本条所说，与注夏病不相干，此恐非也。
男子，脉浮弱而涩，为无子，精气清冷。（（原注）一作泠。○“浮”，《脉经》《巢源》作“微”。案，泠，水名，作“泠”为是。）
（沈）此以脉断无子也。男精女血，盛而成胎，然精盛脉亦当盛。若浮弱而濇者，浮乃阴虚，弱为真阳不足，濇为精衰，阴阳精气皆为不足，故为精气清冷，则知不能成胎，谓无子也。盖有生而不育者，亦是精气清冷所致，乏嗣者可不知之而守养精气者乎。（尤）精气交亏而清冷不温，此得之天禀薄弱，故当无子。
《巢源·虚劳无子候》云：丈夫无子者，其精清如水，冷如冰铁，皆为无子之候。
夫失精家，少腹弦急，阴头寒，目眩，（（原注）一作目眶痛。）发落，脉极虚芤迟，清谷，亡血，失精。（“目眩”，《脉经》作“目眶痛”。案，此条原本，连下桂枝龙蛎汤。今依程本，分作二条。）
（魏）失精家，肾阳大泄，阴寒凝闭，小腹必急，小腹中之筋，必如弦之紧而不能和缓，阴头必寒。下真寒如是，上假热可征矣，火浮则目眩，血枯则发落。诊其脉必极虚，或浮大，或弱濇，不待言矣，更兼芤、迟，芤则中虚，胃阳不治；迟则里寒，肾阳无根。或便清谷，中焦无阳也；或吐衄、亡血，上焦浮热也；或梦交遗精，下焦无阳也。此虚劳之所以成而精失血亡，阴阳俱尽也。
《巢源·虚劳失精候》云：肾气虚损，不能藏精，故精漏失。其病小腹弦急，阴头寒，目眶痛，发落。令其脉数而散者，失精脉也。凡脉芤动微紧，男子失精也。
脉得诸芤动微紧，男子失精，女子梦交，桂枝龙骨牡蛎汤主之。（《脉经》，“桂枝”下有“加”字。）
（尤）脉得诸芤动微紧者，阴阳并乖而伤及其神与精也，故男子失精，女子梦交。沈氏所谓劳伤心气，火浮不敛，则为心肾不交，阳泛于上，精孤于下，火不摄水，不交自泄，故病失精，或精虚心相内浮，扰精而出，则成梦交者是也。徐氏曰：桂枝汤，外证得之，能解肌去邪气，内证得之，能补虚调阴阳，加龙骨、牡蛎者，以失精梦交为神情间病，非此不足以收敛其浮越也。
桂枝加龙骨牡蛎汤方（（原注）《小品》云：虚弱浮热汗出者，除桂，加白薇、附子各三分，故曰二加龙骨汤。）
桂枝　芍药　生姜（各三两）　甘草（二两）　大枣（十二枚）　龙骨　牡蛎（各三两）
上七味，以水七升，煮取三升，分温三服。
案，《小品》之文，出于《外台·虚劳梦泄精门》云：《小品》龙骨汤，疗梦失精，诸脉浮动，心悸少急，隐处寒，目眶疼，头发脱者。常七日许一剂，至良。方同，煮法后云“虚羸浮热汗出”云云。又，深师桂心汤，疗虚喜梦与女邪交接，精为自出方。一名喜汤，亦与本方同。（《本草》：白薇，益阴清热。）
天雄散方（程氏、《金鉴》并删此方。）
天雄（三两，炮）　白术（八两）　桂枝（六两）　龙骨（三两）
上四味，杵为散，酒服半钱匕，日三服。不知，稍增之。
（徐）恐失精家有中焦阳虚，变上方而加天雄、白术。（尤）案，此疑亦后人所附，为补阳摄阴之用也。
案，《外台》，载范汪疗男子虚失精，三物天雄散。即本方，无龙骨。云：张仲景方，有龙骨，文仲同。知是非宋人所附也。案，天雄，《本草》大明云：助阳道，暖水藏，补腰膝，益精。
男子平人，脉虚弱细微者，喜盗汗也。（“喜”，赵本作“善”。“汗”下，《脉经》有“出”字。）
（魏）男子平人，为形若无病者言也。其形虽不病，而其脉之虚而弱，则阳已损也，细而微则阴已消也。阳损必驯至于失精，阴耗必驯至于亡血也。验其外证，必喜盗汗。阳损斯表不固，阴损而热自发。皆盗汗之由，而即虚劳之由也。
《巢源·虚劳盗汗候》云：盗汗者，因眠睡而身体流汗也。此由阳虚所致，久不已，令人羸瘠枯瘦，心气不足，亡津液故也。诊其脉，男子平人，脉虚弱微细，皆为盗汗脉也。
案，《金鉴》云：此节脉证不合，必有脱简。未知其意如何。盖虚劳盗汗，脉多虚数，故有此说乎。
人年五六十，其病脉大者，痹挟背行，若肠鸣，马刀侠瘿者，皆为劳得之。（“脉”下，程有“浮”字。“若”，赵作“苦”。）
（尤）人年五六十，精气衰矣，而病脉反大者，是其人当有风气也。痹侠背行，痹之侠背者，由阳气不足，而邪气从之也。若肠鸣、马刀、侠瘿者，阳气以劳而外张，火热以劳而上逆。阳外张，则寒动于中而为肠鸣；火上逆，则与痰相搏而为马刀、侠瘿。李氏曰：瘿生乳腋下曰马刀，又夹生颈之两旁者为侠瘿。侠者，挟也；马刀，蛎蛤之属，疮形似之，故名马刀；瘿，一作缨，发于结缨之处。二疮一在颈，一在腋，下常相联系，故俗名疬串。
案，《金鉴》云：“若肠鸣”三字，与上下文不属，必是错简。“侠瘿”之“瘿”字，当是“瘰”字。每经此证，先劳后瘰、先瘰后劳者有之，从未见劳瘿先后病也，必是传写之讹。此一偏之见，不可凭也。《灵·经脉篇》少阳所生病云：“腋下肿，马刀侠瘿”，而《痈疽篇》云：“其痈坚而不溃者，为马刀侠缨”，潘氏《医灯续焰》释之云：“马刀，蛤蛎之属，痈形似之。侠缨者，发于结缨之处，大迎之下颈侧也，二痈一在腋，一在颈，常相连络，故俗名疬串。”义尤明显，知是“瘿”当依《痈疽篇》而作“缨”，马刀、侠瘿，即《灵·寒热篇》所谓“寒热瘰疬”，及“鼠瘘寒热”之证。张氏注云：结核连续者为瘰疬，形长如蚬蛤者为马刀。又张氏《六要》云：马刀，小蚬也。圆者为瘰疬，长者为马刀，皆少阳经郁结所致，久成疬劳是也。盖瘰疬者，未溃之称，已溃漏而不愈者为鼠瘘，其所由出于虚劳。瘿者，考《巢源》等，瘤之生于颈下，而皮宽不急，垂搥搥然者。故《说文》云：“瘿，颈瘤也。”与瘰疬迥别，“瘿”乃“缨”之讹无疑矣。又案，痹挟背行，若肠鸣、
马刀、侠瘿，各是一证，非必三证悉见也，故以皆字而断之。
脉沉小迟，名脱气，其人疾行则喘喝，手足逆寒，腹满，甚则溏泄，食不消化也。（案，沈云：“喝”当作“急”，非也。《灵·经脉篇》喝喝而喘。）
〔鉴〕脉沉、细、迟，则阳大虚，故名脱气。脱气者，谓胸中大气虚少，不充气息所用，故疾行喘喝也。阳虚则寒，寒盛于外，四末不温，故手足逆冷也。寒盛于中，故腹满溏泄，食不消化也。〔魏〕沉、小兼数，则为阴虚血亡，沉、小兼迟，则必阳虚气耗也，故名之曰脱气。
案，《抱朴子》曰：奔驰而喘逆，或咳、或懑，用力役体，汲汲短乏者，气损之候也。面无光色，皮肤枯腊，唇焦脉白，腠理萎瘁者，血灭之证也。所谓气损，乃脱气也。
脉弦而大，弦则为减，大则为芤，减则为寒，芤则为虚，虚寒相搏，此名为革。妇人则半产漏下，男子则亡血失精。（此条亦见于《辨脉》及《妇人杂病》。）
〔程〕人之所以有身者，精与血也。内填骨髓，外溉肌肤，充溢于百骸，流行于藏府，乃天一所生之水，四大藉此以成形，是先天之神气，必恃后天之精血，以为运用，有无相成，阴阳相生，毋令戕害。若其人房室过伤，劳倦过度，七情暗损，六淫互侵，后天之真阴已亏，先天之神气并竭，在妇人则半产胞胎，或漏下赤白，在男子则吐衄亡血，或梦交泄精。胗其脉，必弦而大，弦为寒而大为虚，既寒且虚，则脉成革矣。革者如按鼓皮，中空之象，即芤大之脉。《内经》曰：“浑浑革至如涌泉，病进而危弊”。故仲景一集中，前后三致意焉。
虚劳里急，悸，衄，腹中痛，梦失精，四肢痠疼，手足烦热，咽干口燥，小建中汤主之。（《外台》，无“悸衄”二字；“口燥”下有“并妇人少腹痛”六字；引《古今录验》，名芍药汤。）
〔程〕里急，腹中痛，四肢痠疼，手足烦热，脾虚也；悸，心虚也；衄，肝虚也；失精，肾虚也；咽干口燥，肺虚也。此五藏皆虚，而土为万物之母，故先建其脾土。〔尤〕此和阴阳调营卫之法也。夫人生之道，曰阴曰阳，阴阳和平，百疾不生。若阳病不能与阴和，则阴以其寒独行，为里急，为腹中痛，而实非阴之盛也。阴病不能与阳和，则阳以其热独行，为手足烦热，为咽干口燥，而实非阳之炽也。昧者以寒攻热，以热攻寒，寒热内贼，其病益甚，惟以甘酸辛药，和合成剂，调之令和，则阳就于阴，而寒以温，阴就于阳，而热以和，医之所以贵识其大要也。岂徒云寒可治热，热可治寒而已哉。或问和阴阳调营卫是矣，而必以建中者，何也？曰：中者，脾胃也，营卫生成于水谷，而水谷转输于脾胃，故中气立，则营卫流行而不失其和；又中者，四运之轴，而阴阳之机也，故中气立，则阴阳相循，如环无端，而不极于偏。是方甘与辛合而生阳，酸得甘助而生阴，阴阳相生，中气自立，是故求阴阳之和者，必于中气，求中气之立者，必以建中也。
案，里急，诸家无明解，《巢源·虚劳里急候》云：劳伤内损，故腹里拘急也。《二十九难》云：冲脉之为病，逆气里急。丁注：逆气，腹逆也。里急，腹痛也。此云腹中痛，则《巢源》为是。
小建中汤方
桂枝（三两　去皮）　甘草（三两　炙）　大枣（十二枚）　芍药（六两）　生姜（三两）　胶饴（一升）
上六味，以水七升，煮取三升，去滓，内胶饴，更上微火消解，温服一升，日三服。呕家不可用建中汤，以甜故也。（〔原注〕《千金》疗男女因积冷气滞，或大病后，不复常，苦四肢沉重，骨肉痠疼，吸吸少气，行动喘乏，胸满气急，腰背强痛，心中虚悸，咽干唇燥，面体少色，或饮食无味，胁肋腹胀，头重不举，多卧少起，甚者积年，轻者百日，渐致瘦弱，五藏气竭，则难可复常，六脉俱不足，虚寒乏气，少腹拘急，羸瘠百病，名曰黄芪建中汤，又有人参二两。○案，此《千金·肾藏》文，本于《肘后》，“积冷气滞”作“积劳虚损”；“胸满气急”作“小腹拘急”；“胁肋腹胀，头重不举”作“阴阳废弱，悲忧惨戚”。“六脉俱不足”以下，则《肺藏门》小建中汤主疗，“六脉俱不足”作“肺与大肠俱不足”，方后注云：《肘后》用黄芪、人参各二两，名黄芪建中汤。此所引颇舛。）
〔程〕《内经》曰：脾为中央土，以灌四旁，故能生万物而法天地，失其职，则不能为胃行其津液，五藏失所养，亦从而病也。建中者，必以甘，甘草、大枣、胶饴之甘，所以建中而缓诸急。通行卫气者，必以辛，姜、桂之辛，用以走表而通卫。收敛荣血者，必以酸，芍药之酸，用以走里而收营。营卫流行，则五藏不失权衡，而中气斯建矣。
《外台》《集验》黄芪汤，即黄芪建中汤，方后云：呕者，倍生姜。又《古今录验》黄芪汤，亦即黄芪建中汤，方后云：呕即除饴糖。《总病论》云：旧有微溏，或呕者，不用饴糖也。
虚劳里急，诸不足，黄芪建中汤主之。
〔尤〕里急者，里虚脉急，腹当引痛也。诸不足者，阴阳诸脉，并俱不足，而眩、悸、喘、喝、失精、亡血等证，相因而至也。急者缓之必以甘，不足者补之必以温，而充虚塞空，则黄芪尤有专长也。
黄芪建中汤方　于小建中汤内，加黄芪一两半，余依上法。
气短胸满者，加生姜；腹满者，去枣，加茯苓一两半；及疗肺虚损不足，补气加半夏三两。（《千金》及《外台》引《集验》，用“黄芪三两”；“气短胸满”四字作“呕者”二字；茯苓作“四两”；“及疗”以下十四字无；方后云：此本仲景方。）
〔程〕生姜泄逆气，故短气胸满者，加生姜。甘令中满，故去大枣。淡能渗泄，故加茯苓，茯苓能止咳逆，故疗肺虚不足。补加半夏，未详。
案，小建中汤，黄芪建中汤，考《千金》诸书，主疗及分两异同，药剂增减颇多，兹见其一二，以示运用之法。
《千金》建中汤：治五劳七伤，小腹急痛，膀胱虚满，手足逆冷，食饮苦吐酸，痰呕泄下，少气目眩，耳聋口焦，小便自利方。
于黄芪建中汤内，加干姜、当归、人参、半夏、橘皮、附子。
又，大建中汤，治五劳七伤小腹急，脐下彭亨，两胁胀满，腰脊相引，鼻口干燥，目暗䀮䀮，愦愦不乐，胸中气急，逆不下食饮，茎中策策痛，小便黄赤，尿有余沥，梦与鬼神交通去精，惊恐虚乏方。
于黄芪建中汤，加远志、当归、泽泻、人参、龙骨。（《千金翼》无当归。）
又，前胡建中汤，治大劳虚劣，寒热呕逆，下焦虚热，小便赤痛，客热上熏头目及骨肉疼痛口干方。
于黄芪建中汤，加前胡、当归、茯苓、人参、半夏。
又，芍药汤，治产后苦腹少痛方。
即小建中汤。
又云：凡身重不得食，食无味，心下虚满，时时欲下，喜卧者，皆针胃脘、太仓，服建中汤及服平胃圆。
又，坚中汤治虚劳内伤，寒热呕逆吐血方。
于小建中汤方内，加半夏三两。（《千金翼》无甘草、桂心，有生地黄。）
《外台》《删繁》建中汤，疗肺虚损不足，补气方。
于黄芪建中汤内，加半夏。（案，原文所载即是，盖系于后人所附，程云未详，失考耳。）
又，《古今录验》黄芪汤，主虚劳里急，引少腹绞痛极挛，卵肿缩疼痛。
即黄芪建中汤，方后云：呕即除饴。
又，芍药汤，主疗及方，并与本文小建中汤同。
又，黄芪汤，疗虚劳里急，少腹痛，气引胸胁痛，或心痛短气。
于黄芪建中汤内，加干姜、当归。
又，建中黄芪汤，疗虚劳短气，少腹急痛，五藏不足。
于黄芪建中汤，去芍药。
又，深师黄芪建中汤，疗虚劳腹满，食少，小便多。
于黄芪建中汤内，加人参、半夏，去饴。
又，《必效》黄芪建中汤，疗虚劳下焦虚冷，不甚渴，小便数。
于黄芪建中汤内，加人参、当归，若失精，加龙骨、白敛。
又，深师黄芪汤，疗大虚不足，少腹里急，劳寒拘引脐，气上冲胸，短气言语谬误，不能食，吸吸气乏闷乱者。
于黄芪建中汤内，加半夏、人参，去饴。若手足冷，加附子。
又，大建中汤，疗内虚绝里急，少气，手足厥逆，少腹挛急，或腹满弦急，不能食，起即微汗出，阴缩，或腹中寒痛，不堪劳苦，唇口舌干，精自出，或手足乍寒乍热而烦苦酸疼，不能久立，多梦寤，补中益气方。
于黄芪建中汤内，加人参、当归、半夏、附子，去饴。
又，《小品》黄芪汤，疗虚劳胸中客热，冷癖痞满，宿食不消吐噫，胁间水气，或流饮肠鸣，不生肌肉，头痛，上重下轻，目视䀮䀮，恍惚志损，常燥热，卧不得安，少腹急，小便赤余沥，临事不起，阴下湿，或小便白浊伤多方。
于黄芪建中汤内，加人参、当归，去饴。有寒，加厚朴。
《苏沈良方》云：小建中汤，治腹痛如神。然腹痛按之便痛，重按却不甚痛，此止是气痛；重按愈痛而坚者，当自有积也。气痛不可下，下之愈甚，此虚寒证也。此药偏治腹中虚寒，补血尤主腹痛。（《三因方》治此证，加味小建中汤，于本方内加远志。）
王氏《易简方》云：或吐或泻，状如霍乱，及冒涉湿寒，贼风入腹，拘急切痛，加附子三分，名附子建中汤。疝气发作，当于附子建中汤，煎时加蜜一筯头许，名蜜附子汤。（《易简》小建中汤，无饴。）
张氏《医说》云：养生必用方。论虚劳不得用凉药，如柴胡、鳖甲、青蒿、麦门冬之类，皆不用服，唯服黄芪建中汤。有十余岁女子，因发热、咳嗽、喘急，小便少，后来成肿疾，用利水药得愈，然虚羸之甚，遂用黄芪建中汤，日一服，三十余日遂愈。盖人禀受不同，虚劳小便白浊，阴脏人，服橘皮煎黄芪建中汤，获愈者甚众；至于阳脏人，不可用煖药，虽建中汤不甚热，然有肉桂，服之稍多，亦反为害。要之用药亦量其所禀，审其冷热，而不可一概以建中汤治虚劳也。（出《医余》。）
《圣济总录·结阴门》芍药汤，治非时便血。
小建中汤，去大枣。
《直指方》黄芪建中汤，治伤湿，鼻塞、身痛。
即本方，不用胶饴。
又，加味建中汤，治诸虚自汗。
于本方，加炒浮小麦。
又，黄芪建中汤，加川芎、当归，治血刺、身痛。
危氏《得效方》黄芪建中汤，治汗出污衣，甚如坯染。皆由大喜伤心，喜则气散，血随气行。兼服妙香散，金银器，麦子、麦门冬煎汤下，病名红汗。
王氏《准绳》云：小建中汤，治痢不分赤白久新，但腹中大痛者神效。其脉弦急，或濇浮大，按之空虚，或举按皆无力者是也。
《示儿仙方》建脾散，治脾痞、胁痛。
即小建中汤加缩砂。
徐氏《医法指南》小建中汤，治失血虚者。
本方，阿胶代胶饴。
虚劳腰痛，少腹拘急，小便不利者，八味肾气圆主之。（方见妇人杂病中。）
〔程〕腰者肾之外候，肾虚则腰痛，肾与膀胱为表里，不得三焦之阳气以决渎，则小便不利，而少腹拘急，州都之官，亦失其气化之职，此水中真阳已亏，肾间动气已损，与是方以益肾间之气，气强则便溺行，而小腹拘急亦愈矣。
案，《抱朴子》云：今医家通明肾气之丸，内补五络之散，骨填枸杞之煎，黄芪建中之汤，将服之者，皆致肥。肾气丸、黄芪建中汤，出于晋以前，可以知矣。
《肘后》云：干地黄四两，茯苓、薯蓣、桂、牡丹、山茱萸各二两，附子、泽泻一两，捣蜜丸如梧子，服七丸，日三，加至十丸。此是张仲景八味肾气丸方。疗虚劳不足，大伤饮水，腰痛小腹急，小便不利。又云：长服即去附子，加五味子，治大风冷。（《千金·补肾门》同，用干地黄八两，山茱萸、薯蓣各四两，泽泻、牡丹皮、茯苓各三两，桂心、附子各二两。注：仲景云：常服去附子，加五味子。姚公云：加五味子二两，苁蓉四两。张文仲云：五味子、苁蓉各四两。）
《和剂局方》八味圆，治肾气虚乏，下元冷惫，脐腹疼痛，夜多漩溺，脚膝缓弱，肢体倦怠，面色黧黑，不思饮食。又治脚气上冲，少腹不仁，及虚劳不足，渴欲饮水，腰重疼痛，少腹拘急，小便不利；或男子消渴，小便反多，妇人转胞，小便不通。（即本方，用茯苓、牡丹皮、泽泻各三两，熟干地黄八两，山茱萸、山药各四两，附子、肉桂各二两，方后云：久服壮元阳，益精髓，活血驻颜，强志轻身。）
薛氏《医案》云：八味丸，治命门火衰，不能生土，以致脾胃虚寒，而患流注鹤膝等症，不能消溃收敛，或饮食少思，或食而不化，或脐腹疼痛，夜多漩溺。经云：益火之源以消阴翳，即此方也。又治肾水不足，虚火上炎，发热作渴，口舌生疮，或牙龈溃烂，咽喉作痛，形体憔悴，寝汗等证，加五味子四两。
吴氏《方考》云：今人入房盛，而阳事愈举者，阴虚火动也。阳事先痿者，命门火衰也。是方于六味中，加桂、附，以益命门之火，使作强之官得其职矣。
王氏《小青囊》云：又治下元冷惫，心火炎上，肾水不能摄养，多唾痰涎。又治肾虚齿痛。又治肾虚淋沥。
王氏《药性纂要》云：治一少年哮喘者，其性善怒，病发寒天，每用桂附八味地黄汤及黑锡丹而平。一次用之未效，加生铁落于八味汤中，一剂而愈。
《千金》肾气圆，治虚劳肾气不足，腰痛阴寒，少便数，囊冷湿，尿有余沥，精自出，阴痿不起，忽忽悲喜。
于本方，去牡丹皮，加玄参、芍药。（《千金翼》有牡丹皮，名十味肾气丸。）
《千金》又方，治肾气不足，羸瘦日剧，吸吸少气，体重耳聋，眼暗百病。
于本方，去附子、山茱萸，加半夏。（《千金》肾气圆，凡五方，今录其二。）
严氏加味肾气圆，治肾虚腰重脚肿，小便不利。
于本方中，加车前子、川牛膝。（薛氏云：治脾肾虚，腰重脚肿，小便不利，或肚腹肿胀，四肢浮肿，或喘急痰盛，已成蛊症，其效如神。）
又，十补圆，治肾藏虚弱，面色黧黑，足冷足肿，耳鸣耳聋，肢体羸瘦，足膝软弱，小便不利，腰脊疼痛，但是肾虚之证。
于本方中，加鹿茸、五味子。
《医垒元戎》都炁丸，补左右二肾，水火兼益。
于本方中，加五味子。
钱氏《小儿方诀》地黄丸，治肾虚解颅，或行迟、语迟等症。
于本方中，去桂枝、附子。（薛氏云：治肾经虚热作渴，小便淋秘，痰气上壅；或肝经血虚燥热，风客淫气而患瘰疬结核；或四肢发搐，眼目动；或肺经虚火，咳嗽吐血，头目眩晕；或咽喉燥痛，口舌疮裂；或心经血虚有火，自汗盗汗，便血诸血；或脾虚湿热，下刑于肾，腰膝不利；或疥癣、疮毒等症。并用此为主，而佐以各藏之药。此药为天一生水之剂，若禀赋不足，肢体瘦弱，解颅失音；或畏明下窜，五迟五软，肾疳肝疳；或早近女色，精气亏耗，五藏齐损，凡诸虚不足之症，皆用此以滋化源，其功不能尽述。○案，此增味颇多，今省之。）
虚劳诸不足，风气百疾，薯蓣圆主之。
薯蓣圆方
薯蓣（三十分）　当归　桂枝　曲（《千金》作“神曲”；《局方》《三因》等并同。）　干地黄　豆黄卷（各十分《千金》作“大豆黄卷”）　甘草（二十八分）　芎藭　麦门冬　芍药　白术　杏仁（各六分）　人参（七分）　柴胡　桔梗　茯苓（各五分）　阿胶（七分）　干姜（三分）　白歛（二分）　防风（六分）　大枣（百枚为膏）
上二十一味，末之，炼蜜和丸，如弹子大，空腹酒服一丸，一百丸为剂。
〔魏〕盖人之元气在肺，元阳在肾，既剥削则难于遽复矣。全赖后天之谷气，资益其生，是荣卫非脾胃，不能通宣，而气血非饮食，无由平复也。仲景故为虚劳诸不足，而带风气百疾，立此方。以薯蓣为主，耑理脾胃，上损下损，至此可以撑持。以人参、白术、茯苓、干姜、豆黄卷、大枣、神曲、甘草助之，除湿益气，而中土之令得行矣；以当归、芎藭、芍药、地黄、麦冬、阿胶养血滋阴；以柴胡、桂枝、防风升邪散热，以杏仁、桔梗、白蔹下气开郁。惟恐虚而有热之人，资补之药，上拒不受，故为散其邪热，开其逆郁而气血平顺，补益得纳，勿以其迂缓而舍之。
案，风气，盖是两疾。《唐书》张文仲曰：“风状百二十四，气状八十，治不以时，则死及之”是也。此方《千金》载风眩门，有黄芩，云：治头目眩冒，心中烦郁，惊悸狂癫。《外台》引《古今录验》大薯蓣丸，疗男子五劳七伤，晨夜气喘急，内冷身重，骨节烦疼，腰背强痛引腹内，羸瘦不得饮食，妇人绝孕，疝瘕诸病。服此药，令人肥白，补虚益气。凡二十四味，云：张仲景方，有大豆黄卷、曲、柴胡、白蔹、芎藭，无附子、黄芩、石膏、黄芪、前胡，为二十一味。（《外台》更有大黄、五味子、泽泻、干漆，合廿四味。《和剂局方》大山蓣圆，与本书同。）
虚劳虚烦，不得眠，酸枣汤主之。
〔尤〕人寤则魂寓于目，寐则魂藏于肝，虚劳之人，肝气不荣，则魂不得藏，魂不藏，故不得眠。酸枣仁补肝敛气，宜以为君。而魂既不归容，必有浊痰燥火，乘间而袭其舍者，烦之所由作也，故以知母、甘草清热滋燥，茯苓、川芎行气除痰。皆所以求肝之治，而宅其魂也。
《三因》云：外热曰燥，内热曰烦。虚烦之证，内烦身不觉热，头目昏疼，口干咽燥不渴，清清不寐，皆虚烦也。
叶氏《统旨》云：虚烦者，心中扰乱，郁郁而不宁也。良由津液去多，五内枯燥，或荣血不足，阳胜阴微。
张氏《医通》云：虚烦者，肝虚而火气乘之也，故特取枣仁以安肝胆为主，略加芎藭调血以养肝，茯苓、甘草培土以荣木，知母降火以除烦，此平调土木之剂也。
案，虚烦，空烦也，无热而烦之谓；《千金·恶阻》半夏茯苓汤，主疗空烦吐逆；《妇人良方》作虚烦，可证。
酸枣汤方
酸枣仁（二升）　甘草（一两）　知母（二两）　茯苓（二两）　芎藭（二两）（〔原注〕深师有生姜二两。○深师名小酸枣汤，疗虚劳不得眠，烦不宁者。出于《外台》，煮法后云：一方加桂二两。）
上五味，以水八升，煮酸枣仁，得六升，内诸药，煮取三升，分温三服。
《千金翼》大酸枣汤，主虚劳烦悸，奔气在胸中，不得眠方。于本方去知母，加人参、生姜、桂心。（《千金》，去芎藭，用知母，更加石膏，名酸枣汤，主疗同。）
又，酸枣汤　主伤寒及吐下后，心烦乏气不得眠方。
于本方，加麦门冬、干姜。
五劳虚极，羸瘦腹满不能饮食，食伤，忧伤，饮伤，房室伤，饥伤，劳伤，经络荣卫气伤，内有干血，肌肤甲错，两目黯黑。缓中补虚，大黄䗪虫圆主之。
〔程〕此条单指内有干血而言。夫人或因七情，或因饮食，或因房劳，皆令正气内伤，血脉凝积，致有干血积于中，而尫羸见于外也。血积则不能以濡肌肤，故肌肤甲错；不能以营于目，则两目黯黑。与大黄䗪虫丸以下干血，干血去，则邪除正王，是以谓之缓中补虚，非大黄䗪虫丸能缓中补虚也。
案，《金鉴》云：“缓中补虚”四字，当在“不能饮食”之下，必是传写之讹。然内有干血，故腹满，若虚劳证，而无腹满，则大黄䗪虫丸不中与也。《巢源》云：五劳：志劳、思劳、忧劳、瘦劳。《方言》郭注：极，疲也。喻氏《法律》云：甲错者，皮间枯濇，如鳞甲错出也。楼氏《纲目》云：索泽，即仲景所谓皮肤甲错。《山海经》，羬羊可以己腊。郭璞注：腊，体皴甲错，谓皮皴如鳞甲也。
张氏《医通》云：举世皆以参芪归地等为补虚，仲景独以大黄䗪虫等补虚，苟非神圣，不能行是法也。夫五劳七伤，多缘劳动不节，气血凝滞，郁积生热，致伤其阴，世俗所称干血劳是也。所以仲景乘其元气未漓，先用大黄、䗪虫、水蛭、虻虫、蛴螬等蠕动噉血之物，佐以干漆、生地、桃杏仁行去其血，略兼甘草、芍药以缓中补虚，黄芩以开通热瘀，酒服以行药势。待干血行尽，然后纯行缓中补虚收功。其授陈大夫百劳丸一方，亦以大黄、䗪虫、水蛭、虻虫为主，于中除去干漆、蛴螬、桃杏仁，而加当归、乳香、没药以散血结，即用人参以缓中补虚，兼助药力，以攻干血，栀子以开通热郁。服用劳水者，取其行而不滞也。仲景按证用药，不虑其峻，授人方术，已略为降等，犹恐误施，故方下注云：治一切劳瘵积滞，疾不经药坏者宜服，可见慎重之至也。（此系于抄节喻氏《法律》之文，百劳丸，非仲景之方，出于《医学纲目》，而吴氏《方考》亦云：百劳丸，齐大夫传张仲景方也，未见所据。）
大黄䗪虫丸
大黄（十分　蒸）　黄芩（一两）　甘草（三两）　桃仁（一升）　杏仁（一升）　芍药（四两）　干地黄（十两）　干漆（一两）　蝱虫（一升）　水蛭（百枚）　蛴螬（一升）　䗪虫（半升）
上十二味，末之，炼蜜和丸小豆大，酒饮服五丸，日三服。
倪氏《本草汇言》云：仲景方，治五劳虚极羸瘦，腹满不能饮食，内有干血，肌肤甲错者。用干漆（一两，炒烟尽。）䗪虫（十个，去足，焙燥，共为细末。）大黄（一两）　酒煮半日，捣膏为丸，如黍米大，每服十丸，白汤送下。案，此盖后人以意减味者。李氏《纲目》䗪虫条所收大黄䗪虫丸，乃本书《妇人产后病篇》下瘀血汤也，虽是似误，然二方并单捷，亦不可废焉。
附方
《千金翼》炙甘草汤（〔原注〕一云复脉汤○案《翼方》标以复脉汤，注：仲景名炙甘草汤。）治虚劳不足，汗出而闷，脉结悸，行动如常，不出百日，危急者，十一日死。（《翼》“悸”上有“心”字；“十二”作“二十二”）
甘草（四两　炙）　桂枝　生姜（各三两）　麦门冬（半升）　麻仁（半升）　人参　阿胶（各二两）　大枣（三十枚）　生地黄（一斤）
上九味，以酒七升，水八升，先煮八味，取三升，去滓，内胶消尽，温服一升，日三服。（《翼》云：越公杨素，患失脉七日，服五剂而复。）
〔尤〕脉结，是荣气不行，悸则血亏而心无所养，荣滞血亏，而更出汗，岂不立槁乎？故虽行动如常，断云不出百日，知其阴亡而阳绝也。人参、桂枝、甘草、生姜行身之阳，胶、麦、麻、地行身之阴，盖欲使阳得复行阴中而脉自复也。后人只喜用胶、地等，而畏姜、桂，岂知阴凝燥气，非阳不能化耶。
案，《本草》：甘草，《别录》云：通经脉，利血气。大明云：通九窍，利百脉。寇宗奭云：生则微凉，炙则温。盖四逆汤之治逆冷，复脉汤之复失脉，功耑在乎甘草。《伤寒类要》：伤寒，心悸，脉结代者，甘草二两，水三升，煮一半，服七合，日一服。此单甘草汤，其义可知耳。
《肘后》獭肝散　治冷劳，又主鬼疰一门相染。
獭肝一具，炙干末之，水服方寸匕，日三服。（“炙”，《肘后》作“阴”。）
案，《本草》：獭肝，甘温有毒。《别录》治鬼疰。而《肘后》无治冷劳之文，云：尸疰，鬼疰者，即是五尸之中，尸疰，又挟诸鬼邪为害也。其病变动，乃有三十六种至九十九种，大略令人寒热沉沉嘿嘿，不的知其所苦而无处不恶，累年积月，渐沉顿滞，以至于死，后复注易傍人，乃至灭门。觉如此候者，宜急疗之。《千金》《外台》引崔氏，并同。
《巢源·鬼注候》云：注之言住也，言其连滞停住也。人有先无他病，忽被鬼排击，当时或心腹刺痛，或闷绝倒地，如中恶之类，其得差之后，余气不歇，停住积久，有时发动，连滞停住，乃至于死，死后注易傍人，故谓之鬼注。刘熙《释名》云：注，注也，相灌注也。疰，即注之从疒者。
肺痿肺痈咳嗽上气病脉证治第七  ***************************
（《脉经》合下饮病咳嗽为一篇）
（论三首、脉证四条、方十五首）
问曰：热在上焦者，因咳为肺痿。肺痿之病，从何得之？师曰：或从汗出，或从呕吐，或从消渴，小便利数，或从便难，又被快药下利，重亡津液，故得之。曰：寸口脉数，其人咳，口中反有浊唾涎沫者何？师曰：为肺痿之病。若口中辟辟燥，咳即胸中隐隐痛，脉反滑数，此为肺痈，咳唾脓血。脉数虚者为肺痿，数实者为肺痈。（《脉经》“曰”上有“问”字；分为二条；“快药”作“駃药”。“咳唾脓血”，《脉经》《千金》分为另条；程本、《金鉴》接上“肺痈”为是。）
〔尤〕此设为问答，以辨肺痿、肺痈之异。热在上焦二句，见《五藏风寒积聚篇》，盖师有是语，而因之以为问也。汗出、呕吐、消渴、二便下多，皆足以亡津液而生燥热，肺虚且热，则为痿矣。口中反有浊唾涎沫者，肺中津液，为热所迫而上行也，或云肺既痿而不用，则饮食游溢之精气，不能分布诸经，而但上溢口，亦通。（案，此徐注。）口中辟辟燥者，魏氏以为肺痈之痰涎脓血，俱蕴蓄结聚于肺脏之内，故口中反干燥，而但辟辟作空响燥咳而已。然按下肺痈条亦云，其人咳，咽燥不渴，多唾浊沫，则肺痿肺痈二证多同，惟胸中痛，脉滑数，唾脓血，则肺痈所独也。比而论之，痿者萎也，（案，《巢源》作“肺萎”。）如草木之萎而不荣，为津烁而肺焦也；痈者壅也，如土之壅而不通，为热聚而肺㿉也。（案，《急就篇》颜注：痈之言壅也，气壅否结，重肿而溃也。是。）故其脉有虚实不同，而其数则一也。〔徐〕实者即上滑字义自见。
案，肺痿非此别一病，即是后世所谓劳嗽耳。《外台·苏游传尸论》云：其初得半卧半起，号为殗殜。气急咳者，名曰肺痿。许仁则论云：肺气嗽者，不限老少，宿多上热，后因饮食将息伤热，则常嗽不断，积年累岁，肺气衰，便成气嗽，此嗽不早疗，遂成肺痿，若此将成，多不救矣。又云：肺气嗽，经久将成肺痿，其状不限四时冷热，昼夜嗽常不断，唾白如雪，细沫稠粘，喘息气上，乍寒乍热，发作有时，唇、口、喉、舌干焦，亦有时唾血者，渐觉瘦悴，小便赤，颜色青白毛耸，此亦成蒸。又云：肺气嗽，经久有成肺痈者，其状与前肺痿不多异，但唾悉成脓出。陈氏《妇人良方》劫劳散证治云：劳嗽，寒热盗汗，唾中有红线，名曰肺痿，注家俱为别病，而诠释之者何？“快”与“駃”同。《梁书》姚僧垣曰：大黄快药是也。魏云：辟辟，唾声，恐非。盖辟辟，干燥貌。张氏《医通》云：言咳者，口中不干燥也。若咳而口中辟辟燥，则是肺已结痈，火热之毒，出见于口。此说近是。
程氏《医径句测》云：气虚不能化血，故血干不流，只随火势沸上，火亢乘金，不生气血而生痰，可知无血无液，而枯金被火，肺叶安得不焦。故欲退彼之火，须是补我之金，金得补而生液，则水从液滋，火从液化也。盖肺处藏之最高，叶间布有细窍，此窍名泉眼，凡五藏之蒸溽，从肺筦吸入之，只是气从泉眼呼出之，便成液，息息不穷，以灌溉周身者，皆从此出，此即人身之星宿海也。一受火炎，呼处成吸，有血即从此眼渗入，碍去窍道，便令人咳，咳则见血，愈咳愈渗，愈渗愈嗽，久则泉眼俱闭，吸时徒引火升喉间，或痒或呛，呼时并无液出，六叶遂枯遂焦，此肺痿之由也。
问曰：病咳逆，脉之，何以知此为肺痈？当有脓血，吐之则死。其脉何类？师曰：寸口脉微而数，微则为风，数则为热；微则汗出，数则恶寒。风则中于卫，呼气不入；热过于荣，吸而不出。风伤皮毛，热伤血脉。风舍于肺，其人则咳，口干喘满，咽燥不渴，多唾浊沫，时时振寒，热之所过，血为之凝滞，畜结痈脓，吐如米粥。始萌可捄，脓成则死。（“多唾浊沫”之“多”字，赵本作“时”。《脉经》无“血为之凝滞”之“之”字。）
〔尤〕此原肺痈之由，为风热畜结不解也。凡言风脉多浮或缓，此云微者，风入营而增热，故脉不浮而反微，且与数俱见也。微则汗出者，气伤于热也；数则恶寒者，阴反在外也；呼气不入者，气得风而浮，利出而艰入也；吸而不出者，血得热而壅，气亦为之不伸也。肺热而壅，故口干而喘满；热在血中，故咽燥而不渴。且肺被热迫，而反从热化，为多唾浊沫；热盛于里，而外反无气，为时时振寒。由是热畜不解，血凝不通，而痈脓成矣，吐如米粥，未必便是死证，至浸淫不已，肺叶腐败，则不可治矣，故曰始萌可救，脓成则死。
案，《金鉴》云：“肺痈”之上，当有“肺痿”二字，不然，本文论肺痿之义，则无着落，必是脱简。盖多唾浊沫，肺痿肺痈俱有之，而《金鉴》以为独肺痿有之，而肺痈所无，因为脱文，误甚。又云：“脉微”之三“微”字，当是三“浮”字，“微”字文气不属，必是传写之讹，虽未知原文果然否，此可以备一说也。
危氏《得效方》云：始萌易治，脓成难治。诊其脉，数而实已成，微而濇渐愈。面色白，呕脓而止者自愈；有脓而呕食，面色赤，吐脓如糯米粥者不治。男子以气为主，得之十救二三；妇女以血为主，得之十全七八，历试屡验。
李氏《入门》云：肺痈脉数而虚，口燥咽干，胸胁隐痛，二便赤涩，咳唾脓血腥臭，置之水中则沉。
潘氏《续焰》云：试肺痈法，凡人觉胸中隐隐痛，咳嗽有臭痰，吐在水内，沉者是痈脓，浮者是痰。案，今验果如其言。又以双箸断之，其断为两段者是脓，其粘着不断者是痰，亦一试法也。
《兰台轨范》云：肺痈之疾，脓成亦有愈者，全在用药变化，汉时治法，或未全耳。
上气面浮肿，肩息，其脉浮大，不治；又加利尤甚。
〔魏〕面浮肿，阳衰于中而气散于上也。肩息者，至人之息，息以踵，今息以肩，气元已铲其根，而浮游之气，呼吸于胸膈之上也。诊之脉浮大，必浮大而沉微，且欲绝也，俱为上盛下绝。加以下利，阴又下泄，阳必上越，其死尤速也。此上气之阳虚，气脱之重者。
案，上气，诸家不释，考《周礼·天官·疾医职》云：嗽上气。郑玄注：上气，逆喘也。此一节，即是肺胀不治之证。
上气喘而躁者，属肺胀，欲作风水，发汗则愈。
〔沈〕此见肺痈当有肺胀之辨也，邪伤于卫后入于营，而为肺痈。此风伤于卫，内挟痰涎，壅逆肺气，上逆奔迫，故喘而躁，是为肺胀。然有肺气壅逆，不得通调水道，水即泛滥皮肤，故曰“欲作风水”。治宜发汗驱风，从表而出，水即下渗，即下条小青龙之证也。
案，肺胀一证，诸家未有云后世某证者，考下文云“肺胀咳而上气”，又云“咳而上气，此为肺胀”，由此观之，即后世所谓呷嗽、哮嗽之属。《巢源》云：痰气相击，随嗽动息，呼呷有声，谓之呷嗽。《本事续方》云：哮嗽如拽锯是也。
肺痿吐涎沫而不咳者，其人不渴，必遗尿，小便数，所以然者，以上虚不能制下故也。此为肺中冷，必眩，多涎唾，甘草干姜汤以温之。若服汤已渴者，属消渴。（“若”以下九字，《脉经》无。《千金》作“若渴者，属消渴法”六字为细注。）
〔魏〕肺痿为虚热之证矣，然又有肺痿而属之虚寒者，则不可不辨也。乃吐涎沫而不咳，其人既不渴，又遗尿，小便数者，以上虚不能制水故也。肺气既虚，而无收摄之力，但趋脱泄之势，膀胱之阳气下脱，而肺金益清冷，干燥以成痿也。肺叶如草木之花叶，有热之痿，如日炙之则枯；有冷之痿，如霜杀之则干矣。此肺冷之所以成痿也。〔尤〕头眩、多涎唾者，经云上虚则眩，又云上焦有寒，其口多涎也。甘草、干姜，甘辛合用，为温肺复气之剂。服后病不去而加渴者，则属消渴，盖小便数而渴者为消，不渴者，非下虚，即肺冷也。
甘草干姜汤方
甘草（四两　炙）　干姜（二两　炮）
上㕮咀，以水三升，煮取一升五合，去滓，分温再服。（《千金》注云：《集验》《肘后》，有大枣十二枚。）
案，此即用伤寒“得之便厥者，以复其阳”之甘草干姜汤，取理中之半而回其阳者。此证虽云肺中冷，其源未曾不由胃阳虚乏，故主以此方，盖与大病差后喜唾者，主以理中汤意略同。
咳而上气，喉中水鸡声，射干麻黄汤主之。（《外台》引《小品》，“水”上有“如”字，云：此本仲景《伤寒论》方。）
〔鉴〕咳逆上气，谓咳则气上冲逆也。水鸡声者，谓水与气相触之声，在喉中连连不绝也。〔徐〕凡咳之上气者，皆为有邪也，其喉中水鸡声，乃痰为火所吸，不能下，然火乃风所生，水从风战而作声耳。故以麻黄、细辛，驱其外邪为主，以射干开结热气，行水湿毒，尤善清肺气者为臣，而余皆降逆消痰宣散药，唯五味一品，以收其既耗之气，令正气自敛，邪气自去，恐肺气久虚，不堪劫散也。
《巢源》云：肺病令人上气，兼胸膈痰满，气行壅滞，喘息不调，致咽喉有声，如水鸡之鸣也。案，水鸡二种，《本草》苏颂云：□，即今水鸡是也；又，《司马相如传》颜注：庸渠，一名水鸡，即《本草》所谓[登鸟]也。此云水鸡，盖指□而言，取其鸣声连连不绝耳。
射干麻黄汤方
射干（十三枚　一法三两）　麻黄（四两）　生姜（四两）　细辛　紫菀　款冬花（各三两）　五味子（半升）　大枣（七枚）　半夏（大者　洗八枚一法半升）
上九味，以水一斗二升，先煮麻黄两沸，去上沫，内诸药，煮取三升，分温三服。（《千金》，用射干三两，半夏半升。《外台》“水”上有“东流”二字。）
案，此治肺胀之方。凡本篇诸条，肺痿、肺痈之外，悉属肺胀，读者宜自知耳。
《千金》麻黄汤，治上气，脉浮，咳逆，喉中水鸡声，喘急不通，呼吸欲死。（《外台》引深师，同。）
于本方内，去生姜、细辛、紫菀、款冬花、五味、半夏。
《圣惠》射干散，治小儿咳嗽，心胸痰壅攻咽喉作呀呷声。
于本方，去大枣、细辛、款冬、五味，加桂心，临用入蜜。
咳逆上气，时时唾浊，但坐不得眠，皂荚圆主之。（“唾”，赵本作“吐”。）
〔徐〕此比水鸡声，乃咳而上气中之逆甚者也。〔尤〕浊，浊痰也。时时吐浊者，肺中之痰，随上气而时出也。然痰虽出而满不减，则其本有固而不拔之势，不迅而扫之，不去也。皂荚味辛入肺，除痰之力最猛，饮以枣膏，安其正也。〔魏〕皂荚驱风理痹，正为其有除瘀涤垢之能也。如今用皂荚澡浴，以除垢腻，即此理也。〔沈〕皂荚能开诸窍，而驱风痰最疾。服三丸者，是取峻药缓散之意也。
皂荚丸方
皂荚（八两　刮去皮　用酥炙○《外台》引深师作“长大皂荚一挺，去皮子，炙”，不用酥炙。）
上一味，末之，蜜丸梧子大，以枣膏和汤服三丸，日三夜—服。（《外台》“三丸”作“一丸”云：《千金》《经心录》《延年》同，此本仲景《伤寒论》方，一名枣膏丸。○案，酥，《本草》除胸中客热。）
《兰台轨范》云：稠痰粘肺，不能清涤，非此不可。
《外台》《必效》疗病喘息气急，喉中如水鸡声者，无问年月远近方。
肥皂荚（两挺）　好酥（一两）
上二味，于火上炙，去火高一尺许，以酥细细涂之，数翻覆令得所酥尽止，以刀轻刮去黑皮，然后破之，去子皮筋脉，捣筛蜜和为丸，每日食后服一丸，如熟豆。日一服讫，取一行微利，如不利，时细细量，加以微利为度，日止一服。
咳而脉浮者，厚朴麻黄汤主之；脉沉者，泽漆汤主之。（“脉沉”上，尤补“咳而”二字。原本“脉沉”以下，别列于厚朴麻黄汤方后，今依徐、程诸家注本移于此。）
〔尤〕此不详见证，而但以脉之浮沉为辨而异其治。按，厚朴麻黄汤与小青龙加石膏汤大同，则散邪蠲饮之力居多。而厚朴辛温，亦能助表，小麦甘平，则同五味敛安正气者也。泽漆汤以泽漆为主，而以白前、黄芩、半夏佐之，则下趋之力较猛，虽生姜、桂枝之辛，亦只为下气降逆之用而已，不能发表也。仲景之意，盖以咳皆肺邪，而脉浮者气多居表，故驱之使从外出为易；脉沉者气多居里，故驱之使从下出为易，亦因势利导之法也。〔鉴〕李彣曰：咳者，水寒射肺也。脉浮者，停水而又挟风以鼓之也。麻黄去风散肺逆，与半夏、细辛、干姜、五味子、石膏同用，即前小青龙加石膏，为解表行水之剂也。然土能制水，而地道壅塞，则水亦不行，故用厚朴疏敦阜之土，使脾气健运，而水自下泄矣。杏仁下气去逆，小麦入心经能通火气，以火能生脾助脾，而去成决水之功也。又云：脉沉为水，泽漆为君者，因其功专于消痰行水也，水性阴寒，桂枝行阳气以导之。然所以停水者，以脾土衰不能制水，肺气逆不能通调水道，故用人参、紫参、白前、甘草补脾顺肺，同为制水利水之方也。黄芩苦以泄之，半夏、生姜辛以散之也。
厚朴麻黄汤方
厚朴（五两）　麻黄（四两）　石膏（如鸡子大○《千金》作“三两”）　杏仁（半升）　半夏（半升）　干姜（二两）　细辛（二两）　小麦（一升）　五味子（半升）
上九味，以水一斗二升，先煮小麦熟，去滓，内诸药，煮取三升，温服一升，日三服。
《千金》厚朴麻黄汤，治咳而大逆上气，胸满喉中不利，如水鸡声，其脉浮者。方与本篇同。案，本篇唯云咳而脉浮，恐是脱遗。《千金》所载，却是旧文。
《外台》深师投柸汤，疗久逆上气，胸满，喉中如水鸡鸣。
于本方，去半夏、干姜、细辛、小麦、五味子。方后云：咳嗽甚者，加五味子、半夏，洗，各半升，干姜三累，经用甚良。（《千金》名麻黄石膏汤，主疗、加味并同。）
泽漆汤方
半夏（半升）　紫参（五两　一作紫菀○案，《千金》作“紫菀”）　泽漆（三斤　以东流水五斗，煮取一斗五升）　生姜（五两）　白前（五两）　甘草　黄芩　人参　桂枝（各三两）
上九味，㕮咀，内泽漆汁中，煮取五升，温服五合，至夜尽。
案，《千金》泽漆汤，治上气，其脉沉者。本篇亦似脱“上气”二字，且考《本草》紫参不载治嗽之能，其作紫菀者，似是。白前，《本草别录》云：甘微温无毒，治胸胁逆气，咳嗽上气，呼吸欲绝。
大逆上气，咽喉不利，止逆下气者，麦门冬汤主之。（徐以下诸注，“大逆”改作“火逆”，唯程仍原文。案，“大”作“火”，原见于楼氏《纲目》。）
〔程〕大逆上气，则为喘为咳，咽喉为之不利。麦门冬、半夏以下气，粳米、大枣以补脾，甘草、人参以补肺，脾肺相生，则气得归原而大逆上气自止。〔沈〕余窃拟为肺痿之主方也。
《巢源·上气鸣息候》云：肺主于气，邪乘于肺，则肺胀，胀则肺管不利，不利则气道涩，故气上喘逆，鸣息不通。
麦门冬汤方
麦门冬（七升○《千金》《外台》作“三升”）　半夏（一升）　人参（二两）　甘草（二两）　粳米（三合）　大枣（十二枚《外台》“半夏”下有“洗”字；“甘草”下有“炙”字）
上六味，以水一斗二升，煮取六升，温服一升，日三夜一服。
案，《外台》引《千金》，方同，云：此本仲景《伤寒论》方。
《玉函经·伤寒差后病篇》云：病后劳复发热者，麦门冬汤主之。方同。
《肘后方》麦门冬汤，治肺痿咳唾，涎沫不止，咽燥而渴。方同。
《圣济总录》麦门冬汤，治肺胃气壅，风客传咽喉妨闷。方同。
喻氏《法律》云：此胃中津液干枯，虚火上炎之证，治本之良法也。于麦门、人参、甘草、粳米、大枣大补中气，大生津液队中，增入半夏之辛温一味，其利咽下气，非半夏之功，实善用半夏之功，擅古今未有之奇矣。
张氏《医通》云：此胃中津液干枯，虚火上炎之证。凡肺病有胃气则生，无胃气则死，胃气者，肺气之母气也。故于竹叶石膏汤中，偏除方名二味，而用麦冬数倍为君，兼参、草、粳米以滋肺母，使水谷之清微，皆得上注于肺，自然沃泽无虞。当知火逆上气，皆是胃中痰气不清，上溢肺隧，占据津液流行之道而然。是以倍用半夏，更加大枣，通津涤饮为先，奥义全在乎此。若浊饮不除，津液不致，虽日用润肺生津之剂，乌能建止逆下气之勣哉。俗以半夏性燥不用，殊失仲景立方之旨。
《外台》麦门冬汤，治伤寒下后，除热止渴。
于本方，去半夏、大枣、粳米，加石膏、五味子。
《活人》麦门冬汤，治劳气欲绝。
于本方，无半夏、人参，加竹叶。
肺痈，喘不得卧，葶苈大枣泻肺汤主之。
〔尤〕肺痈喘不得卧，肺气被迫，亦已甚矣，故须峻药顿服，以逐其邪。葶苈苦寒，入肺泄气闭，加大枣甘温以和药力，亦犹皂荚丸之饮以枣膏也。〔鉴〕赵良曰：此治肺痈喫紧之方也。肺中生痈，不泻何待？恐日久痈脓已成，泻之无益。日久肺气已索，泻之转伤，乘其血结而脓未成，当急以泻之之法夺之。况喘不得卧，不亦甚乎。
葶苈大枣泻肺汤方（《千金》作“泻肺汤”。）
葶苈（熬令黄色　捣丸如弹子大○案，《本纲》附方“捣”下有“末密”二字，义始通）　大枣（十二枚）
上先以水三升，煮枣，取二升，去枣，内葶苈，煮取一升，顿服。
《千金》云：葶苈三两为末，大枣二十枚。上二味，先以水三升，煮枣取二升，去枣，内药一枣大，煎取七合，顿服令尽，三日服一剂，可至三四剂。《外台》引《千金》云：葶苈三两，熬令色紫。上一味，捣令可丸，以水三升，煮擘大枣二十枚，得汁二升，内药如弹丸一枚，煎取一升，顿服。《古今录验》《删繁》、仲景《伤寒论》、范汪同。
楼氏《纲目》云：孙兆视雷道矩病吐痰，顷间已及一升，喘咳不已，面色郁黯，精神不快。兆与服仲景葶苈大枣汤，一服讫，已觉胸中快利，略无痰唾矣。
咳而胸满，振寒脉数，咽干不渴，时出浊唾腥臭，久久吐脓如米粥者，为肺痈，桔梗汤主之。（《千金》作“粳米粥”；《外台》引《集验》同。）
〔鉴〕咳而胸满，振寒脉数，咽干不渴，时出浊唾腥臭，久久吐脓如米粥者，此为肺痈证也。肺痈尚未成脓，实邪也，故以葶苈之剂泻之；今已溃后，虚邪也，故以桔梗之苦，甘草之甘，解肺毒、排痈脓也。此治已成肺痈，轻而不死者之法也。〔魏〕或其痈虽成，而脓未大成，肺叶完全，尚未腐败，亦可回生也。
桔梗汤方（〔原注〕亦治血痹。○案，《千金》《外台》并无此四字。程、尤、《金鉴》亦删之，为是。）
桔梗（一两○《千金》作“三两”，注云：《集验》用二两，《古今录验》用一两。《外台》引《集验》用二两）　甘草（二两○《外台》引《集验》有“炙”字）
上二味，以水三升，煮取一升，分温再服，则吐脓血也。（“则”，《千金》作“必”；《千金翼》作“不”字。《外台》作“朝暮吐脓血则差”，云：张文仲、《千金备急》《古今录验》、范汪同。此本仲景《伤寒论》方。《千金》云：一方有款冬花一两半。○《和剂》名如圣汤。《元戎》名甘桔二生汤。详见《伤寒辑义》。）
《医垒元戎》如圣丸，治风热毒气上攻，咽喉痛痹，肿塞妨闷，及肺痈喘嗽唾脓血，胸满振寒，咽干不渴，时出浊沫气臭腥，久久咯脓，状如米粥。
龙脑（另研）　牛黄（另研）　桔梗　甘草（生用　各一钱）
上为细末，炼蜜丸，每两作二十丸，每用一丸噙化。
咳而上气，此为肺胀，其人喘，目如脱状，脉浮大者，越婢加半夏汤主之。（《外台》引仲景《伤寒论》作“肺胀者，病人喘，目如脱状，脉浮大也。肺胀而咳者，此方主之。”）
〔尤〕外邪内饮，填塞肺中，为胀，为喘，为咳而上气。越婢汤散邪之力多，而蠲饮之力少，故以半夏辅其未逮。不用小青龙者，以脉浮且大，病属阳热，故利辛寒，不利辛热也。目如脱状者，目睛胀突，如欲脱落之状，壅气使然也。
《巢源》云：肺虚感微寒而成咳，咳而气还聚于肺，肺则胀，是为咳逆也。邪气与正气相搏，正气不得宣通，但逆上喉咽之间，邪伏则气静，邪动则气奔上，烦闷欲绝，故谓之咳逆上气也。
越婢加半夏汤
麻黄（六两○《外台》有“去节”二字）　石膏（半斤）　生姜（三两）　大枣（十五枚）　甘草（二两○《外台》有“炙”字）　半夏（半升○《外台》有“洗”字）
上六味，以水六升，先煮麻黄，去上沫，内诸药，煮取三升，分温三服。
肺胀咳而上气，烦躁而喘，脉浮者，心下有水，小青龙加石膏汤主之。（〔原注〕《千金》证治同，外更加“胁下痛引缺盆”。○案，今《千金》“缺盆”下更有“若有实者必躁，其人常倚伏”十一字。《外台》引仲景《伤寒论》，与本文同。）
〔尤〕此亦外邪内饮相抟之证，而兼烦躁，则挟有热邪。麻、桂药中必用石膏，如大青龙之例也。又此条见证与上条颇同，而心下寒饮则非温药不能开而去之，故不用越婢加半夏，而用小青龙加石膏，温寒并进，水热俱捐，于法尤为密矣。
小青龙加石膏汤
麻黄　芍药　桂枝　细辛　甘草　干姜（各三两）　五味子　半夏（各半升）　石膏（二两）
上九味，以水一斗，先煮麻黄，去上沫，内诸药，煮取三升，强人服一升，羸者减之，日三服，小儿服四合。（《外台》引仲景《伤寒论》云：强人一升，瘦人及老小，以意减之，日三夜一。《千金》与本文同。）
《千金》麻黄汤，治肺胀咳嗽上气，咽燥脉浮，心下有水气。
于本方内，去甘草、干姜，用生姜。
《外台》《古今录验》沃雪汤，疗上气不得息卧，喉中如水鸡声，气欲绝方。
于小青龙方内，去芍药、甘草，投柸则卧。一名投柸麻黄汤。
附方
《外台》炙甘草汤　治肺痿涎唾多，心中温温液液者。（〔原注〕方见虚劳中。○案，《外台》引仲景《伤寒论》列于甘草干姜汤之后，云：并出第八卷中。）
〔沈〕温温液液，即泛泛恶心之意也。〔徐〕肺痿证，概属津枯热燥，此方乃桂枝汤去芍药，加参、地、阿胶、麻仁、麦冬也。不急于去热，而以生津润燥为主，盖虚回而津生，津生而热自化也。至桂枝乃热剂，而不嫌峻者，桂枝得甘草，正所以行其热也。
《千金》甘草汤（案，此本出于《肘后》，而《千金》主疗与《外台》炙甘草汤同，但“唾多下”有“出血”二字。《千金翼》名温液汤。）
甘草（案，《肘后》《千金》用二两；《外台》同；《千金翼》用三两）
上一味，以水三升，煮减半，分温三服。
〔徐〕肺痿之热由于虚，则不可直攻。故以生甘草之甘寒，频频呷之，热自渐化也。余妾曾病此，初时涎沫成碗，服过半月，痰少而愈，但最难喫，三四日内，猝无捷效耳。
《外台》引《集验》疗肺痿时时寒热，两颊赤气方。童子小便，每日晚取之，去初末少许，小便可有五合，取上好甘草，量病人中指节，男左女右，长短截之，炙令熟，破作四片，内小便中，置于闲净处，露一宿，器上横一小刀，明日平旦，去甘草，顿服之，每日一剂，其童子勿令喫五辛。
《千金》生姜甘草汤　治肺痿咳唾，涎沫不止，咽燥而渴。（《外台》一云不渴。）
生姜（五两）　人参（三两）　甘草（四两）　大枣（十五枚）
上四味，以水七升，煮取三升，分温三服。（《外台》引《集验》云：仲景《伤寒论》《备急》、范汪、《千金》《经心录》同。）
〔沈〕即炙甘草汤之变方也。甘草、人参、大枣扶脾胃而生津液，以生姜辛润宣行滞气，俾胃中津液溉灌于肺，则泽槁回枯，不致肺热叶焦，为治肺痿之良法也。〔徐〕亦非一二剂，可以期效。
《千金》桂枝去芍药加皂荚汤　治肺痿吐涎沫。
桂枝　生姜（各三两）　甘草（二两）　大枣（十枚○《千金》十五枚）　皂荚（乙枚　去皮子　炙焦○《千金》作“二两”。《外台》引《千金》作“一挺，去皮子，炙”）
上五味，以水七升，微微火煮取三升，分温三服。（《千金》无“微微火”三字。）
〔沈〕用桂枝汤，嫌芍药酸收故去之，加皂荚利涎通窍，不令涎沫壅遏肺气而致喘痿，桂枝和调营卫，俾营卫宣行，则肺气振而涎沫止矣。〔徐〕此治肺痿中之有壅闭者。故加皂荚以行桂甘姜枣之势。此方必略兼上气不得眠者宜之。
《外台》桔梗白散　治咳而胸满，振寒脉数，咽干不渴，时出浊唾腥臭，久久吐脓如米粥者，为肺痈。（《外台》引仲景《伤寒论》作“粳米粥”，云出第十八卷中。）
桔梗　贝母（各三分）　巴豆（一分　去皮　熬　研如脂）
上三味，为散，强人饮服半钱匕，羸者减之。病在膈上者吐脓血，膈下者泻出，若下多不止，饮冷水一杯则定。
〔徐〕此即前桔梗汤证也。然此以贝母、巴豆易去甘草，则迅利极矣。盖此等证，危在呼吸，以悠忽遗祸，不可胜数，故确见人强，或证危，正当以此急救之，不得嫌其峻，坐以待毙也。〔沈〕以桔梗开提肺气，贝母清热而化痰涎，巴霜峻猛热剂，急破其脓，驱脓下出。〔尤〕似亦以毒攻毒之意。然非病盛气实，非峻药不能为功者，不可侥幸一试也，是在审其形之肥瘠与病之缓急而善其用焉。
《千金》苇茎汤　治咳有微热，烦满，胸中甲错，是为肺痈。（《千金》作“胸心甲错”。《千金》无方名。《外台》引《古今录验》名苇茎汤，用苇茎一升，云：仲景《伤寒论》云：苇茎，切，二升。《千金》、范汪同。）
苇茎（二升）　薏苡仁（半升）　桃仁（五十枚）　瓜瓣（半升）
上四味，以水一斗，先煮苇茎，得五升，去滓，内诸药，煮取二升，服一升，再服当吐如脓。（《千金》作“服一升，当有所见吐脓血”。）
〔魏〕肺痈欲成未成之际，图治当早者也。苇小芦大，一物也。苇茎，与芦根同性，清热利水，解渴除烦；佐以薏苡仁，下气宽中；桃仁润肺滑肠；瓜瓣亦润燥清热之品。再服，当吐如脓，可见为痈虽结而脓未成，所以可治也，较之葶苈大枣汤、皂荚丸，皆得预治之治，仲景所谓始萌可救者。〔尤〕此方具下热散结通瘀之力，而重不伤峻，缓不伤懈，可以补桔梗汤、桔梗白散二方之偏，亦良法也。
案，《楼氏纲目》云：苇茎即汀洲间芦荻之粗种也。苇，即芦。详见于沈括《补笔谈》。魏注为是。《圣惠方》作青苇。（《三因》用苇叶，恐非是。）瓜瓣，《圣惠方》作甜瓜子。《太平御览》引《吴普本草》：瓜瓣，瓜子也。张氏《本经逢原》云：甜瓜子，即甜瓜瓣，为肠胃内痈要药。《千金》治肺痈有苇茎汤，肠痈有大黄牡丹汤，予尝用之，然必黄熟味甜者方不伤胃是也。而《本草》马志云：诸方惟用冬瓜子，不见用甘瓜子者。潘氏《续焰》改用丝瓜瓣，并不可凭也。
《外台》苏游疗骨蒸肺痿，烦躁不能食，芦根饮子方：
芦根（切讫秤）　麦门冬　地骨白皮（各十两）　生姜（十两　合皮切）　橘皮　茯苓（各五两）
上六味，切，以水二斗，煮取八升，绞去滓，分温五服，服别相去八九里，昼三服，夜二服，覆取汗。忌酢物，未好差更作。若兼服，其人或胸中寒，或直恶寒及虚胀并痛者，加吴茱萸八两。○案，此亦用芦根而治肺痿，可见痈、痿虽虚实不同，然至热郁津枯则一也，故附此以备考。
肺痈胸满，胀，一身面目浮肿，鼻塞清涕出，不闻香臭酸辛，咳逆上气，喘鸣迫塞，葶苈大枣泻肺汤主之。（〔原注〕方见上，三日一剂，可至三四剂，此先服小青龙汤一剂乃进，小青龙方，见咳嗽门中。○《千金》“胸”下有“胁”字；无“酸辛”二字。《外台》与本文同，唯“胸”下有“胁”字。《千金》《外台》，此条接于前泻肺汤条，案，“方见上”三字衍。自“三日一剂”至“乃进”二十字，《千金》之文，而《外台》引《千金》，无此二十字，方后云：仲景《伤寒论》，范汪同。《脉经》亦载此条，明是仲景旧文，今列于附方之后者，必后人编次之误也。程氏、《金鉴》揭为原文，删注三十二字，为是。沈、魏、尤诸家，以为附方，盖不考耳。）
〔程〕痈在肺则胸胀满，肺朝百脉而主皮毛，肺病则一身面目浮肿也。肺开窍于鼻，肺气壅滞则畜门不开，但清涕渗出，而浊脓犹塞于鼻肺之间，故不闻香臭酸辛也。以其气逆于上焦，则有喘鸣迫塞之证，与葶苈大枣汤以泻肺。〔鉴〕是邪外塞皮毛，内壅肺气，比之喘不得卧，殆尤甚焉。亦以葶苈大枣泻肺汤者，因其脓未成故也。
奔豚气病脉证治第八  ***************************
（论二首、方三首）
师曰：病有奔豚，有吐脓，有惊怖，有火邪，此四部病，皆从惊发得之。师曰：奔豚病，从少腹起，上冲咽喉，发作欲死，复还止，皆从惊恐得之。
〔程〕篇目止有奔豚一证，而吐脓、惊怕、火邪，皆简脱，必有缺文。经曰：太阳伤寒者，加温针必惊也。若针处被寒，核起而赤者，必作奔豚。发汗后，脐下悸者，欲作奔豚。故奔豚病从惊发而得。〔尤〕吐脓有咳与呕之别，其从惊得之旨未详。惊怖即惊恐，盖病从惊得，而惊气即为病气也。火邪，见后惊悸部及《伤寒·太阳篇》，云：“太阳病，以火熏之，不得汗，其人必躁，到经不解，必圊血，名为火邪。”然未尝云从惊发也。《惊悸篇》云：“火邪者，桂枝去芍药加蜀漆牡蛎龙骨救逆汤主之。”此亦是因火邪而发惊，非因惊而发火邪也。即后奔豚证治三条，亦不必定从惊恐而得，盖是证有杂病、伤寒之异。从惊恐得者，杂病也；从发汗及烧针被寒者，伤寒也。其吐脓、火邪二病，仲景必别有谓，姑阙之以俟知者。前云惊发，后兼言恐者，肾伤于恐，而奔豚为肾病也。豚，水畜也；肾，水藏也。肾气内动，上冲咽喉，如豕之突，故名奔豚。亦有从肝病得者，以肾肝同处下焦，而其气并善上逆也。〔鉴〕张从政曰：惊者为自不知故也，恐者为自知也。
《巢源》云：夫奔豚气者，肾之积气。起于惊恐、忧思所生。若惊恐，则伤神，心藏神也。忧思则伤志，肾藏志也。神志伤动，气积于肾，而气下上游走，如豚之奔，故曰奔豚。其气乘心，若心中踊踊，如车所惊，如人所恐，五藏不定，食饮辄呕，气满胸中，狂痴不定，妄言妄见，此惊恐贲豚之状。若气满支心，心下闷乱，不欲闻人声，休作有时，乍瘥乍极，吸吸短气，手足厥逆，内烦结痛，温温欲呕，此忧思奔豚之状。诊其脉来触祝触祝者，（《外台》，无两“触”字。）病贲豚也。
案，《灵·邪气藏府病形篇》云：沉厥奔豚，足不收不得前后，盖本篇所论即是也。而《难经》名肾积为奔豚，然与此自别。故杨玄操注《难经》云：又有奔豚之气，非此积病也。名同而病异，可以见耳。后世有奔豚疝气之称，（见于《和剂指南》《直指方》等。）即《内经》所谓“冲疝”。（出于《骨空论》。）疝病而为奔豚气者，张氏《医说》云：以肾气奔冲为奔豚，谓豚能奔逸，而不能远也。此解得之。沈注云：状如江豚，此说本于《丹溪心法》，决不可从。
奔豚气，上冲胸腹痛，徃来寒热，奔豚汤主之。
〔徐〕此乃奔豚之气，与在表之外邪相当者也。故状如奔豚，而气上冲胸，虽未至咽喉，亦如惊发之奔豚矣。但兼腹痛，是客邪有在腹也，且往来寒热，是客邪有在半表里也。〔沈〕是以芎、归、姜、芍疏养厥阴、少阳气血之正，而驱邪外出，以生葛、李根专解表里风热，而清奔豚逆上之邪，黄芩能清风化之热，半夏以和脾胃而化客痰。〔尤〕桂、苓为奔豚主药，而不用者，病由肾发也。
奔豚汤方（《外台》引《集验》，主疗、药味并同。）
甘草　芎藭　当归（各二两）　半夏（四两）　黄芩（二两）　生葛（五两）　芍药（二两）　生姜（四两）　甘李根白皮（一升）
上九味，以水二斗，煮取五升，温服一升，日三夜一服。
案，《本草别录》云：李根皮，大寒无毒，治消渴，止心烦逆奔豚气。知是李根皮，乃本方之主药。
《外台》《小品》奔豚汤，疗虚劳五藏气乏损，游气归上。上走时，若群豚相逐憧憧，时气来便自如，坐惊梦精，光竭不泽，阴痿上引少腹急痛，面乍热赤色，喜怒无常，耳聋，目视无精光。
于本方内，去芎藭、黄芩，加桂心、人参。
又，《广济》贲豚气在心，吸吸短气，不欲闻人语声，心下烦乱不安，发作有时，四肢烦疼，手足逆冷。
于本方内，去芎藭、当归、黄芩、生葛、芍药、生姜，加干姜、茯苓、人参、附子、桂心。（案，本方奔豚汤证而属虚寒者，宜用此方。）
又，《集验》奔豚茯苓汤，疗短气五藏不足，寒气厥逆，腹胀满，气贲走冲胸膈，发作气欲绝，不识人，气力羸瘦，少腹起腾踊，如豚子走上走下，驰往驰来，寒热，拘引阴器，手足逆冷，或烦热者。
于本方内，去黄芩、芍药，加茯苓、人参。
又，疗奔豚气从下上者汤方。
于本方内，去甘草、芎藭、当归，加人参、桂心。
又，《小品》奔豚汤，疗手足逆冷，胸满气促，从脐左右起郁冒者。
于本方内，去当归、芍药、半夏、生姜，加桂心、栝楼、人参。
又，牡蛎奔豚汤，疗贲豚气，从少腹起憧胸，手足逆冷。
牡蛎（三两　熬）　桂心（八两）　李根白皮（一斤　切）　甘草（三两　炙）
上四味，切，以水一斗，煮取李根皮，得七升，去滓，内余药，煮取三升，分服五合，日三夜再。
《活人》李根汤，治气上冲，正在心端。
于本方内，去芎藭、生葛，加茯苓、桂枝。
发汗后，烧针令其汗，针处被寒，核起而赤者，必发贲豚，气从少腹上至心，灸其核上各一壮，与桂枝加桂汤主之。（《太阳中篇》无“发汗后”三字；“心”下有“者”字。）
〔鉴〕烧针，即温针也，烧针取汗亦汗法也。针处宜当避寒，若不知谨，外被寒袭，火郁脉中，血不流行，所以有结核肿赤之患也。夫温针取汗，其法亦为迅烈矣，既针而营不奉行作解，必其人素寒阴盛也。故虽有温针之火，但发核赤，又被寒侵，故不但不解，反召阴邪，而加针之时，心既惊虚，所以肾水阴邪，得上凌心阳而发奔豚也。奔豚者，肾水阴邪之气，从少腹上冲于心，若豚之奔也。先灸核上各一壮者，外祛其寒邪，继与桂枝加桂汤者，内伐其肾邪也。〔魏〕灸后与桂枝加桂汤主之，意取升阳散邪，固卫补中。所以为汗后感寒，阳衰阴乘之奔豚立法也。与前条心动气驰，气结热聚之奔豚，源流大别也。
桂枝加桂汤方
桂枝（五两）　芍药（三两）　甘草（二两　炙）　生姜（三两）　大枣（十二枚）
上五味，以水七升，微火煮取三升，去滓，温服一升。
柯氏《方论》云：更加桂者，益火之阳而阴自平也，桂枝更加桂，治阴邪上攻，只在一味中加分两，不于本方外求他味，不即不离之妙如此。茯苓桂枝甘草大枣汤证已在里而奔豚未发，此证尚在表而奔豚已发，故有不同。
发汗后脐下悸者，欲作贲豚，茯苓甘草大枣汤主之。（《太阳中篇》“后”下有“其人”二字。）
〔鉴〕周扬俊曰：汗本心之液，发汗而脐下病悸者，心气虚而肾气动也。〔程〕汗后脐下悸者，阳气虚，而肾邪上逆也，脐下为肾气发源之地，茯苓泄水以伐肾邪，桂枝行阳以散逆气，甘草、大枣甘温助脾土以制肾水。煎用甘澜水者，扬之无力，全无水性，取其不助肾邪也。〔鉴〕欲作奔豚者，有似奔豚之状而将作未作也。
茯苓桂枝甘草大枣汤方
茯苓（半斤）　甘草（二两　炙）　大枣（十二枚）　桂枝（四两）
上四味，以甘烂水一斗，先煮茯苓，减二升，内诸药，煮取三升，去滓，温服一升，日三服。甘烂水法，取水二斗，置大盆内，以杓扬之，水上有珠子五六千颗相逐，取用之。（甘烂水法，原文为细注，今据《伤寒论》大书，“烂”，徐、沈、《金鉴》作“澜”。盖本于《玉函》甘烂之义，详见于《伤寒论辑义》。）
〔徐〕仲景论证，每合数条以尽其变，言奔豚由于惊，又言其从少腹冲至咽喉，又言其兼腹痛而往来寒热，又言其兼核起而无他病，又言汗后脐下悸，欲作奔豚而未成者，其浅深了然，用和解，用伐肾，用桂不用桂，酌治微妙，奔豚一证，病因证治，无复剩义。苟不会仲景立方之意，则峻药畏用，平剂寡效，岂古方不宜于今哉。
《肘后》治卒厥逆上气，气支两胁，心下痛满，淹淹欲绝，此谓奔豚病，从卒惊怖忧迫得之，气从下上，上冲心胸，脐间筑筑发动，有时不疗，杀人方。
甘草（二两　炙）　人参（二两）　吴茱萸（一升）　生姜（一斤）　半夏（一升）　桂心（三两）
上六味，切，以水一斗，煮取三升，分三服。○《千金》名奔气汤，治大气上奔胸膈中，诸病发时，迫满短气不得卧，剧者便悁欲死，腹中冷，湿气肠鸣相逐成结气。用桂五两，甘草三两。（《外台》《广济》疗奔豚气在胸心迫满支胁方，用半夏四两，吴茱萸一两。）
《圣惠方》治奔豚气上下冲走，闷乱面青，宜服此方。
甘李根皮（三两）　生姜（二两　炒干）　吴茱萸（一两）
上捣细罗为散，每服一钱，水一中盏，煎至六分，去滓热服。（案，以上二方，盖奔豚之要药，品味亦单捷，验之颇效，故附之备考。）
又方，槟榔（三枚　捣罗为末）　生姜汁（半合）
上以童子小便一大盏微过，入前药二味，搅令匀，分为三服，如人行五六里进一服，须臾下利为效。（案，此《外台》《广济》疗脚气冲心闷欲死方，今移以治奔豚气，正见运用之妙，故亦附之。）
胸痺心痛短气病脉证治第九  ***************************
（论一首、证一首、方十首）
师曰：夫脉当取太过不及，阳微阴弦，即胸痺而痛，所以然者，责其极虚也。今阳虚知在上焦，所以胸痺、心痛者，以其阴弦故也。（“过不”间，《脉经》有“与”字。）
〔鉴〕脉太过则病，不及亦病，故脉当取太过不及而候病也。阳微，寸口脉微也，阳得阴脉为阳不及，上焦阳虚也；阴弦，尺中脉弦也，阴得阴脉为阴太过，下焦阴实也。凡阴实之邪，皆得以上乘阳虚之胸，所以病胸痹心痛。胸痹之病轻者即今之胸满，重者即今之胸痛也。李彣曰：《内经》云：胃脉平者不可见，太过不及则病见矣。寸脉为阳，以候上焦，正应胸中部分，若阳脉不及而微，则为阳虚，主病上焦，故受病胸痹。尺脉太过而弦，则为阴盛，知在下焦，故上逆而为痛也。〔尤〕阳主开，阴主闭，阳虚而阴干之，即胸痹而痛。痹者，闭也。
案，《灵·本藏篇》云：肺大则多饮，善病胸痹、喉痹、逆气。《巢源》云：胸痹之候，胸中愊愊如满，噎塞不利，习习如痒，喉里涩，唾燥，甚者心里强否急痛，肌肉苦痹，绞急如刺，不得俛仰，胸前皮皆痛，手不能犯，胸满短气，咳唾引痛，烦闷白汗出，或彻背膂。其脉浮而微者是也，不治，数日杀人。《三因》作胸痞。
平人无寒热，短气不足以息者，实也。（“平”，赵本作“凡”。）
〔尤〕平人，素无疾之人也。无寒热，无新邪也；而仍短气不足以息，当是里气暴实，或痰或食或饮，碍其升降之气而然。盖短气有从素虚宿疾而来者，有从新邪暴遏而得者，二端并否，其为里实无疑。此审因察病之法也。〔鉴〕平人，无病之人也。无寒热，无表邪也。平人无故而有短气不足以息之证，不可责其虚也。此必邪在胸中，痹而不通，阻碍呼吸，当责其实也。李彣曰：上节云责其极虚，此又云实，何也？经云：邪之所凑，其气必虚。留而不去，其病为实是也。
《明理论》云：短气者，呼吸虽数而不能相续，似喘不摇肩，似呻吟而无痛者是也。
胸痺之病，喘息咳唾，胸背痛，短气，寸口脉沉而迟，关上小紧数，栝楼薤白白酒汤主之。
〔程〕《内经》曰：肺痹者，烦满喘而呕；心痹者，脉不通，烦则心下鼓，暴上气而喘。胸中者，心肺之分，故作喘息咳唾也。诸阳受气于胸，而转行于背，气痹不行，则胸背为痛而气为短也。寸脉沉、迟，关脉小紧，皆寒客上焦之脉。“数”字误。
案，沈云：“迟”字下当有一“若”字，盖此论当以寸口脉沉而迟，为虚寒之证，关上小紧数，栝蒌薤白白酒汤为寒实之证，另作一节解，否则，岂有迟数二脉同见之理哉？此说似有理，然不如程之为误文之义长矣。
张氏《医通》云：寸口脉沉迟者，阳气衰微也；关上小紧者，胃以上有阴寒结聚，所以胸中喘息咳唾，胸背痛而短气。栝蒌性润，专以涤垢腻之痰；薤白臭秽，用以通秽浊之气，同气相求也；白酒熟谷之液，色白，上通于胸中，使佐药力，上行极而下耳。案，张不注及“数”脉，其意盖与程同。
栝楼薤白白酒汤方
栝楼实（一枚　捣）　薤白（半斤）　白酒（七升）
上三味，同煮，取二升，分温再服。
案，薤白，《本草》，辛、苦、温。《别录》云：温中、散结气。杜甫《薤诗》云：衰年关膈冷，味暖并无忧。可见其以辛温而散胸膈中之结气也。白酒，注家无解，似指为酒之白者，然《灵·经筋篇》以白酒和桂云云，且饮美酒，由此观之，白酒非常酒。《千金》方用白酨浆一斗，《外台》亦引仲景《伤寒论》载本条云：栝楼薤白白酒汤主之。而方中则用白酨酒，程敬通云：酨，音再，酢浆也。知白酒，即是酢浆，今用米醋极验。
《千金》栝楼汤　主疗与本文同。
栝楼实（一枚）　半夏（半升）　薤白（一斤）　枳实（二两）　生姜（四两）
上五味，㕮咀，以白酨浆一斗，煮取四升，服一升，日二。仲景、《肘后》，不用生姜、枳实、半夏。（《外台》引《千金》同。）
胸痹不得卧，心痛彻背者，栝楼薤白半夏汤主之。（《外台》引仲景《伤寒论》，“半夏”下有“白酨浆”三字。）
〔尤〕胸痹不得卧，是肺气上而不下也；心痛彻背，是心气塞而不和也。其痹为尤甚矣。所以然者，有痰饮以为之援也，故于胸痹药中，加半夏以逐痰饮。
张氏《医通》云：心痛彻背者，胸中痰垢积满，循脉而溢于背，背者胸之府，故于前药，但加半夏，以祛痰积之痹逆也。
栝楼薤白半夏汤方
栝楼实（一枚　捣）　薤白（三两）　半夏（半升）　白酒（一斗○《外台》作“白酨浆”，云：《古今录验》、范汪同。）
上四味，同煮，取四升，温服一升，日三服。
《圣惠方》治胸痹不得卧，心痛彻背方。
瓜蒌（一枚）　桂心（三分）　半夏（一两　汤洗七遍　去滑）
上件药，捣筛为散，每服三钱，以浆水一中盏，入薤白七茎，生姜半分，煎至六分，去滓，稍热频服。
胸痺，心中痞气，气结在胸，胸满，胁下逆抢心，枳实薤白桂枝汤主之；人参汤亦主之。（赵本作“心中痞，留气结在胸”；徐、沈同；《外台》作“心中痞坚，留气结于胸”；“逆”下有“气”字。）
〔魏〕胸痹自是阳微阴盛矣，心中痞气，气结在胸，正胸痹之病状也。再连胁下之气，俱逆而抢心，则痰饮水气俱乘阴寒之邪动而上逆，胸胃之阳气全难支拒矣。故用枳实薤白桂枝汤行阳开郁，温中降气，犹必先后煮治，以融和其气味，俾缓缓荡除其结聚之邪也。再或虚寒已甚，无敢恣为开破者，故人参汤亦主之，以温补其阳，使正气旺而邪气自消，又治胸痹从本治之一法也。
张氏《医通》云：二汤，一以治胸中实痰外溢，用薤白桂枝以解散之；一以治胸中虚痰内结，即用人参理中以清理之。一病二治，因人素禀而施，两不移易之法也。
案，《千金》治中汤、胸痹方，别标为一条。《外台》亦引仲景《伤寒论》，疗胸痹理中汤，即并人参汤，方后注云：张仲景曰：胸痹，心中痞坚，留气结于胸，胸满，胁下逆气抢心，理中汤亦主之。而引范汪，出枳实薤白桂枝汤方，名枳实汤，方后云：此本仲景《伤寒论》方。
枳实薤白桂枝汤方
枳实（四枚）　厚朴（四两）　薤白（半斤）　桂枝（一两）　栝楼实（一枚　捣）
上五味，以水五升，先煮枳实、厚朴，取二升，去滓，内诸药，煮数沸，分温三服。（《千金》，用厚朴三两，薤白一斤。）
人参汤方
人参　甘草　干姜　白术（各三两）
上四味，以水八升，煮取三升，温服一升，日三服。
〔程〕此即理中汤也。中气强则痞气能散，胸满能消，胁气能下。人参、白术所以益脾，甘草、干姜所以温胃，脾胃得其和，则上焦之气开发，而胸痹亦愈。
胸痺，胸中气塞，短气，茯苓杏仁甘草汤主之；橘枳姜汤亦主之。（《千金》《外台》，无“橘枳姜汤亦主之”七字。）
〔鉴〕胸痹胸中急痛，胸痹之重者也；胸中气塞，胸痹之轻者也。〔程〕膻中为气之海，痹在胸中，则气塞短气也。《神农经》曰：茯苓主胸胁逆气，杏仁主下气，甘草主寒热邪气，为治胸痹之轻剂。
茯苓杏仁甘草汤方（《千金》名茯苓汤。《外台》引《千金》，方后云：仲景《伤寒论》同。）
茯苓（三两）　杏仁（五十枚）　甘草（一两）
上三味，以水一斗，煮取五升，温服一升，日三服。不瘥，更服。
《外台》《古今录验》疗气忽发满胸急方。
于本方中，去甘草，加橘皮。
橘皮枳实生姜汤方（《千金》无方名。《外台》作橘皮枳实汤。）
橘皮（一斤○《外台》作半斤）　枳实（三两○《外台》作四枚）　生姜（半斤）
上三味，以水五斤，煮取二斤，分温再服。（〔原注〕《肘后》《千金》云：治胸痹，胸中愊愊如满噎塞，习习如痒，喉中涩，燥唾沫。○《外台》引仲景《伤寒论》，主疗与《肘后》《千金》同，方后云：《肘后》《小品》、文仲、深师、范汪、《古今录验》《经心录》《千金》同。）
〔程〕气塞气短，非辛温之药不足以行之，橘皮、枳实、生姜，辛温，同为下气药也。
@@@@@@@@@@@@@@@@@《内经》曰：病有缓急，方有大小。此胸痹之缓者，故用君一臣二之小方也。
胸痺缓急者，薏苡人附子散主之。（《外台》引《古今录验》，“痹”下有“偏”字。）
〔程〕寒邪客于上焦则痛急，痛急则神归之，神归之则气聚，气聚则寒邪散，寒邪散则痛缓，此胸痹之所以有缓急者，亦心痛去来之义也。薏苡仁以除痹下气，大附子以温中散寒。〔鉴〕李彣曰：缓急者，或缓而痛暂止，或急而痛复作也。薏苡仁入肺利气，附子温中行阳，为散服，则其效更速矣。
案，“缓急”之“缓”，或谓“绞”字之讹，此说似是而却非。《外台》，载胸痹心下坚痞缓急方四首，《圣惠》亦同，故知程、李之解是也。
薏苡人附子散方
薏苡仁（十五两）　大附子（十枚　炮）
上二味，杵为散，服方寸匕，日三服。
案，《外台》引《古今录验》载薏苡人散二方：初一方用薏苡人五百枚、甘草三两，后一方与本方同，唯用薏苡人一千五百枚，云：此方出僧深，范汪同。仲景方，用薏苡人十五两。
《圣惠方》薏苡人散，治胸痹心下坚痞缓急。
薏苡人（二两）　附子（二两　炮）　甘草（一两　炙）
上捣筛为散，每服三钱，以水一中盏，入生姜半分，煎至六分，去滓，稍热频服之。
心中痞，诸逆心悬痛，桂枝生姜枳实汤主之。（《肘后》，“痛”下有“心下牵急懊痛”六字。）
〔程〕心中痞，即胸痹也。诸逆如胁下逆抢心之类，邪气独留于上，则心悬痛。枳实以泄痞，桂枝以下逆，生姜以散气。〔尤〕诸逆，该痰饮、客气而言；心悬痛，谓如悬物动摇而痛，逆气使然也。〔鉴〕心悬而空痛，如空中悬物动摇而痛也。用桂枝生姜枳实汤，通阳气破逆气，痛止痞开矣，潘氏《续焰》云：悬者，悬阁之义，不在胃，而悬留于腹胁间也。
桂枝生姜枳实汤方（《外台》载仲景《伤寒论》：心下悬痛，诸逆大虚者，桂心生姜枳实汤。方同。）
桂枝　生姜（各三两）　枳实（五枚○徐、沈、尤，“枚”作“两”。《外台》有“炙”字。）
上三味，以水六升，煮取三升，分温三服。
《千金》桂心三物汤　治心下痞诸逆悬痛。
桂心（二两）　胶饴（半斤）　生姜（二两）
上药切，以水四升，煮二味，取三升，去滓，内饴，分三服。
心痛彻背，背痛彻心，乌头赤石脂圆主之。
〔鉴〕心痛彻背，尚有休止之时，故以栝楼薤白白酒加半夏汤平剂治之；此条心痛彻背，背痛彻心，是连连痛而不休，则为阴寒邪甚，浸浸乎阳光欲熄，非薤白白酒之所能治也，故以乌头赤石脂圆主之。方中乌、附、椒、姜，一派大辛大热，别无他顾，峻逐阴邪而已。李彣曰：心痛在内而彻背，则内而达于外矣；背痛在外而彻心，则外而入于内矣。故既有附子之温，而复用乌头之迅，佐干姜行阳，大散其寒；佐蜀椒下气，大开其郁。恐过于大散大开，故复佐赤石脂入心，以固涩而收阳气也。
赤石脂丸方（《外台》引仲景《伤寒论》，云：《千金》《必效》、文仲、范汪、《经心录》等同。）
蜀椒（一两　一法二分○《外台》作二分）　乌头（一分　炮）　附子（半两　炮　一法一分○《外台》作一分）　干姜（一两　一法一分○《外台》作二分）　赤石脂（一两　一法二分○《外台》作二分）
上五味，末之，蜜丸如梧子大，先食服一丸，日三服。不知，稍加服。（《千金》名乌头圆，用乌头六铢，附子、蜀椒各半两，注云：范汪，不用附子；崔氏，用桂半两，为六味。）
《外台》云：此方，丹阳有隐士出山，云：得华佗法，若久心痛，每旦服三丸，稍加至十丸，尽一剂，遂终身不发。
九痛丸　治九种心痛。（《外台》引《千金》，名附子丸。○徐本，标附方二字；沈同。程云：非仲景方。并是。）
附子（三两○《千金》用二两）　生狼牙（一两　炙香○《千金》用生狼毒四两；《外台》同。）　巴豆（一两　去皮心　熬　研如脂）　人参　干姜　吴茱萸（各一两○《千金》用干姜二两）
上六味，末之，炼蜜丸，如梧子大，酒下，强人初服三丸，日三服；弱者二丸。○兼治卒中恶，腹胀痛，口不能言；又治连年积冷，流注心胸痛，并冷冲上气，落马坠车血疾等，皆主之。忌口如常法。（“冲”，赵本作“肿”，非。）
〔程〕九痛者，一虫心痛，二注心痛，三风心痛，四悸心痛，五食心痛，六饮心痛，七冷心痛，八热心痛，九去来心痛。（案，以上见《千金》本方主疗。）虽分九种，不外积聚、痰饮、结血、虫注、寒冷而成。附子、巴豆散寒冷而破坚积，狼牙、茱萸杀虫注而除痰饮，干姜、人参理中气而和胃脘，相将治九种之心痛。巴豆除邪杀鬼，故治中恶，腹胀痛，口不能言；连年积冷，流注心胸痛，冷气上冲。皆宜于辛热，辛热能行血破血，落马坠车，血凝血积者，故并宜之。
腹满寒疝宿食病脉证治第十  ***************************
（论一首、脉证十六条、方十三首）
趺阳脉微弦，法当腹满，不满者必便难，两胠疼痛，此虚寒从下上也，当以温药服之。（《脉经》“必”下有“下部闭塞大”五字；《千金》同。《千金》作“此虚寒气从下向上”。赵，脱“当”字。）
〔尤〕趺阳，胃脉也；微弦，阴象也。以阴加阳，脾胃受之，则为腹满，设不满，则阴邪必旁攻胠胁而下闭谷道，为便难，为两胠疼痛。然其寒不从外入而从下上，则病自内生，所谓肾虚则寒动于中也，故不当散而当温。〔程〕若寒实，则用后条温药下之也。
病者腹满，按之不痛为虚，痛者为实，可下之。舌黄未下者，下之黄自去。（《玉函》“病者”作“伤寒”；“去”下有“宜大承气汤”五字。）
〔沈〕此以手按辨腹满虚实也。按之不痛，内无痰食燥屎壅滞，即知虚寒而满，当以温药；若按之痛，乃以外手，而就内结食痰燥屎，则知内实，是可下之。而又以舌黄验定虚实，若舌有黄胎，即是湿热内蒸，为未经下过，必须下之，则黄自去而胀满自除；舌无黄胎，是近虚寒，又非下法矣。〔魏〕无形之虚气作痞塞，则按之无物，何痛之有？倘挟有形之实物为患，如宿食在胃，疝气在少腹等是也。按之有物阻碍于藏府之侧，焉有不痛者乎？是于按之痛否，以决其虚实之法也。
张氏《伤寒集注》云：中胃按之而痛，世医便谓有食。夫胃为水谷之海，又为仓廪之官，胃果有食，按必不痛，试将饱食之人按之痛否，惟邪气内结，正气不能从膈出入，按之则痛。又胃无谷神，藏气虚而外浮，按之亦痛，若不审邪正虚实，概谓有食，伤人必多。又按者，轻虚平按，若不得法，加以手力，未有不痛者。
腹满时减，复如故，此为寒，当与温药。（《脉经》“减”下更有“减”字。）
〔徐〕腹满有增减，则非藏真粘着之病，所以得阳即减，得阴加满，故曰此为寒，当温药。〔程〕腹满不减，故用承气下之，此腹满时减，则寒气或聚或散，当与温药以散其寒。
案，《金鉴》云：此篇无治虚寒腹满之方。“当与温药”之下，当有“宜厚朴生姜甘草半夏人参汤主之”十四字，必是脱简。阅《伤寒论·太阴篇》自知。此说觉未允焉。
病者痿黄，躁而不渴，胸中寒实，而利不止者，死。（徐、沈、尤、《金鉴》，“躁”作“燥”，今从之。）
〔徐〕痿者，黄之黯淡者也。〔尤〕痿黄，脾虚而色败也。气不至，故燥；中无阳，故不渴。气竭阳衰，中上已败，而复寒结于上，藏脱于下，何恃而可以通之止之乎？故死。
案，程、魏以躁为阴躁，不可从。本条不言腹满，而徐注以为虚寒腹满，未详然否。《脉经》以此条列于《呕吐下利篇》，似是。
寸口脉弦者，即胁下拘急而痛，其人啬啬恶寒也。
〔尤〕寸口脉弦，亦阴邪加阳之象，故胁下拘急而痛；而寒从外得，与趺阳脉弦之两胠疼痛有别，故彼兼便难，而此有恶寒也。
夫中寒家善欠，其人清涕出，发热色和者，善嚏。
〔程〕云寒则面惨而不和，今发热色和，则寒郁于肺经而为热也。〔鉴〕中寒家，谓素有中寒病之人也。〔尤〕阳欲上而阴引之，则欠；阴欲入而阳拒之，则嚏。中寒者，阳气被抑，故喜欠；清涕出，发热色和，则邪不能留，故善嚏。〔魏〕此诸证俱为外感寒邪者言也。外感寒邪，于胀满病何与，以胀满病，其中亦有内外合邪者，故必明辨乎外中寒之证，所以为内中寒之应也。
案，《千金》此次一条云：“凡觇病者，未脉望之，口燥，清涕出，喜嚏欠，此人中寒”乃接下条连此条而为一条，知此条为下条“欲嚏不能者”发耳。
中寒其人下利，以里虚也，欲嚏不能，此人肚中寒。（〔原注〕一云痛。○《千金》作“腹中痛”。）
〔尤〕中寒而下利者，里气素虚，无为捍蔽，邪得直侵中藏也；欲嚏不能者，正为邪逼，既不能却，又不甘受，于是阳欲动而复止，邪欲去而仍留也。〔沈〕阳和则嚏，而欲嚏不能，乃阴寒凝滞于里，所以肚中痛也。
夫瘦人绕脐痛，必有风冷，谷气不行，而反下之，其气必冲，不冲者，心下则痞。
〔程〕瘦人，虚弱人也。若绕脐作痛，必有风冷，有谷气着而不行。瘦人未可剧下而反下之，则风冷之气必上冲，如不上冲，必乘虚而结于心下为痞也。〔尤〕此有似里实，而实为虚冷，是宜温药以助脾之行者也。乃反下之，谷出而风冷不与俱出，正乃益虚，邪乃无制，势必上冲，若不冲者，心下则痞。
病腹满，发热十日，脉浮而数，饮食如故，厚朴七物汤主之。（《脉经》《千金》，以此条为厚朴三物汤主疗，而本方主疗云：治腹满气胀，恐是互误。）
〔徐〕此有表复有里，但里挟燥邪，故小承气为主，而合桂、甘、姜、枣以和其表。盖腹之满，初虽因微寒，乃胃素强故表寒不入，而饮食如故，但腹满发热，且脉浮数，相持十日，此表里两病，故两解之耳。此即大柴胡之法也，但脉浮数，邪尚在太阳，故用桂枝去芍药，合小承气耳。
厚朴七物汤方（《外台》引《千金》，名厚朴七味汤，主腹满气胀方。）
厚朴（半斤）　甘草　大黄（各三两）　大枣（十枚）　枳实（五枚）　桂枝（二两）　生姜（五两）
上七味，以水一斗，煮取四升，温服八合，日三服。○呕者，加半夏五合；○下利，去大黄；○寒多者，加生姜至半斤。（《外台》不用生姜用干姜，云：此本仲景《伤寒论》方。）
张氏《医通》云：较之桂枝加大黄汤，多枳、朴而少芍药，以枳、朴专泄壅滞之气，故用之，芍药专收耗散之阴，此腹但满而不痛，与阴血无预，故去之。
《三因》七物厚朴汤，治腹满发热。以阳并阴，则阳实而阴虚，阳盛生外热，阴虚生内热，脉必浮数，浮则为虚，数则为热，阴虚不能宣导，饮食如故，致胀满者，为热胀。（即本方。）
腹中寒气，雷鸣切痛，胸胁逆满呕吐，附子粳米汤主之。（《千金》作“腹中塞气，胀满肠鸣切痛”。《外台》引范汪作“腹中寒气胀雷鸣”。）
〔程〕《灵枢经》曰：邪在脾胃，阳气不足，阴气有余，则寒中肠鸣腹痛。盖脾胃喜温而恶寒，寒气客于中，奔迫于肠胃之间，故作雷鸣切痛，胸胁逆满呕吐也。附子粳米汤，散寒止逆。
张氏《医通》云：腹中寒气，奔迫上攻胸胁，以及于胃，而增呕逆，顷之胃气空虚，邪无所砥，辄入阳位则殆矣。是以除患之机，所重全在胃气，乘其邪初犯胃，尚自能食，而用附子粳米之法，温饱其胃。胃气温饱，则土厚而邪难上越，胸胁逆满之浊阴，得温无敢留恋，必还从下窍而出矣。
附子粳米汤方
附子（一枚　炮）　半夏（半升）　甘草（一两）　大枣（十枚）　粳米（半升）
上五味，以水八升，煮米熟，汤成，去滓，温服一升，日三服。（《外台》作“以水八升，煮米取熟，去米，内药，煮取三升，去滓，适寒温，饮一升。仲景《伤寒论》同。《集验》加干姜二两。案，本条煮法，必有脱文。）
〔程〕疗寒以热药，腹中寒气，非附子辛热不足以温之；雷鸣切痛，非甘草、大枣、粳米之甘不足以和之；逆满呕吐，非半夏之辛不足以散之。五物相需，而为佐使。
《外台》仲景论霍乱四逆，吐少呕多者，附子粳米汤主之。
方与本条同。（《千金》同。）
又《删繁》附子汤，疗肺虚劳损，腹中寒鸣切痛，胸胁逆满气喘。
于本方内，加宿姜、白术。（“粳米”作“仓米”。）
又《小品》解急蜀椒汤，主寒疝气心痛如刺，绕脐腹中尽痛，白汗出欲绝。又疗心腹痛，困急欲死，解结逐寒，上下痛良。
于本方内，加蜀椒、干姜。
《三因·胀满门》附子粳米汤，治忧怒相乘，神志不守，思虑兼并扰乱。脏气不主传导，使诸阳不舒，反顺为逆，中寒气胀，肠鸣切痛，胸胁逆满，呕吐不食。
即于本方，加干姜。
《百一选方》附子粳米汤，补虚生胃气，逐冷痰，和五藏，快胸膈，止泻利。
于本方内，加人参、黄芪、白术、川姜、木香，去大枣，用陈仓米。（《活人事证方》名附子仓廪汤。）
《证治要诀·翻胃门》若胃寒甚，服药而翻者，宜附子粳米汤，加丁香十粒，砂仁半钱；大便秘者，更加枳壳半钱。又呃逆门，若胃中寒甚，呃逆不已，或复呕吐，轻剂不能取效，宜附子粳米汤，加炒川椒、丁香，每服各三十五粒。
痛而闭者，厚朴三物汤主之。（“痛而闭”，《脉经》作“腹满痛”。）
〔魏〕闭者，即胃胀便难之证也。〔尤〕痛而闭，六府之气不行矣。厚朴三物汤，与小承气同。但承气意在荡实，故君大黄；三物意在行气，故君厚朴。
厚朴三物汤方
厚朴（八两）　大黄（四两）　枳实（五枚）
上三味，以水一斗二升，先煮二味，取五升，内大黄，煮取三升，温服一升。以利为度。（“三升”下，《千金》有“去滓”二字。）
《千金》云：腹中转动者，勿服；不动者，更服。
按之心下满痛者，此为实也，当下之，宜大柴胡汤。（《脉经》无“宜大柴胡汤”五字，接前七物汤、三物汤为一条。《伤寒论·可下篇》作“病腹中满痛者”；“宜”下有“大承气”三字。）
〔尤〕按之而满痛者，为有形之实邪。实则可下，而心下满痛，则结处尚高，与腹中满痛不同，故不宜大承气而宜大柴胡。〔魏〕此为邪实而且挟热者言也。仲景已叙之《伤寒论》中太阳篇矣，云：伤寒十余日，热结在里者，与大柴胡汤主之。宜下之而不用大承气，乃出大柴胡者，正与《伤寒论》篇中所言相符也。
张氏《医通》云：邪从胸胁而入于阳位，合用大柴胡两解之，与脐腹硬痛，承气证不同。○案，数说如是，而《金鉴》谓：“满痛”之下，当有“有潮热”之三字，若无此三字，则不当与大柴胡汤。此尤有理，然今据《脉经》而味经旨，此亦厚朴三物汤之证，“宜大柴胡汤”五字，恐是衍文，其方亦错出。
大柴胡汤方
柴胡（半斤）　黄芩（二两）　芍药（三两）　半夏（半升）　枳实（四枚　炙）　大黄（二两）　大枣（十二枚）　生姜（五两）
上八味，以水一斗二升，煮取六升，去滓，再煎，温服一升，日三服。
腹满不减，减不足言，当须下之，宜大承气汤。（“不足言”，《千金》作“不惊人”。）
〔鉴〕腹满时减时满，虚满也；腹满常常而满，实满也。腹满不减，虽减不过稍减，不足言减也。虚满当温，实满当下，故宜大承气汤下之。〔尤〕减不足言，谓虽减，而不足云减，所以形其满之至也，故宜大下。已上三方，虽缓急不同，而攻泄则一，所谓中满者写之于内也。
大承气汤方（见前痓病中。）
心胸中大寒痛，呕不能饮食，腹中寒，上冲皮起，出见有头足，上下痛而不可触近，大建中汤主之。（《千金》作“心胁中大寒大痛，呕不能饮食，饮食下咽，自知偏从一面下流，有声决决然，若腹中寒，气上冲，皮起出见，有头足上下而痛，其头不可触近。”程本、《金鉴》，无“痛而”之“而”。）
〔鉴〕心胸中大寒痛，谓腹中上连心胸大痛也。而名大寒痛者，以有厥逆、脉伏等大寒证之意也。呕逆不能饮食者，是寒甚拒格于中也。上冲皮起，出见头足者，是寒甚聚坚于外也。上下痛不可触近，是内而藏府，外而经络，痛之甚亦由寒之甚也。主之以大建中汤，蜀椒、干姜大散寒邪，人参、胶饴大建中虚。服后温覆，令有微汗，则寒去而痛止，此治心胸中寒之法也。〔程〕寒气抟于肠胃之外，冲突出见于皮肤、膜原之分，如有头足，其痛则近于外，故不可以手触近也。
大建中汤方
蜀椒（二合　去汗）　干姜（四两）　人参（二两）
上三味，以水四升，煮取二升，去滓，内胶饴一升，微火煎取一升半，分温再服；如一炊顷，如饮粥二升，后更服，当一日食糜，温覆之。（“一炊顷”，《千金》作“炊三升米”。）
张氏《千金衍义》云：虚寒积聚之治，此方最力。其方中人参辅椒、姜，温散之法，人皆得之，至于胶饴，为助满之首，列而反用，以治痛呕不能食，是专用助满之味，引领椒、姜、人参，为泄满之通使也。
《千金》大建中汤，治虚劳，寒澼饮在胁下，决决有声，饮已如从一边下，决决然也，有头并冲皮起引两乳，内痛里急，善梦失精，气短，目䀮䀮，惚惚多忘。
蜀椒（二合）　半夏（一升）　生姜（一斤）　甘草（二两）　人参（三两）　饴糖（八两）
上六味，㕮咀，以水一斗，煮取三升，去滓，内糖，温服七合，里急拘引，加芍药、桂心各三两；手足厥，腰背冷，加附子一枚；劳者加黄芪一两。
胁下偏痛，发热，其脉紧弦，此寒也，以温药下之，宜大黄附子汤。（《脉经》无“发热”二字。）
〔尤〕胁下偏痛而脉紧弦，阴寒成聚，偏着一处，虽有发热，亦是阳气被郁所致。是以非温不能已其寒，非下不能去其结，故曰宜以温药下之。程氏曰：大黄苦寒，走而不守，得附子、细辛之大热，则寒性散而走泄之性存是也。〔魏〕此发热，或有形之物，积于肠胃而皮肤热作，故在可下之例，未必为假热症。〔徐〕附子、细辛与大黄，合用并行而不倍，此即《伤寒论》大黄附子泻心汤之法也。
《千金衍义》云：少阴病始得之，反发热脉沉，用麻黄附子细辛汤，以治太阳少阴之两感。此治胁下偏痛，发热，脉紧，变表法为下法，立大黄附子汤，以治寒从下上之瘕积。赖附子把守真阳，不随汗下亡脱，设无发热外证，岂不可变大黄、附子、甘草之治乎？况治食已则吐之大黄甘草汤，具有成法，始知权变之方，不在规矩之外也。
张氏《医通》云：色瘅者，身黄额上微黄，小便利，大便黑。此因房事过伤，血畜小腹而发黄，故小腹连腰下痛，大黄附子汤，去细辛，加肉桂。
案，篇首第一条云：不满者，必便难两胠疼痛，此虚寒从下上也，当以温药服之。大黄附子汤，盖其方也。《金鉴》改“偏痛”作“满痛”，不可从。
大黄附子汤方
大黄（三两）　附子（三枚　炮）　细辛（二两）
上三味，以水五升，煮取二升，分温三服；若强人煮取二升半，分温三服。服后如人行四、五里，进一服。（《外台》引《小品》云：仲景同。）
寒气厥逆，赤圆主之。（此条，《脉经》无。）
〔鉴〕此条之文之方，必有简脱，难以为后世法，不释。〔程〕温经散寒，无非辛热之剂，四逆汤辈可选用之，不必拘泥。
赤丸方（《千金》，载痼冷积热门，主疗同。）
@@@@@@@@@@@@@@@@@茯苓（四两）　半夏（四两　洗　一方用桂○案《千金》用桂枝不用半夏）　乌头（二两　炮）　细辛（一两　《千金》作人参○案，今考《千金》用细辛，不用人参，更有附子二两，射罔一两，凡六味。）
上四味，末之，内真朱为色，炼蜜丸，如麻子大，先食，酒饮下三丸，日再夜一服；不知，稍增之，以知为度。（“四味”，原本作“六味”，今依赵本改之。）
〔徐〕真朱，即硃砂也。
案，《千金》伤寒神丹圆，治伤寒敕濇，恶寒发热体疼者。即本方，用人参，不用细辛，更有附子并朱砂，凡六味。徐释本条云：“此即《伤寒论》直中之类也。”盖据于《千金》与？
腹痛脉弦而紧，弦则卫气不行，即恶寒，紧不欲食，邪正相搏，即为寒疝，寒疝遶脐痛，若发则白汗出，手足厥逆，其脉沉紧者，大乌头煎主之。（“腹痛”，《脉经》《千金》作“寸口”；至“即为寒疝”，为别条。《外台》不载“腹痛”以下二十八字。“即为寒疝”下，《脉经》有“跗阳脉浮而迟，浮则为风虚，迟则为寒疝”十六字，明是“寒疝绕脐”以下，为别作矣。原本，“若发”作“苦发”；“白汗”作“白津”，今依程本及《千金》《外台》改定。“其脉沉紧”，赵本、《脉经》《千金》《外台》、程、徐诸本，作“其脉沉弦”。）
〔尤〕弦紧脉皆阴也，而弦之阴从内生，紧之阴从外得。弦则卫气不行，而恶寒者，阴出而痹其外之阳也；紧则不欲食者，阴入而痹其胃之阳也。卫阳与胃阳并衰，而外寒与内寒交盛，由是阴反无畏而上冲，阳反不治而下伏，所谓邪正相抟，即为寒疝者也。〔鉴〕疝病犯寒即发，故谓之寒疝也。〔魏〕平素阳虚阴盛，积寒在里，以召外寒，夹杂于表里而为患者也。表里之寒邪既盛，而正阳与之相抟，寒邪从下起，结聚于至阴之分而寒疝成矣。寒疝既成，伏于少腹，绕脐痛，发止有时，发则白津出，此汗本下部虚寒，阴邪逼迫外越故也。及阴寒积久而发，四肢厥冷，脉得沉紧，何非寒厥之气为害也耶？
案，《素·长刺节论》云：病在少腹，腹痛不得大小便，病名曰疝，得之寒。王氏注《大奇论》云：疝者，寒气结聚之所为也。《急就篇》颜师古注云：疝，腹中气疾，上下引也。楼氏《纲目》云：疝名虽七，寒疝即疝之总名也。《巢源》云：疝者，痛也。此由阴气积于内，寒气结抟而不散，府藏虚弱，风冷邪气相击，则腹痛里急，故云寒疝腹痛也。
案，《阴阳别论》白汗，王氏释为流汗。《淮南·修务训》云：奉一爵酒，不知于色，挈一石之尊，则白汗交流。此云白汗出者，盖不堪痛苦之甚，而汗出也。程云：冷汗也。徐、沈、尤、魏仍原文，作白津而解之；赵本作自汗，并非。
乌头煎方（《千金》注云：仲景名二物乌头煎；《三因》名大乌头汤。）
乌头（大者五枚　熬　去皮　不㕮咀　○　《千金》作“十五枚”。《外台》引仲景《伤寒论》，亦作“十五枚”。《千金》“熬”下有“黑”字。《三因》云：大乌头，五个，洗净，细沙炒令黑，不㕮咀。）
上以水三升，煮取一升，去滓，内蜜二升，煎令水气尽取二升，强人服七合，弱人服五合。不差，明日更服，不可一日再服。（“二升”，《千金》《外台》作“二斤”。）
〔程〕乌头，大热大毒，破积聚寒热，治脐间痛不可俛仰，故用之以治绕脐寒疝痛苦。治下焦之药味不宜多，多则气不专，此沉寒痼冷，故以一味单行，则其力大而厚。甘能解药毒，故内蜜以制乌头之大热大毒。
王冰《至真要》注云：夫大寒内结，稸聚疝瘕，以热攻除，寒格热反纵，反纵之则痛发尤甚，攻之则热不得前，方以蜜煎乌头，佐之以热蜜，多其药服，已便消，是则张公从此，而以热因寒用也。
寒疝腹中痛，及胁痛里急者，当归生姜羊肉汤主之。（《外台》引仲景《伤寒论》作“腹中痛，引胁痛及腹里急”。）
〔尤〕此治寒多而血虚者之法。血虚则脉不荣，寒多则脉绌急，故腹胁痛而里急也。当归、生姜温血散寒，羊肉补虚益血也。〔鉴〕李彣云：疝属肝病，肝藏血，其经布胁肋，腹胁并痛者，血气寒而凝泣也。当归通经活血，生姜温中散寒。里急者内虚也，用羊肉补之。《内经》云：形不足者，温之以气；精不足者，补之以味是也。
当归生姜羊肉汤方（《千金·妇人门》名当归汤，注云：胡洽名小羊肉汤。）
当归（三两）　生姜（五两）　羊肉（一斤○《外台》云去脂。）
上三味，以水八升，煮取三升，温服七合，日三服。若寒多者，加生姜成一斤；痛多而呕者，加橘皮二两，白术一两。加生姜者，亦加水五升，煮取三升二合，服之。（《千金》用芍药二两，注云：《子母秘录》有甘草。）
王氏《古方选注》云：寒疝为沉寒在下，由阴虚得之。阴虚则不得用辛烈热燥之药，重劫其阴，故仲景另立一法，以当归、羊肉辛甘重浊，温煖下元而不伤阴，佐以生姜五两，加至一觔，随血肉有情之品，引入下焦，温散冱寒。若痛多而呕，加陈皮、白水，奠安中气，以御寒逆。本方三味，非但治疝气逆冲，移治产后下焦虚寒，亦称神剂。
张氏《千金衍义》云：凡少腹㽲痛，用桂心等药不应者，用之辄效。
寇氏《本草衍义》云：张仲景治寒疝，用生姜羊肉汤服之，无不应验。有一妇人，产当寒月，寒气入产门，腹脐以下胀满，手不敢犯，此寒疝也，师将治之以抵当汤，谓有瘀血，非其治也，可服张仲景羊肉汤，二服遂愈。
《外台》《小品》寒疝气，腹中虚痛及诸胁痛里急，当归生姜等四味主之。
于本方内，加芍药。
《圣济总录》四味当归汤，治卒疝，腹痛里急。（即本方。）
寒疝腹中痛，逆冷手足不仁，若身疼痛，灸刺诸药不能治，抵当乌头桂枝汤主之。（《千金》、程本无“抵当”二字。）
〔徐〕起于寒疝腹痛，而至逆冷，手足不仁则阳气大痹；加以身疼痛，荣卫俱不和，更灸刺诸药不能治，是或攻其内，或攻其外，邪气牵制不服。故以乌头攻寒为主，而合桂枝全汤以和荣卫，所谓七分治里、三分治表也。如醉状，则荣卫得温而气胜，故曰知，得吐则阴邪不为阳所客，故上出而为中病。〔程〕寒淫于内则腹中痛，寒胜于外则手足逆冷，甚则至于不仁而身疼痛，此内外有寒也。〔鉴〕“抵当”二字，衍文也。
乌头桂枝汤方
乌头（案，《千金》云：秋干乌头，实中者五枚，除去角；《外台》作“实中大者十枚”，知本文脱枚数。）
上一味，以蜜二斤，煎减半，去滓，以桂枝汤五合解之，令得一升，后初服二合，不知，即服三合，又不知，复加至五合，其知者，如醉状，得吐者，为中病。（“二斤”，《千金》作“一斤”；《外台》引仲景《伤寒论》作“二斤”，云：一方一斤，用桂心四两，云“上三味先以蜜，微火煎乌头，减半去乌头，别一处，以水二升半，煮桂，取一升，去滓，以桂汁和前蜜，合煎之，得一升许，初服二合，不知，更服，至三合”云云；范汪同。而又出五味桂枝汤方云：仲景《伤寒论》《千金》同，其既用单味桂心而合煎，又出五味桂枝汤，恐误。沈云：“解之”，恐是“煎之”。非也。《金鉴》删“后”字。）
〔程〕乌头煎，热药也，能散腹中寒痛；桂枝汤，表药也，能解外证身疼。二方相合，则能达府藏而利荣卫，和血气而播阴阳，其药势翕翕，行于肌肉之间，恍如醉状，如此则外之凝寒已行，得吐则内之冷结将去，故为中病。〔徐〕解之，恐是合煎。〔鉴〕以桂枝汤五合解之者，溶化也。令得一升，谓以乌头所煎之蜜五合，加桂枝汤五合溶化，令得一升也。不知，不效也；其知者，已效也。如醉状，外寒方散，得吐者，内寒已伸，故为中病也。
案，如醉状也，得吐也，乃乌头之瞑眩使然，程注是。
桂枝汤方（程、尤、《金鉴》并不载。）
桂枝（三两　去皮）　芍药（三两）　甘草（二两　炙）　生姜（三两）　大枣（十二枚）
上五味，剉，以水七升，微火煮，取三升，去滓。
《三因》大乌头桂枝汤，治风寒疝腹中痛，逆冷，手足不仁，身体疼痛，灸刺诸药不能疗；及贼风入腹，攻刺五藏，拘急不得转侧，发作呌呼，阴缩，悉主之。
即本方。一法，用附子一个，不使乌头，为蜜附汤。（《易简》云：疝气发作，当于附子建中汤，煎时加蜜一筯头许，名蜜附子汤。）
其脉数而紧乃弦，状如弓弦，按之不移。脉数弦者，当下其寒；脉紧大而迟者，必心下坚；脉大而紧者，阳中有阴，可下之。（“其脉数”，《脉经》作“其脉浮”。案，《可下篇》“紧大”作“双弦”，“可下之”下，有“宜大承气汤”五字。不载“其脉数”以下二十三字，知是别为一条。）
〔尤〕脉数为阳，紧弦为阴，阴阳参见，是寒热交至也。然就寒疝言，则数反从弦，故其数为阴，疑于阳之数，非阳气生热之数矣。如就风疟言，则弦反从数，故其弦为风从热发之弦，而非阴气生寒之弦者，与此适相发明也。故曰脉数弦者，当下其寒。紧而迟，大而紧亦然。大虽阳脉，不得为热，正以形其阴之实也。故曰阳中有阴，可下之。
案，《辨脉法》云：脉浮而紧者，名曰弦也。弦者状如弓弦，按之不移也。是与《脉经》合，则此条数作“浮”为是。《金鉴》自“其脉数”至“脉弦数者”十九字为衍文，以“当下其寒”之四字，移“必心下坚”之下，未知是否。
附方
《外台》乌头汤　治寒疝腹中绞痛，贼风入攻五藏，拘急不得转恻，发作有时，使人阴缩，手足厥逆。（方见上。○案，此本出于《千金·贼风门》，“转侧”下有“呌呼”二字。《外台》引《千金》，即乌头桂枝汤也。徐、沈、魏、尤，以为大乌头煎何不捡之于《外台》，误甚。）
《外台》柴胡桂枝汤方　治心腹卒中痛者。（《外台》引仲景《伤寒论》无“卒”字。）
柴胡（四两）　黄芩　人参　芍药　桂枝　生姜（各一两半）　甘草（一两）　半夏（二合半）　大枣（六枚）
上九味，以水六升，煮取三升，温服一升，日三服。
〔魏〕有表邪而挟内寒者，乌头桂枝汤证也；有表邪而挟内热者，柴胡桂枝汤证也。以柴胡、桂枝、生姜升阳透表，人参、半夏、甘草、大枣补中开郁，黄芩、芍药治寒中有热，杂合此表里两解，寒热兼除之法也。〔沈〕予以此方，每于四时加减，治胃脘、心腹疼痛，功效如神。
《仁斋直指》云：柴胡桂枝汤，治肾气冷热不调证。案，肾气，即疝也。
《外台》走马汤　治中恶心痛腹胀，大便不通。
巴豆（二枚　去皮心　熬）　杏仁（二枚）
上二味，以绵缠，搥令碎，热汤二合，捻取白汁饮之，当下。老小量之，通治飞尸鬼击病。
〔沈〕中恶之证，俗谓绞肠乌痧，即臭秽恶毒之气，直从口鼻，入于心胸，肠胃藏府壅塞，正气不行，故心痛腹胀，大便不通，是为实证，非似六淫侵入，而有表里虚实清浊之分，故用巴豆极热大毒，峻猛之剂，急攻其邪，佐杏仁以利肺与大肠之气，使邪从后阴，一扫尽除，则病得愈。若缓须臾，正气不通，营卫阴阳，机息则死，是取通则不痛之义也。
《肘后》飞尸走马汤，通治诸飞尸、鬼击。（即本方。）
《外台》文仲疗卒得诸疝，少腹及阴中相引绞痛，白汗出欲死，此名寒疝，亦名阴疝。张仲景飞尸走马汤，方同。案，此为治寒疝，附于本篇之末者，而主疗与《外台》异者何？
问曰：人病有宿食，何以别之？师曰：寸口脉浮而大，按之反濇，尺中亦微而濇，故有宿食，大承气汤主之。
〔尤〕寸口脉浮大者，谷气多也。谷多不能益脾而反伤脾。按之脉反濇者，脾伤而滞，血气为之不利也。尺中亦微而濇者，中气阻滞，而水谷之精气不能逮下也，是因宿食为病，则宜大承气下其宿食。
案，《金鉴》云：按“尺中亦微而濇”之“微”字，当按《伤寒论》作“大”字，是。今考《伤寒论·可下篇》亦作“微”字，而《金鉴》又云“微”字当是“大”字。若是微字，断无当下之理，彼注如此，今引以为证，误也。
《巢源·宿食不消候》云：宿谷未消，新谷又入，脾气既弱故不能磨之，则经宿而不消也。令人腹胀气急，噫气醋臭，时复增寒壮热是也。
程知云：滑为有食结滞，经宿则脉濇矣。尺以候内，沉以候里，故宿食之脉，按之反濇，尺中亦大而濇也。
脉数而滑者，实也，此有宿食，下之愈，宜大承气汤。
〔鉴〕腹满而痛，脉数而滑者，实也，此有宿食，故当下之。李彣曰：滑者，水谷之气胜也，若滑而兼数，则实热已入胃府矣。故云：有宿食可下之。〔魏〕滑与濇相反，何以俱为实宜下？滑者濇之浅，而实邪欲成未成者；濇者滑之深，而实邪已成者。故不论为滑为濇，兼大而见，则有物积聚，宜施攻治无二理也。
《阳明篇》云：脉滑而数者，有宿食也，当下之，宜大承气汤。
下利不欲食者，有宿食也，当下之，宜大承气汤。
〔尤〕谷多则伤脾，而水谷不分，谷停则伤胃，而恶闻食臭，故下利不欲食者，知其有宿食当下也。夫脾胃者，所以化水谷而行津气，不可或止者也；谷止则化绝，气止则机息，化绝机息，人事不其顿乎？故必大承气速去其停谷，谷去则气行，气行则化续，而生以全矣。若徒事消尅，将宿食未去，而生气已消，岂徒无益而已哉。〔沈〕骤伤宿食停滞，胃中壅遏，升降之机不转，肠中水谷不分，而下奔则利。宿食在胃，故不欲食，必当攻去宿食。
程应旄云：伤食恶食，故不欲食，与不能食者自别。下利有此，更无别样虚证，知非三阴之下利，而为宿食之下利也，故当下之。
大承气汤方（见前痓病中。）
宿食在上脘，当吐之，宜瓜蒂散。
〔鉴〕胃有三脘，宿食在上脘者，膈间痛而吐，可吐不可下也；在中脘者，心中痛而吐，或痛不吐，可吐可下也；在下脘者，脐上痛而不吐，不可吐可下也。今食在上脘，故当以瓜蒂散吐之也。
《千金》云：凡病宿食在上脘，当吐之。脉数而滑者，实也，有宿食不消，下之愈。胃中有澼食冷物，即痛不能食，有热物即欲食。大腹有宿食，寒栗发热如疟；宿食在小腹者，当暮发热，明旦复止。
瓜蒂散方
瓜蒂（一分　熬黄）　赤小豆（一分　煮○案，“煮”字据《伤寒论》当删。）
上二味，杵为散，以香豉七合煮取汁，和散一钱匕，温服之。不吐者，少加之，以快吐为度而止。亡血及虚者，不可与之。（“亡血”以下九字，原本作细注，今据《伤寒论》大书。《伤寒论》作“杵为散，取一钱匕，以香豉一合，用热汤七合，煮作稀糜，去滓取汁，和散温顿服之”，此当改补。）
东垣《试效方》云：若有宿食而烦者，仲景以栀子大黄汤主之。气口三盛，则食伤太阴，填塞闷乱，极则心胃大疼，兀兀欲吐，得吐则已，俗呼食迷风是也。经云：上部有脉，下部无脉，其人当吐不吐者，死，宜瓜蒂散之类吐之。经云：高者因而越之，此之谓也。
案，宿食在上脘，心腹㽱痛，顿闷欲绝，仓猝之际，药不及办，以极咸盐汤一盏顿服，立吐。此《千金》疗干霍乱之法也。
脉紧如转索无常者，有宿食也。（《脉经》“索”下有“左右”二字。）
〔尤〕脉紧如转索无常者，紧中兼有滑象，不似风寒外感之紧，为紧而带弦也。故寒气所束者，紧而不移；食气所发者，乍紧乍滑，如以指转索之状，故曰无常。〔魏〕转索，宿食中阻，气道艰于顺行，曲屈傍行之象。
案，据《脉经》有“左右”二字，魏注极是。徐、沈以转索无常，为紧脉之象，此袭《辨脉法》之谬，不可证也。
脉紧，头痛，风寒，腹中有宿食不化也。（〔原注〕一云寸口脉紧。○《脉经》作“寸口脉紧”；
“头”上有“即”字；“腹”上有“或”字。）
〔鉴〕脉紧头痛，是外伤风寒病也，脉紧腹痛，是内伤宿食病也。李彣曰：按此脉与证，似伤寒而非伤寒者，以身不疼、腰脊不强故也。然脉紧亦有辨：浮而紧者，为伤寒；沉而紧者，为伤食。
案，头痛，虽有宿食不化，郁滞之气上为头痛者，此则属外伤于风寒，与腹中有宿食，自是两截。《脉经》“腹”上有“或”字，义尤明显。

卷三  ——————————————————————————————————————————————————————————————————————————————————————————

五藏风寒积聚病脉证并治第十一  ***************************
（论二首、脉证十七条）
肺中风者，口燥而喘，身运而重，冒而腹胀。
〔尤〕肺中风者，津结而气壅，津结则不上潮而口燥，气壅则不下行而喘也。身运而重者，肺居上焦，治节一身，肺受风邪，大气则伤，故身欲动而弥觉其重也。冒者，清肃失降，浊气反上，为蒙冒也。肿胀者，输化无权，水聚而气停也。〔徐〕运者，如在车船之上，不能自主也。重者，肌中气滞不活动，故重也。
肺中寒，吐浊涕。
〔鉴〕肺中寒邪，胸中之阳气不治，则津液聚而不行，故吐浊涎如涕也。李彣曰：五液入肺为涕，肺合皮毛，开窍于鼻，寒邪从皮毛而入于肺，则肺窍不利而鼻塞涕唾，浊涎壅遏不通，吐出于口也。
肺死藏，浮之虚，按之弱如葱叶，下无根者，死。
〔程〕《内经》曰：真脏脉见者死，此五藏之死脉也。肺藏死，浮而虚；肝藏死，浮而弱；心藏死，浮而实；脾藏死，浮而大；肾藏死，浮而坚；五藏俱兼浮者，以真气涣散，不收无根之谓也。《内经》曰：真肺脉至，如以羽毛中人肤，非浮之虚乎？葱叶，中空草也，若按之弱如葱叶之中空，下又无根，则浮毛虚弱无胃气，此真藏已见，故死。
肝中风者，头目瞤，两胁痛，行常伛，令人嗜甘。（《千金》，“甘”下有“如阻妇状”四字。）
〔程〕肝主风，风胜则动，故头目动也。肝脉布胁肋，故两胁痛也。风中于肝，则筋脉急引，故行常伛。伛者，不得伸也。《淮南子》曰木气多伛，伛之义，正背曲、肩垂之状，以筋脉急引于前故也。此肝正苦于急，急食甘以缓之，是以令人嗜甘也。
肝中寒者，两臂不举，舌本燥，喜太息，胸中痛不得转侧，食则吐而汗出也。（〔原注〕《脉经》《千金》云：时盗汗，咳，食已吐其汁。○《千金》，“舌本”作“舌大”。）
〔魏〕肝中寒者，两臂不举，筋骨得寒邪，必拘缩不伸也。舌本燥，寒郁而内热生也。喜太息，胸中痛者，肝为寒郁，则条达之令失，而胸膈格阻，气不流畅也。不得转侧者，两胁痛满急，辗转不安也。食则吐而汗出，肝木侮土，厥阴之寒侵胃，胃不受食，食已则吐，如《伤寒论》中厥阴病所云也；汗出者，胃之津液，为肝邪所乘，侵逼外越也，此俱肝藏外感之证也。
案，《金鉴》云：“两臂不举，舌本燥”二句，“而汗出”三字，文义不属，必是错简，不释。未知果然否，姑仍魏注。
肝死藏，浮之弱，按之如索不来，或曲如蛇行者，死。
〔程〕肝藏死，浮之弱，失肝之职，而兼肺之刑。按之不如弓弦而如索，如索，则肝之本脉已失。不来，则肝之真气已绝。或有蛇行之状，蛇行者，曲折逶迤，此脉欲作弦而不能，故曲如蛇行，其死宜矣。〔尤〕按，《内经》云：真肝脉至，中外急，如循刀刃，责责然，如按琴瑟弦，与此稍异，而其劲直则一也。
肝着，其人常欲蹈其胸上，先未苦时，但欲饮热，旋覆花汤主之。（〔原注〕臣亿等校诸本，旋覆花汤皆同。○案，注十二字，程作“方见妇人杂病”六字，非也，“同”，恐“阙”字讹。《千金》无“旋覆花汤主之”六字。徐、沈改“蹈”作“搯”，非。）
〔尤〕肝藏气血郁滞，着而不行，故名肝着。然肝虽着，而气反注于肺，所谓横之病也，故其人常欲蹈其胸上。胸者肺之位，蹈之欲使气内鼓而出肝邪，以肺犹橐龠，抑之则气反出也。先未苦时，但欲饮热者，欲着之气，得热则行，迨既着则亦无益矣。〔鉴〕“旋复花汤主之”六字，与肝着之病不合，当是衍文。
案，旋复花汤，徐、程诸家，为妇人杂病中方，然《千金》不载，《金鉴》为衍文，今从之。
心中风者，翕翕发热，不能起，心中飢，食即呕吐。（《千金》，“饥”下有“则饮”二字；“即”上有“饮食”二字。）
〔程〕心主热，中于风则风热相抟，而翕翕发热，不能起。心中虽饥，以风拥逆于上，即食亦呕吐也。〔徐〕翕翕，言骤起而均齐，即《论语》所谓始作翕如也。
心中寒者，其人苦病心如噉蒜状，剧者心痛彻背，背痛彻心，譬如蛊注，其脉浮者，自吐乃愈。（“蒜”下，《千金》有“义”字。“蛊”，徐作“虫”，云：“注”恐是“蛀”字，非。沈、魏、尤亦作“虫注”。）
〔程〕《内经》曰：心恶寒。寒邪干心，心火被敛而不得越，则如啖噉蒜状，而辛辣愦愦然而无奈，故甚则心痛彻背，背痛彻心，如蛊注之状也。若其脉浮者，邪在上焦，得吐则寒邪越于上，其病乃愈。
《巢源》云：蛊注，气力羸惫，骨节沉重，发则心腹烦懊而痛，令人所食之物，亦变化为蛊。急者十数日，缓者延引岁月，渐侵食府藏尽而死，死则病流注，染着傍人，故为蛊注也。案，诸家不知蛊注为病名，便解为虫蛀不息，为虫之往来交注，抑亦妄矣。
心伤者，其人劳倦，即头面赤而下重，心中痛而自烦，发热，当脐跳，其脉弦，此为心藏伤所致也。（“跳”下。《千金》有“手”字。）
〔尤〕其人若劳倦，则头面赤而下重。盖血虚者，其阳易浮。上盛者下必无气也。心中痛而自烦发热者，心虚失养而热动于中也。当脐跳者，心虚于上而肾动于下也。心之平脉累累如贯珠，如循琅玕，又胃多微曲曰心平，今脉弦，是变温润圆利之常，而为长直劲强之形，故曰此为心藏伤所致也。
心死藏，浮之实如丸豆，按之益躁疾者，死。（“丸”，赵、徐、沈、尤，并作“麻”。《千金》，“豆”下有“击手”二字。）
〔程〕《内经》曰：真心脉至坚而搏，如循薏苡子累累然，即浮之实如丸豆，按之益躁疾之脉。
案，丸谓弹丸，豆谓菽也。
邪哭使魂魄不安者，血气少也；血气少者属于心，心气虚者，其人则畏，合目欲眠，梦远行，而精神离散，魂魄妄行，阴气衰者为癫，阳气衰者为狂。（案，徐云：“哭”恐是“入”字；沈同。《金鉴》云：“癫”、“狂”互误。皆不可从。）
〔尤〕邪哭者，悲伤哭泣，如邪所凭，此其标有稠痰浊火之殊，而其本则皆心虚而血气少也。于是寤寐恐怖，精神不守，魂魄不居，为颠为狂，势有必至者矣。〔程〕《内经》言重阳者狂，重阴者癫。此阴气衰者为癫，阳气衰者为狂，似与彼异，然经亦有上实下虚，为厥癫疾，阳重脱者易狂，则知阴阳俱虚，皆可为癫为狂也。
脾中风者，翕翕发热，形如醉人，腹中烦重，皮目而短气。（“目”，《千金》作“肉”，是。）
〔程〕风为阳邪，故中风必翕翕发热。脾主肌肉四肢，风行于肌肉四肢之间，则身懈惰四肢不收，故形如醉人。腹为阴，阴中之至阴，脾也，故腹中烦重。《内经》曰：肌肉蠕动命曰微风。以风入于中，摇动于外，故皮目为之动。腹中烦重，隔其息道，不能达于肾肝，故短气也。〔尤〕李氏曰：风属阳邪，而气疏泄。形如醉人，言其面赤而四肢软也。皮目，上下眼胞也。
脾死藏，浮之大坚，按之如覆杯洁洁，状如摇者，死。（〔原注〕臣亿等详五藏各有中风中寒，今脾只载中风，肾中风、中寒俱不载者，以古文简乱极多。去古既远，无文可以补缀也。○“洁洁”，《千金》作“絜絜”。《千金》标“脾中寒”三字，不载病状，知其缺遗已久也。）
〔鉴〕李彣曰：脉弱以滑，是有胃气；浮之大坚，则胃气绝，真藏脉见矣。覆杯则内空，洁洁者，空而无有之象也。状如摇者，脉躁疾不宁，气将散也，故死。
趺阳脉浮而濇，浮则胃气强，濇则小便数，浮濇相搏，大便则坚，其脾为约，麻子仁圆主之。（《千金》，“约”下有“脾约者，大便坚，小便利而不渴也”十三字。）
〔鉴〕趺阳，胃脉也。若脉濇而不浮，脾阴虚也，则胃气亦不强，不堪下矣。今脉浮而濇，胃阳实也，则为胃气强，脾阴亦虚也。脾阴虚不能为胃上输精气，水独下行，故小便数也；胃气强，约束其脾，不化津液，故大便难也，以麻仁丸主之，养液润燥，清热通幽。不敢恣行承气者，盖因脉濇终是虚邪也。
麻子仁丸方（《明理论》名脾约丸。）
麻子仁（二升）　芍药（半斤）　枳实（一斤）　大黄（一斤）　厚朴（一斤）　杏仁（一升《阳明篇》用枳实半斤，厚朴一尺）
上六味，末之，炼蜜和丸梧子大，饮服十丸，日三，以知为度。
〔程〕《内经》曰：脾为孤藏。中央土，以灌四旁，为胃而行津液，胃热则津液枯，而小便又偏渗，大肠失传送之职矣。《内经》曰：燥者濡之。润以麻子、芍药、杏仁；结者攻之，下以大黄、枳实、厚朴，共成润下之剂。
《外台》《古今录验》麻子仁丸，疗大便难，小便利，而反不渴者，脾约方。
即本方，云此本仲景《伤寒论》方。
《肘后》疗脾胃不和，常患大便坚强难。
于本方中，去杏仁。
《产育宝庆集》麻仁圆，治产后大便袐涩者。
于本方中，去芍药、厚朴、杏仁，加人参。
肾着之病，其人身体重，腰中冷，如坐水中，形如水状，反不渴，小便自利，饮食如故，病属下焦，身劳汗出，衣（〔原注〕一作表。）里冷湿，久久得之，腰以下冷痛，腰重如带五千钱，甘姜苓术汤主之。（“如水状”，《千金》作“如水洗状”。“身”字，《千金》《外台》作“从作”二字。“久久得之”，《外台》作“久之故得也”。“腰重”，原本及《外台》作“腹重”，今依赵本改正；《千金·肾藏脉论》作“腰”；《腰痛门》作“腹”；徐、程诸注并作“腹”。）
〔尤〕肾受冷湿，着而不去，则为肾着。身重，腰中冷，如坐水中，腰下冷痛，腹重如带五千钱，皆冷湿着肾，而阳气不化之征也。不渴，上无热也；小便自利，寒在下也，饮食如故，胃无病也；故曰：病属下焦，身劳汗出，衣里冷湿，久久得之。盖所谓清湿袭虚，病起于下者也。然其病不在肾之中藏，而在肾之外府。故其治法，不在温肾以散寒，而在燠土以胜水。甘、姜、苓、术，辛温甘淡，本非肾药，名肾着者，原其病也。
甘草干姜茯苓白术汤（《千金》名肾着汤；《外台》引《古今录验》名甘草汤。）
甘草（二两）　白术（二两○《千金》《外台》用四两）　干姜（四两○《千金》《外台》用三两）　茯苓（四两）
上四味，以水五升，煮取三升，分温三服，腰中即温。
《千金》肾着散（《外台》引《经心录》，并无主疗，载上方后。）
杜仲　桂心（各三两）　甘草　泽泻　牛膝　干姜（各一两）　白术　茯苓（各四两）
上八味，治下筛为粗散，一服三方寸匕，酒一升，煮五六沸，去滓，顿服，日再。
《千金翼》温肾汤　主腰脊膝脚，浮肿不随。（出《脚气》。）
茯苓　干姜　泽泻（各二两）　桂心（三两）
上四味，切，以水六升，煮取二升，分为三服。
又，治肾间有水气，腰脊疼痛，腹背拘急绞痛方。
本方，去甘草，加泽泻。
《三因》茯苓白术汤，治冒暑毒，加以着湿，或汗未干即浴，皆成暑湿。
本方，加桂心，各一两。
又，除湿汤，治冒雨着湿，郁于经络，血溢作衄；或脾不和，湿着经络，血流入胃，胃满吐血。
即本方，头疼，加川芎二钱，最止浴室中发衄。
肾死藏，浮之坚，按之乱如转丸，益下入尺中者，死。（“益”，《千金》作“溢”。）
〔尤〕肾脉本石，浮之坚，则不石而外鼓；按之乱如转丸，是变石之体而为躁动，真阳将搏跃而出矣；益下入尺，言按之至尺泽，而脉犹大动也。尺下脉宜伏，今反动，真气不固而将外越，反其封蛰之常，故死。〔程〕以上真藏，与《内经》互有异同，然得非常之脉，必为非常之病，若未病者必病进，已病者必死。总之，脉无胃气，现于三部中，脉象形容不一也。
问曰：三焦竭部，上焦竭善噫，何谓也？师曰：上焦受中焦气未和，不能消谷，故能噫耳。下焦竭，即遗溺失便，其气不和，不能自禁制，不须治，久则愈。
〔鉴〕三焦竭部者，谓三焦因虚竭而不各归其部，不相为用也。〔尤〕上焦在胃上口，其治在膻中，而受气于中焦。今胃未和，不能消谷，则上焦所受者，非精微之气。而为陈滞之气矣，故为噫。噫，嗳食气也。下焦在膀胱上口，其治在脐下，故其气乏竭。即遗溺失便。〔程〕《内经》曰：膀胱不约为遗尿。下经曰：虚则遗尿，其气不和，则溲便不约，故遗失而不能自禁制，不须治之，久则正气复而自愈。
案，尤云：上焦气未和，不能约束禁制，亦令遗溺失便，所谓上虚不能制下者也。云不须治者，谓不须治其下焦，俟上焦气和，久当自愈。《金鉴》云：不须治，久则愈，在善噫可也。若遗溺失便，未有不治能愈者，恐是错简。二说并有理，然不如程之稳妥，故姑仍之。
师曰：热在上焦者，因咳为肺痿；热在中焦者，为坚；热在下焦者，则尿血，亦令淋袐不通。大肠有寒者，多鹜溏；有热者，便肠垢。小肠有寒者，其人下重便血，有热者，必痔。
〔尤〕热在上焦者，肺受之；肺喜清肃而恶烦热，肺热则咳，咳久则肺伤而痿也。热在中焦者，脾胃受之；脾胃者，所以化水谷而行阴阳者也，胃热则实而鞕，脾热则燥而閟，皆为坚也。下焦有热者，大小肠膀胱受之；小肠为心之府，热则尿血，膀胱为肾之府，热则癃閟不通也。鹜溏如鹜之后，水粪杂下。大肠有寒，故泌别不职；其有热者，则肠中之垢，被迫而下也。下重，谓腹中重而下坠。小肠有寒者，能腐而不能化，故下重；阳不化则阴下溜，故便血；其有热者，则下注广肠而为痔。痔，热疾也。〔徐〕直肠者，大肠之头也，门为肛，小肠有热，则大肠传导其热而气结于肛门，故痔。
案，“为坚”，沈及《金鉴》为“腹胀坚满”，不可从也。肠垢，《巢源》云：肠垢者，肠间津汁垢腻也，由热痢蕴积，肠间虚滑，所以因下痢而便肠垢也。下重者，后重也。《伤寒论》：四逆散，泄利下重。《下利篇》：热利下重，白头翁汤主之。刘熙《释名》云：泄利下重，而赤白曰“䐭”是也。
问曰：病有积、有聚、有䅽气，何谓也？师曰：积者，藏病也，终不移；聚者，府病也，发作有时，展转痛移，为可治；䅽气者，胁下痛，按之则愈，复发为䅽气。诸积大法，脉来细而附骨者，乃积也。寸口，积在胸中；微出寸口，积在喉中；关上，积在脐傍；上关上，积在心下；微下关，积在少腹；尺中，积在气冲。脉出左，积在左；脉出右，积在右；脉两出，积在中央。各以其部处之。（“䅽”，《千金》作“榖”，“则愈”之下，更有“愈”字；“寸口积”之“口”下有“结”字；“关上”下有“结”字；“尺中”下同。魏，“䅽”作“榖”，云“䅽”之为字，本如此。若夫榖，乃恶木也。后人改为漀，遂并榖，亦改为䅽，又讹为㯏，皆误笔也。案，《通雅》云：䅽，即榖，乃㯏也，《山海经》“百㯏”生、荀子“五䅽蕃”是也。○诸积大法以下，徐、沈、尤，别提为一条。）
〔徐〕积，迹也，病气之属阴者也，藏属阴，两阴相得，故不移，不移者，有专痛之处，而无迁改也。聚则如市中之物，偶聚而已，病之属阳者也。府属阳，故相比阳，则非如阴之凝。故寒气感则发，否则已，所谓有时也，既无定着，则痛无常处，故曰展转痛移，其根不深，故比积为可治。若䅽气，䅽者，谷也，乃食气也。（案，《三因》立䅽气门，载宿食论治，当并考。）食伤太阴敦阜之气，抑遏肝气，故痛在胁下，痛不由藏府，故按之则气行而愈。然病气虽轻，按之不能绝其病原，故复发，中气强，不治自愈。〔尤〕诸积，该气、血、痰、食而言；脉来细而附骨，谓细而沉之至，诸积皆阴故也。又积而不移之处，其气血荣卫不复上行而外达，则其脉为之沉细而不起，故历举其脉出之所，以决其受积之处，而复益之曰，脉两出积在中央，以中央有积，其气不能分布左右，故脉之见于两手者，俱沉细而不起也。各以其部处之，谓各随其积所在之处而分治之耳。
《五十五难》曰：积者阴气也，聚者阳气也。故阴沉而伏，阳浮而动，气之所积名曰积，气之所聚名曰聚，故积者五藏所生，聚者六府所成也。积者，阴气也，其始发有常处，其痛不离其部，上下有所终始，左右有所穷处；聚者，阳气也，其始发无根本，上下无所留止，其痛无常处谓之聚，故以是别知积聚。
邵氏《明医指掌参补》云：痞块多在皮里膜外，并不系肠胃间，而医者往往以峻剂下之，安能使此块入肠胃，从大便而出哉。吾见病未必去，而元气已耗，经年累月，遂至不治者多矣。历代医家，皆曰在左为死血，在右为食积，在中为痰饮，盖以左属肝，肝藏血，右属脾，脾化谷，而痰饮，则结聚于中焦也，殊不知肝脾虽左右之分，而实无界限之隔，非谓肝偏于左而无与于右，脾偏于右而无与于左，在左为死血，而在右独无死血乎？在中为痰饮，而左右独无痰饮乎？但在左、在右、在中，皆因虚之所在而入之耳，不可以死血、痰饮、食积分之也。然当诊之以察其病，弦滑为痰，芤濇为血，沉实为食，三脉并见，则当兼治也。
痰饮咳嗽病脉证并治第十二  ***************************
（论一首、脉证二十一条、方十九首）
（此篇《脉经》接前《肺痿肺痈咳嗽上气》为一篇；“痰饮”作“淡饮”，下并同。）
问曰：夫饮有四，何谓也？师曰：有痰饮、有悬饮、有溢饮、有支饮。
问曰：四饮，何以为异？师曰：其人素盛今瘦，水走肠间，沥沥有声，谓之痰饮；饮后水流在胁下，咳唾引痛，谓之悬饮；饮水流行，归于四肢，当汗出而不汗出，身体疼重，谓之溢饮；咳逆倚息，气短不得卧，其形如肿，谓之支饮。（“沥沥”，《巢源》作“漉漉”。“气短”，诸本作“短气”。）
〔程〕《圣济总录》曰：三焦者，水谷之道路，气之所终始也。三焦调适，气脉平匀，则能宣通水液，行入于经，化而为血，灌溉周身。若三焦气塞，脉道壅闭，则水饮停滞，不得宣行，聚成痰饮，为病多端。又因脾土不能宣达，致水饮流溢于中，布散于外，甚则五藏受病也。痰饮者何？以平人水谷之气，入于胃变化精微，以充肌肉，则形盛，今不能变化精微，但化而为痰饮，此其人所以素盛今瘦，故水走肠间，沥沥作声也。〔沈〕饮后水流在胁下者，乃饮积于胃，腠理不密，如汗漐漐，横溢胃外，流于胁下而为悬饮。悬饮者，犹物悬挂其处之义也。胁乃阴阳之道路，悬饮阻抑往来之气，咳则气吸吊动于胁，咳唾则引痛矣。盖脾肺之气，不能转运，饮水流行，泛于四肢、皮肤、肌肉之间，即当汗出而散，设不汗出，凝逆经隧，身体疼重而为溢饮。经谓溢饮者，渴暴多饮，而溢入肌皮肠胃之外是也。若溢出于胃，从下注上，贮于胸膈之间，壅遏肺气，上逆而内则咳逆倚息，短气不得卧；外应皮毛，肺气壅而不行则如肿，故为支饮也。〔鉴〕痰饮、悬饮、溢饮、支饮，言饮病之情状也。四饮亦不外乎留饮、伏饮之理，但因其流水之处，特分之为四耳，由其状而命之名，故有四也。李彣曰：夫饮有四，而此独以痰饮名总之，水积阴或为饮，饮凝阳或为痰，则分而言之，饮有四，合而言之，总为痰饮而已。
案，“痰”本作“淡”。王羲之《初月帖》“淡闷干呕”，宋·黄伯思《法帖刊误》云：“淡”，古“淡液”之“淡”，“干古干湿”之“干”。今人以“淡”作“痰”，以“干”作“干”，非也。而《肘后方》有治痰癊诸方，即痰饮也。考唐惠琳《一切经音义》云：淡阴，谓胸上液也，医方多作淡饮。又云：痰癊，上音谈，下阴禁反。案，痰癊字无定体，胸膈中气病也。津液因气凝结不散，如筋胶引挽不断，名为痰癊。盖痰字，始见于《神农本经》巴豆条云：留饮痰癖。而饮字，则见于《内经·刺志论》云：脉小血多者，饮中热也。王注：溜饮也。又溢饮，见于《脉要精微论》。依以上数义而考之，痰饮，即津液为病之总称，故本经以题篇目。而又以肠间沥沥有声为痰饮者，犹伤寒外邪之统名，而又以麻黄汤一证，呼为伤寒之类。本条痰饮，又与稀则曰饮，稠则曰痰之义亦自异。程云：痰饮，《脉经》《千金翼》俱作淡饮，当以淡饮为是。若痰饮则稠粘，不能走肠间沥沥作声也。此说似是而却非，不知痰乃淡从疒者。况《千金翼》：淡饮，五饮之一，与本条所谓颇异。云：大五饮圆，主五种饮。一曰留饮，停水在心下；二曰澼饮，水澼在两胁下；三曰淡饮，水在胃中；四曰溢饮，水溢在膈上五藏间；五曰流饮，水在肠间，动摇有声。（《千金》同。）所谓流饮，乃似本条之痰饮。《巢源》云：流饮者，由饮水多，水流走于肠胃之间，漉漉有声，谓之流饮，亦本条之痰饮也。
《巢源》云：悬饮，谓饮水过多，留注胁下，令胁间悬痛，咳唾引胁痛，故云悬饮。又云：支饮，谓饮水过多，停积于胸膈之间，支乘于心，故云支饮。案，支字，徐为肺之支脉，程为支散之义，魏云分也，尤云如水之有派，木之有枝，并不通。今依《巢源》：“支”，“枝”同。谓支撑于心膈之间，支满、支结，义皆同。王注《六元正纪支痛》云：支，拄妨也。为是。
水在心，心下坚筑，短气，恶水不欲饮。（《千金》作“心下坚筑筑”。）
〔尤〕水即饮也。坚筑，悸动有力，筑筑然也；短气者，心属火而畏水，水气上逼，则火气不伸也。〔徐〕脏中非真能蓄有形之水，不过饮气侵之，不可泥。
水在肺，吐涎沫，欲饮水。
〔程〕联绵不断者曰涎，轻浮而白者曰沫。涎者津液所化，沫者水饮所成，酿于肺经则吐，吐多，则津液亦干，故欲饮水。
水在脾，少气身重。
〔徐〕脾主肌肉，且恶湿，得水气则濡滞而重。脾精不运，则中气不足，而倦怠少气。
水在肝，胁下支满，嚏而痛。
〔程〕肝脉布胁肋，故胁下支满，水在肝，则条达之性为水郁，其气上走颃颡，至畜门而出鼻孔，因作嚏也。嚏则痛引胁肌，故嚏而痛。
水在肾，心下悸。
〔程〕水在肾，则肾气凌心，故筑筑然悸也。
夫心下有留饮，其人背寒冷如手大。（“手”，原本作“水”，今依诸本改订。徐、沈、尤，作“掌”。）
〔尤〕留饮，即痰饮之留而不去者也。背寒冷如掌大者，饮留之处。阳气所不入也。〔程〕诸阳受气于胸中，而转行于背。心下有留饮，则阳气抑遏而不行，故背寒冷如手大者，言其不尽寒也。
《医学六要》：仲景曰：心下有留饮，其人背恶寒，冷如冰，茯苓丸。（茯苓一两，半夏二两，枳壳五钱，风化硝二钱半，共末，姜汁糊丸桐子大，姜汤下三十丸。）案，此指迷茯苓丸也，而引仲景者何？又王隐君滚痰丸主疗，有脊上一条如线之寒起证，亦与此同。
留饮者，胁下痛引缺盆，咳嗽则辄已。（〔原注〕一作转甚。○案，《脉经》《千金》作“转甚”；程、《金鉴》从之。）
〔程〕缺盆者，五藏六府之道，故饮留于胁下，而痛上引缺盆，引缺盆则咳嗽，咳嗽则痛引胁下而转甚，此属悬饮。转甚，一本作辄已，未有咳嗽而胁下痛，引缺盆辄愈也。
胸中有留饮，其人短气而渴，四肢历节痛。脉沉者，有留饮。（“脉沉”以下，程为另条。）
〔程〕胸中者，属上焦也。今为留饮隔碍，则气为之短，津液不能上潮，则口为之渴也。饮者湿类也，流于关节，故四肢历节痛也。经曰：脉得诸沉者，当责有水，故脉沉者为水饮。〔尤〕四肢历节痛，为风寒湿在关节。若脉不浮而沉，而又短气而渴，则知是留饮为病，而非外入之邪矣。
膈上病痰，满喘咳吐，发则寒热，背痛腰疼，目泣自出，其人振振身瞤剧，必有伏饮。（“病痰”，《脉经》《千金》作“之病”。《脉经》注云：“目泣自出”，一作“目眩”。）
〔尤〕伏饮亦即痰饮之伏而不觉者，发则始见也。身热、背疼、腰疼，有似外感，而兼见喘满、咳唾，则是《活人》所谓痰之为病，能令人憎寒发热，状类伤寒者也。目泣自出，振振身动者，饮发而上逼液道，外攻经隧也。
案，《金鉴》云：即今之或值秋寒，或感春风，发则必喘满咳吐痰盛，寒热背痛腰疼，咳剧则目泣自出，咳甚则振振身动，世俗所谓吼喘病也。今验吼喘，未见振振身者，故欠“”字不解，盖以其有所不妥者乎？况吼喘，乃前篇肺胀中之一证，与此自异。
夫病人饮水，多必暴喘满；凡食少饮多，水停心下，甚者则悸，微者短气。脉双弦者，寒也，皆大下后喜虚；脉偏弦者，饮也。（《千金》《外台》，“虚”下有“耳”字。“脉双弦”以下，程为别条；《金鉴》同，是。沈、徐，无“喜”字。程、魏、《金鉴》，作“大下后里虚”）
〔程〕饮水多，则水气泛溢于胸膈，必暴喘满也。凡人食少饮多，则胃土不能游溢精气，甚者必停于心下而为悸，微者则填于胸膈，而为短气也。〔鉴〕凡病人食少饮多者，为消渴病，小便不利者，为留饮。留饮者，即今之停水饮病也。〔尤〕水溢入肺者，则为喘满。水停心下者，甚则水气凌心而悸，微则气被饮抑而短也。双弦者，两手皆弦，寒气周体也。偏弦者，一手独弦，饮气偏注也。
案，徐云：有一手两条脉，亦曰双弦。此乃元气不壮之人，往往多见此脉，亦属虚适，愚概温补中气，兼化痰，应手而愈。此本于吴氏《脉语》云：双弦者，脉来如引二线也。然与经文双弦义递别。
肺饮不弦，但苦喘短气。（“苦”，《脉经》《千金》作“喜”。）
〔尤〕肺饮，饮之在肺中者。五藏独有肺饮，以其虚而能受也。肺主气而司呼吸，苦喘短气，肺病已着，脉虽不弦，可以知其有饮矣。
支饮亦喘而不能卧，加短气，其脉平也。（“卧”，《千金》《外台》作“眠”。）
〔尤〕支饮上附于肺，即同肺饮，故亦喘而短气，其脉亦平而不必弦也。按，后十四条云：咳家其脉弦，为有水。夫咳为肺病，而水即是饮。而其脉弦，此云肺饮不弦，支饮脉平，未详何谓。
案，脉平，诸注纷坛，多属附会，尤为未详，可谓卓见矣。
病痰饮者，当以温药和之。
〔沈〕此言痰饮属阴，当用温药也。脾失健运，水湿酿成痰饮，其性属湿而为阴邪，故当温药和之，即助阳而胜脾湿，俾阳运化，湿自除矣。〔魏〕言和之，则不耑事温补，即有行消之品，亦概其义例于温药之中，方谓之和之，而不可谓之补之、益之也。盖痰饮之邪，因虚而成，而痰亦实物，必少有开导，总不出温药和之四字，其法尽矣。
《外台》引范汪：病痰者，当以温药和之。半夏汤，即《千金》小半夏汤，附于后。
心下有痰饮，胸胁支满，目眩，苓桂术甘汤主之。（《脉经》作“甘草汤”。）
〔徐〕心下有痰饮，心下非即胃也，乃胃之上，心之下，上焦所主，唯其气挟寒湿，阴邪冲胸及胁而为支满，支者，撑定不去，如痞状也。阴邪抑遏上升之阳，而目见玄色，故眩。苓桂术甘汤，正所谓温药也，桂、甘之温化气，术之温健脾，苓之平而走下，以消饮气，茯苓独多，任以君也。
《灵经·脉篇》云：包络是动，则胸胁支满，心中憺憺大动。
茯苓桂枝白术甘草汤方（《千金》名甘草汤。）
茯苓（四两）　桂枝　白术（各三两）　甘草（二两）
上四味，以水六升，煮取三升，分温三服，小便则利。
《圣济总录》茯苓汤，治三焦有水气，胸胁支满目眩。（即本方。）
夫短气，有微饮，当从小便去之，苓桂术甘汤主之；（方见上。）肾气丸亦主之。（方见妇人杂病中。）
〔徐〕短气有微饮，即上文微者短气也。然支饮、留饮，水在心，皆短气，总是水停心下，故曰当从小便去之。〔尤〕气为饮抑则短，欲引其气，必蠲其饮。饮，水类也。治水必自小便去之，苓桂术甘益土气以行水，肾气丸养阳气以化阴，虽所主不同，而利小便则一也。
案，喻氏《法律》云：苓桂术甘汤，主饮在阳，呼气之短；肾气丸，主饮在阴，吸气之短。盖呼者出心肺，吸者入肾肝，此说甚凿矣。盖苓桂术甘，治胃阳不足，不能行水而微饮停于心下以短气；肾气丸，治肾虚而不能收摄水，水泛于心下以短气。必察其人之形体脉状而为施治，一证二方，各有所主，其别盖在于斯耶。
严氏《济生方》云：有病喜吐痰唾，服八味圆而作效者，亦有意焉。王叔和云：肾寒多唾。盖肾为水之官，肾能摄水，肾气温和，则水液运下，肾气虚寒，则邪水上溢。其间用山茱萸、山药辈取其补，附子、肉桂取其温，茯苓、泽泻取其利，理亦当矣。
病者脉伏，其人欲自利，利反快，虽利心下续坚满，此为留饮欲去故也，甘遂半夏汤主之。（《脉经》《千金》《外台》，“反”上有“者”字。）
〔魏〕病者脉伏，为水邪压溷，气血不能通，故脉反伏而不见也。其人欲自利，利反快，水流湿而就下，以下为暂泄其势，故暂安适也。然旋利而心下续坚满，此水邪有根蒂，以维系之，不可以顺其下利之势，而为削灭也，故曰此为留饮欲去故也。盖阴寒之气立其基，水饮之邪成其穴，非开破导利之，不可也。
案，《金鉴》云：此为“留饮欲去故也”句，当在“利反快”之下，必传写之讹。盖此一句释上文，必非传写之讹。
甘遂半夏汤方（《外台》引《千金》云：此本仲景《伤寒论》方。）
甘遂（大者三枚）　半夏（十二枚　以水一升　煮取半升　去滓）　芍药（五枚○《千金》作“二枚”；《外台》作“一两”）　甘草（如指大一枚　炙　一本作无○《千金》作“一枚如指大，水一升，煮取半升”。案，“一本作无”四字未详。）
上四味，以水二升，煮取半升，去滓，以蜜半升，和药汁煎取八合，顿服。（《千金》作“上四味，以蜜半升，内二药汁，合得一升半，煎取八合，顿服之。”案，《千金》近是。）
〔程〕留者行之，用甘遂以决水饮；结者散之，用半夏以散痰饮。甘遂之性直达，恐其过于行水，缓以甘草、白蜜之甘，收以芍药之酸，虽甘草、甘遂相反，而实有以相使。（此酸收甘缓。）约之之法也。《灵枢经》曰：约方犹约囊，其斯之谓与。〔尤〕甘草与甘遂相反，而同用之者，盖欲其一战而留饮尽去，因相激而相成也。芍药、白蜜不特安中，抑缓药毒耳。
脉浮而细滑，伤饮。
〔鉴〕凡饮病得脉浮而细滑者，为痰饮，初病水邪未深之诊也。李彣曰：饮脉当沉，今脉浮者，水在肺也。〔徐〕不曰有饮，而曰伤饮，见为外饮所骤伤，而非停积之水也。
脉弦数有寒饮，冬夏难治。
〔尤〕脉弦数而有寒饮，则病与脉相左，魏氏所谓饮自寒而挟自热是也。夫相左者必相持，冬则时寒助饮，欲以热攻，则脉数必甚；夏则时热助脉，欲以寒治，则寒饮为碍，故曰难治。
案，此条难解，《金鉴》改“数”作“迟”，肆矣。
脉沉而弦者，悬饮内痛。○病悬饮者，十枣汤主之。
〔鉴〕赵良曰：脉沉，病在里也。凡弦者，为痛、为饮、为癖，悬饮结积，在内作痛，故脉见沉弦。〔尤〕脉沉而弦，饮气内聚也，饮内聚而气击之则痛。〔徐〕主十枣汤者，甘遂性苦寒，能泻经隧水湿，而性更迅速直达；大戟性苦辛寒，能泻脏腑之水湿，而为控涎之主；芫花性苦温，能破水饮窠囊，故曰破癖须用芫花。合大枣用者，大戟得枣，即不损脾也。盖悬饮原为骤得之证，故攻之不嫌峻而骤，若稍缓而为水气喘息浮肿。《三因方》以十枣汤药为末，枣肉和丸以治之，可谓善于变通者矣。
十枣汤方（《外台》引《千金》云：此本仲景《伤寒论》方。）
芫花（熬）　甘遂　大戟（各等分）
上三味，捣筛，以水一升五合，先煮肥大枣十枚，取八合，去滓，内药末。强人服一钱匕，羸人服半钱，平旦温服之；不下者，明日更加半钱，得快下后，糜粥自养。（“捣筛”，《太阳下篇》作“各别为散”。“快下”，原本作“快之”，今改。）
《千金》云：十枣汤，治病悬饮者，若下后不可与也。凡上气汗出而咳者，此为饮也。又云：钱匕者，以大钱上全抄之，若云半钱匕者，则是一钱抄取一边尔，并用五铢钱也。
《外台》深师朱雀汤，疗久病癖饮，停痰不消，在胸膈上液液，时头眩痛苦挛，眼睛、身体、手足十指甲尽黄。亦疗胁下支满，饮辄引胁下痛。
即本方，用甘遂、芫花各一分，大戟三分，大枣十二枚。
《圣济总录》三圣散，治久病饮癖停痰，及胁支满，辄引胁下痛。（即本方。）
又芫花汤，治水肿，及支满澼饮。
于本方，加大黄、甘草、五味各一两，上麄捣筛，每服三钱匕。水二盏，枣二枚，擘破，同煎至九分，下芒硝半钱，更煎一沸，去滓温服，以利为度。
《宣明论》云：此汤兼下水肿腹胀，并酒食积肠垢积滞，癖坚积畜热，暴痛疟气久不已；或表之正气与邪热并甚于里，热极似阴，反寒战，表气入里，阳厥极深，脉微而绝；并风热燥甚，结于下焦，大小便不通，实热腰痛；及小儿热结，乳癖积热，作发风潮搐，斑疹热毒，不能了绝者。
《宣明论》三花神祐丸，治壮实人，风痰郁热，支体麻痹，走注疼痛，湿热肿满，气血壅滞，不得宣通；及积痰翻胃，服三丸后，转加痛闷，此痰涎壅塞，顿攻不开，再加二丸，快利则止。
本方，去大枣，加大黄、黑丑、轻粉，水丸。
《丹溪心法》小胃丹，治胸膈肠胃热痰、湿痰。
本方，加黄柏、大黄，粥丸。
《嘉定县志》云：唐杲，字德明，善医，太仓武指挥妻，起立如常，卧则气绝欲死，杲言是为悬饮，饮在喉间，坐之则坠，故无害，卧则壅塞诸窍，不得出入而欲死也，投以十枣汤而平。
病溢饮者，当发其汗，大青龙汤主之；小青龙汤亦主之。（《脉经》《千金》，无“大青龙汤主之”六字及“亦”字。《千金》云：范汪用大青龙汤。）
〔程〕《内经》云：溢饮者，渴暴多饮，而易入肌肤肠胃之外也，以其病属表，故可大小青龙汤以发汗。〔鉴〕溢饮者，饮后水流行，归于四肢，当汗出而不汗出，壅塞经表，身体疼重，即今之风水、水肿病也。〔徐〕溢饮者，水已流行归四肢，以不汗而致身体疼重，盖表为寒气所侵而疼。肌体着湿而重。全乎是表，但水寒相襍，犹之风寒两伤，内有水气，故以大青龙、小青龙主之。然大青龙合桂麻而去芍加石膏，则水气不甚，而挟热者宜之。倘咳多而寒伏，则必小青龙为当。盖麻黄去杏仁，桂枝去生姜，而加五味、干姜、半夏、细辛，虽表散，而实欲其寒饮之下出也。
大青龙汤方（《外台》云：《范汪》溢饮者，当发其汗，大青龙汤主之。）
麻黄（六两　去节）　桂枝（二两　去皮）　甘草（二两　炙）　杏仁（四十箇　去皮尖）　生姜（三两）　大枣（十二枚）　石膏（如鸡子大　碎）
上七味，以水九升，先煮麻黄，减二升，去上沫，内诸药，煮取三升，去滓，温服一升，取微似汗。汗多者，温粉粉之。（详见于《伤寒辑义》，下同。）
小青龙汤方
麻黄（去节　三两）　芍药（三两）　五味子（半升）　干姜（三两）　甘草（三两　炙）　细辛（三两）　桂枝（三两　去皮）　半夏（半升　汤洗）
上八味，以水一斗，先煮麻黄，减二升，去上沫，内诸药，煮取三升，去滓，温服一升。
《外台》云：《千金》溢饮者，当发其汗，宜青龙汤。
《直指》桂术汤，治气分。
本方，去芍药、五味子、半夏，加白术、枳壳。（出《水饮门》。）
膈间支饮，其人喘满，心下痞坚，面色黧黑，其脉紧，得之数十日，医吐下之不愈，木防己汤主之。虚者即愈；实者三日复发，复与不愈者，宜木防己汤去石膏加茯苓芒消汤主之。（《千金》，“膈间”下有“有”字；“复发”下有“发则”二字；“去石膏”上衍“汤”字。）
〔尤〕支饮上为喘满，而下为痞坚，则不特碍其肺，抑且滞其胃矣。面色黧黑者，胃中成聚，荣卫不行也。脉浮紧者为外寒，沉紧者为里实。里实可下，而饮气之实，非常法可下；痰饮可吐，而饮之在心下者，非吐可去；宜得之数十日，医吐下之而不愈也。木防己、桂枝，一苦一辛，并能行水气而散结气，而痞坚之处，必有伏阳，吐下之余，定无完气，书不尽言，而意可会也。故又以石膏治热，人参益虚，于法可谓密矣。其虚者外虽痞坚，而中无结聚，即水去气行而愈；其实者中实有物，气暂行而复聚，故三日复发也。魏氏曰：后方去石膏加芒消者，以其既散复聚，则有坚定之物，留作包囊，故以坚投坚而不破者，即以软投坚而即破也。加茯苓者，引饮下行之用耳。〔鉴〕得之数十日，医或吐之不愈者，是水邪不单结在上，故越之而不愈也。或下之不愈者，是水邪不单结在下，虽竭之亦不愈也。心下痞坚，饮结在中可知，故以木防己汤开三焦水结，通上中下之气。方中用人参，以吐下后伤正也。故水邪虚结者，服之即愈。若水邪实结者，虽愈亦复发也，即复与前方亦不能愈，当以前方减石膏之寒凝，加芒消峻开坚结，加茯苓直输水道，未有不愈者也。
木防巳汤方
木防巳（三两）　石膏（十二枚鸡子大○《千金》作“鸡子大十二枚”；《外台》作“鸡子大三枚”。案，《外台》似是）　桂枝（二两）　人参（四两）
上四味，以水六升，煮取二升，分温再服。
木防巳加茯苓芒消汤方
木防巳　桂枝（各二两）　芒消（三合）　人参　茯苓（各四两）
上五味，以水六升，煮取二升，去滓，内芒消，再微煎，分温再服，微利则愈。（案，《千金》《外台》用木防己三两，为是。《千金》云：一方不加茯苓。《外台》云：此本仲景《伤寒论》方；深师同。）
〔程〕防己利大小便，石膏主心下逆气，桂枝宣通水道，人参补气温中，正气王则水饮不待散而自散矣。加芒消之咸寒，可以软痞坚，茯苓之甘淡，可以渗痰饮，石膏辛寒近于解肌，不必杂于内方，故去之。
案，防己，古称木防己，分汉木而为二种者。苏敬、陈藏器以后之说，《太平御览》载《吴氏本草》曰：木防己，一名解离，一名解燕。神农辛，黄帝、岐伯、桐君苦无毒，李氏大寒，如葛茎蔓延如芄，白根外黄似桔梗，内黑文如车辐解，可以证矣。又案，防己散饮泄水，石膏清肺热、止喘满，桂枝、人参通阳补气，若夫水邪结实者，非石膏之所能治，代以芒消，峻开坚结，加茯苓利水道也。
心下有支饮，其人苦冒眩，泽泻汤主之。
〔程〕《内经》曰：清阳出上窍，支饮留于心膈，则上焦之气，浊而不清，清阳不能走于头目，故其人苦眩冒也。〔尤〕冒者，昏冒而神不清，如有物冒蔽之也；眩者，目眩转而乍见玄黑也。
泽泻汤方（《外台》引深师云：是本仲景《伤寒论》方。）
泽泻（五两）　白术（二两）
上二味，以水二升，煮取一升，分温再服。
〔程〕白术之甘苦，以补脾则痰不生，泽泻之甘咸，以入肾则饮不蓄，小剂以治支饮之轻者。（《外台》“煮取一升”下，有“又以水一升，煮取五合，此二汁”十三字。）
支饮胸满者，厚朴大黄汤主之。
〔尤〕胸满疑作腹满，支饮多胸满，此何以独用下法？厚朴、大黄与小承气同，设非腹中痛而闭者，未可以此轻试也。〔鉴〕“胸”字，当是“腹”字。若是“胸”字，无用承气汤之理，是传写之讹。支饮胸满，邪在肺也，宜用木防己汤、葶苈大枣汤；饮满腹满，邪在胃也，故用厚朴大黄汤，即小承气汤也。
《千金》云：厚朴大黄汤，夫酒客咳者，必致吐血，此坐久饮过度所致也，其脉虚者必冒，胸中本有支饮，支饮胸满主之之方。
厚朴大黄汤方（《外台》引《千金》云：此本仲景《伤寒论》方。）
厚朴（一尺）　大黄（六两）　枳实（四枚○《千金》作“四两”；《外台》，厚朴、枳实下俱有“炙”字）
上三味，以水五升，煮取二升，分温再服。
张氏《医通》云：此即小承气，以大黄多，遂名厚朴大黄汤。若厚朴多，则名厚朴三物汤。此支饮胸满者，必缘其人素多湿热，浊饮上逆所致，故用荡涤中焦药治之。
支饮不得息，葶苈大枣泻肺汤主之。（〔原注〕方见肺痈中○《外台》引《千金》云：此本仲景《伤寒论》方。）
〔徐〕肺因支饮满而气闭也。一呼一吸曰息，是气既闭，而肺气之布，不能如常度也。葶苈苦寒，体轻象阳，故能泄阳分肺中之闭，唯其泄闭，故善逐水，今气水相扰，肺为邪实，以葶苈泄之，故曰泻肺；大枣取其甘能补胃，且以制葶苈之苦，使不伤胃也。〔鉴〕喘咳不能卧，短气不得息，皆水在肺之急证也，故以葶苈大枣汤，直泻肺水也。
张氏《医通》云：支饮留结，气塞胸中，故不得息，以其气壅则液聚，液聚则热结，所以与肺痈同治也。
呕家本渴，渴者为欲解。今反不渴，心下有支饮故也，小半夏汤主之。（〔原注〕《千金》云：小半夏加茯苓汤。○案，《千金》用小半夏汤。《外台》引《千金》云：加茯苓者是也。此注当删去。）
〔沈〕此支饮上溢而呕之方也。凡外邪上逆作呕，必伤津液，应当作渴，故谓呕家本渴，渴则病从呕去，谓之欲解。若心下有支饮，停蓄胸膈制燥，故呕而不渴，则当治饮。〔尤〕半夏味辛性燥，辛可散结，燥能蠲饮，生姜制半夏之悍，且以散逆止呕也。
小半夏汤方
半夏（一升）　生姜（半斤）
上二味，以水七升，煮取一升半，分温再服。
《外台·虚烦门》《小品》㳅水汤，方后云：方有半夏，必须着生姜，不尔戟人咽。《千金》云：生姜，呕家之圣药。
《千金》云：有人常积气结而死，其心上暖，以此汤少许汁，入口遂活。（出《伤寒发黄门》。）
《千金》小半夏汤，病心腹虚冷，游痰气上，胸胁满不下食，呕逆者方。
即于本方中，加橘皮。（一方，有桂心、甘草。）
杨氏《家藏方》水玉汤，治眉棱骨痛不可忍者，此痰厥也。（即本方。）
严氏《济生方》玉液汤，治七情伤感，气郁生涎，随气上逆，头目眩晕，心嘈忪悸，眉棱骨痛。
即本方，入沉香水，一呷温服。
《直指》半夏丸，治吐血下血，崩中带下，喘急痰呕，中满虚肿，亦消宿瘀，百病通用。
圆白半夏（刮净、搥扁，以生姜汁调和，飞白面作软饼，包揜半夏，慢火炙，令色黄，去面，取半夏为末。）
上末，米糊丸菉豆大，日干，每三四十圆，温熟水下。
腹满，口舌干燥，此肠间有水气，己椒苈黄圆主之。
〔程〕痰饮留于中则腹满，水谷入于胃，但为痰饮而不为津液，故口舌干燥也。上证曰：水走肠间，沥沥有声，故谓之痰饮。此肠间有水气，亦与痰饮不殊，故用此汤以分消水饮。〔尤〕水既聚于下，则无复润于上，是以肠间有水气而口舌反干燥也。后虽有水饮之人，只足以益下趋之势，口燥不除而腹满益甚矣。
防己椒目葶苈大黄圆方（《千金》名椒目圆。）
防己　椒目　葶苈（熬○《千金》用二两，余同）　大黄（各一两）
上四味，末之，蜜丸如梧子大，先食饮服一丸，日三服，稍增，口中有津液。渴者，加芒消半两。
〔程〕此水气在小肠也。防己、椒目导饮于前，清者得从小便而出；大黄、葶苈，推饮于后，浊者得从大便而下也。此前后分消，则腹满减而水饮行，脾气转而津液生矣。若渴则甚于口舌干燥，加芒消佐诸药，以下腹满而救脾土。
卒呕吐，心下痞，膈间有水，眩悸者，半夏加茯苓汤主之。（“卒”，《千金》作“诸”。据《千金》《外台》，“半夏”上脱“小”字。）
〔尤〕饮气逆于胃则呕吐；滞于气则心下痞；凌于心则悸；蔽于阳则眩。半夏、生姜止呕降逆，加茯苓去其水也。〔鉴〕赵良曰：经云：以辛散之。半夏、生姜皆味辛，《本草》半夏可治膈上痰。心下坚，呕逆，眩者，亦上焦阳气虚，不能升发，所以半夏、生姜并治之。悸则心受水凌，非半夏可独治，必加茯苓去水，下肾逆以安神，神安则悸愈也。
小半夏加茯苓汤方
半夏（一升）　生姜（半斤）　茯苓（三两　一法四两○《外台》引《千金》用四两，方后云：仲景《伤寒论》茯苓三两，余并同。案，今本《千金》用三两）
上三味，以水七升，煮取一升五合，分温再服。（《千金》注云：胡洽，不用茯苓，用桂心四两。《三因方》名大半夏汤。）
《千金》茯苓汤，主胸膈痰满。
于本方中，加桂心。方后云：冷极者，加附子；气满，加槟榔。
《圣济总录》半夏加茯苓汤，治三焦不顺，心下痞满，膈间有水，目眩悸动。（即本方。）
《和剂局方》茯苓半夏汤，治停痰留饮，胸膈满闷，咳嗽呕吐，气短恶心，以致饮食不下。（即本方。）
《易简方》消暑圆，治伤暑发热头痛。
半夏（一斤　醋五升　煮干）　茯苓（半斤）　甘草（半斤）
上为细末，以生姜汁作薄糊，为圆如梧桐子大，每服五十粒，水下。
又，二陈汤，治痰饮为患，或呕吐恶心，或头眩心悸，或中脘不快，或发为寒热，或因食生冷，脾胃不和。
于本方，加甘草、陈皮、乌梅。
《直指》云：暑家气虚脉虚，或饮水过多，或冷药无度，伤动其中，呕吐不食，自利不渴；此则外热里寒，无惑乎伤暑伏热之说，非理中汤不可也。又有冷药过度，胃寒停水，潮热而呕，或身热微烦，此则阳浮外而不内，非小半夏加茯苓汤不可也。
《直指》大半夏汤，治痰饮。（即本方。）
假令瘦人，脐下有悸，吐涎沫而癫眩，此水也，五苓散主之。（“癫”，徐、沈、尤、魏，并作“颠”。《金鉴》云：“癫”当是“巅”字，巅者头也，文义相属，此传写讹。案，作“颠”为是，此乃颠倒眩晕之谓。）
〔尤〕瘦人不应有水，而脐下悸，则水动于下矣，吐涎沫则水逆于中矣，甚而颠眩，则水且犯于上矣。形体虽瘦，而病实为水，乃病机之变也。颠眩即头眩。苓、术、猪、泽，甘淡渗泄，使肠间之水从小便出；用桂者，下焦水气非阳不化也。曰多服煖水汗出者，盖欲使表里分消其水，非挟有表邪而欲两解之谓。〔鉴〕此条脐下有悸，是水停脐下为病也。若欲作奔豚，则为阳虚，当以茯苓桂枝甘草大枣汤主之。
五苓散方
泽泻（一两一分）　猪苓（三分　去皮）　茯苓（三分）　白术（三分）　桂枝（二分　去皮）
上五味，为末，白饮服方寸匕，日三服，多饮暖水，汗出愈。（“白饮”，《外台》作“水”；《医垒元戎》作“白米饮”。○详见于《伤寒论辑义》。）
朱氏《集验方》治偏坠吊疝方。
即本方，煎萝苩子煎汤调下。（吉州彭履仲方。）
《直指方·便毒门》五苓散，疏利小便，以泄败精。用葱二茎，煎汤调下。
《得效方·小儿门》五苓散，治阴核气结，肿大钓痛。多因啼怒不止，伤动阴气，结聚不散得之；或胎妇啼泣过伤，令儿生下，小肠气闭，加以风冷，血水相聚，水气上乘于肺，故先喘而后疝痛，外肾不硬，脐下痛楚不可忍，惟利二便则安。以木通、葱白、茴香、食盐，煎汤调下，得小便利为效。
《经验良方》云：衡阳屈朝奉，治小儿上吐下泻，用五苓为末，生姜自然汁为丸，麻子大，量儿大小，米饮送下。
附方
《外台》茯苓饮　治心胸中有停痰宿水，自吐出水后，心胸间虚，气满不能食，消痰气令能食。（《外台·痰饮食不消》及《呕逆不下食门》，引《延年》云：仲景《伤寒论》同。）
茯苓　人参　白术（各三两）　枳实（二两）　橘皮（二两半）　生姜（四两）
上六味，水六升，煮取一升八合，分温三服，如人行八九里，进之。（“味”下，《外台》有“切以”二字；“合”下有“去滓”二字。）
〔沈〕脾虚不与胃行津液，水蓄为饮，贮于胸膈之间，满而上溢，故自吐出水后，邪去正虚，虚气上逆，满而不能食也，所以参、术大健脾气，使新饮不聚，姜、橘、枳实以驱胃家未尽之饮，曰消痰气，令能食耳。
《外台》《延年》茯苓饮，主风痰气吐呕水者。（即本方，出《风痰门》。）
又，茯苓汤，主风痰气发，即呕吐欠呿，烦闷不安，或吐痰水者。
即本方，去枳实。
咳家，其脉弦，为有水，十枣汤主之。（方见上。○“主”之下，《千金》有“不能卧出者，阴不受邪故也”十一字。）
〔魏〕咳家专为痰饮在内，逆气上冲之咳嗽言也，故其脉必弦，无外感家之浮，无虚劳家之数，但见弦者，知有水饮在中为患也。〔尤〕脉弦为水，咳而脉弦，知为水饮渍入肺也。十枣汤逐水气，自大小便去，水去则肺宁而咳愈。按，许仁则论饮气咳者，由所饮之物停澄在胸，水气上冲，肺得此气便成咳嗽。经久不已，渐成水病，其状不限四时昼夜，遇诸动嗽物即剧，乃至双眼突出，气如欲断。汗出，大小便不利，吐痰饮涎沫无限，上气喘急肩息，每旦眼肿，不得平眠，此即咳家有水之证也。着有干枣三味丸亦佳。大枣六十枚，葶苈一升，杏仁一升，合捣作丸，桑白皮饮下七八丸，日再，稍稍加之，以大便通利为度。
案，《外台》更有加巴豆牵牛五味丸，当参考。
夫有支饮家，咳烦，胸中痛者，不卒死，至一百日，或一岁，宜十枣汤。（方见上○赵本，无“或”字。）
〔徐〕夫有支饮家，乃追原之词也。谓支饮本不痛，蔓延至胸痹而痛，气上逆为咳，火上壅为烦，已有死道矣。不卒死，甚至一百日，或经年之久，其虚可知，幸元气未竭也。原其病，支饮为本，病本不拔，终无愈期，逡巡不愈，正医家以虚故畏缩，故因宜十枣汤，以见攻病不嫌峻，不得悠悠以待毙也。〔魏〕不卒死，仲景之意，宜早治以十枣汤，至一百日或一岁，则难治矣。宜十枣汤者，宜于百日、一岁之前也，若谓日久饮深，宜十枣汤，恐非圣人履霜坚冰之意，总之涵泳白文自明。
案，《千金》，本条之后，有一条云：咳而引胁下痛者，亦十枣汤主之，不知是本经之旧文否。
久咳数岁，其脉弱者，可治；实大数者，死。其脉虚者，必苦冒，其人本有支饮在胸中故也，治属饮家。
〔沈〕久咳数载，是非虚劳咳嗽，乃脾肺素本不足，肺气滞而不利，津化为饮，上溢胸中肺叶空窍之处，即支饮、伏饮之类，内之伏饮相招，风寒袭入，内外合邪而发，世谓痰火，屡屡举发者是矣。然久咳必是邪正两衰，其脉故弱，脉证相应，故为可治。实大数者，邪热炽盛，阴气大亏，甚者必造于亡，故主死也。脉虚者，乃上焦膻中，宗气不布，痰饮浊阴，上溢胸中，气逆上冲，所以苦冒。冒者，瞑眩、黑花、昏晕之类，因其人本有支饮，存蓄胸中，则当治其支饮，而咳自宁，故治属饮家。
咳逆倚息，不得卧，小青龙汤主之。
〔尤〕倚息，倚几而息，能俯而不能仰也。〔沈〕此表里合邪之治也。肺主声，变动为咳，胸中素积支饮，招邪内入，壅逆肺气，则咳逆倚息。不得卧，是形容喘逆，不能撑持，体躯难舒，呼吸之状也。故用小青龙之麻、桂、甘草，开发腠理以驱外邪，从表而出；半夏、细辛，温散内伏之风寒，而逐痰饮下行；干姜温肺行阳而散里寒；五味、芍药，以收肺气之逆，使表风内饮，一齐而解。此乃寒风挟饮咳嗽之主方也。
青龙汤下已，多唾口燥，寸脉沉，尺脉微，手足厥逆，气从小腹上冲胸咽，手足痺，其面翕热如醉状，因复下流阴股，小便难，时复冒者，与茯苓桂枝五味甘草汤，治其气冲。（程本，作“若面热如醉”。程云：“下已”，当作“汗已”；《金鉴》从之，误。）
〔沈〕此下皆服小青龙汤，外邪解而里饮未除，扰动内阳之变也。表邪虽退，内饮未消，拒格胸间，心火不得下达，反刑肺金，则多唾口燥，犹如肺痿之类也。但饮为阴邪，而内僻则阳气衰微，故寸脉沉，下焦阳微，故尺脉微，而手足厥逆。因服青龙散剂，扰乱下焦，虚阳即随冲任之脉，厥而上行，故气从小腹上冲胸咽，至于手足痹而不用。真阳以挟胃热上冲，其面翕热如醉状。冲气复反下流阴股，不归肾间而行决渎，故小便难。冲气往返，扰动胸中留饮，则时复冒，故易桂、苓，以逐冲气归源。五味收敛肺气之逆，甘草安和脾胃，不使虚阳上浮，此乃救逆之变方也。〔徐〕不堪发散，动其气冲，以致肺燥如痿而多唾，唾者其痰薄如唾也。又口燥，燥者，觉口干，非渴也。下流阴股，谓浮于面之阳，旋复在两股之阴，作热气也。
桂苓五味甘草汤方
茯苓（四两）　桂枝（四两　去皮○《千金》用二两；《外台》用一两）　甘草（炙　三两○《千金》二两）　五味子（半升）
上四味，以水八升，煮取三升，去滓，分温三服。（《外台》云：以《千金》校之，亦脱此方，今于仲景方录附之。案，今《千金》载此方，可疑。）
冲气即低，而反更咳，胸满者，用桂苓五味甘草汤，去桂加干姜、细辛，以治其咳满。
〔尤〕服前汤已，冲气即低，而反更咳胸满者，下焦冲逆之气既伏，而肺中伏匿之寒饮续出也。故去桂枝之辛而导气，加干姜、细辛之辛而入肺者，合茯苓、五味、甘草消饮驱寒，以泄满止咳也。
案，成无己云：桂枝泄奔豚，故桂枝加桂汤，用五两，以主奔豚气从小腹上至心者。今冲气即低，乃桂之功着矣，故去之。沈氏、《金鉴》并云：枝走表，故去之，非。
苓甘五味姜辛汤方
茯苓（四两）　甘草　干姜　细辛（各三两）　五味子（半升）
上五味，以水八升，煮取三升，去滓，温服半升，日三服。（“服”字，依俞本补。）
咳满即止，而更复渴，冲气复发者，以细辛干姜为热药也。服之当遂渴，而渴反止者，为支饮也。支饮者，法当冒，冒者必呕，呕者复内半夏，以去其水。
〔沈〕此支饮内蓄而复发也。咳满即止，肺之风寒已去。而更发渴，冲气复发者，饮滞外邪，留于胸膈未除也，即以细辛、干姜热药推之；若无痰饮内蓄，而服细辛、干姜热药，助其燥热，应当遂渴，而渴反止者，是内饮上溢喉间，浸润燥热，故不作渴，但阻胸中阳气，反逆上行而冒。然冒家阳气上逆，饮亦随之而上，
故冒者必呕。呕者，于前去桂茯苓五味甘草汤，复内半夏，消去其水，呕即止矣。〔尤〕所以治渴而冲气动者，惜未之及也。约而言之，冲气为麻黄所发者，治之如桂、苓、五味、甘草，从其气而导之矣；其为姜、辛所发者，则宜甘淡咸寒，益其阴以引之，亦自然之道也。若更用桂枝，必捍挌不下，即下亦必复冲，所以然者，伤其阴故也。
桂苓五味甘草去桂加干姜细辛半夏汤方
茯苓（四两）　甘草　细辛　干姜（各二两，《千金》同，《外台》作三两）　五味子　半夏（各半升）
上六味，以水八升，煮取三升，去滓，温服半升，日三服。（“服字”，依俞本补。）
案，《金鉴》：去甘草，名苓桂五味甘草去甘草去桂加干姜细辛半夏汤，未详所据。
水去呕止，其人形肿者，加杏仁主之。其证应内麻黄，以其人遂痹，故不内之。若逆而内之者，必厥，所以然者，以其人血虚，麻黄发其阳故也。
〔徐〕形肿谓身肿也。肺气已虚，不能遍布，则滞而肿，故以杏仁利之，气不滞则肿自消也。其证应内麻黄者，《水肿篇》云：无水虚肿者，谓之气。水，发其汗则已。发汗宜麻黄也。以其人遂痹。即前手足痹也，逆而内之，谓误用麻黄，则阴阳俱虚而厥，然厥之意尚未明，故曰所以必厥者，以其人因血虚不能附气，故气行濇而痹，更以麻黄汤药发泄其阳气，则亡血复汗，温气去而寒气多，焉得不厥。正如新产亡血复汗，血虚而厥也。
苓甘五味加姜辛半夏杏仁汤方
茯苓（四两）　甘草（三两）　五味子（半升）　干姜（三两）　细辛（三两）　半夏（半升）　杏仁（半升，去皮尖）
上七味，以水一斗，煮取三升，去滓，温服半升，日三服。（“服”字，依俞本补。）
若面热如醉，此为胃热上冲，熏其面，加大黄以利之。（《外台》，“醉”下有“状”字。）
〔徐〕面属阳明，胃气盛，则面热如醉，是胃气之热上熏之也。既不因酒而如醉，其热势不可当，故加大黄以利之。虽有姜辛之热，各自为功而无妨矣。〔尤〕与冲气上逆。其面翕热如醉者不同。冲气上行者，病属下焦阴中之阳，故以酸温止之；此属中焦阳明之阳，故以苦寒下之。
苓甘五味加姜辛半杏大黄汤方
茯苓（四两）　甘草（三两）　五味（半升）　干姜（三两）　细辛（三两）　半夏（半升）　杏仁（半升）　大黄（三两）
上八味，以水一斗，煮取三升，去滓，温服半升，日三服。（“服字”，依俞本补。）
《千金方衍义》云：赵以德曰：前四变随证加减施治，犹未离本来绳墨，至第五变，其证颇似戴阳，而能独断阳明胃热，乃加大黄以利之。按阳明病，面合赤色，不可攻之，为其肾虚阳气不藏，故以攻为戒。而此平昔阴亏血虚，反用大黄利之者，以其证变叠见，虽有面热如醉，而脉见寸沉尺微，洵非表邪怫郁，而为胃中热蕴无疑，竟行涤饮攻热，不以阴虚为虑，而致扼腕也。
案，以上叙证五变，应变加减，其意殆与《伤寒论》证象阳旦之一则同，示人以通变之法也。
先渴后呕，为水停心下，此属饮家，小半夏茯苓汤主之。（方见上。《千金》《外台》以此条载上文“卒呕吐心下痞”云云之前，似是；后“呕”作“却呕”。）
〔尤〕先渴后呕者，本无呕病，因渴饮水，水多不下而反上逆也，故曰此属饮家。小半夏止呕降逆，加茯苓去其停水。盖始虽渴而终为饮，但当治饮，而不必治其渴也。
〔魏〕水停心下，阻隔正气，不化生津液上于胸咽，故渴也。渴必饮水，水得水而愈恣其冲逆，所以先渴而后必呕也。此属饮家，当治其饮，不可以为渴家治其渴也。
案，《脉经》所载三条，恐本经旧文，系于脱漏，今备录于下。
《脉经》云：咳而时发热，脉卒弦（《千金》作“在九菽”。）者，非虚也，此为胸中寒实所致也，当吐之。
又云：咳家其脉弦，欲行吐药，当相人强弱，而无热乃可吐之。其脉沉者，不可发汗。
又云：病人一臂不随，时复转移在一臂，其脉沉细，非风也，必有饮在上膲。其脉虚者，为微劳，荣卫气不周故也，久久自差。
消渴小便利淋病脉证并治第十三  ***************************
（脉证九条、方六首）
厥阴之为病，消渴，气上冲心，心中疼热，饥而不欲食，食即吐蚘，下之不肯止。
〔鉴〕按此条是《伤寒论》厥阴经正病，与杂病消渴之义不同，必是错简。
喻氏《法律》云：消渴之证，《内经》有其论无其治，《金匮》有论有治矣。而集书者，采《伤寒论》厥阴经消渴之文凑入，后人不能决择，斯亦不适于用也。盖伤寒热邪，至厥阴而尽，热势入深，故渴而消水，及热解则不渴，且不消矣，岂杂证积渐为患之比乎。
寸口脉浮而迟，浮即为虚，迟即为劳，虚则卫气不足，劳则荣气竭。（诸本，接下条为一条，今依《金鉴》分出。）
〔鉴〕按此条当在《虚劳篇》中，错简在此。寸口，通指左右三部而言也，浮而有力为风，浮而无力为虚，按之兼迟，即为虚劳之诊，故主卫外营内虚竭也。
趺阳脉浮而数，浮即为气，数即消谷而大坚，（一作紧。）气盛则溲数，溲数即坚，坚数相搏，即为消渴。（《脉经》，“坚”字并作“紧”。《金鉴》云：“而大坚”句，不成文，“大”字之下当有“便”字，必是传写之讹。魏云：大坚，即大便坚也，一作紧，非。）
〔程〕趺阳，胃脉也。《内经》曰：三阳结谓之消。胃与大肠谓之三阳，以其热结于中，则脉浮而数。《内经》又曰：中热则胃中消谷，是数即消谷也。气盛，热气盛也，谷消热盛，则水偏渗于膀胱，故小便数而大便鞕，胃无津液，则成消渴矣，此中消脉也。
《外台》《古今录验》论云：消渴病有三，一渴而饮水多，小便数有脂，似麸片甘者，皆是消渴病也；二喫食多，不甚渴，小便少似有油而数者，此是消中病也；三渴饮水不能多，但腿肿脚先瘦小，阴痿弱数小便者，此是肾消病也。又《东垣试效方》云：高消者，舌上赤裂，大渴引饮。《逆调论》云：“心移热于肺，传为鬲消者”是也，以白虎加人参汤治之；中消者，善食而瘦，自汗，大便硬小便数，叔和云：“口干饮水，多食饥虚，瘅成消中者”是也，以调胃承气、三黄丸治之；下消者，烦渴引饮，耳轮焦干，小便如膏，叔和云“焦烦水易亏”，此肾消也，以八味丸治之。《总录》所谓末传能食者，必发脑疽背疮；不能食者，必传中满、鼓胀，皆谓不治之证。案，据此论，本节之证，即是消中之谓。
男子消渴，小便反多，以饮一斗，小便一斗，肾气圆主之。（方见妇人杂病中。）
〔程〕小便多则消渴。《内经》曰：饮一溲二者不治，（出《气厥论》。）今饮一溲一，故与肾气丸治之。肾中之气，犹水中之火，地中之阳，蒸其精微之气，达于上焦，则云升而雨降，上焦得以如雾露之溉，肺金滋润，得以水精四布，五经并行，斯无消渴之患。今其人也，摄养失宜，肾水衰竭，龙雷之火不安于下，但炎于上而刑肺金，肺热叶焦，则消渴引饮，其饮入于胃，下无火化，直入膀胱，则饮一斗，溺亦一斗也，此属下消。〔尤〕盖水液属阴，非气不至，气虽属阳，中实含水，水之与气，未尝相离也。肾气丸中有桂、附，所以斡旋肾中颓堕之气，而使上行心肺之分，故名曰肾气。不然，则滋阴润燥之品，同于饮水无济，但益下趋之势而已。驯至阳气全消，有降无升，饮一溲二而死不治。夫岂知饮入于胃，非得肾中真阳，焉能游溢精气，而上输脾肺耶。〔沈〕男子二字，是指房劳伤肾，火旺水亏而成消渴者。
《外台》《近效》祠部李郎中论云：消渴者，原其发动，此则肾虚所致，每发即小便至甜，按《洪范》稼穑作甘，以物理推之，淋饧醋酒作脯法，须臾即皆能甜也，足明人食之后，滋味皆甜，流在膀胱。若腰肾气盛，则上蒸精气，气则下入骨髓，其次以为脂膏，其次为血肉也，其余别为小便，故小便色黄。血之余也。（月蚤）气者，五脏之气，咸润者，则下味也。腰肾既虚冷，则不能蒸于上，谷气则尽下为小便者也，故甘味不变，其色清冷，则肌肤枯槁也。又肺为五脏之华盖，若下有暖气蒸即肺润，若下冷极，即阳气不能昇，故肺干则热，譬如釜中有水，以火暖之，其釜若以板盖之，则暖气上腾，故板能润也，若无火力，水气则不上，此板终不可得润也。火力者，则为腰肾强盛也，常须暖将息，其水气即为食气，食气若得暖气，即润上而易消下，亦免干渴也。是故张仲景云：宜服此八味肾气丸。又张仲景云：足太阳者，是膀胱之经也；膀胱者，是肾之腑也。而小便数，此为气盛，气盛则消谷，大便硬；衰则为消渴也。男子消渴，饮一斗，小便亦得一斗，宜八味肾气丸主之。神方，消渴人，宜常服之。
即本方，但用山茱萸五两，桂、附各三两。
吴氏《方考》云：是阴无阳而不升，阳无阴而不降，水下火上，不相既济耳。故用肉桂、附子之辛热，壮其少火，用六味地黄丸，益其真阴，真阴益则阳可降，少火壮则阴自升，故灶底加薪，枯笼蒸溽，槁禾得雨，生意惟新。明者知之，昧者鲜不以为迂也。
陈氏《外科精要》云：一士大夫病渴，治疗累岁不安，一名医使服八味圆，不半载而疾痊，因疏其病源云：今医多用醒脾生津、止渴之药，误矣。其疾本起于肾水枯竭，不能止润，是以心火上炎，不能既济，煎熬而生渴，今服此药，降心火生其肾水，则渴自止矣。
即本方，以真北五味子代附子。《圣济》《直指》同。朱氏《集验》云：治消渴，八味圆，去附子，加五味子，用茧空及茄空，煎汤下。
严氏《济生方》加减肾气圆，治劳伤肾经，肾水不足，心火自用，口舌焦干，多渴而引饮，精神恍惚，面赤心烦，腰痛脚弱，肢体羸瘦，不能起止。
本方，去附子，加五味子、鹿角、沉香，弱甚者加附子。
方勺《泊宅编》云：提点铸钱朝奉郎黄沔，久病渴，极疲悴，予每见必劝服八味元，初不甚信，后累医不痊，谩服数两遂安，或问渴而以八味元治之，何也？对曰：汉武帝渴，。张仲景为处此方，盖渴多是肾之真水不足致然，若其势未至于痟，但进此剂殊佳，且药性温平无害也。案，汉武、仲景，相去数百年，盖不过一时作此杜撰之言，取信于俗士耳。
脉浮，小便不利，微热消渴者，宜利小便发汗，五苓散主之。（方见上。）
〔徐〕脉浮，微热，是表未清也；消渴，小便不利，是里有热也。故以桂枝主表，白术、苓、泽主里，而多以热水助其外出下达之势，此治消渴之浅而近也。按，此与上条，同是消渴，上条小便多，知阴虚热结，此条小便不利而微热，即为客邪内入，故治法迥异。然客邪内入，非真消渴也，合论以示辨耳。
渴欲饮水，水入则吐者，名曰水逆，五苓散主之。（方见上。）
〔尤〕热渴饮水，热已消而水不行，则逆而成呕，乃消渴之变证。曰水逆者，明非消渴而为水逆也，故亦宜五苓散去其停水。〔沈〕此亦非真消渴也。
渴欲饮水不止者，文蛤散主之。
〔鉴〕渴欲饮水，水入则吐，小便不利者，五苓散证也；渴欲饮水，水入则消，口干舌燥者，白虎加人参汤证也。渴欲饮水而不吐水，非水邪盛也；不口干舌燥，非热邪盛也。惟引饮不止，故以文蛤一味，不寒不温，不清不利，专意于生津止渴也。
案，《金鉴》云：五倍子，亦名文蛤，按法制之名百药煎，大能生津止渴，故当用之，屡试屡验也。此说本于《三因方》百药煎，于生津止渴固效矣，然其药出于后世。本条所用，即所谓花蛤也。以上三条，详见《伤寒论辑义》。
文蛤散方
文蛤（五两，俞本作四两）
上一味，杵为散，以沸汤五合，和服方寸匕。
淋之为病，小便如粟状，小腹弦急，痛引脐中。
〔徐〕淋之为病，全在下焦，故前十一篇内，言下焦有热，亦主淋闭不通，此言小便如粟状。粟者色白，而滴沥甚，则如米屑也。然气血不同，故后人有五淋之名。小腹气不和，失其浑厚之元则弦急矣，热邪上乘，则痛引脐中矣。〔尤〕按，巢氏云：“淋之为病，由肾虚而膀胱热也。肾气通于阴，阴，水液下流之道也。膀胱为津液之腑，肾虚则小便数，膀胱热则水下涩，数而且涩，淋沥不宣，故谓之淋，其状小便出少起多，小腹弦急，痛引于脐。”又有石淋、劳淋、血淋、气淋、膏淋之异，详见本论，其言颇为明晰，可补仲景之未备。
案，如粟状，依《巢源》“出少起多”之语，唯言滴沥短少，如米屑耳，云色白，殆凿矣。沈、程以下诸注，皆以为石淋，然以理推之，小便下砂石，不宜言如粟状，故今从徐注。
《三因方》云：淋，古谓之癃，名称不同也。癃者，罢也；淋者，滴也。今名虽俗，于义为得。
趺阳脉数，胃中有热，即消谷引食，大便必坚，小便即数。（程本，以此条列于前“趺阳脉浮而数”云云，“即为消渴”之后，是。魏本细书此条于上格云云，义与前同，故未另注。）
〔尤〕胃中有热，消谷引饮，即后世所谓消谷善饥，为中消者是也。胃热则液干，故大便坚；便坚则水液独走前阴，故小便数。亦即前条消渴胃坚之证，而列于淋病之下，疑错简也。
淋家不可发汗，发汗则必便血。
〔程〕膀胱蓄热则为淋，发汗以迫其血，血不循经，结于下焦，又为便血。（详见《伤寒论辑义》。）
小便不利者，有水气，其人苦渴，栝蒌瞿麦圆主之。（“苦”，赵本作“者”。）
〔尤〕此下焦阳弱气冷，而水气不行之证，故以附子益阳气，茯苓、瞿麦行水气，观方后云“腹中温为知”可以推矣。其人若渴，则是水寒偏结于下，而燥火独聚于上，故更以薯蓣、栝蒌根，除热生津液也。夫上浮之燄，非滋不熄；下积之阴，非煖不消；而寒润辛温，并行不倍，此方为良法矣。欲求变通者，须于此三复焉。〔鉴〕其人必脉沉无热，始合法也。〔沈〕盖本经《肿论》“腰以下肿者，当利其小便”，而不见其方，观此方后云“小便利，腹中温为知”，似乎在水肿，腹冷，小便不利之方，想编书者误入，俟高明细详用之。
栝蒌瞿麦丸方
栝蒌根（二两）　茯苓　薯蓣（各三两）　附子（一枚，炮）　瞿麦（一两）
上五味，末之，炼蜜丸梧子大，饮服三丸，日三服，不知，增至七八丸。以小便利，腹中温为知。
〔程〕薯蓣、栝蒌，润剂也。用以止渴生津；茯苓、瞿麦，利剂也，用以渗泄水气。膀胱者州都之官，津液藏焉，气化则能出焉。佐附子之纯阳，则水气宣行而小便自利，亦肾气丸之变制也。
案，渴而小便不利，故非消渴，小便虽不利，而未至溺如粟状，且无小腹急痛，故非淋也，即此治水病，渴而小便不利之方，沈氏之说似是。
小便不利，蒲灰散主之，滑石白鱼散，茯苓戎盐汤并主之。
〔鉴〕无表里他证，小便不利者，小便癃闭病也。〔尤〕仲景不详见证，而并出三方，以听人之随证审用，殆所谓引而不发者欤。
蒲灰散方
蒲灰（七分）　滑石（三分）
上二味，杵为散，饮服方寸匕，日三服。
〔徐〕蒲灰，即蒲席烧灰也，能去湿热利小便。滑石，能通九窍，去湿热，故主之。
案，蒲灰，《证类本草》甄权云：破恶血，败蒲席灰也。魏氏《家藏方》用篛灰。楼氏《纲目》云：蒲灰，恐即蒲黄粉。楼说难从，然《千金》有一方，附下备考。
《千金》小便不利，茎中疼痛，小腹急痛。
蒲黄　滑石（各等分）
上二味，治下筛，酒服方寸匕，日三。（《医垒元戎》治产后小便不通，金钥匙散是。）
滑石白鱼散方
滑石（二分）　乱发（二分，烧）　白鱼（二分）
上三味，杵为散，饮服半钱匕，日三服。（“半钱匕”，俞本作“方寸匕”。）
〔尤〕《别录》云：“白鱼开胃下气，去水气，血余，疗转胞，小便不通，合滑石为滋阴益气，以利其小便者也。”
案，乱发，《本经》主五淋。白鱼，恐非鱼中之白鱼。《尔雅》：蟫，白鱼。《本经》云：衣鱼，一名白鱼，主妇人疝瘕，小便不利。又《南齐书》“明帝寝疾甚久，敕台省府署文簿，求白鱼以为治”是也。沈云：白鱼、鲞，诸注并仍之，不可从。
茯苓戎盐汤方
茯苓（半斤）　白术（二两）　戎盐（弹丸大一枚）
上三味，先将茯苓、白术煎成，入戎盐，再煎，分温三服。（“先将”以下十七字，原本阙，今据宋本及徐、沈、尤本补之。程本、《金鉴》作“以水五升，煮取三升，分温三服。”卢本，“五升”作“六升”。）
〔尤〕《纲目》“戎盐即青盐，咸寒入肾，以润下之性，而就渗利之职，为驱除阴分水湿之法也。”
渴欲饮水，口干舌燥者，白虎加人参汤主之。（方见中暍中。）
〔尤〕此肺胃热盛伤津，故以白虎清热，人参生津止渴，盖即所谓上消鬲消之证，疑亦错简于此也。
喻氏《法律》云：按此治火热伤其肺胃，清热救渴之良剂也，故消渴病之在上焦者必取用之，东垣以治膈消，洁古以治能食而渴者。
脉浮，发热，渴欲饮水，小便不利者，猪苓汤主之。
〔沈〕此亦非真消渴也。伤寒太阳阳明，热邪未清，故脉浮发热，渴欲饮水，胃热下流，则小便不利，故以猪苓汤，导热滋干，而驱胃邪下出也。文蛤散、猪苓散、五苓散，凡四条，编书者误入。〔尤〕按渴欲饮水，本文共有五条，而脉浮发热，小便不利者，一用五苓，为其水与热结故也；一用猪苓，为其水与热结，而阴气复伤也；其水入则吐者，亦用五苓，为其热消而水停也；渴不止者，则用文蛤，为其水消而热在也；其口干燥者，则用白虎加人参，为其热甚而津伤也。此为同源而异流者，治法亦因之各异，如此，学者所当细审也。
水气病脉证并治第十四  ***************************
（论七首、脉证五条、方九首）
师曰：病有风水、有皮水、有正水、有石水、有黄汗。风水，其脉自浮，外证骨节疼痛，恶风；皮水，其脉亦浮，外证胕肿，按之没指，不恶风，其腹如鼓，不渴，当发其汗；正水，其脉沉迟，外证自喘；石水，其脉自沉，外证腹满不喘；黄汗，其脉沉迟，身发热，胸满，四肢头面肿，久不愈，必致痈肿。（“胕”，《千金》作“浮”。“如鼓不渴”，《巢源》作“如故而不满又不渴”；“身”下，《脉经》《千金》有“体”字。）
〔程〕风水与皮水相类，属表；正水与石水相类，属里。但风水恶风，皮水不恶风；正水自喘，石水不喘为异耳。自唐以来，复有五水十水之说，皆由肾不主五液，脾不能行水，致津液充郭，上下溢于皮肤，则水病生矣。〔鉴〕风水得之内有水气，外感风邪，风则从上肿，故面浮肿，骨节疼痛恶风，风在经表也。皮水得之内有水气，皮受湿邪，湿则从下肿，故胕肿，其腹如鼓，按之没指，水在皮里也。非风邪，故不恶风，因水湿故不渴也。其邪俱在外，故均脉浮，皆当从汗从散而解也。正水水之在上病也，石水水之在下病也；故在上则胸满自喘，在下则腹满不喘也。其邪俱在内，故均脉沉迟，皆当从下从温解也。〔尤〕正水，肾脏之水自盛也。石水，水之聚而不行者也。正水乘阳之虚而侵及上焦，故脉沉迟而喘；石水因阴之盛而结于少腹，故脉沉，腹满而不喘也。〔魏〕黄汗者，其脉亦沉迟，与正水、石水水邪在内无异也。然所感之湿，客于皮毛者，独盛于他证，故身发热，热必上炎，故胸满头面肿。湿热肆行，故四肢亦肿。久久不愈，瘀窿蕴酿，致成疮痈，溃烂成脓，必至之势也。热逼于内，汗出于外，湿瘀乎热，汗出必黄，此又就汗出之色，以明湿热之理，名之曰黄汗。
案，“胕”，程读为“跗”，本于喻氏，盖误矣。徐云：胕者浮也。近是。《素·水热穴论》云：上下溢于皮肤，故为胕肿。胕肿者，聚水而生病也。知是胕肿，即水病之称耳。
《巢源·石水候》云：肾主水，肾虚则水气妄行，不依经络，停聚结在脐间，小腹肿大，（革卯）如石，故云石水，其候引胁下胀痛而不喘是也。脉沉者名曰石水，尺脉微大亦为石水，肿起脐下，至少腹垂垂然，上至胃脘则死，不治。
张氏《医通》云：风水者，肾本属水，因风而水积也。经云：并浮为风水，传为胕肿。又曰：肾风者，面胕庞然，壅害于言，不能正偃，正偃则咳，名曰风水。其本在肾，其末在肺，皆积水也，上下溢于皮肤，故为胕肿。今止言外证骨节疼痛，恶风，不言胕肿，脱文也。皮水者，皮肤胕肿是也，盖肺主气，以行营卫，外合皮毛，皮毛病甚，则肺气膹郁，当发其汗，散皮毛之邪，外气通而郁解矣。正水者，肾经之水自病也。经曰：肾者胃之关也，关门不利，故聚水成病。上下溢于皮肤，胕肿腹大，上为喘呼不得卧，标本俱病也。石水者，乃水积小腹胞内，坚满如石，经曰：阴阳结邪，阴多阳少，名石水。又曰：肾肝并沉为石水，水积胞内，下从足少阴，故不发喘。
脉浮而洪，浮则为风，洪则为气，风气相搏，风强则为隐疹，身体为痒，痒为泄风，久为痂癞；气强则为水，难以俛仰。风气相击，身体洪肿，汗出乃愈。恶风则虚，此为风水；不恶风者，小便通利，上焦有寒，其口多涎，此为黄汗。
〔鉴〕“此为黄”四字，当是衍文。六脉俱浮而洪，浮则为风，洪则为气。风气相抟之病，若风强于气，相抟为病，则偏于营，故为隐疹，身体为痒，痒者肌虚，为风邪外薄故也。名曰泄风，即今之风燥疮是也。故日久不愈，则成痂癞。痂癞，疥癣、疠癞之类是也。若气强于风，相抟为病，则偏于卫，故为水气，难以俯仰，即今之支饮喘满不得卧也。若风气两相强击为病，则为风水，故通身浮肿也。以上诸证皆属肌表，故当发汗，汗出乃愈也。风水无汗，当以越婢汤发汗；若汗出恶风，则为表阳虚，故加附子也。若不恶风，小便通利，非表阳有寒，乃上焦有寒也。上焦有寒，惟兼病水者，不能约束津液，故其口多涎也。
何氏《医碥》云：“恶风则虚”一句，“不恶风者，小便通利，上焦有寒，其口多涎，此为黄汗”五句，当是错简，删之。案，此说未知是否。《金鉴》改“洪肿”作“浮肿”。《巢源》有身面卒洪肿候，谓肿之盛大。《金鉴》误耳。
寸口脉沉滑者，中有水气，面目肿大，有热，名曰风水。视人之目褁上，擁如蚕新卧起状，其颈脉动，时时欬，按其手足上，陷而不起者，风水。（《脉经》《千金》《外台》，并无“蚕”字，据《灵·论疾诊尺》及《水胀》篇，无“蚕”字为是，盖因下文“目下有卧蚕”之语而错误也。“褁”，《灵枢》作“窠”。潘氏《续焰》云：窠者，窝也。聚精成窝，搏结之义。）
〔尤〕风水其脉自浮，此云沉滑者，乃水脉，非风脉也，至面目肿大有热，则水得风而外浮，其脉亦必变而为浮矣，仲景不言者，以风水该之也。目窠上微肿，如蚕新卧起状者，《内经》所谓水为阴，而目下亦阴，聚水者必微肿先见于目下是也。颈脉动者，颈间人迎脉动甚，风水上凑故也。时时咳者，水渍入肺也。按其手足上，陷而不起，与《内经》以手按其腹，随手而起，如裹水之状者不同，然腹中气大，而肢间气细，气大则按之随手而起，气细则按之窅而不起，而其浮肿则一也。
案，《水胀篇》：以手按其腹，随手而起，如裹水之状者，水也。其身尽肿皮厚，按其腹，窅而不起者，肤胀也。肤胀者，寒气客于皮肤之间所致，寒气在于皮肤之间，按而散之，则不能猝聚，故窅而不起也。当知随手而起，为有水无气；窅而不起，为有气有水也。《巢源》：燥水，谓水气溢于皮肤，因令肿满。以指画肉上，则隐隐成文字者，名曰燥水；以指画肉上，随画随散，不成文字者，名曰湿水。盖湿水，即《灵枢》所谓水也；燥水，即所谓肤胀也。上条云：皮水其脉亦浮，外证胕肿，按之没指，而此条云陷而不起者风水，则知皮水、风水，即《巢源》所谓燥水，而亦肤胀之属也。尤注似疏，故详及之。
太阳病，脉浮而紧，法当骨节疼痛，反不疼，身体反重而酸，其人不渴，汗出即愈，此为风水。恶寒者，此为极虚，发汗得之。渴而不恶寒者，此为皮水，身肿而冷，状如周痹，胸中窒，不能食，反聚痛，暮躁不得眠，此为黄汗，痛在骨节。欬而喘，不渴者，此为脾胀，其状如肿，发汗即愈。然诸病此者，渴而下利，小便数者，皆不可发汗。（“酸”，徐、沈、尤作“痠”。“脾胀”，诸注作“肺胀”为解，似是；唯程、魏仍旧文。本条凡五节，依徐注而分之。）
〔尤〕太阳有寒，则脉紧骨疼；有湿，则脉濡身重；有风，则脉浮体痠，此明辨也。今得伤寒脉而骨节不疼，身体反重而痠，即非伤寒，乃风水外胜也。风水在表而非里，故不渴。风固当汗，水在表者亦宜汗，故曰汗出即愈；然必气盛而实者，汗之乃愈。不然则其表益虚，风水虽解，而恶寒转增矣。故曰恶寒者，此为极虚发汗得之。若其渴而不恶寒者，则非病风，而独病水，不在皮外，而在皮中，视风水为较深矣。其证身肿而冷，状如周痹，周痹为寒湿痹其阳，皮水为水气淫于肤也。胸中窒，不能食者，寒袭于外，而气窒于中也。反聚痛，暮躁不得眠者，热为寒郁，而寒甚于暮也。寒湿外淫，必流关节，故曰此为黄汗，痛在骨节也。其咳而喘，不渴者，水寒伤肺，气攻于表，有如肿病，而实同皮水，故曰发汗则愈。然此诸病，若其人渴而下利，小便数者，则不可以水气当汗而概发之也。仲景丁宁之意，岂非虑人之津气先亡耶。或问前二条云，风水外证，骨节疼，此云骨节反不疼，身体反重而痠，前条云皮水不渴，此云渴，何也？曰：风与水合而成病，其流注关节者，则为骨节疼痛；其侵淫肌体者，则骨节不疼，而身体痠重，由所伤之处不同故也。前所云皮水不渴者，非言皮水本不渴也，谓腹如鼓而不渴者，病方外盛而未入里，犹可发其汗也。此所谓渴而不恶寒者，所以别于风水之不渴而恶风也，程氏曰：“水气外留于皮，内薄于肺，故令人渴是也。”
《灵·周痹篇》云：风寒湿气，客于外分肉之间，迫切而为沫，沫得寒则聚，聚则排分肉而分裂也，分裂则痛，痛则神归之，神归之则热，热则痛解，痛解则厥，厥则他痹发，此内不在脏而外未发于皮，独居分肉之间，真气不能周，故命曰周痹。案，此即历节痛风之谓，今云状如周痹者，岂谓其为走痛耶？抑与《灵枢》周痹异义，而谓唯其为顽痹耶？诸注无明解者何。又案，《金鉴》以下条“越婢加术汤主之”六字，移本条“发汗即愈”之下，云：以上四证，皆初病皮毛，状类伤寒，故均以越婢加术汤主之，发汗即愈也。此说不可从，详于下条。
里水者，一身面目黄肿，其脉沉，小便不利，故令病水。假如小便自利，此亡津液，故令渴也。越婢加术汤主之。（〔原注〕方见中风，案，“黄”，《脉经》作“洪”，是。《脉经》注：一云皮水，其脉沉，头面浮肿，小便不利，故令病水。假令小便自利，亡津液，故令渴也。）
〔程〕里有水则脉沉，小便不利，溢于表则一身面目黄肿，故与越婢加术汤，以散其水。若小便自利，此亡津液而渴，非里水之证，不用越婢汤也。“越婢加术汤”，当在“故令病水”之下。
案，此条诸家并以自“一身面目黄肿”至“故令渴也”，悉属越婢汤证，殊不知此与肠痈大黄牡丹汤条同为倒装法，程注义独长矣。第据《脉经》，“黄肿”，乃“洪肿”之讹，又据《外台》引《古今录验》：“皮水，越婢加术汤主之。”及《脉经》注文，“里水”亦“皮水”之讹，义尤明显。《金鉴》则不考之于古书，辄以“越婢加术汤主之”七字，移于前条，抑亦肆矣。或疑脉沉用麻黄之义，考《本草》，麻黄为肺家之耑药，李氏详辨之。皮水，水气壅遏于皮肤之间，用麻黄而发之，则气行水利而脉道开，沉乃为浮，此等之义，身试亲验，然后知经文之不我欺也。
趺阳脉当伏，今反紧，本自有寒，疝，瘕，腹中痛，医反下之，下之胸满短气。
趺阳脉当伏，今反数，本自有热，消谷，小便数，今反不利，此欲作水。
〔鉴〕赵良曰：趺阳当伏者，非趺阳胃气之本脉也，为水蓄于下，其气伏，故脉亦伏。脉法曰：伏者为水。〔魏〕趺阳有水邪则当伏，以胃阳为水湿阴寒所固闭，故阳明之脉不出也。今反紧，不惟水盛于里，而且寒盛于中矣。盖其人不止有水气之邪，而更兼平日有积寒疝瘕，腹中常常作痛，水邪中又兼寒邪也。医者不识其为阴寒，乃以为水邪可下，虽水下沉，而寒邪上逆，故胸满短气矣。此病趺阳脉当伏，今反数，为本自有热，然本自有热，则当消谷，小便数，大便坚，如伤寒胃实之证也，今小便反不利，则知为欲作水与湿热之邪无疑。
寸口脉浮而迟，浮脉则热，迟脉则潜，热潜相搏，名曰沉。趺阳脉浮而数，浮脉即热，数脉即止，热止相搏，名曰伏。沉伏相搏，名曰水。沉则络脉虚，伏则小便难，虚难相搏，水走皮肤，即为水矣。
〔鉴〕案，此条文义不属，不释。
寸口脉弦而紧。弦则卫气不行。即恶寒。水不沾流。走于肠间。（《脉经》“卫气不行”下，更有“卫气不行”四字。）
〔程〕寸口以候表，弦紧为寒，寒则表气不行，不能以卫肌肤，故恶寒。气既不行，则水饮亦不宣，但走入肠间而为水。
案，《金鉴》云：此条必有脱简，不释。考《脉经·寒疝篇》云：寸口脉弦而紧，弦则卫气不行，卫气不行则恶寒，紧则不欲食，弦紧相抟，则为寒疝。知此条亦宜有紧则云云语，《金鉴》为是。
少阴脉紧而沉，紧则为痛，沉则为水，小便即难。
〔沈〕少阴肾脉，紧则寒邪凝滞正气于内，曰紧则为痛；沉则卫气郁而不宣，三焦壅闭，水即泛滥，曰沉则为水，决渎无权，小便即难。〔鉴〕四句文义不属，并有脱简，不释。
脉得诸沉，当责有水，身体肿重，水病脉出者，死。（《脉经》“脉得”上，有“师曰”二字。）
〔尤〕水为阴，阴盛故令脉沉。又，水行皮肤，荣卫被遏，亦令脉沉。若水病而脉出，则真气反出邪水之上，根本脱离而病气独胜，故死。出与浮迥异，浮者盛于上而弱于下，出则上有而下绝无也。〔魏〕附录《伤寒论》一条以证之。《少阴篇》云：少阴病，下利脉微者，与白通汤。利不止，厥逆无脉，干呕烦者，白通加猪胆汁汤主之。服汤，脉暴出者死，微续者生。
夫水病人，目下有卧蚕，面目鲜泽，脉伏，其人消渴。
〔鉴〕赵良曰：《内经》：色泽者，病溢饮；溢饮者，渴而多饮，溢于肠胃之外。又曰：水阴也，目下亦阴也，腹者至阴之所居也，故水在腹，便目下肿也。《灵枢》曰：水始起也，目下微肿如蚕，如新卧起之状。其人初由水谷不化津液，以成消渴，必多饮，多饮则水积，水积则气道不宣，故脉伏矣。〔沈〕胃中津液水饮，外溢皮肤肌肉，不溉喉舌，故作消渴，诚非真消渴也。
《千金》云：凡水病之初，先两目下肿起，如老蚕色，挟颈脉动，股里冷，胫中满，按之没指，腹内转侧有声，此其候也。
病水腹大，小便不利，其脉沉绝者，有水，可下之。（案，此条原本接上条，今据程本、《金鉴》，另分为一条。）
〔鉴〕腹者至阴脾也，故病水必腹大也。水蓄于内，故小便不利也。其脉沉绝，即伏脉也，脉伏腹大，小便不利，里水已成，故可下之。十枣、神祐之类，酌而用之可也。〔尤〕其脉沉绝，水气瘀壅而不行，脉道被遏而不出，其势亦太甚矣，故必下其水，以通其脉。〔徐〕水病可下，惟此一条，沉绝二字妙。
何氏《医碥》云：内水腹大，小便不利，脉沉甚，可下之，十枣汤、濬川散、神祐丸、禹攻散、舟车丸之类。盖亦可从小便利，亦可从大便泄也。
问曰：病下利后，渴饮水，小便不利，腹满因肿者，何也？答曰：此法当病水，若小便自利及汗出者，自当愈。（“因”，《脉经》、程本、《金鉴》作“阴”。“自当愈”，《千金》注云：一作满月当愈。案，“因肿”，据答语云“当病水”，作“阴肿”为是。）
〔鉴〕病下利则虚，其土伤其津也，土虚则水易妄行，津伤则必欲饮水。若小便自利及汗出者，则水精输布，何水病之有？惟小便不利，则水无所从出，故必病水。病水者脾必虚，不能制水，故腹满也；肾必虚，不能主水，故阴肿也。于此推之，凡病后伤津，渴欲饮水，小便不利者，皆当防病水也。
心水者，其身重而少气，不得卧，烦而躁，其人阴肿。（“身重”，《千金》注云：一作身肿。“阴”下，《脉经》有“大”字。）
〔魏〕又为明水气附于五藏，而另成一五水之证。盖水邪亦积聚之类也，切近于其处，则伏留于是藏，即可以藏而名证。〔程〕《内经》曰：心主身之血脉，上经曰：水在心，心下坚筑短气，是以身重少气也。《内经》曰：诸水病者，不得卧。夫心属火，水在心，则蒸郁燔烁，是以不得卧而烦躁也。心水不应阴肿，以肾脉出肺络心，主五液而司闭藏，水之不行，皆本之于肾，是以其阴亦肿也。
案，《金鉴》云：“其人阴肿”四字，当在肾水条内，错简在此。此说有理，然程注义亦通，姑从之。
肝水者，其腹大，不能自转侧，胁下腹痛，时时津液微生，小便续通。
〔魏〕肝经有水，必存两胁，故腹大而胁下痛。少阳，阴阳往来之道路，有邪窒碍，故不能自转侧。肝有水邪，必上冲胸咽，故时时津液微生。（口中有淡水之症也。）及上升而下降，小便不利者，又续通，此水邪随肝木往来升降之气，上下为患也。〔尤〕时时津液微生，小便续通者，肝喜冲逆而主疏泄，水液随之而上下也。
肺水者。其身肿。小便难。时时鸭溏。（“身”下，《千金》有“体”字。）
〔鉴〕赵良曰：肺主皮毛，行荣卫，与大肠合，今有水病，则水充满皮肤。肺本通调水道，下输膀胱为尿溺，今既不通，水不得自小便出，反从其合，与糟粕混成鸭溏也。〔尤〕鸭溏，如鸭之后，水粪杂下也。
脾水者，其腹大，四肢苦重，津液不生，但苦少气，小便难。
〔尤〕脾主腹而气行四肢，脾受水气，则腹大四肢重。津气生于谷，谷气运于脾，脾湿不运，则津液不生而少气。小便难者，湿不行也。
肾水者，其腹大，脐肿，腰痛，不得溺，阴下湿如牛鼻上汗，其足逆冷，面反瘦。（“反”，《脉经》作“皮”，注云：一云大便反坚。）
〔程〕肾者胃之关也，关门不利，故令聚水而生病，是有腹大脐肿之证也。腰者肾之外候，故令腰痛。膀胱者肾之腑，故令不得溺也。以其不得溺则水气不得泄，浸渍于睾囊而为阴汗，流注于下焦而为足冷。夫肾为水藏，又被水邪，则上焦之气血，随水性而下趋，故其人面反瘦，非若风水里水之面目洪肿也。〔魏〕是五水，又以分附于五藏而得名矣，但脏虽各附，而其实异其地者，不异其邪，治之者，亦异其处者，不当易其法也。
师曰：诸有水者，腰以下肿，当利小便；腰以上肿，当发汗乃愈。
〔鉴〕诸有水者，谓诸水病也。治诸水之病，当知表里上下分消之法。腰以上肿者水在外，当发其汗乃愈，越婢、青龙等汤证也；腰以下肿者水在下，当利小便乃愈，五苓、猪苓等汤证也。赵良曰：身半以上，天之分，阳也；身半以下，地之分，阴也。而身之腠理行天分之阳，小便通地分之阴。故水停于天者，开腠理，水从汗散；水停于地者，决其出关而水自出矣。即《内经》开鬼门洁净府法也。
陈氏《证治大还》云：凡大人、小儿，通身浮肿，喘急，小便不利，自下而上者，名阴水；自上而下者，名阳水。俗名河白，用河白草，浓煎汤洗浴，此草三尖底平，叶底及梗有芒刺，阳水用无刺者，阴水用有刺者。一二浴后，而小便便利，浮肿自消，神效神效。
师曰：寸口脉沉而迟，沉则为水，迟则为寒，寒水相搏。趺阳脉伏，水谷不化，脾气衰则鹜溏，胃气衰则身肿。少阳脉卑，少阴脉细，男子则小便不利，妇人则经水不通。经为血，血不利则为水，名曰血分。（沈际飞校本《脉经》，“卑”作“革”。《脉经》注：一云水分。）
〔程〕沉为水，迟为寒，水寒相抟，则土败矣，是以胃之趺阳脉则伏，脾之水谷则不磨，脾衰则寒内著而为鹜溏，胃衰则水外溢而为身肿也。少阳者三焦也，《内经》曰：三焦者，决渎之官，水道出焉。今少阳脉卑，则不能决渎矣，在男子则小便不利。少阴者肾也，《中藏经》曰：肾者女子以包血，以其与冲脉并行。今少阴脉细，则寒气宕于胞门矣，在妇人则经水不通，经虽为血，其体则水，况水病而血不行，其血亦化为水，故名曰血分。
案，沈云：卑者，即沉而弱。徐云：卑则低而弱。《平脉决》荣气弱，名曰卑。王宇泰云：荣主血为阴，如按之沉而无力，故谓之卑也。但少阳未详何部，徐云左关胆脉也，沈云右尺，《金鉴》云左尺，然左右配位之说，仲景所未曾言，必别有所指。《史记·仓公传》：时少阳初代，亦同。血分，诸家无明解，盖分，散也。血为水分散，流布肢体也。又有水分，附于下。
《脉经》云：问曰：病有血分，何谓也？师曰：经水前断后病水，名曰血分，此病难治。问曰：病有水分，何也？师曰：先病水后经水断，名曰水分，此病易治。
《本事续方》云：治妇人经脉不通，即化黄水，水流四肢，则遍身皆肿，名曰血分，其候与水肿相类一等。庸医不问源流，便作水疾治之，非唯无效，又恐丧命，此乃医杀之也，宜用此方。
人参　当归　瞿麦穗　大黄　桂枝　茯苓（各半两）　苦葶苈（炒二分）
上为细末，炼蜜丸如梧桐子大，每服十五圆，空心米饮下，渐加至二十圆，止于三十圆，每无不效者。案，此方为经水不通而发血分者设焉，若胃气衰者，宜另议方而可也。
问曰：病者苦水，面目身体四肢皆肿，小便不利，脉之，不言水，反言胸中痛，气上冲咽，状如炙肉，当微欬喘，审如师言，其脉何类？师曰：寸口脉沉而紧，沉为水，紧为寒，沉紧相搏，结在关元，始时当微，年盛不觉，阳衰之后，荣卫相干，阳损阴盛，结寒微动，肾气上冲，喉咽塞噎，胁下急痛。医以为留饮而大下之，气击不去，其病不除。后重吐之，胃家虚烦，咽燥欲饮水，小便不利，水谷不化，面目手足浮肿。又与葶苈圆下水，当时如小差，食饮过度，肿复如前，胸胁苦痛，象若奔（犭屯），其水扬溢，则浮咳喘逆。当先攻击冲气，令止，乃治欬；欬止，其喘自差。先治新病，病当在后。（徐本，“气击”作“气系”；无“浮咳”之“浮”字；“当微”作“尚微”；沈、尤，并同。魏本，“气击”作“气急”。）
〔沈〕此水病积寒为根，兼示误治之变也。病者面目、身体、四肢皆肿，小便不利，乃水肿本有之证，但病者竟不言此，反言胸中痛，气上冲胸，状如炙肉，当微咳喘，然水病不当有此而见之，故问其脉何类。〔程〕寸口脉沉而紧，沉为水，紧为寒，水寒之气，结于关元。当其少壮之时，阳气正旺，虽有结寒，亦为不觉；及至阳衰之后，营卫亦虚，其阳则损，其阴则盛，关元结寒乘其阳虚而动，肾中阳气不能以胜阴寒，寒气上冲，咽喉闭塞，胁下亦相引而急痛也。医者不求其本因寒水结在关元，见其标证面目、身体、四肢皆肿，小便不利，以为水饮，而大下之，其冲气不为下止，后重吐之，非惟冲气不止而大吐大下，复又损其胃而亡其津液，是以咽燥引饮也。吐下后，其阳愈虚，则不能施行便溺，其寒愈胜，则不能消化水谷，是以小便不利而水谷不化，面目手足，犹然浮肿，复与葶苈丸下水而浮肿小差。食饮过度，则脾胃复伤，肿复如前，其实水寒结于关元而未散，寒上冲则胸胁苦痛，象若奔豚，水扬溢，则为浮肿喘咳也。〔魏〕营卫，即阴阳之气也。阴气之旺，于阳气之衰，必相干凌，阳日益损，阴日益盛。〔沈〕葶苈丸，但下水肿之标，不能除水之本，故但小差而不尽彻，稍有食饮过度，肿复如前。〔徐〕当攻击冲气令止，如痰饮门苓桂术甘汤是也。咳止，喘虽不治而自愈矣。此乃病根甚深，不能骤除，故须先去异病，则原病可治，故曰先治新病，病当在后。要知冲气咳喘等，皆新病也，病当在后，病字指水气言，然关元结寒，则又为水病之本矣。
案，《金鉴》云：此条文义不属，不释。然今合数家之说而读之，则义略通，且世病水之人，多类此条证者，安可措而不讲耶。浮咳二字，程注似未允，俟考。末二句，即首篇先治其卒病，后乃治其痼病之意。《脉经》注云：气击不去，言邪气不去而元气反为药所击也。
风水脉浮，身重，汗出恶风者，防己黄芪汤主之。腹痛者，加芍药。
〔尤〕此条义详痉湿暍篇。虽有风水、风湿之异，然而水与湿非二也。
案，此条校之于痉湿暍篇，唯湿作水为异耳，盖此后人误入者。附方所载《外台》证治，的是本经之旧文，《脉经》与《外台》同，可以证矣。
防己黄芪汤方（方见湿病中。）
风水恶风，一身悉肿，脉浮不渴，续自汗出，无大热，越婢汤主之。
〔沈〕此风多水少之证也。风多伤表，外应肌肉，内连及胃，故恶风一身悉肿。胃气热蒸，其机外向，不渴而续自汗出，无大热者，则知表有微热而为实也，故以麻黄通阳气而散表；石膏入胃，能治气强壅逆风化之热；甘草、姜、枣以和营卫。若恶风者，阳弱而为卫虚，故加附子。《录验》加术，并驱湿矣。〔尤〕脉浮不渴句，或作脉浮而渴，渴者热之内炽，汗为热逼，与表虚出汗不同，故得以石膏清热，麻黄散肿，而无事兼固其表耶。
案，大青龙汤，治伤寒烦躁；麻黄杏仁甘草石膏汤，治汗后汗出而喘，无大热。俱麻黄、石膏并用之剂，而不言有渴，今验之，不论渴与不渴，皆可用。然此断云不渴者，义可疑也，以理推之，作而渴为是。下文黄汗之条，汗出而渴，《脉经》注云一作不渴，而渴不渴，经有误错，是其明征也。
越婢汤方（《外台·风水门》引《古今录验》云：此本仲景《伤寒论》方，云：里水，越婢加术汤主之。案，“越婢”名义，详《伤寒论辑义》。）
麻黄（六两）　石膏（半斤）　生姜（三两）　甘草（二两）　大枣（十五枚）
上五味，以水六升，先煮麻黄，去上沫，内诸药，煮取三升，分温三服。恶风者，加附子一枚（炮）；风水加术四两。（《古今录验》。）
《外台·风水门》煮法后云：咳，肺胀，加半夏五合，洗，一服五合。又，《皮水门》云：《古今录验》皮水，越婢汤加术主之，煮法后云：范汪同，本出仲景《伤寒论》。案，据《外台》，风水加术四两，当作皮水。
〔魏〕恶风甚者，加附子一枚而壮阳，正所以除湿，且用其流走之烈性，以治周身之肿。凡正阳所行之地，岂水湿之邪可留之区乎？此亦不耑治水，而水治之法也。加术治风水者，必风邪轻而水气重，但治其表，不足以行水，加术以助水之堤防，水由地中行而奏绩矣。（案，据《外台》，原方只五味，盖加味法，编书者采录于《古今录验》，故注此四字。）
陈氏《证治大还》云：越婢汤，治脉浮在表及腰以上肿，宜此发汗，兼治勇而劳甚，肾汗出，汗出遇风，内不得入藏府，外不得越皮肤，客于玄府，行于皮里，传为胕肿。本之于肾，名曰风水，其症恶风，一身悉肿，脉浮不渴，续自汗出。风水症，少气，时热，从肩背上至头汗出，苦渴，小便黄，目下肿，腹中鸣，身重难行，正卧则咳，烦而不能食。
《巢源·妇人脚气候》云：若风盛者，宜作越婢汤加术四两。
《千金》越婢汤，治风痹脚弱方。
于本方中，加白术四两，大附子一枚。注云：胡洽方只五味，若恶风者，加附子一枚；多淡水者，加白术四两。
《圣惠方》麻黄散，治风水，遍身肿满，骨节痠疼，恶风脚弱，皮肤不仁。
于越婢加术附汤内，去甘草，加汉防己、桑根白皮。
《圣济总录》麻黄汤，治水气，通身肿。
于本方中，加茯苓。
皮水为病，四肢肿，水气在皮肤中，四肢聂聂动者，防己茯苓汤主之。（《外台》引深师，“聂聂”作“集集”。案，聂聂，木叶动貌。《十五难》：厌厌聂聂，如循榆荚。）
〔沈〕此邪在皮肤而肿也，风入于卫，阳气虚滞，则四肢肿。皮毛气虚，受风而肿，所谓水气在皮肤中。邪正相搏，风虚内鼓，故四肢聂聂瞤动，是因表虚也。盖肺与三焦之气，同入膀胱，而行决渎；今水不行，则当使小便利而病得除，故防己、茯苓除湿而利水，以黄芪补卫而实表，表实而邪不能容，甘草安土而制水邪，桂枝以和营卫，又行阳化气而实四末，俾风从外出，水从内泄矣。
《巢源·水分候》云：水分者，言肾气虚弱，不能制水，令水气分散，流布四支，故云水分。但四支皮肤虚肿，聂聂而动者，名水分也。案，此条证，据《巢源》，即水分也。
防己茯苓汤方（《外台》引深师，名木防己汤，云：本出仲景《伤寒论》。）
防己（三两）　黄芪（三两）　桂枝（三两）　茯苓（六两）　甘草（二两，《外台》有“炙”字）
上五味，以水六升，煮取二升，分温三服。（《圣惠》，治皮水，一方有桑根白皮。）
《外台》范汪水防己汤，疗肿患下水气，四肢肿聂聂动。
于本方中，加生姜、芍药各二两，白术三两。
里水，越婢加术汤主之；甘草麻黄汤亦主之。（《外台》引范汪，“里水”作“皮水”；又云：皮水，一身面目悉肿，甘草麻黄汤主之。二方各为一条，案，《外台》为是。）
〔鉴〕“里”字，当是“皮”字，岂有里水而用麻黄之理？阅者自知，是传写之讹。皮水表虚有汗者，防己茯苓汤固所宜也。若表实无汗有热者，则当用越婢加术汤。无热者，则当用甘草麻当汤发其汗，使水外从皮去也。
越婢加术汤方（〔原注〕见上，于内加白术四两，又见中风中。）
甘草麻黄汤方（《外台》引范汪云：本出仲景《伤寒论》。）
甘草（二两）　麻黄（四两）
上二味，以水五升，先煮麻黄，去上沫，内甘草，煮取三升，温服一升，重覆汗出，不汗，再服，慎风寒。
《千金》云：有人患气急，积久不瘥，遂成水肿，如此者众。诸皮中浮水，攻面目身体，从腰以上肿，皆以此汤发汗，悉愈方。（即本方。）
《济生》云：有人患气促，积久不瘥，遂成水肿，服之有效。但此药发表，老人、虚人不可轻用，更宜详审。
水之为病，其脉沉小，属少阴；浮者为风，无水，虚胀者，为气。水，发其汗即已。脉沉者，宜麻黄附子汤；浮者宜杏子汤。（“气水”下，魏添一“病”字。）
〔鉴〕“为气水”之“气”字，当是“风”字，若是“气”字，则无发汗之理，且通篇并无气水之病。水之为病，其脉沉小，属少阴水也，今脉不沉小而浮，浮者为风，非少阴水也。若无水虚胀者，为风水也，风水发其汗即已。风水脉沉者，宜麻黄附子汤汗之；脉浮者，宜杏子汤汗之。
案，魏，“气水”之下添一“病”字，“气”下为句云：无水虚胀者，所病不在水，乃气虚散漫，更不宜发汗。尤亦“为气”作句，以“水”字接下句，云：无水而虚胀者，则为气病，不可发汗，水病发其汗则已。今考文义，殊不相协。又《圣惠论》有气水肿，与本条所言自异，故姑仍《金鉴》。
麻黄附子汤方（少阴篇作”麻黄附子甘草汤“。）
麻黄（三两）　甘草（二两）　附子（一枚，炮）
上三味，以水七升，先煮麻黄，去上沫，内诸药，煮取二升半，温服八分，日三服。（“八分”，《伤寒论》作“八合”。）
〔沈〕水病始得之源，未有不从肾虚而受风寒，郁住卫气，胃关不利，水邪泛溢，以致通身肿满，故当补阳之中，兼用轻浮通阳、开郁利窍之剂，则真阳宣而邪自去，正谓不治水而水自愈。今人不知通阳开窍，惟用肾气丸，阴重阳轻之剂，壅补其内，阳气愈益不宣，转补转壅，邪无出路，水肿日增。因药误事，不知凡几矣。
《外台》《古今录验》麻黄汤，疗风水，身体面目尽浮肿，腰背牵引髀股，不能食。
于本方中，加桂心、生姜。
杏子汤方（〔原注〕未见，恐是麻黄杏仁甘草石膏汤。）
〔沈〕脉浮者，邪居气分而属肺。详杏子汤，必以杏子为君，而杏乃耑泻肺气，使肺气通调，邪去而肿自退，方虽遗失，意想可知也。〔魏〕余谓浮者为风，仲景自言其证矣。杏子汤之方，内水湿而外风寒，其挟热者，可以用麻杏甘石也；如不挟热者，莫妙于前言甘草麻黄汤加杏子，今谓之三拗汤矣。
案，《金鉴》载杏子汤，即麻黄、甘草、杏仁三味，盖依魏注也。
厥而皮水者，蒲灰散主之。（〔原注〕方见消渴中。）
〔尤〕厥而皮水者，水邪外盛，隔其身中之阳，不行于四肢也。此厥之成于水者，去其水则厥自愈，不必以附子、桂枝之属，助其内伏之阳也。蒲灰散义见前。
问曰：黄汗之为病，身体肿，（一作重。）发热汗出而渴，状如风水，汗沾衣，色正黄如蘗汁，脉自沉，何从得之？师曰：以汗出入水中浴，水从汗孔入得之，宜芪芍桂酒汤主之。（“身体肿”，《脉经》《千金》作“身体洪肿而渴”。《脉经》注云：一作不渴。“沉”下，《外台》有“也”字。《脉经》作“黄芪芍药桂枝苦酒汤”。赵本，“柏”作“药”，非。）
〔尤〕黄汗之病，与风水相似，但风水脉浮，而黄汗脉沉，风水恶风，而黄汗不恶风为异，其汗沾衣色正黄如柏汁，则黄汗之所独也。风水为风气外合水气，黄汗为水气内遏热气，热被水遏，水与热得，交蒸互郁，汗液则黄。按，前第二条云，小便通利，上焦有寒，其口多涎，此为黄汗。第四条云，身肿而冷，状如周痹，此云黄汗之病，身体肿，发热汗出而渴，后又云剧者不能食，身疼重，小便不利，何前后之不侔也，岂新久微甚之辨欤？夫病邪初受，其未郁为热者，则身冷，小便利，口多涎；其郁久而热甚者，则身热而渴，小便不利，亦自然之道也。〔鉴〕黄芪、桂枝解肌邪，以固卫气；芍药、苦酒止汗液，以摄营气。营卫调和，其病已矣。李升玺曰：按汗出浴水，亦是偶举一端言之耳。大约黄汗由脾、胃湿久生热，积热成黄，湿热交蒸而汗出矣。
潘氏《医灯续焰》云：黄汗一证，仲景《金匮要略》收入水气病中，其主治与治疸，亦自悬绝，后人以其汗黄，遂列为五疸之一，实非疸也。
黄芪芍药桂枝苦酒汤方（《外台》引仲景《伤寒论》，云：《备急》、张文仲、《千金》《古今录验》、深师、范汪、《经心录》同。）
黄芪（五两）　芍药（三两）　桂枝（三两）
上三味，以苦酒一升，水七升，相和煮取三升，温服一升，当心烦，服至六七日，乃解。若心烦不止者，以苦酒阻故也。（〔原注〕一方用美酒醯代苦酒。《外台》云：“阻”，一作“一方用美清醯代酒”。）
〔尤〕苦酒阻者，欲行而未得遽行，久积药力，乃自行耳，故曰服至六七日乃解。〔魏〕古人称醋为苦酒，非另有所谓苦酒也。美酒醯，即人家所制社醋，即镇江红醋是也。又醋之劣者，即白酒。醋各处皆是，总以社醋入药。
何氏《医碥》云：水寒遏郁汗液于肌内，为热所蒸而成黄汗，然汗出浴水，亦举隅之论耳，当推广之。愚按，黄芪芍药桂枝苦酒汤，无清热去湿之品，徒取固敛，得无壅乎？此方恐是错简，终不可用。
倪氏《本草汇言》四仙散，治汗出染衣，黄如栢汁，此名黄汗。其证发热汗出而渴，身体浮肿，此因出汗时，受风冷水寒之气，入于汗孔得之，宜此方。用罗勒二钱，桂枝三钱，黄芪、白芍药各五钱，水酒各一碗，煎服。（出罗勒条。）
黄汗之病，两胫自冷，假令发热，此属历节。食已汗出，又身常暮卧盗汗出者，此劳气也。若汗出已反发热者，久久其身必甲错；发热不止者，必生恶疮。若身重，汗出已辄轻者，久久必身瞤，瞤即胸中痛，又从腰以上必汗出，下无汗，腰髋弛痛，如有物在皮中状，剧者不能食，身疼重，烦躁，小便不利，此为黄汗。桂枝加黄芪汤主之。（“劳气”，原本作“荣气”，今依诸本改之。《外台》引仲景《伤寒论》，“物”作“虫”。）
〔程〕湿就下而流关节，故黄汗病，两胫冷；若两胫热，则属历节之病。其食已汗出，为胃气外泄。暮而盗汗，为荣气内虚，又属虚劳之证，二者俱汗出，皆非黄汗也。欲作黄汗之证，汗出已，而热不为汗衰，反发热而热不止，薄于外，则销铄皮肤，故令身体枯槁；薄于里，则溃脉烂筋，故令生恶疮也。夫湿胜则身重汗出，虽湿去身轻，而正气未必不损，如此久久，必耗散诸阳，故身瞤而胸痛。是以上焦阳虚，则腰以上汗出；下焦湿胜，而为腰髋弛痛，如有物在皮中状也，剧则内伤于脾而不能食，外伤肌肉而身体疼重。若烦躁，小便不利，则水气无从出，蕴蓄肌中，必为黄汗。
案，此条义难通，今姑仍程注。《金鉴》云：此承黄汗，详申其证也。但文义未属，必是错简，不释。此说似是。
桂枝加黄芪汤方
桂枝　芍药（各三两）　甘草（二两）　生姜（三两）　大枣（十二枚）　黄芪（二两，《千金·黄疸门》五两）
上六味，以水八升，煮取三升，温服一升，须臾饮热稀粥一升余，以助药力，温覆取微汗；若不汗，更服。
〔尤〕桂枝、黄芪亦行阳散邪之法，而尤赖饮热稀粥取汗，以发交郁之邪。
师曰：寸口脉迟而濇，迟则为寒，濇为血不足。趺阳脉微而迟，微则为气，迟则为寒，寒气不足，则手足逆冷；手足逆冷，则荣卫不利；荣卫不利，则腹满胁鸣相逐，气转膀胱，荣卫俱劳；阳气不通，即身冷，阴气不通，即骨疼；阳前通则恶寒，阴前通则痺不仁；阴阳相得，其气乃行，大气一转，其气乃散；实则失气，虚则遗溺，名曰气分。（“实则”，徐、沈作“寒则”；注：“寒”恐是“实”字。“胁鸣”，程、魏作“肠鸣”，是。）
〔尤〕微则为气者，为气不足也。寒气不足，该寸口、趺阳为言，寒而气血复不足也。寒气不足，则手足无气而逆冷，荣卫无源而不利，由是藏府之中，真气不充，而客寒独胜，则腹满胁鸣相逐。气转膀胱，即后所谓失气、遗溺之端也。荣卫俱劳者，荣卫俱乏竭也。阳气温于表，故不通则身冷；阴气荣于里，故不通即骨疼。不通者，虚极而不能行，与有余而壅者不同。阳前通则恶寒，阴前通则痹不仁者，阳先行而阴不与俱行，则阴失阳而恶寒，阴先行而阳不与俱行，则阳独滞而痹不仁也。盖阴与阳常相须也，不可失，失则气机不续而邪乃著，不失则上下交通而邪不容，故曰阴阳相得，其气乃行，大气一转，其气乃散。失气、遗溺皆相失之征。曰气分者，谓寒气乘阳之虚，而病于气也。〔沈〕营卫相和，膻中宗气一转，大气乃行，痹着之邪，相随而去，谓大气一转，其气乃散。而实者失气，邪从大便喧吹而泄；虚者遗溺，邪从小便而去。此阳虚气滞化水，而精血为痹，故曰气分。（案，此与尤注异，然义亦通，故两存之。）〔程〕此章以明水在气分之大义，以气行则水寒之气亦行，非下章结于心下，为盘为杯也。〔鉴〕“名曰气分”之下，当有下条“桂枝去芍药加麻黄附子细辛汤主之”十五字。
气分，心下坚，大如盘，边如旋杯，水饮所作，桂枝去芍药加麻辛附子汤主之。（《脉经》：或枳术汤主之。）
〔鉴〕“气分，心下坚，大如盘，边如旋杯，水饮所作”之十六字，当是衍文。观心下坚之本条自知。“桂枝去芍药加麻黄附子细辛汤主之”十五字，当在上条气分之下，义始相属，正是气分之治法，必是错简在此。
桂枝去芍药加麻黄细辛附子汤方（《三因》名桂附汤。）
桂枝（三两）　生姜（三两）　甘草（二两）　大枣（十二枚）　麻黄　细辛各（二两）　附子（一枚，炮）
上七味，以水七升，煮麻黄，去上沫，内诸药，煮取二升，分温三服。当汗出，如虫行皮中，即愈。
〔鉴〕用桂枝去芍药加麻黄附子细辛汤者，温养荣卫阴阳，发散寒邪之气也。〔尤〕当汗出，如虫行皮中者，盖欲使既结之阳，复行周身而愈也。
心下坚，大如盘，边如旋盘，水饮所作，枳术汤主之。（《肘后·卒心痛门》作“心下坚痛，大如碗，边如旋柈，名为气分，水饮所结”。“柈”，即“盘”字。《外台·心痛门》引文仲亦同。下“盘”字，徐、沈作“盃”。案，《证类本草》作“枳实术汤”，近是。）
〔鉴〕心下坚，大如盘，边如旋盘，此里水所作也。赵良曰：心下，胃上脘也。胃气弱，则所饮之水入而不消，痞结而坚，必强其胃，乃可消痞。白术健脾强胃，枳实善消心下痞，逐停水，散滞气。
徐云：若“盘”字，乃即“盃”字，偶误勿泥。盖坚大如盘，上之取义在大；边如旋盃，下之取义在圆，不应又取大字义耳。合言之，总是坚大而圆也。案，此注未允。潘氏《续焰》云：旋，圆也。上“盘”字，当据《肘后》作“椀”，盖椀高于盘，盘大于椀，谓其坚大如椀，其边如圆盘，文意始通。若仍旧文，或从徐下“盘”字为“盃”，则其义竟难解焉。
枳术汤方（《外台》引张文仲云：此张仲景《伤寒论》方。《备急》《肘后》同。）
枳实（七枚）　白术（二两）
上二味，以水五升，煮取三升，分温三服。腹中耎，即当散也。（《外台》，“五升”作“一斗”。）
〔鉴〕李彣曰：枳实消胀，苦以泄之也；白术去湿，苦以燥之也。后张元素治痞用枳术丸，亦从此汤化出。但此乃水饮所作，则用汤以荡涤之；彼属食积所伤，则用丸以消磨之。一汤一丸，各有深意，非漫无主张也。
严氏《济生》枳术汤，治饮癖气分，心下坚硬如杯，水饮不下。
即本方，加肉桂、附子、细辛、桔梗、槟榔、甘草、生姜。
李氏《辨惑论》易水张先生枳术丸，治痞，消食强胃。
枳实（麸炒黄色，去穰，一两）　白术（二两）
上同为极细末，荷叶褁烧饭为丸，如桐子大，每服五十丸，多用白汤下无时。
附方
《外台》防己黄芪汤　治风水，脉浮为在表，其人或头汗出，表无他病，病者但下重，从腰以上为和，腰以下当肿及阴，难以屈伸。（方见风湿中。《脉经》，“其人”下有“能食”二字；无“或”字；“但”下有“言”字。《外台》引深师，作“木防己汤”，云：此本仲景《伤寒论》方。）
〔沈〕此乃湿从下受，湿多风少，故用黄芪实表，使水不得上溢，以防己驱除风湿，术、草健脾，姜、枣以俾营卫和而湿自除矣。

卷四  ——————————————————————————————————————————————————————————————————————————————————————————

黄疸病脉证并治第十五  ***************************
（论二首、脉证十四条、方七首）
寸口脉浮而缓，浮则为风，缓则为痺，痺非中风，四肢苦烦，脾色必黄，瘀热以行。（“苦”，徐本，《脉经》作“若”。）
〔程〕脉得浮缓者，必发黄，故伤寒脉浮而缓者，系在太阴。太阴者，必发身黄，今浮为风，缓为痹，非外证之中风，乃风热蓄于脾土，脾主四肢，故四肢苦烦，瘀热行于外，则发黄也。〔沈〕风湿郁结，邪正为痹，痹者闭也，因风拒闭营卫为痹，非《内经》风寒湿三气之痹。
案，痹非中风，文义不属，恐有脱误。
趺阳脉紧而数，数则为热，热则消谷，紧则为寒，食即为满。尺脉浮，为伤肾，趺阳脉紧，为伤脾。风寒相搏，食谷即眩，谷气不消，胃中苦浊，浊气下流，小便不通，阴被其寒，热流膀胱，身体尽黄，名曰谷疸。额上黑，微汗出，手足中热，薄暮即发，膀胱急，小便自利，名曰女劳疸。腹如水状不治，心中懊而热，不能食，时欲吐，名曰酒疸。（《脉经》，女劳疸、酒疸，各为别条；徐、沈、魏、尤，并同。“疸”，沈、尤作“瘅”。）
〔程〕趺阳，胃脉也，数为热，紧为寒，此胃中阴阳不分，清浊相干，寒热混杂，虽消谷不能传导，故食即满也。尺脉以候肾，浮为风，则伤肾。趺阳以候胃，紧则寒不伤胃而伤于脾，风寒相抟，邪不消谷，得谷气则熏蒸头目，故作眩也。谷不消，则胃中之浊气下流，而小便又不通利，正以肾为胃关，脾寒被于少阴，则不能行宣泄之令，胃热流于膀胱，则热瘀蓄而不行，一身尽黄，因作谷疸也。〔尤〕肾劳而热，黑色上出，犹脾病而黄外见也。额于部为庭，《灵枢》云：庭者，颜也。又云：肾病者，颧与颜黑。微汗出者，肾热上行而气通于心也。手足心热，薄暮即发者，病在里在阴也。膀胱急者，肾热所逼也。小便自利，病不在腑也。此得之房劳过度，热从肾出，故名曰女劳瘅。若腹如水状，则不特阴伤，阳亦伤矣，故曰不治。懊，郁闷不宁之意。热内蓄则不能食，热上冲则时欲吐，酒气熏心而味归脾胃也，此得之饮酒过多所致，故名酒瘅。
《巢源》云：黄疸之病，此由酒食过度，府藏未和，水谷相并，积于脾胃，复为风湿所抟，瘀结不散，热气郁蒸，故食已如饥，令身体、面目及爪甲、小便尽黄，而欲安卧。黄疸也，谷疸之状，食毕头眩，心忪怫郁不安而发黄，由失饥大食，胃气冲熏所致也。女劳疸之状，身目皆黄，发热恶寒，少腹满急，小便难，由大劳大热而交接，交接竟入水所致也。案，本经云“小便自利”，可疑。
阳明病，脉迟者，食难用饱，饱则发烦头眩，小便必难，此欲作谷疸。虽下之，腹满如故，所以然者，脉迟故也。（“发”，《阳明篇》作“微”。）
〔鉴〕谷疸属胃热，脉当数，今脉迟，脾藏寒也。寒不化谷，所以虽饥欲食，食难用饱，饱则烦闷，胃中填塞，健运失常也。清者阻于上升，故头眩；浊者阻于下降，故小便难也。此皆欲作谷疸之征，其证原从太阴寒湿郁黩而生，若误以为阳明热湿发黄下之，虽腹满暂减，顷复如故，所以然者，脉迟寒故也。此发明欲作谷疸，属脾阴寒化，而不可下者也。
张氏《伤寒心印》云：按《金匮》谷疸有二证，此则虚寒而冷黰者也。《伤寒缵论》云：脉迟胃虚，下之无益，则发汗利小便之法，用之无益，惟当用和法，如甘草干姜汤，先温其中，然后少与调胃，微和胃气是也。
夫病酒黄疸，必小便不利，其候心中热，足下热，是其证也。
〔程〕夫小便利则湿热行，不利则热留于胃，胃脉贯膈下足跗，上熏胃脘则心中热，下注足跗则足下热也。
酒黄疸者，或无热，靖言了，腹满欲吐，鼻燥。其脉浮者，先吐之；沉弦者，先下之。（赵本，“了”作“小”；程本、《金鉴》同。《脉经》《千金》、徐、沈、魏，并作“靖言了了”。徐、沈云：“靖”恐是“清”字。《外台》引《千金》作“静”；尤同。程本、《金鉴》作“谵”。案，“了”作“小”，“靖”作“谵”，并系于后人改定，故今仍《脉经》等，作“靖言了了”。“吐”，赵本作“呕”，非。）
〔尤〕酒黄瘅者，心中必热，或亦有不热，静言了了者，则其热不聚于心中，而或从下积为腹满，或从上冲为欲吐鼻燥也。腹满者可下之，欲吐者可因其势而越之，既腹满且欲吐，则可下亦可吐。然必审其脉浮者，邪近上宜先吐；脉沉弦者，则邪近下，宜先下也。〔沈〕详先字，要知吐下之后，再以清解余热，不待言矣。（案，“靖”，本作“竫”，静同，见《后汉·崔駰传》注。）
《千金》云：夫人病酒疸者，或无热，靖言了了，腹满欲吐呕者，宜吐之方，苦参散七味者是。
苦参散，治人无渐忽然振寒发黄，皮肤黄麹尘出，小便赤少，大便时袐，气力无异，食饮不妨，已服诸汤散，余热不除，久黄者，宜吐下方。
苦参　黄连　瓜蒂　黄柏　大黄　黄芩（各一两，《千金》阙，今据《翼方》补之）　葶苈（二两）
上六味，治下筛，饮服方寸匕，当大吐。吐者日一服，不吐日再，亦得下，服五日知。可消息，不觉退更服之。
酒疸，心中热，欲吐者，吐之愈。（赵，“吐”作“呕”，非。）
〔程〕前证热深则懊憹欲吐，今热微则心中热，亦欲吐，病属上焦，故一吐之可愈。
酒疸下之，久久为黑疸，目青面黑，心中如噉蒜虀状，大便正黑，皮肤爪之不仁，其脉浮弱，虽黑微黄，故知之。（《巢源》《外台》，无“虽黑微黄”四字。程，“爪”作“抓”。）
〔尤〕酒疸，虽有可下之例，然必审其腹满脉沉弦者而后下之；不然，湿热乘虚陷入血中，则变为黑疸。目青面黑，皮肤不仁，皆血变而瘀之征也。然虽曰黑疸，而其原则仍是酒家，故心中热气熏灼，如噉蒜状，一如懊之无奈也。且其脉当浮弱，其色虽黑当微黄，必不如女劳疸之色纯黑而脉必沉也。〔鉴〕赵良曰：便如黑漆，其目青与脉浮弱，皆血病也。〔魏〕黄变为黑，如物之初被火灼则黄，久被火熏则黑也。
《巢源》云：黑疸之状，苦小腹满，身体尽黄，额上反黑，足下热，大便黑是也。夫黄疸、酒疸、女劳疸，久久多变为黑疸。
《千金》茵陈大黄等七味方云：夫黄发已久，变作桃皮色，心下有坚，呕逆不下饮食，小便极赤色少，四肢逆冷，脉深沉极微细迟者，不宜服此方，得下必变啘也。案，桃皮色，盖谓带黑不明润，故附记备考。案，汪氏《医学原理》云虽黑微黄者难治，未知何据。
师曰：病黄疸，发热烦喘，胸满口燥者，以病发时，火劫其汗，两热所得。然黄家所得，从湿得之。一身尽发热面黄，肚热，热在里，当下之。（“两热所得”之“所”字，程、《金鉴》作“相”。“面黄”，赵本、《脉经》作“而黄”；徐、程、沈、魏、尤并同。案，“面”当作“而”。）
〔魏〕此病发时，乃风寒外感之病发也。〔尤〕烦、满、燥、渴，病发于热，而复以火劫之，以热遇热，相得不解，则发黄疸。然非内兼湿邪，则热与热相攻，而反相散矣。何瘅病之有哉？故曰黄家所得，从湿得之，明其病之不独因于热也。而治此病者，必先审其在表在里，而施或汗或下之法。若一身尽热而腹热尤甚，则其热为在里，里不可从表散，故曰当下。〔鉴〕但扪其肚热，其热在里，当下之。〔沈〕即栀子大黄汤之意也。
脉沉，渴欲饮水，小便不利者，皆发黄。
〔鉴〕脉沉，主里也；渴欲饮水，热瘀也；小便不利，湿郁也。热瘀湿郁于里，故发黄也。首条谓脉浮缓紧数，皆令发黄，是得之于外因也，此条脉沉，亦令发黄，是得之于内因也，故治黄有汗、下二法也。李彣曰：脉沉而渴，渴欲饮水，小便不利，则湿热内蓄，无从分消，故发黄也。
腹满舌痿黄，躁不得睡，属黄家。（〔原注〕舌痿疑作身痿。案，“舌痿”，诸注并云作“身痿”，但尤仍原文释之，非。魏云：“痿”当作“委”，舌苔色正黄无间色，亦非。“躁”，赵、徐、沈，作“燥”，非。）
〔徐〕腹满，里证也，乃有腹满，而如身痿黄，躁不得睡，瘀热外行，此发黄之渐也，故曰属黄家，见当图治于将成，不得俟既成，而后药之也。
案，痿黄，即萎黄，谓身黄不明润。沈云：湿热郁蒸，则腹满身痿，津血枯燥，土色外越，故黄躁不得眠。此以痿为痿弱之义，且黄燥连读，谬亦太甚。
黄疸之病，当以十八日为期，治之十日以上瘥，反剧为难治。（“剧”，赵本作“极”。）
〔鉴〕高世栻曰：十八日，乃脾土寄旺于四季之期；十日，土之成数也。黄疸之病，在于脾土，故当以十八日为期，然治之宜先，故治之十日以上，即当瘥，至十日以上不瘥而疸病反剧者，是谓难治，谓土气虚败，不可治也。
疸而渴者，其疸难治；疸而不渴者，其疸可治。发于阴部，其人必呕；阳部，其人振寒而发热也。（“阳部”上，《脉经》《千金》、程本、《金鉴》有“发于”二字，是“发热”之“发”，《巢源》《千金》作“微”。）
〔沈〕此言表病易治，里病难治也。胃中湿热，蒸越皮肤，则一身尽黄，虽发于外，当以表里阴阳辨证，则知可治与难治。若疸而渴者，邪虽外越，胃中湿热，半居于内，耗竭津液则渴，津枯血燥，阳火亢极，表里皆邪，故曰难治；不渴者，热邪一发，尽越于表，里无余蕴，一解表而即散，故曰可治。然邪在胸膈胃腑之里，为发阴部，内逆上冲，其人必呕，其邪尽发皮壳之表为阳部，乃太阳所主，故振寒而发热也。
案，疸，本作瘅，瘅热也，故有消瘅、瘅疟等之称，而热郁发黄，谓之黄疸，疸乃非黄病之谓。《字书》注“疸”字云：黄病也，误。然如本条单言疸者，盖省黄字也，亦不必拘耳。
谷疸之为病，寒热不食，食即头眩，心胸不安，久久发黄，为谷疸，茵陈蒿汤主之。（“黄下”，《肘后》有“失饥大食，胃气冲燻所致”十字。）
〔程〕湿热与宿谷相抟，留于胃中，因作谷疸。〔尤〕谷疸为阳明湿热瘀郁之证。阳明既郁，荣卫之源，壅而不利，则作寒热；健运之机，窒而不用，则为不食，食入则适以助湿热而增逆满，为头眩，心胸不安而已。〔徐〕头眩，为谷疸第一的据也，观方下注云一宿腹减，此亦必小便不快。而腹微胀可知。
茵陈蒿汤方
茵陈蒿（六两）　栀子（十四枚，《阳明篇》有“擘”字）　大黄（二两）
上三味，以水一斗，先煮茵陈，减六升，内二味，煮取三升，去滓，分温三服。小便当利，尿如皂角汁状，色正赤，一宿腹减，黄从小便去也。
〔程〕茵栀以导之，则湿热行矣；大黄以下之，则宿谷去矣。苦以泄之之剂也。
徐氏《伤寒类方》云：先煮茵陈，则大黄从小便出，此秘法也。
《千金》茵陈汤，伤寒七八日，内实瘀热结，身黄如橘，小便不利，腹微胀满，宜下之方。（即本方，与《阳明篇》文少异，故附载之。）
《外台》范汪疗谷疸，茵陈汤。（即本方。）
又，《小品》三物茵陈蒿汤，疗黄疸，身目皆黄，皮肤麴尘出。
茵陈蒿（一把）　栀子（二十四枚）　石膏（一斤，《千金》加大黄二两）
上三味，以水八升，煮取二升半，去滓，以猛火烧石膏，令正赤，投汤中，沸定取清汁，适寒温服一升，自覆令汗出。
又，《广济》茵陈丸，疗黄疸遍身面悉黄，小便如浓栀子汁。
于本方，去栀子，加黄芩、枳实，蜜丸。
又，《必效》茵陈汤及丸，疗一切黄。蒋九处得其父远使得黄，服此极效。
于本方加黄芩。
《千金》茵陈汤，主黄疸、酒疸、酒癖，身体面目尽黄方。（按《外台》云：太医校尉史脱处。）
于本方，加黄芩、黄连、人参、甘草。
又，治发黄，身面目悉黄如金色，小便如浓煮蘗汁。
于本方，加黄芩、柴胡、升麻、龙胆。
又，治发黄方。
于本方，加黄蘗、黄连，丸方更加黄芩。
黄家日晡所发热，而反恶寒，此为女劳得之。膀胱急，少腹满，身尽黄，额上黑，足下热，因作黑疸。其腹胀如水状，大便必黑，时溏，此女劳之病，非水也。腹满者难治，硝石礬石散主之。（“之病”，《千金》作“疸”一字。）
〔鉴〕此详申女劳疸之为病。黄疸日晡所发热，乃阳明热症，当不恶寒也；而反恶寒者，非阳明热症，此或为女劳得之也。女劳得之疸证，虽膀胱急，少腹满，而小便自利；身虽尽黄，而额上则黑；虽发热，惟足下甚，此少阴热，因作黑疸也。故腹胀如水状，而大便必黑，时溏，知非水胀病，乃为女劳得之疸胀病也。时溏黑色者，亦藏病及血之征也。血病者颜必变，岂有色黑而血不病者乎？女劳疸腹满者为难治，以其脾胃两败也。以硝石入血消坚，矾石入气胜湿，然此方治标固宜，非图本之治。世久书讹，姑辨其理也。〔尤〕黄家日晡所本当发热，乃不发热而反恶寒者，此为女劳肾热所致，与酒疸、谷疸不同。酒疸、谷疸热在胃，女劳疸热在肾，胃浅而肾深，热深则外反恶寒也。膀胱急，额上黑，足下热，大便黑，皆肾热之征。虽少腹满胀，有如水状，而实为肾热而气内蓄，非脾湿而水不行也。
消石矾石散方（《外台》引仲景《伤寒论》云：《肘后》《小品》、崔氏、文仲、《千金》、范汪、深师，并同。）
消石　礬石（烧，等分，“消石”下，《外台》、尤本有“熬黄”二字）
上二味，为散，以大麦粥汁，和服方寸匕，日三服，病随大小便去，小便正黄，大便正黑，是候也。（“候”上，徐、沈、尤有“其”字。《外台》云：大麦则须是无皮麦者。）
〔程〕《内经》曰：中满者泄之于内，润下作咸。消石之苦咸，矾石之酸咸，皆所以泄中满而润下，使其小便黄而大便黑也。然硝石，主胃胀闭，涤蓄结，矾石主热在骨髓，而经言劳者温之，是方得无太峻欤？然所服者，方寸匕耳，和以大麦粥汁，正所以宽胃而益脾也。（案，消石，即火消，时珍辨之详矣。下大黄消石汤同。）
喻氏《法律》云：硝石矾石散，从来不解用硝石之义，方书俱改为滑石矾石散，且并改大黄硝石汤，为大黄滑石汤，医学之陋，一至此乎！夫男子血化为精，精动则一身之血俱动，以女劳而倾其精，血必继之，故因女劳而尿血者，其血尚行，犹易治也；因女劳而成疸者，血瘀不行，为难治矣；甚者血瘀之久，大腹尽满，而成血蛊，尤为极重而难治矣。味仲景之文，及制方之意，女劳疸非亟去其膀胱少腹之瘀血，万无生路，在伤寒热瘀膀胱之证，其人下血乃愈，血不下者，用抵当汤下之，亦因其血之暂结，可峻攻也，此女劳疸蓄积之血，必匪朝夕，峻攻无益，但取石药之悍，得以疾趋而下达病所。硝石咸寒走血，可消逐其热瘀之血，故以为君；矾石，《本草》谓其能除锢热在骨髓，用以清肾及膀胱藏府之热，并建消瘀除浊之功，此方之极妙者也。以陈无择之贤，模棱两可，其说谓无发热恶寒，脉滑者用此汤，若发热恶寒，其脉浮紧，则以滑石石膏治之，青天白日，梦语喃喃，况其他乎？世岂有血蓄下焦，反见浮滑且紧之脉者乎，妄矣妄矣！
何氏《医碥》云：伤寒阳明证，发热者，必不恶寒，乃湿与热瘀痹于内，表阳不宣，故恶寒也，此乃辨证之法。额最高，火气之所熏，故黑，先则额黑，后则周身皆黑，故作黑疸。消石咸寒除热，矾石除痼热在骨髓，大麦粥调服，恐伤胃也，然此方难用。
《肘后方》云：女劳疸，身目皆黄，发热恶寒，小腹满急，小便难，由大劳大热交接后入水所致，治之方。（即本方。）
又治交接劳复，阴卵肿，或缩入腹，腹中绞痛，或便绝。（即本方。）
《千金》云：湿疸之为病，始得之一身尽疼，发热面色黑黄，七八日后壮热，热在里，有血当下，去之如㹠肝状。其小腹满者，急下之。亦治一身尽黄，目黄腹满，小便不利方。
于本方，消石，代滑石。（王氏《准绳》载滑石散治女劳疸，即此方。注云：按此即前硝石方，硝与滑字形相近。未知孰是，两存之。）
又，黄疸之为病，日晡所发热恶寒，小腹急，身体黄额黑，大便溏黑，足下热，此为女劳，腹满者难治，治之方。
滑石　石膏（各等分）　服法与本方同。（《外台》引《千金翼》云：《小品》《千金》《备急》、文仲，并同。）
《千金翼》泻肾散，主男女诸虚不足，肾气乏方。
即本方，不用大麦粥，用粳米粥。
酒黄疸，心中懊，或热痛，栀子大黄汤主之。
〔徐〕前酒疸正条，尚有不能食，欲吐后各变证，如小便不利，足下热，腹满不一，此独举心中懊为酒疸第一的据也。〔魏〕为实热之邪立法也，栀子、大黄大苦寒之品以泄之，枳实以开破之，香豉以升散之，酒家积郁成热，非此不当其施也。
喻氏《法律》云：此治酒热内结，昏惑懊之剂。然伤寒证中有云，阳明病，无汗，小便不利，心中懊者，身必发黄。是则诸凡热甚于内者，皆足致此，非独酒也。
栀子大黄汤方（《外台》引仲景《伤寒论》云：《肘后》《千金》同，名栀子枳实豉大黄汤。《千金翼》名栀子汤。）
栀子（十四枚）　大黄（一两）　枳实（五枚）　豉（一升）
上四味，以水六升，煮取二升，分温三服。
《肘后》云：酒疸者，心懊痛，足胫满，小便黄，饮酒发赤斑黄黑，由大醉当风，入水所致，治之方。（即本方。）
《千金》枳实大黄汤，治伤寒饮酒，食少饮多，痰结发黄，酒疸心中懊而不甚热，或干呕方。（即本方。）
诸病黄家，但利其小便。假令脉浮，当以汗解之，宜桂枝加黄芪汤主之。（方见水气病中。《千金》载本方，用黄芪五两。）
〔沈〕此风多湿少，邪机向表，通治之方也。诸病黄家，乃胃中湿热酿成，而湿性下流，当从下驱为顺，故但利小便而为常法。假令脉浮，则湿少风多，而风性通扬，邪机在表，当以汗解，不可拘利小便为常矣，故用桂枝汤和营卫而解肌表之邪，风为表虚，加黄芪而实腠理，歠热稀粥为助，使周身微微小汗，则肌表之邪去而虽有里湿，亦从下渗矣。
徐云：黄疸家，不独谷疸、酒疸、女劳疸有分别，即正黄疸病邪，乘虚所着不同。予治一黄疸，百药不效而垂毙者，见其偏于上，令服鲜射干一味觔许而愈。又见一偏于阴者，令服鲜益母草一味数觔而愈。其凡黄疸初起，非系谷疸、酒疸、女劳疸者，辄令将车前根叶子，合捣取自然汁，酒服数碗而愈。甚有卧床不起者，令将车前一味，自然汁数盂，置床头，随意饮之而愈。然则汗下之说，亦设言以启悟，其可无变通耶？案，此等治法，出于绳墨之外，所谓草头药者，亦有效验，故附载之。
《外台》许仁则疗急黄，始得大类天行病，经三两日，宜合麻黄等五味汤服之，发汗以泄黄势方。
麻黄（三两）　葛根（五两）　石膏（八两）　生姜（六两）　茵陈（二两）
上以水八升，煮取二升七合，去滓，分温三服，覆被微取汗以散之。案，黄家脉浮热盛者，桂枝加黄芪汤非所宜，此方有大青龙之意，当随证撰用，故附于此。
诸黄，猪膏发煎主之。
〔程〕扁鹊有《疗黄经》，《明堂》有《烙三十六黄法》，皆后人所未见，唯《圣济总录》载三十六黄，方论详明，治法始备。今猪膏发煎，能治诸黄，当是黄之轻者，可从小便而去，至若阴黄、急黄、女劳之属，岂猪膏发煎所能治乎？医者审之。〔尤〕此治黄疸不湿而燥者之法。按《伤寒类要》云：男子女人黄疸，饮食不消，胃胀，热生黄衣，在胃中有燥屎使然，猪膏煎服则愈。盖湿热经久，变为坚燥，譬如盒曲，热久则湿去而干也。《本草》猪脂利血脉，解风热，乱发消瘀，开关格，利水道，故曰病从小便出。
猪膏发煎方（《外台》引仲景《伤寒论》，云：《肘后》《备急》、文仲、《千金》《古今录验》、深师、范汪，同。）
猪膏（半斤，《外台》作“八两”。）　乱发（如鸡子大，三枚，《肘后》《外台》作“一枚”）
上二味，和膏中煎之，发消药成，分再服，病从小便出。（“味”下，《外台》有“内发”二字；“药成”作“尽研绞去膏细滓”七字；方后云：大医校尉史脱家婢再病，胃中干粪下，便差，神验。）
案，《外台》引《肘后》疗黄疸者，一身面目悉黄，如橘柚，暴得热，外以冷迫之，热因留胃中，生黄衣，热熏上所致方。猪脂一斤，上一味，煎成者，温令热，尽服之，日三，燥屎当下，下则稍愈便止。《证类本草》引《伤寒类要》，尤则采之于《证类》也。今本《肘后》无考，《外台》又引《近效》，主疗亦同。
《肘后》女劳疸者，身目皆黄，发热恶寒，小腹满急，小便难，由大劳大热，交接后入水所致治之方。（即本方。喻氏《法律》引《肘后》云：盖女劳疸，血瘀膀胱，非直入血分之药必不能开，然虻、蛭过峻，矾石过燥，明是治血燥矣。）
徐云：予友骆天游黄疸腹大如鼓，百药不效，用猪膏四两，发灰四两，一剂而愈，仲景岂欺我哉。
黄疸病，茵陈五苓散主之。（〔原注〕一本云茵陈汤及五苓散竝主之。）
〔徐〕此表里两解之方，然五苓中有桂、术，乃为稍涉虚者设也。〔尤〕此正治湿热成瘅者之法。茵陈散结热，五苓利水去湿也。〔鉴〕黄疸病之下，当有“小便不利者”之五字，茵陈五苓散方有着落，必传写之遗。
茵陈五苓散方（《外台》引仲景《伤寒论》，文同；云：《小品》《古今录验》、张文仲、《经心录》同。）
茵陈蒿末（十分）　五苓散（五分，方见痰饮中）
上二味和，先食饮方寸匕，日三服。（《外台》作“上二味，和，先食白饮和方寸匕，服之日三”。）
《外台》又五苓散，利小便，治黄疸方。（即本方，不用茵陈。云：《千金》、深师、范汪同。）
《三因方》五苓散，治伏暑郁发黄，小便不利烦渴，用茵陈煎汤调下。
严氏《济生方》加减五苓散，治饮食伏暑，郁发黄，烦渴小便不利。于本方，去桂枝，加茵陈。
《准绳》茵陈五苓散，治伤寒温湿，热病感冒，后发为黄疸，小便黑赤，烦渴发热，不得安宁。此盖汗下太早，服药不对证，因感湿热病，以致遍身发黄。上用生料五苓散一两，加入茵陈半两，车前子一钱，木通、柴胡各一钱半。酒后得证，加干葛二钱，灯心五十茎，水一碗，煎八分，连进数服，小便清利为愈。
黄疸腹满，小便不利而赤，自汗出，此为表和里实，当下之，宜大黄硝石汤。（宋本，“消石”作“滑石”，下同，非。《脉经》作“大黄黄蘗栀子芒消汤”。）
〔鉴〕李彣曰：腹满、小便不利而赤，里病也。自汗出，表和也。里病者，湿热内甚，用栀子清上焦湿热，大黄泻中焦湿热，黄柏清下焦湿热，消石则于苦寒泻热之中，而有燥烈发散之意，使药力无所不至，而湿热悉消散矣。
大黄消石汤方（《千金》名大黄黄蘗汤。《翼》名大黄汤。《外台》引仲景《伤寒论》，名大黄黄蘗皮栀子消石汤；《小品》《千金翼》、深师、范汪并同。）
大黄　黄蘗　消石（各四两）　栀子（十五枚）
上四味，以水六升，煮取二升，去滓，内消，更煮取一升，顿服。
喻氏《法律》云：湿热郁蒸而发黄，其当从下夺，亦须仿治伤寒之法，里热者始可用之，重则用大黄硝石汤荡涤其湿热，如大承气汤之例；稍轻则用栀子大黄汤清解而兼下夺，如三黄汤之例；更轻则用茵陈蒿汤清解为君，微加大黄为使，如栀豉汤中加大黄如博棋子大之例。是则汗法固不敢轻用，下法亦在所慎施，以疸证多夹内伤，不得不回护之耳。
《外台》《必效》大黄汤，疗急黄疸内等黄方。
大黄（三两）　芒硝（二两）
上二味，以水二升，生渍大黄一宿，平旦绞汁一升半，内芒硝，搅服，须臾当快利差。
《圣惠》治黄病腹胀满，小便涩而赤少。
于本方中，加冬葵子。
黄疸病，小便色不变，欲自利，腹满而喘，不可除热，热除必哕。哕者，小半夏汤主之。（方见痰饮中。《外台》引仲景《伤寒论》，云：范汪同。）
〔尤〕便清自利，内无热征，则腹满非里实，喘非气盛矣。虽有疸热，亦不可以寒药攻之。热气虽除，阳气则伤，必发为哕。哕，呃逆也。魏氏谓胃阳为寒药所坠，欲升而不能者是也。小半夏温胃止哕，哕止然后温理中藏，使气盛而行健，则喘满除，黄病去，非小半夏能治瘅也。
《圣惠》小半夏散，阴黄小便色不变，欲自利而不利，腹满而喘者，必哕；哕者宜服此方。
半夏（一两）　人参（二两）　葛根（二两）
上件药，捣麄罗为散，每服四钱，以水一中盏，入生姜半分，煎至六分，去滓，不计时候温服。
诸黄，腹痛而呕者，宜柴胡汤。（〔原注〕必小柴胡汤，方见呕吐中。原本“黄”作“劳”，今据诸本改定。魏作“劳”解之，非。）
〔程〕经曰：呕而腹满，视其前后，知何部不利，利之则愈。今黄家腹痛而呕，应内有实邪，当是大柴胡以下之；若小柴胡则可止呕，未可疗腹痛也。明者详之。〔鉴〕呕而腹痛，胃实热也，然必有潮热便鞕，始宜大柴胡汤两解之；若无潮热，便软，则当用小柴胡汤去黄芩加芍药和之可也。（案，《玉机》小柴胡汤，加栀子。）
男子黄，小便自利，当与虚劳小建中汤。（方见虚劳中。）
〔鉴〕高世栻曰：女为阴，男为阳；阴主血，阳主气。男子黄，阳气虚也。黄者土之色，阳气虚而土色外呈。中无湿热，故小便自利，此为虚也。〔尤〕小便利者，不能发黄，以热从小便去也。今小便利而黄不去，知非热病，乃上虚而色外见，宜补中而不可除热者也。夫黄瘅之病，湿热所郁也，故在表者汗而发之，在里者攻而去之，此大法也。乃亦有不湿而燥者，则变清利为润导，如猪膏发煎之治也；不热而寒，不实而虚者，则变攻为补，变寒为温，如小建中之法也；其有兼证错出者，则先治兼证而后治本证，如小半夏及小柴胡之治也。仲景论黄疸一证，而于正变虚实之法，详尽如此，其心可谓尽矣。
王氏《阴证略例》云：内感伤寒，劳役形体，饮食失节，中州变寒之病，生黄非伤寒坏之而得，只用建中、理中、大建中足矣，不必用茵陈也。何氏《医碥》云：阴黄，小便清白，大便不实，喜静能卧，脉迟弱无力，身冷自汗，当以虚寒治之。仲景所谓男子黄，小便自利，与小建中汤，王海藏谓中州寒生黄，用大小建中，不必茵陈，皆气虚之阴黄也。气虚则脾不运，久瘀于里，则脾败而色外见，故黄，其黄色必淡。戴复菴谓失血后多令面黄，或遍身黄，血不荣也，如竹木春夏叶润则绿，至秋则干黄，宜养荣汤、十全大补汤。此血虚之阴血也，此为干黄，小便利，四肢不沉重也。案，治阴黄，《医学纲目》用理中加茯苓汤，喻氏治女劳疸属虚者，用八味肾气丸，《圣惠》治房黄，用鹿茸散（鹿茸、熟地、山茱、五味、黄芪、牡蛎。）之类，皆不用茵陈，然如韩氏小茵陈汤、（附子、甘草、茵陈。）茵陈四逆汤、茵陈附子汤、茵陈茱萸汤、罗氏茯苓栀子茵陈汤之类，皆附子、茵陈并用，盖本于《千金翼》治黄疸小便赤黄方（前胡、茯苓、椒目、附子、茵陈。）之意，寒热错杂者，亦宜随证而选用，不必执拘矣。
附方
瓜蒂汤。治诸黄。（方见暍病中。）
〔沈〕瓜蒂汤，吐药也，若邪冲于胸膈，或心烦懊，欲吐而无他病者，当用此汤吐去黄水，因其高而越之也。
《外台》《删繁》疗天行毒热，通贯藏府，沉鼓骨髓之间，或为黄疸、黑疸、赤疸、白疸、谷疸、马黄等疾，喘急须臾而绝方。
瓜蒂（二七枚）
上一味，以水一升，煮取五合，作一服。
案，此方与暍病所载同。《北史·麦铁杖传》瓜蒂喷鼻，疗黄不差。考《千金》《外台》，用瓜蒂等二三味者，凡八方，多系于吹两鼻中出黄水，正是别法，故此不录出，当考原书。
《千金》麻黄醇酒汤　治黄疸。（《外台》引仲景《伤寒论》云：《小品》《古今录验》、张文仲、《经心录》同。《千金》云：治伤寒热出表，发黄疸方。《外台》煮法后，引《古今方》，文同。）
麻黄（三两，《外台》作“一大把，去节”；《肘后》同。）
上一味，以美清酒五升，煮取二升半，顿服尽，冬月用酒，春月用水煮之。
〔沈〕外感风寒，湿热在表，郁酓成黄，或脉自浮，当以汗解者，用此一味煮酒，使其彻上彻下，行阳开腠，而驱营分之邪，则黄从表解矣。
惊悸吐衄下血胸满瘀血病脉证治第十六  ***************************
（脉证十二条、方五首）
寸口脉动而弱，动即为惊，弱则为悸。
〔沈〕惊从外入，悸是内发。悸者，心神恍惚，跳动不能自主之貌也。〔徐〕前奔㹠章既言有惊怖、有火邪，皆从惊发得之，此又另揭惊悸言之，非详其病所从得，乃谓病有惊狂不安者，有只心悸不宁者。惊乃邪袭于心，在实边，故其寸口脉动，动者，有粒如豆也；悸乃神不能主，在虚边，故其寸口脉弱，弱脉来无力也。动而弱者，有邪袭之而心本原虚也，故惊悸并见。然而脉仍分属，动则惊气之发，弱则悸气所形，故曰：“动即为惊，弱则为悸”。
师曰：尺脉浮，目睛晕黄，衂未止；晕黄去，目睛慧了，知衂今止。（“尺”，赵、程、《金鉴》作“夫”。《巢源》作“尺中自浮”；“未”上有“必”字。《脉经》云：问曰：病衄连日不止，其脉何类？师曰：脉来轻轻在肌肉，尺中自溢。注：一云尺脉浮。以下与本文同。）
〔尤〕尺脉浮，知肾有游火；目睛晕黄，知肝有畜热，衄病得此，则未欲止。盖血为阴类，为肾肝之火热所逼而不守也。若晕黄去，目睛且慧了，知不独肝热除，肾热亦除矣，故其衄今当止。
又曰：从春至夏，衂者，太阳；从秋至冬，衂者，阳明。
〔尤〕血从阴经并冲任而出者则为吐，从阳经并督脉而出者则为衄，故衄病皆在阳经。但春夏阳气浮，则属太阳；秋冬阳气伏，则属阳明为异耳。所以然者，就阴阳言，则阳主外，阴主内；就三阳言，则太阳为开，阳明为阖，少阳之脉，不入鼻頞，故不主衄也。
衂家不可汗，汗出必额上陷，脉紧急，直视不能眴，不得眠。
〔尤〕血与汗皆阴也，衄家复汗，则阴重伤矣。脉者血之府，额上陷者，额上两旁之动脉，因血脱于上而陷下不起也。脉紧急者，寸口之脉，血不荣而失其柔，如木无液而枝廼劲也。直视不眴不眠者，阴气亡则阳独胜也。经云：夺血者无汗，此之谓夫。（详《伤寒论辑·又太阳中篇》。）
病人面无血色。无寒热。脉沉弦者衄。浮弱手按之绝者下血。烦咳者必吐血。（《巢源》“寒热”上无“无”字。赵、徐、沈、尤，并无“血色”之“血”字。）
〔程〕《灵枢经》曰：血脱者，夭然不泽。上经曰：男子面色薄者，主渴及亡血，今病人面无血色，脱血之象也。上经曰：男子脉虚沉弦，无寒热，时目瞑兼衄。今无寒热，而脉弦衄者，则与上证不殊，为劳证也。若脉浮弱，手按之绝者，有阳无阴也，故知下血。烦咳者，病属上焦也，故知吐血。〔尤〕无寒热，病非外感也。衄因外感者，其脉必浮大，阳气重也；衄因内伤者，其脉当沉弦，阴气厉也，虽与前尺脉浮不同，其为阴之不靖则一也。若脉浮弱，按之绝者，血下过多，而阴脉不充也。烦咳者，血从上溢，而心肺焦燥也。此皆病成而后见之诊也。
夫吐血，欬逆上气，其脉数而有热，不得卧者，死。（《巢源》“数”下有“浮大”二字。）
〔尤〕脉数身热，阳独胜也；吐血咳逆上气不得卧，阴之烁也。以既烁之阴，而从独胜之阳，有不尽不已之势，故死。
夫酒客欬者，必致吐血，此因极饮过度所致也。
〔徐〕此言吐血不必由于气不摄血，亦不必由于阴火炽盛，其有酒客而致咳，则肺伤已极，又为咳所击动，必致吐血，故曰极饮过度所致。则治之者，当以清酒热为主也。
《三因方》云：病者因饮食过度伤胃，或胃虚不能消化，致翻呕吐逆，物与气上冲蹙胃口，决裂所伤吐出，其色鲜红，心腹绞痛，白汗自流，名曰伤胃吐血，理中汤能止之者，以其功最理中脘，分利阴阳，安定血脉。（《证治要诀》加葛根、川芎。）或只煮干姜甘草汤饮之亦妙，方见《养生必用》。
寸口脉弦而大，弦则为减，大则为芤，减则为寒，芤则为虚，寒虚相击，此名曰革，妇人则半产漏下，男子则亡血。
〔尤〕此条已见虚劳病中，仲景复举之者，盖谓亡血之证，有从虚寒得之者耳。
亡血，不可发其表，汗出即寒憟而振。（《太阳中篇》《脉经》“血”下有“家”字。）
〔鉴〕凡失血之后，血气未复为亡血也，皆不可发汗。失血之初，固属阳热，亡血之后，热随血去，热虽消而气逐血虚，阳亦微矣。若发其汗，则阳气衰微，力不能支，故身寒噤憟，而振振耸动也。发阴虚之汗，汗出则亡阴，即发吐衄之汗也，故见不得眴，不得眠，亡阴之病也；发阳虚之汗，汗出则亡阳，即发亡血之汗也，故见寒憟而振，亡阳之病也。李彣曰：夺血者无汗，以汗与血俱为心液，血亡液竭，无复余液作汗也。今又发表，则阴虚且更亡阳，表间卫气虚极，故寒憟而振。
病人胸满，脣痿舌青，口燥，但欲漱水，不欲嚥，无寒热，脉微大来迟，腹不满，其人言我满，为有瘀血。（“此”下，《脉经》有“当汗出不出，内结亦为瘀血”十一字。）
〔鉴〕表实无汗，胸满而喘者，风寒之胸满也；里实便濇，胸满烦热者，热壅之胸满也；面目浮肿，胸满喘不得卧者，停饮之胸满也；呼吸不快，胸满太息而稍宽者，气滞之胸满也。今病人无寒热他病，惟胸满、唇痿、舌青、口燥、漱水不欲咽，乃瘀血之胸满也。唇、舌，血华之处也，血病不荣，故痿瘁色变也；热在血分，故口燥、漱水不欲咽也；脉微大来迟，阴凝之诊，则当腹满，今腹不满，询之其人，言我满在胸不在腹也，与上如是之证推之，为有瘀血也。〔沈〕假令气分热盛，则腹胀满，今腹不满而言我满者，乃外虽不满，内脏血壅气滞而胀，故言我满，知是瘀血也。
案，程云：唇痿未详所以，误。
病者如热状，烦满，口干燥而渴，其脉反无热，此为阴伏，是瘀血也，当下之。（“阴伏”之“伏”，赵本作“状”，非。）
〔鉴〕此承上文互详证脉，以明其治也。如热状，即所谓心烦胸满，口干燥渴之热证也。其人当得数大之阳脉，今反见沉伏之阴脉，是为热伏于阴，乃瘀血也。血瘀者当下之，宜桃核承气，抵当汤、丸之类也。
火邪者，桂枝去芍药加蜀漆牡蛎龙骨救逆汤主之。（沈不载此条。）
〔程〕此章，当在第八篇中，简脱在此。〔尤〕此但举火邪二字，而不详其证。按《伤寒论》云：伤寒脉浮，医以火迫劫之；亡阳，必惊狂，起卧不安。又曰：太阳病，以火熏之，不得汗，其人必躁；到经不解，必圊血，名为火邪。仲景此条殆为惊悸下血备其证欤。桂枝汤去芍药之酸，加蜀漆之辛，盖欲使火气与风邪一时并散，而无少有留滞，所谓从外来者，驱而出之于外也。龙骨、牡蛎则收敛其浮越之神与气尔。
案，《外台·奔㹠气门》引《小品》云：师曰：病有奔㹠，有吐脓，有惊怖，有火邪，此四部病者，皆从惊发得之。火邪者，桂枝加龙骨牡蛎汤主之。据此则程注为是。
桂枝救逆汤方
桂枝（三两，去皮）　甘草（二两，炙）　生姜（三两）　牡蛎（五两，熬）　龙骨（四两）　大枣（十二枚）　蜀漆（三两，洗去腥）
上为末，以水一斗二升，先煮蜀漆，减二升，内诸药，煮取三升，去滓，温服一升。（为末，宋板《伤寒论》作“七味”，是。）
心下悸者，半夏麻黄丸主之。（《脉经》无此条。）
〔鉴〕此方是治寒水心下悸者，与首条之脉弱悸病不合，必是错简。
半夏麻黄丸方（《肘后》无方名。）
半夏（《肘后》云：汤洗去滑，干）　麻黄（等分）
上二味，末之，炼蜜和丸，小豆大，饮服三丸，日三服。
案，服三丸甚少，《本草纲目》作“三十丸”，似是，然要之此方可疑。
吐血不止者，栢叶汤主之。
〔徐〕此重“不止”二字，是谓寒凉止血药，皆不应矣。吐血本由阳虚，不能导血归经，然血亡而阴亏，故以栢叶之最养阴者为君，艾叶走经为臣，而以干姜温胃为佐，马通导大便下为使。愚意无马通，童便亦得。按《本草》载此方，乃是栢叶一把，干姜三升，阿胶一挺，炙，合煮，入马通一升，未知孰是，候参。〔程〕中焦受气，取汁变化而赤，是谓血。血者，内溉藏府，外行肌肤，周流一身，如源泉之混混，得热则迫血妄行而作吐衄，即后泻心汤之证是也。得寒则不与气俱行，渗于胃中而作吐，故有随渗随出而令不止。栢叶汤者，皆辛温之剂，《神农经》曰：栢叶主吐血，干姜止唾血，艾叶止吐血，马通者，白马屎也，凡屎必达洞肠乃出，故曰通，亦微温，止吐血。四味皆辛温行阳之品，使血归经，遵行隧道，而血自止。
栢叶汤方（《外台》引仲景《伤寒论》；《千金》无方名。）
栢叶　干姜（各三两，《千金》作“二两”；《外台》作“青柏叶三两干姜二两　切”）　艾（三把，《千金》作“一把”）
上三味，以水五升，取马通汁一升，合煮，取一升，分温再服。（案，《外台》作“上三味，以水五升，煮取一升，去滓，别绞取新出马通汁一升，相合，煎取一升，绵滤之，温分再服。马通，是马屎汁也。一方有阿胶，无艾。《外台》为是。《证类本草》云：马屎名马通，止崩中、吐下血、金疮，止血。）
《千金》治吐血内崩，上气面色如土方。（即本方。注云：仲景栢叶汤，不用阿胶；《小品》不用栢叶，与《肘后》同。）
又治上焦热膈伤，吐血衄血，或下血连日不止欲死。
于本方，去栢叶，用竹茹、阿胶。
下血，先便后血，此远血也，黄土汤主之。（“远”，原本作“近”，误，今据诸本校改。）
〔程〕先便后血，以当便之时，血亦随便而下行。《内经》曰：结阴者，便血一升，再结二升，三结三升，以阴气内结，不得外行，血无所禀，渗入肠间。故上经曰：小肠有寒者，其人下重便血。夫肠有夹层，其中脂膜联络，当其和平则行气血，及其节养失宜，则血从夹层渗入肠中，非从肠外而渗入肠中也。渗而即下，则色鲜；渗而留结，则色黯。《内经》曰：阴脉不和，则血留之，用黄土附子之气厚者，血得温即循经而行也。结阴之属，宜于温补者如此。〔鉴〕先便后血，此远血也，谓血在胃也，即古之所谓结阴，今之所谓便血也。先血后便，此近血也，谓血在肠也，即古之所谓肠澼，为痔下血，今之所谓藏毒、肠风下血也。赵良曰：肠胃阳明经也，以下血言，胃居大肠之上，若聚于胃，必先便后血，去肛门远，故曰远血。若聚大肠，去肛门近，故曰近血。〔尤〕黄土温燥入脾，合白术、附子以复健行之气，阿胶、地黄、甘草以益脱竭之血，而又虑辛温之品，转为血病之厉，故又以黄芩之苦寒，防其大过，所谓有制之师也。
黄土汤方（〔原注〕亦主吐血、衄血。《外台》引仲景《伤寒论》。《千金》治卒吐血及衄血方。）
甘草　干地黄（《千金》用干姜，注云：仲景用地黄）　白术　附子（炮，《千金》无）　阿胶（《外台》有炙字）　黄芩（各三两）　灶中黄土（半斤，《千金》作“伏龙肝半升”；《外台》作“釜灶下黄焦土半升　绵裹”）
上七味，以水八升，煮取三升，分温二服。（《外台》作“煮六味，取二升，去滓，内胶令烊。”）
下血，先血后便，此近血也，赤小豆当归散主之。（方见狐惑中。）
〔程〕此《内经》所谓饮食不节，起居不时，则阴受之，阴受之则入五藏，为肠澼下血之属，故用当归以和血脉。赤豆以清藏毒，与黄土汤不侔也。《梅师方》云：热毒下血，或食热物发动，以赤小豆为末，水调服。则知此方治脏毒下血，黄土汤治结阴下血，有霄壤之分也。
徐氏《医法指南》云：先血后便，近血也，大肠血也，感而即发，俗谓之肠风，赤小豆当归散主之；先便后血，远血也，胃血也，积久而发，俗谓之脏毒，黄土汤主之。
案，《千金》诸下血，先见血后见便，此为远血，宜服黄土汤；先见便后见血，此为近血，宜服赤小豆散。此远近二字互误。《三焦虚实门》有远血近血二方，主疗与本经同。而《千金翼》论及《外台》引崔氏，亦误。张氏《医通》却以《金匮》为传写之误，尤非也。《巢源》云：大便下血，鲜而腹痛，冷气在内，亦大便下，其色如小豆汁，出时疼而不甚痛，前便后下血者，血来远；前下血后便者，血来近。此亦可以证耳。
《备预百要方》血痢方：
赤小豆（三升，炒令熟）　当归（三两）
上二味，捣筛为散，服方寸匕，日三，薄粥温下。
《千金》伏龙肝汤，治下焦虚寒损，或先见血后便转，此为近血；或利不利方。
伏龙肝（五合，末）　干地黄（五两）　阿胶　牛膝　甘草　干姜　黄芩　地榆（各三两）　发灰（二合）
上九味，㕮咀，以水九升，煮取三升，去滓，下胶煮消，下发灰，分为三服。（张氏《衍义》云：可见治血但取归经，不必究其先后远近耳。）
又，续断止血汤，治下焦虚寒损，或先便转后见血，此为远血；或利或不利，好因劳冷即发。
续断　当归　桂心　蒲黄　阿胶（各一两）　甘草（二两）　干姜　干地黄（各四两）
上八味，㕮咀，以水九升，煮取三升半，去滓，下胶取烊，下蒲黄，分三服。（张氏《衍义》云：验其血色，晦淡则当用《金匮》法，鲜紫当用《千金》法，方为合辙。）
《医林方》阿胶丸，治便血，先便而后血，谓之湿毒。
阿胶（一钱）　黄连（三钱）　白茯苓（二钱）　白芍药（四钱）
上为细末，水和为丸，如桐子大，每服五十丸，加至一百丸，温水送下，日进四五服。
又，芍药蘗皮丸，治先血而后便，为之脏毒。
白芍药　黄蘗　当归（以上各等分）
上为细末，滴水为丸，如桐子大，每服五七十丸，煎甘草汤送下。（案，湿毒脏毒，即远血近血也，故附载以备考。）
心气不足，吐血、衂血，泻心汤主之。（《千金·心藏门》“不足”作“不定”。）
〔尤〕心气不足者，心中之阴气不足也，阴不足则阳独盛，血为热迫，而妄行不止矣。大黄、黄连、黄芩，泻其心之热，而血自宁。寇氏云：若心气独不足，则当不吐衄也，此乃邪热因不足而客之，故令吐衄。以苦泄其热，以苦补其心，盖一举而两得之。（案，出《本草衍义》。）此说亦通。《济众方》用大黄、生地汁治衄血，其下热凉血，亦泻心汤类耳。（案，《金鉴》改“不足”二字作“有余”二字，非。）
泻心汤方（〔原注〕亦治霍乱。案，程、沈、尤、《金鉴》，删去四字，是。）
大黄（二两）　黄连　黄芩（各一两）
上三味，以水三升，煮取一升，顿服之。
〔程〕心主血，心气不足而邪热乘之，则迫血妄行，故有吐衄之患。夫炎上作苦，故《内经》曰：苦先入心。三黄之苦，以泄心之邪热。
《千金》巴郡太守奏三黄圆，治男子五劳七伤，消渴不生肌肉，妇人带下，手足寒热者方。
春三月黄芩（四两）　大黄（三两）　黄连（四两）
夏三月黄芩（六两）　大黄（一两）　黄连（七两）
秋三月黄芩（六两）　大黄（二两）　黄连（三两）
冬三月黄芩（三两）　大黄（五两）　黄连（二两）
上三味，随时加减，和捣，以蜜为丸，如大豆，饮服五丸，日三。不知，稍加至七丸，取下而已。
又三黄散，治黄疸，身体面目尽黄。（《外台》《集验》大黄散同。）
本方三味，各四两，治下筛，先食服方寸匕，日三。
《和剂局方》三黄圆，治丈夫妇人，三焦积热。上焦有热，攻冲眼目，赤肿头项肿痛，口舌生疮；中焦有热，心膈烦躁，不美饮食；下焦有热，小便赤涩，大便祕结，五藏俱热，即生㾬疖疮痍，及治五般痔疾，粪门肿痛，或下鲜血，小儿积热。
本方三味，各十两，上为细末，炼蜜为圆，如梧桐子大，每服三十圆，用熟水吞下，如藏府壅实，加服圆数。
《本事方》三黄散，治衄血无时。
本方三味，细末，每服二钱，新汲水调下，蜜水亦得。
《直指方》川芎三黄散，治实热衄血。
于本方，加川芎，各等分，为末，每服二钱，食后井水调服。
《拔萃方》犀角地黄汤，治热甚，血积胸中。
于本方，加犀角、地黄。
《神效名方》黄连散，治黄疸，大小便祕涩壅热。
于本方，用黄连三两，加甘草一两。
上为细末，每服二钱，食后，温水调下，一日三服。
呕吐哕下利病脉证治第十七  ***************************
（论一首、脉证二十七条、方二十三首）
夫呕家有痈脓，不可治呕，脓尽自愈。
〔鉴〕呕家，呕吐或谷、或水、或痰涎、或冷沫，令呕而有脓，此内有痈，脓溃而呕，非呕病也，故曰：不可治呕，脓尽自愈。赵良曰：此痈之在胃脘上口者也。若过半中，在肺之下者，脓则不从呕出而从大便出矣。（详《伤寒论辑义·厥阴篇》。）
先呕却渴者，此为欲解，先渴却呕者，为水停心下，此属饮家。呕家本渴，令反不渴者，以心下有支饮故也，此属支饮。（“此属饮家”四字，《千金》作“小半夏汤主之”。“呕家本渴”以下见《饮病篇》；“此属支饮”《饮病篇》作“小半夏汤主之”。）
〔尤〕呕家必有停痰宿水，先呕却渴者，痰水已去，而胃阳将复也，故曰此为欲解。先渴却呕者，因热饮水过多，热虽解而饮旋积也，此呕因积饮所致，故曰此属饮家。呕家本渴，水从呕去故也；今反不渴者，以宿有支饮在心下，愈动而愈出也，故曰此属支饮。
《外台》载“呕家本渴”以下，而注云：张仲景杂方，此证当用小半夏加茯苓汤，方在支饮门中。
问曰：病人脉数，数为热，当消谷引食，而反吐者何也？师曰：以发其汗，令阳微，膈气虚，脉乃数。数为客热，不能消谷，胃中虚冷故也。脉弦者，虚也，胃气无余，朝食暮吐，变为胃反。寒在于上，医反下之，今脉反弦，故名曰虚。（《太阳中篇》“阳微”作“阳气微”；“故也”之间有“吐”字；无“问曰”及“何也”、“师曰”字。）
〔尤〕脉数为热，乃不能消谷引饮而反吐，以发汗过多，阳微膈虚所致，则其数为客热上浮之数，而非胃实气热之数矣。客热如客之寄，不久即散，故不能消谷也。脉弦为寒，乃不曰寒而曰虚者，以寒在于上，而医反下之所致，故其弦非阴寒外加之弦，而为胃虚生寒之弦矣。胃虚且寒，阳气无余，则朝食暮吐而变为胃反也。读此知数脉弦脉，均有虚候，曰热曰寒，盖浅之乎言脉者耳。〔鉴〕“问曰：病人脉数”至“胃中虚冷故也”等句。已详《伤寒论·阳明篇》内，错简在此，且与“脉弦者虚也”文义不属。
《巢源》云：夫荣卫俱虚，血气不足，停水积饮在于胃管，则藏冷，藏冷而脾不磨，脾不磨则宿谷不化，其气逆而成胃反也，则朝食暮吐，暮食朝吐，心下牢大如柸，往来寒热，甚者食已则吐，其脉紧而弦，紧则为寒，弦则为虚，虚寒相抟，故食已则吐，名为反胃也。《圣惠论》云：夫反胃者，为食物呕吐，胃不受食，言胃口翻也，则有因饮酒过伤所致，则有因忧悒怏，稸怒肠结，胃翻所致，则有宿滞痼癖，积聚冷痰，久不全除，致成兹疾。其中有才食便吐，有食久乃翻，不可一概用方，切在仔细体认也。案，“反”，“翻”同。
寸口脉微而数，微则无气，无气则荣虚，荣虚则血不足，血不足则胸中冷。
〔鉴〕按此条文义不属，必是错简。
趺阳脉浮而濇，浮则为虚，虚则伤脾，脾伤则不磨，朝食暮吐，暮食朝吐，宿谷不化，名曰胃反。脉紧而濇，其病难治。（“虚则”，《脉经》《千金》、赵本、尤本，并作“濇则”。《千金》，“脉紧”上有“趺阳”二字。案，《金鉴》云：虚则伤脾之“虚”字当是“濇”字，是传写之讹，未考诸本也。）
〔程〕经曰：趺阳脉浮而濇，知脾气不足，胃气虚也。夫浮为虚，濇为血不足，趺阳得之，必知脾气不治。华佗曰：脾主消磨水谷，闻声则动，动则磨胃而主运化。今胃能纳，而脾不能磨，则胃中之谷，必不能消，是以朝食而暮吐，暮食而朝吐，为胃反之证也。〔尤〕胃为阳，脾为阴。浮则为虚者，胃之阳虚也；濇则伤脾者，脾之阴伤也。谷入于胃而运于脾，脾伤则不能磨，脾不磨则谷不化。而朝食者暮当下，暮食者朝当下。若谷不化，则不得下，不得下，必反而上出也。〔魏〕紧者寒盛也，濇者津亡也，胃中因虚而寒，因寒而燥，因燥而津枯，正不足而邪有余，反胃之病，难治可决矣。欲补阳而津枯，有妨于补阳，欲生津而阳衰，有碍于补阴，棘手难下者，要在乎失治于早而已。
病人欲吐者，不可下之。
〔尤〕病人欲吐者，邪在上而气方逆，若遽下之，病气必与药气相争，而正乃蒙其祸矣。否则里虚邪入，病气转深，或痞或利，未可知也，故曰不可下之。〔程〕欲字，作吐而未吐之义，使人温温欲吐也。
哕而腹满，视其前后，知何部不利，利之即愈。（徐云：“哕”，恐“呕”字。案，《厥阴篇》亦作“哕”。）
〔沈〕此明实哕之治也。哕者，俗谓呃也。〔鉴〕赵良曰：腹满为实，实则气上逆而作哕，故必视其前后何部不利而利之，则满去而哕止。〔魏〕胃气上逆，冲而为哕，治法当视其前后，审大小便调不调也。前部不利者，水邪之逆也，当利其小便而哕愈；后部不利者；热邪实也，当利其大便而哕愈。
《活人书》云：前部不利，猪苓汤；后部不利，调胃承气汤。
呕而胸满者，茱萸汤主之。
〔尤〕胸中，阳也。呕而胸满，阳不治而阴乘之也。故以吴茱萸散阴降逆，人参、姜、枣补中益阳气。
茱萸汤方
吴茱萸（一升）　人参（三两）　生姜（六两）　大枣（十二枚）
上四味，以水五升，煮取三升，温服七合，日三服。（详《伤寒辑义·阳明篇》。）
《肘后方》云：治人食毕噫醋，及醋心。（即本方。《外台》引《延年》作“食讫，醋咽多噫”。）
《三因方》云：病者心膈胀满，气逆于胸间，食入即呕，呕尽却快，名曰气呕。胃者足阳明合，荣于足，今随气上逆，结于胃口，故生呕病也。茱萸人参汤，治气呕胸满不纳食，呕吐涎沫，头疼。（即本方。）
干呕吐涎沫，头痛者，茱萸汤主之。（方见上。）
〔徐〕干呕者，有声无物也，物虽无而吐涎沫。仲景曰：上焦有寒，其口多涎。上焦既有寒，寒为阴邪，格阳在上，故头痛。比胸满而呕，似有轻重表里不同，然邪必乘虚，故亦用茱萸汤，兼补以驱浊阴，谓呕有不同，寒则一也。（详《伤寒论辑义·厥阴篇》。）
呕而肠鸣。心下痞者。半夏泻心汤主之。
〔尤〕邪气乘虚，陷入心中，中气则痞；中气既痞，升降失常，于是阳独上逆而呕，阴独下走而肠鸣。是虽三焦俱病，而中气为上下之枢，故不必治其上下，而但治其中。黄连、黄芩苦以降阳，半夏、干姜辛以升阴，阴升阳降，痞将自解。人参、甘草则补养中气，以为交阴阳通上下之用也。〔徐〕亲见一乳母，吐呕五日，百药不能止，后服干姜黄连二味立止，即此方之意也。
半夏泻心汤方
半夏（半升，洗）　黄芩　干姜　人参（各三两）　黄连（一两）　大枣（十二枚）　甘草（三两，炙）
上七味，以水一斗，煮取六升，去滓，再煮取三升，温服一升，日三服。（详《伤寒论辑义·太阳下篇》。）
《外台》《删繁》半夏泻心汤，疗上焦虚寒，肠鸣下利，心下痞坚。
于本方，去大枣，加桂心三两。（出霍乱门。）
干呕而利者，黄芩加半夏生姜汤主之。
〔徐〕《伤寒论》芩、甘、枣、芍四味，为黄芩汤，治太阳少阳合病。盖太少之邪合，而内入则协热而利，故以黄芩为主也。然邪既内入，或有复抟饮者呕多，此其明证矣，故加半夏、生姜。〔程〕干呕者，无物呕出也。中焦不和，则气逆于上而作呕，迫于下而为利，故用半夏、生姜，入上焦以止呕，甘草、大枣入中焦以和脾，黄芩、芍药入下焦以止利，如是则正气安而邪气去，三焦和而呕利止。
《巢源》云：干呕者，胃气逆故也，但呕而欲吐，吐而无所出，故谓之干呕也。
黄芩加半夏生姜汤方
黄芩（三两）　甘草（二两，炙）　芍药（二两）　半夏（半升）　生姜（三两）　大枣（十二箇）
上六味，以水一斗，煮取三升，去滓，温服一升，日再，夜一服。
诸呕吐，谷不得下者，小半夏汤主之。（方见痰饮中。）
〔鉴〕赵良曰：呕吐，谷不得下者，有寒有热，不可概论也。食入即吐，热也；朝食暮吐，寒也。此则非寒非热，由中焦停饮，气结而逆，故用小半夏汤。
《外台·伤寒呕哕门》：仲景《伤寒论》：呕哕，心下悸，痞鞕不能食，小半夏汤。又呕哕，心下痞鞕者，以膈间有水，头眩悸，小半夏加茯苓汤。
呕吐而病在膈上，后思水者，解，急与之。思水者，猪苓散主之。（《外台》无“而”字、“解”字。）
〔程〕上章言先呕却渴，此为欲解，今呕吐而病在膈上，后思水者解，亦与上证不殊，故急与之以和胃。然思水之人，又有得水而贪饮，则胃中热少，不能消水更与人作病，故思水者，用猪苓以散水饮。〔尤〕呕吐之余，中气未复，不能胜水，设过与之，则旧饮方去，新饮复生，故宜猪苓散以崇土而逐水也。
《兰台轨范》云：伤饮恶饮，此乃常理，若胸中有水，则津液下流，反口干思水，但不能多饮耳。
猪苓散方（《外台》引仲景《伤寒论》。）
猪苓　茯苓　白术（各等分，《千金》云各三两）
上三味，杵为散，饮服方寸匕，日三服。
《千金》猪苓散，治呕而膈上寒。（即本方。）
《外台》服法后云：欲饮水者，极与之，本虚与水，则哕，攻其热亦哕。
呕而脉弱，小便复利，身有微热，见厥者难治，四逆汤主之。
〔魏〕呕而脉弱者，胃气虚也。小便复利，气不足以统摄之，脱而下泄也。身有微热见厥，内积阴寒，外越虚阳，阳衰阴盛，其呕为阳浮欲越之机也。见此知为难治，非寻常火邪痰饮之呕也。主之以四逆汤，益阳安胃，温中止逆，亦大不同于寻常寒热错杂治呕之方也。附子辛热，干姜辛温，甘草甘平，强人倍用，以急回其阳，勿令飞越，则呕可止也。（详《伤寒论辑义·厥阴篇》。）
四逆汤方（《外台》引仲景《伤寒论》。）
附子（一枚，生用）　干姜（一两半）　甘草（二两，炙）
上三味，以水三升，煮取一升二合，去滓，分温再服，强人可大附子一枚，干姜三两。
〔程〕《神农经》曰：疗寒者以热药。《内经》云：寒淫于内，治以甘热。四逆汤者，辛甘大热之剂也，故用附子以回阳散厥，干姜以去寒止呕，甘草以调和血脉。
《三因方》四逆汤，治寒厥，或表热里寒，下利清谷，食入则吐，或干呕，或大汗、大吐、大下之后四肢冰冷，五内拘急，举体疼痛不渴，脉沉伏。（即本方。）
呕而发热者，小柴胡汤主之。
（亦见《厥阴篇》。）
〔魏〕呕而皮肤发热者，伤寒病，少阳经证也，合以口苦、咽干、目眩，而少阳病全。但见呕而发热，虽非伤寒正病，亦少阳经之属也。主之以小柴胡，表解里和而病愈。
小柴胡汤方
柴胡（半斤）　黄芩（三两）　人参（三两）　甘草（三两）　半夏（半升）　生姜（三两）　大枣（十二枚）
上七味，以水一斗二升，煮取六升，去滓，再煎取三升，温服一升，日三服。（详《伤寒论辑义·太阳中篇》。）
胃反呕吐者，大半夏汤主之。（〔原注〕《千金》云：治胃反不受食，食入即吐。《外台》云：治呕心下痞鞕者。案，今《千金》“入”作“已”；“即吐”作“即呕吐”。）
〔鉴〕高世栻曰：朝食暮吐，宿谷不化，名曰胃反。胃反但吐不呕，然吐不离乎呕，故曰：胃反呕吐者。用半夏助燥气以消谷，人参补元气以安胃，白蜜入水扬之，使甘味散于水中，水得蜜而和缓，蜜得水而淡渗，庶胃反平而呕吐愈。李升玺曰：呕家不宜甘味，此用白蜜何也？不知此胃反自属脾虚，经所谓甘味入脾，归其所喜是也。况君以半夏，味辛而止呕，佐以人参温气而补中，胃反自立止矣。
大半夏汤方
半夏（二升，洗完用）　人参（三两）　白蜜（一升《千金》有白术一升，生姜三两）
上三味，以水一斗二升，和蜜扬之二百四十遍，煮药，取二升半，温服一升，余分再服。（《千金》云：扬之二三百下。《外台》云：本论，治反胃支饮，水用泉水。）
《三因·痰呕门》大半夏汤，治心气不行，郁生涎饮，聚结不散，心下痞硬，肠中沥沥有声，食入即吐。（即本方。）
食已即吐者，大黄甘草汤主之。（〔原注〕《外台》方，又治吐水。《外台》引《必效》云：疗胃反吐水及吐食。）
〔鉴〕吐者，有物无声之谓也。朝食暮吐者寒也，食已而吐者火也，以寒性迟，火性急也。故以大黄甘草汤，缓中泻火，火平自不吐也。王肯堂曰：病人欲吐者，不可下之，又用大黄甘草治食已即吐，何也？曰：欲吐者，其病在上，因而越之可也，而逆之使下，则必抑塞愤乱而益甚，故禁之。若既已吐矣，吐而不已，有升无降，则当逆而折之，引令下行，无速于大黄，故取之也。〔尤〕东垣通幽汤，治幽门不通，上冲吸门者，亦是此意，但有缓急之分耳。
案，食入即吐，名回食，出于龚氏《回春》，当考。
《肘后》云：治人胃反不受食，食毕辄吐出。
大黄甘草汤方
大黄（四两）　甘草（一两《肘后》作“二两”；《千金》《外台》同。）
上二味，以水三升，煮取一升，分温再服。（《千金》，“味”下有“㕮咀二字”。《外台》云：如得可则隔两日更服一剂，神验，《千金》不传，此本仲景《伤寒论》方。）
《千金翼》云：主脾气实，其人口中淡甘，卧愦愦痛无常处，呕吐反胃方。
大黄（六两）
上一味，以水六升，煮取一升，分再服。又主食即吐，并大便不通者，加甘草二两，煮取二升半，分为三服。
胃反，吐而渴，欲饮水，茯苓泽泻汤主之。
〔尤〕猪苓散治吐后饮水者，所以崇土气，胜水气也。茯苓泽泻汤治吐未已，而渴欲饮水者，以吐未已，知邪未去，则宜桂枝、甘、姜散邪气，苓、术泽泻消水气也。〔鉴〕李彣云：吐而渴者，津液亡而胃虚燥也。饮水则水停心下，茯苓、泽泻，降气行饮，白术补脾生津，此五苓散原方之义也。然胃反因脾气虚逆，故加生姜散逆，甘草和脾。又五苓散治外有微热，故用桂枝。此胃反无表热，而亦用之者，桂枝非一于攻表药也，乃彻上彻下，达表里，为通行津液、和阳治水之剂也。
茯苓泽泻汤方（〔原注〕《外台》：治消渴脉绝，胃反吐食者。有小麦一升。案，《外台》，“脉”上有“阴”字。此本出《千金》，并用小麦三升。《外台》引《千金》出《消渴门》。）
茯苓（半斤）　泽泻（四两，《外台》作“茯苓”）　甘草（一两）　桂枝（二两，《千金》《外台》作“三两”）　白术（三两）　生姜（四两，《千金》《外台》用三两）
上六味，以水一斗，煮取三升，内泽泻，再煮取二升半，温服八合，日三服。
〔程〕此方，乃五苓散去猪苓，加甘草、生姜。以猪苓过于利水，故去之；甘草、生姜长于和胃止吐，故加之；茯苓、白术、泽泻、桂枝，相须宣导，补脾而利水饮。〔魏〕服法，后煮泽泻，取其阴性以利水，不宜煮之太过也。
《兰台轨范》云：此治蓄饮之吐，内泽泻再煮，似先煮五味，后煮泽泻。
《外台》《集验》茯苓小泽泻汤，疗胃反吐而渴者。（《千金》无方名。）
于本方，去白术、生姜，加半夏。（《千金》云：一方入生姜四两。）
吐后，渴欲得水而贪饮者，文蛤汤主之；兼主微风脉紧头痛。
〔程〕此证贪饮，与上证欲饮水，猪苓散之思水不同。夫贪饮者，饮水必多，多则淫溢上焦，必有溢饮之患，故用此汤以散水饮。方中皆辛甘发散之药，故亦主微风脉紧头痛。〔尤〕用麻黄、杏仁等发表之药者，必兼有客邪郁热于肺，不解故也。观方下云“汗出即愈”可以知矣。
文蛤汤方
文蛤（五两）　麻黄　甘草　生姜（各三两）　石膏（五两）　杏仁（五十箇）　大枣（十一枚）
上七味，以水六升，煮取二升，温服一升，汗出即愈。
〔程〕此大青龙汤去桂枝加文蛤，水停于里，文蛤之咸寒，可以利水而消饮；水溢于外，青龙之辛热，可以胜湿而解表。此汤与茯苓泽泻汤、猪苓散，皆预防水饮之剂。
张氏《医通》云：是方即大青龙汤，无桂枝，有文蛤。大青龙主发散风寒两感，今是证初不言外邪而用取汗，何哉？盖因阳明经中有实热，所以贪饮，故用麻黄、杏仁开发腠理，甘草、姜、枣调和营卫，石膏解利郁热，文蛤直入少阴，散水止渴，为太阳少阴二经散邪涤饮之圣药，故又主微风脉紧头痛之疾。
干呕吐逆，吐涎沫，半夏干姜散主之。
〔魏〕干呕吐逆，吐涎沫者，亦胃中虚寒，津液变为涎沫，随逆气上冲作呕也。干呕无物，止有涎沫，虚邪非实邪可知矣。主之以半夏干姜散方，犹之小半夏汤惟易生姜为干姜，以生姜性僭上而发越，不如干姜之辛温为度，耑功理中也。用意亦甚微也。〔尤〕与前干呕吐涎沫头痛不同，彼为厥阴阴气上逆，此是阳明寒涎逆气不下而已。故以半夏止逆消涎，干姜温中和胃，浆水甘酸，调中引气止呕吐也。
半夏干姜散方（《千金》无方名。）
半夏　干姜（各等分）
上二味，杵为散，取方寸匕，浆水一升半，煎取七合，顿服之。（《千金》作“上二味，㕮咀，以浆水一升半，煮取七合，顿服之，日三。）
〔程〕脾寒则涎不摄，胃寒则气上逆，故干呕吐涎沫也。半夏之辛以散逆，干姜之热以温脾，煎以浆水者，藉其酸温，以通关利膈也。此证与茱萸汤迥别，以不头痛也。
病人胸中似喘不喘，似呕不呕，似哕不哕，彻心中愦愦然无奈者，生姜半夏汤主之。（“无奈”，《外台》作“彻无聊赖”四字；“哕”下无“彻”字。）
〔沈〕似喘不喘，似呕不呕，似哕不哕，诚不是喘，不是呕，不是哕也。彻者通也，仅是通心中愦愦然无奈，即泛泛恶心之义也。〔尤〕寒邪抟饮，结于胸中而不得出，则气之呼吸往来，出入升降者阻矣。似喘不喘，似呕不呕，似哕不哕，皆寒饮与气，相搏互击之证也。且饮，水邪也；心，阳藏也。以水邪而逼处心藏，欲却不能，欲受不可，则彻心中愦愦然无奈也。生姜半夏汤，即小半夏汤，而生姜用汁，则降逆之力少，而散结之力多，乃正治饮气相抟，欲出不出者之良法也。
生姜半夏汤方（《外台·伤寒呕哕门》引仲景《伤寒论》作“生姜汁半夏汤”，云：兼主天行。）
半夏（半升）　生姜汁（一升）
上二味，以水三升，煮半夏。取二升，内生姜汁，煮取一升，小冷，分四服，日三夜一服。止，停后服。（《外台》作“以水三升，煎半夏取一升，内姜汁取一升半，绵漉小冷，分二服，一日一夜服，令尽。呕哕一服得止者，停后服”。）
〔鉴〕李彣曰：生姜、半夏，辛温之气，足以散水饮而舒阳气，然待小冷服者，恐寒饮固结于中，拒热药而不纳，反致呕逆。今热药冷饮下嗌之后，冷体既消，热性便发，情且不违，而致大益，此《内经》之旨也。此方与前半夏干姜汤略同，但前温中气，故用干姜，此散停饮，故用生姜；前因呕吐上逆，顿服之则药力猛峻，足以止逆降气，呕吐立除；此心中无奈，寒饮内结，难以猝消，故分四服，使胸中邪气徐徐散也。
《外台》《必效》疗脚气方。
大半夏（三两，净，削去皮）　生姜汁（三升）
上二味，水五升，煮取二升，去滓，空腹一服尽，每日一剂，三剂必好。此方梁公家出方，始有本，奇异神效。
又，文仲疗脚气入心，闷绝欲死者。
半夏（三两，洗，切）　生姜汁（一升半）
上二味，内半夏，煮取一升八合，分四服，极效。
又，深师疗伤寒病啘不止，半夏散。
半夏（洗，焙干）
上一味，末之，生姜汤和，服一钱匕。
干呕哕，若手足厥者，橘皮汤主之。（《肘后》云：治卒呕啘，又厥逆方。）
〔程〕干呕哕，则气逆于胸膈间，而不行于四末，故手足为之厥。橘皮能降逆气，生姜为呕家圣药，小剂以和之也。然干呕非反胃，厥非无阳，故下咽气行即愈。〔尤〕未可便认阳虚而遽投温补也。
橘皮汤方（《外台》引仲景《伤寒论》名小橘皮汤，云：兼主天行。）
橘皮（四两）　生姜（半斤，《外台》作“去皮　八两”）
上二味，以水七升，煮取三升，温服一升，下咽即愈。（《外台》“二味”下有“狭长切”三字。）
《外台》《广济》橘皮汤，疗呕哕不止。
于本方中，加枇杷叶、甘草。
又，《延年》人参饮，主吐。
于本方中，加人参。
又，范汪半夏汤，病痰饮者，当以温药和之，疗心腹虚冷，游痰气上，胸胁满不下食，呕逆，胸中冷。
于本方中，加半夏。
哕逆者，橘皮竹茹汤主之。
〔魏〕哕逆者，胃气虚寒固矣，亦有少挟虚热作哕者，将何以为治？仲景主之橘皮竹茹汤，橘皮、竹茹行气清胃，而毫不犯攻伐寒凉之忌，佐以补中益气，温胃之品，而胃气足胃阳生，浮热不必留意也。上诸方于呕吐哕家，浅深缓急之治，可谓至详尽矣。
案，哕，《说文》气牾也。杨上善注《阴阳应象大论》云：气折也。王氏《准绳》云：哕，于月切，又乙劣切。乙劣之讹，遂为吃逆，亦犹俗呼团为突栾，角为葛洛，其故明矣。而《活人书》等以哕为咳逆，如《金鉴》仍袭其说，然楼氏《纲目》、王氏《准绳》、张氏《类经》辨订其非尤详，今不繁引也。
橘皮竹茹汤方
橘皮（二斤）　竹茹（二升）　大枣（三十枚）　生姜（半斤）　甘草（五两）　人参（一两）
上六味，以水一斗，煮取三升，温服一升，日三服。（《活人》有半夏。）
〔鉴〕李彣曰：哕有属胃寒者，有属胃热者，此哕逆因胃中虚热，气逆所致，故用人参、甘草、大枣补虚，橘皮、生姜散逆，竹茹甘寒，疏逆气而清胃热，因以为君。
《外台》深师大橘皮汤，疗伤寒呕哕，胸满虚烦不安。
于本方，去竹茹、大枣。
又，《广济》麦门冬汤，疗烦热呕逆，不下食，食则吐出。
于本方，去橘皮，加麦门冬、茅根。
《活人》大橘皮汤，动气在下，不可发汗，发汗则无汗，心中大烦，骨节疼痛，目运恶寒，食则反吐谷不得入。先服大橘皮汤，吐止后，服小建中汤。（即本方。）
《三因》橘皮竹茹汤，治咳逆呕哕，胃中虚冷，每一哕，至八九声相连，收气不回，至于惊人。（即本方。）
夫六府气绝于外者，手足寒，上气脚缩；五藏气绝于内者，利不禁，下甚者，手足不仁。
〔程〕手足寒者，阳不行于四末也。上气者，宗气衰微也。平人宗气积于胸中，出于喉咙，以贯心脉而行呼吸，宗气衰则奔促上气也。脚缩者，寒主收引，无阳以伸也，此六府气绝于外者如此。下利不禁者，下焦不阖也，脾衰则四脏俱衰。故经曰：脾气孤弱，五液注下，下焦不阖，清便下重，即不禁之谓也。下甚而至于手足不仁者，四体绝也，此五藏气绝于内者如此。〔徐〕下甚，手足因无阴以维阳，而脏气不相统摄，则为不仁。不仁者，伸缩皆不能也。
下利脉沉弦者，下重；脉大者，为未止；脉微弱数者，为欲自止，虽发热不死。
〔魏〕此滞下之病，非飧泄之病也。沉为阳陷入阴分，沉中见弦，为少阳之气不能宣达，故气随阳降而下重也。脉沉弦而大者，阳气陷入之深而且多，故为未止。脉微弱者，阳气陷入浅而少，更兼见数，阳气勃勃，欲动于阴，斯易为升达也，故为欲自止。是以虽滞下而发热，亦不死也。若夫脉沉弦而大，再身见发热，阳邪入阴而炽盛，阴分受伤而煎耗，可以有死之道也。
汪氏《伤寒辨注》云：此辨热利之脉也。脉沉弦者，沉主里，弦主急，故为里急后重，如滞下之证也。脉大者，邪热甚也。经云：大则病进，故为利未止也。脉微弱数者，此阳邪之热已退，真阴之气将复，故为利自止也。下利一候，大忌发热，兹者脉微弱而带数，所存邪气有限，故虽发热不至死耳。
下利，手足厥冷无脉者，灸之不温。若脉不还，反微喘者，死。少阴负趺阳者，为顺也。（“少阴”以下，《厥阴篇》《玉函》、成本，分为两条。）
〔尤〕下利厥冷无脉，阴亡而阳亦绝矣。灸之所以引既绝之阳，乃厥不回，脉不还，而反微喘，残阳上奔，大气下脱，故死。下利为土负水胜之病，“少阴负趺阳”者，水负而土胜也，故曰顺。（详《伤寒论辑义》，以下三条同。）
下利，有微热而渴，脉弱者，今自愈。（“今”，宋板《伤寒论》作“令”，下同。）
〔尤〕微热而渴者，胃阳复也；脉弱者，邪气衰也。正复邪衰，故今自愈。
下利，脉数，有微热汗出，今自愈，设脉紧为未解。（赵本，“下利”上有“若”字，非。）
〔程〕寒则下利，脉数有微热，则里寒去，汗出则表气和，表里俱和，故今自愈。设复紧者，知寒邪尚在，是为未解也。
下利，脉数而渴者，今自愈，设不差，必清脓血，以有热故也。
〔程〕脉数而渴，则寒邪去而利当止。经曰：若脉不解而下不止，必挟热而便脓血。此有热陷于下焦，使血流腐而为脓也。
下利，脉反弦、发热、身汗者，自愈。
〔程〕脉弦为寒，发热则阳气复，汗出则寒邪去，故知自愈。〔尤〕弦脉阴阳两属，若与发热身汗并见，则弦亦阳也，与脉数有微热汗出正同。故愈。按，上数条，皆是伤寒邪气入里之候，故或热或渴，或汗出，或脉数，阳气既复，邪气得达则愈；若杂病湿热下利之证，则发热口渴脉数，均非美证。《内经》云：下利身热者，死。仲景云：下利手足不逆冷，反发热者，不死。盖《内经》所言者，杂病湿热下利之证，仲景所言者，伤寒阴邪内入之证，二者不可不分也。
下利气者，当利其小便。（“气”，《脉经》作“热”。）
〔尤〕下利气者，气随利失，即所谓气利是也。小便得利，则气行于阳，不行于阴而愈，故曰当利其小便，喻氏所谓急开支河者是也。
下利，寸脉反浮数，尺中自濇者，必清脓血。
〔徐〕下利果属寒，脉应沉迟反浮数，其阳胜可知，而尺中自濇，濇为阳邪入阴，此亦热多，故曰必圊脓血。（详《伤寒论辑义·厥阴篇》，以下四条同。）
下利清谷，不可攻其表，汗出必胀满。
〔程〕寒不杀谷，寒胜则下利清谷也。若发其表汗出，则胃中之阳益虚，其寒益胜，故作胀满。
下利，脉沉而迟，其人面少赤，身有微热，下利清谷者，必鬰冒，汗出而解，病人必微厥，所以然者，其面戴阳，下虚故也。（案，“厥”，赵本作“热”，非。）
汪氏《伤寒论辨注》云：下利脉沉而迟，里寒也，所下者清谷，里寒甚也。面少赤身微热，下焦虚寒，无根失守之火，浮于上越于表也。以少赤微热之故，其人阳气虽虚，犹能与阴寒相争，必作郁冒汗出而解。郁冒者，头目之际，郁然昏冒，乃真阳之气能胜寒邪，里阳回而表和顺，故能解也。病人必微厥者，此指未汗出郁冒之时而言。面戴阳，系下虚，此申言面少赤之故。下虚，即下焦元气虚。
按，仲景虽云汗出而解，然于未解之时当用何药？郭白云云：不解，宜通脉四逆汤。
下利后，脉绝，手足厥冷，晬时脉还，手足温者生，脉不还者死。
〔尤〕下利后脉绝，手足厥冷者，阴先竭而阳后脱也。是必俟其晬时经气一週，其脉当还，其手足当温；设脉不还，其手足亦必不温，则死之事也。
下利，腹胀满，身体疼痛者，先温其里，乃攻其表。温里宜四逆汤，攻表宜桂枝汤。
〔尤〕下利腹胀满，里有寒也；身体疼痛，表有邪也。然必先温其里，而后攻其表，所以然者，里气不充，则外攻无力，阳气外泄，则里寒转增，自然之势也。而四逆用生附，则寓发散于温补之中，桂枝有甘、芍，则兼固里于散邪之内，仲景用法之精如此。
四逆汤方（方见上。）
桂枝汤方
桂枝（三两，去皮）　芍药（三两）　甘草（三两，炙，赵本作“二两”。案，据《太阳篇》当作“二两”）　生姜（三两，案，据《太阳篇》脱“切字”）　大枣（十二枚，案，据《太阳篇》脱“擘”字）
上五味，㕮咀，以水七升，微火煮取三升，去滓，适寒温，服一升。服已，须臾，啜稀粥一升，以助药力，温覆令一时许，遍身漐漐，微似有汗者益佳，不可令如水淋漓。若一服汗出病差，停后服。（“淋漓”，《太阳篇》作“流离”。）
下利三部脉皆平，按之心下坚者，急下之，宜大承气汤。（“利下”，《脉经》有“后”字，似是。）
〔沈〕三部脉皆平，下利而按之心下坚者，脉证不符，是非风寒所属，当责食填胃中，未伤血气，而不形于脉也，故用大承气汤，峻攻有形之滞，则下利自止。经谓土郁夺之，通因通用之法也。
下利脉迟而滑者，实也。利未欲止，急下之，宜大承气汤。
〔沈〕此亦食滞之利也。食壅于胃，气道不利，故脉来迟；然脉虽迟而非虚寒之比，但迟为气壅，滑为血实，血实气壅，水谷为病，故为实也。内滞中气不和，利未欲止，但恐成停搁之患，故宜大承气汤急夺其邪也。
下利脉反滑者，当有所去，下乃愈，宜大承气汤。
〔程〕经曰：滑为有宿食，故当下去之，而利自愈。〔鉴〕赵良曰：下利虚证也，脉滑实脉也，以下利之虚证，而反见滑实之脉，故当有所去也。
下利已差，至其年月日时复发者，以病不尽故也，当下之，宜大承气汤。
〔沈〕此旧积之邪复病也。下利差后，至期年月日时复发者，是前次下利之邪，隐僻肠间，今值藏府司令之期，触动旧邪而复发，然隐僻之根未除，终不能愈，故当大承气迅除之耳。
案，程、尤并云：脾主信，故按期复发，凿甚。许氏《本事方》云：有人因忧愁中伤食，结积在肠胃，故发吐利，自冬后至暑月，稍伤则发暴下，数日不已。《玉函》云：下利至隔年月日，不期而发者，此为有积，宜下之，止用温脾汤（厚朴　干姜　甘草　桂心　附子　大黄）尤佳，如难取，可佐以干姜圆，（即备急圆，加人参。）后服白术散。（即附子理中汤，去甘草、干姜，加木香、生姜、大枣。）戴氏《证治要诀》云：泻已愈，隔年及后期复泻，古论云：病有期年而发者，有积故也，宜感应圆，并本条之义也。
大承气汤（见痓病中。）
下利谵语者。有燥屎也。小承气汤主之。
〔鉴〕下利里虚证也，谵语里实证也，何以决其有燥屎也？若脉滑数，知有宿食也；其利秽粘，知有积热也。然必脉证如此，始可知其有燥屎也，宜下之以小承气汤。于此推之，而燥屎又不在大便硬不硬也。〔尤〕谵语者，胃实之征，为有燥屎也，与心下坚脉滑者大同。然前用大承气者，以因实而致利，去之惟恐不速也，此用小承气者，以病成而适实攻之，恐伤及其正也。（见《厥阴篇》，当参考。）
小承气汤方
大黄（四两）　厚朴（三两，炙，赵本作二两）　枳实（大者三枚，炙）
上三味，以水四升，煮取一升二合，去滓，分温二服。得利则止。
下利便脓血者，桃花汤主之。
〔尤〕此治湿寒内淫，藏气不固，脓血不止者之法。赤石脂理血固脱，干姜温胃驱寒，粳米安中益气。崔氏去粳米，加黄连、当归，用治热利，乃桃花汤之变法也。（案，崔氏方，名黄连丸，出《外台·伤寒门》。）〔鉴〕初病下利便脓血者，大承气汤或芍药汤下之。热盛者，白头翁汤清之。若日久滑脱，则当以桃花汤养肠固脱可也。
桃花汤方
赤石脂（一斤，一半锉一半筛末）　干姜（一两）　粳米（一升）
上三味，以水七升，煮米令熟，去滓，温七合，内赤石脂末方寸匕，日三服。若一服愈，余勿服。
张氏《伤寒宗印》云：石脂色如桃花，故名桃花汤。或曰：即桃花石。徐氏《伤寒类方》云：兼末服，取其留滞收濇。
《外台》崔氏疗伤寒后，赤白滞下无数，阮氏桃华汤方。
赤石脂（八两，冷多白滞者加四两）　粳米（一升）　干姜（四两，冷多白滞加四两，切）
上三味，以水一斗，煮米熟汤成，去滓，服一升，不差复作。热多则带赤，冷多则带白。（《伤寒论》《千金》、范汪同。张仲景《伤寒论》：煮汤，和赤石脂末一方寸匕服。）
《千金》桃花圆，治下冷脐下搅痛。
干姜　赤石脂（各十两）
上二味，蜜丸如豌豆，服十丸，日三服，加至二十丸。
《和剂局方》桃花圆，治肠胃虚弱，冷气乘之，脐腹搅痛，下痢纯白，或冷热相抟，赤白相杂，肠滑不禁，日夜无度。（方同上，只“面和为丸”为异。）
《肘后方》赤石脂汤，疗伤寒若下脓血者。
于本方中，去粳米，加附子。
《外台》文仲久下痢脓血方。
于本方中，加乌梅。
《千金》大桃花汤，治冷白滞痢腹痛。
于本方，去粳米，加当归、龙骨、牡蛎、附子、白术、人参、甘草、芍药。
热利下重者，白头翁汤主之。（赵本，作“重下”。）
〔程〕热利下重，则热客于肠胃，非寒不足以除热，非苦不足以坚下焦，故加一热字，别以上之寒利。〔魏〕滞下之病多热，不同于泻泄下利之证多寒也，故名之曰热利，而以下重别之。
白头翁汤方（《外台》引《千金翼》云：此张仲景《伤寒论》方。）
白头翁（三两，赵本及《伤寒论》作“二两”）　黄连　黄蘗　秦皮（各三两）
上四味，以水七升，煮取二升，去滓，温服一升，不愈更服。
钱氏《溯源集》云：白头翁，《神农本经》言其能逐血止腹痛，陶弘景谓其能止毒痢，故以治厥阴热痢；黄连苦寒，能清湿热厚肠胃；黄蘗泻下焦之火；秦皮亦属苦寒，治下痢崩带，取其收濇也。
《外台》《古今录验》白头翁汤，疗寒急下及滞下方。
本方，去黄蘗，加干姜、甘草、当归、石榴皮。
《证类本草》阿胶条，引《续传信方》张仲景调气方，治赤白痢，无问远近，小腹（疒丂）痛不可忍，出入无常，下重疼闷，每发面青，手足俱变者。黄连（一两，去毛）　好胶（手许大，碎）　蜡（如弹子大）　三味，以水一大升，先煎胶令散，次下蜡，又煎令散，即下黄连末，搅相和分为三服，惟须热吃，冷即难喫，神效。案，此方，亦见《玉函经·附遗》，名调气饮。用三味，各三钱，知却是系于后人改定，并附备考。
下利后更烦，按之心下濡者，为虚烦也，栀子豉汤主之。
〔程〕更烦，言本有烦，不为利除而转甚也。〔尤〕热邪不从下减，而复上动也；按之心下濡，则中无阻滞可知，故曰虚烦。〔鉴〕此利后热遗于胸中也。按之心下濡，虽热而非实热，故用此以清其虚烦。
栀子豉汤方
栀子（十四枚）　香豉（四合，绵裹。赵本，“绵”作“绢”，非）
上二味，以水四升，先煮栀子，得二升半，内豉。煮取一升半，去滓，分二服，温进一服，得吐则止。（详《伤寒论辑义·厥阴篇》，下同。）
下利清谷，里寒外热，汗出而厥者，通脉四逆汤主之。
〔尤〕挟热下利者，久则必伤脾阴；中寒清谷者，甚则并伤肾阳。里寒外热，汗出而厥，有阴内盛而阳外亡之象。通脉四逆汤，即四逆加干姜一倍，所谓进而求阳，以收散亡之气也。（详《伤寒论辑义·厥阴篇》。）
通脉四逆汤方
附子（大者一枚，生用）　干姜（三两，强人可四两）　甘草（二两，炙）
上三味，以水三升，煮取一升二合，去滓，分温再服。
〔程〕厥甚者，脉必绝，附子辛热，用以复脉回阳。下清谷者，胃必寒，干姜辛温，用以温胃止利。甘草甘平，用以佐姜附之热而回厥逆。
下利肺痛，紫参汤主之。（《本草图经》，“肺痛”二字作“者”一字。）
〔程〕肺痛未详，或云肺痛，当是腹痛。《本草》云：紫参，治心腹积聚，寒热邪气。〔鉴〕按此文脱简，不释。
紫参汤方
紫参（半斤）　甘草（三两）
上二味，以水五升，先煮紫参，取二升，内甘草，煮取一升半，分温三服。（〔原注〕疑非仲景方。）
气利，诃黎勒散主之。
〔尤〕气利，气与屎俱失也。诃黎勒濇肠而利气，粥饮安中益肠胃，顿服者，补下治下制以急也。〔鉴〕气利，所下之气秽臭，所利之物稠粘，则为气滞不宣，或下之、或利之皆可也。若所利之气不臭，所下之物不粘，则谓气陷肠滑，故用诃黎勒散以固肠，或用补中益气以举陷亦可。
诃黎勒散方
诃黎勒（十枚，煨）
上一味，为散，粥饮和，顿服。（〔原注〕疑非仲景方。）
〔程〕寇宗奭曰：诃黎勒，能涩便而又宽肠，涩能治利，宽肠能治气，故气利宜之。调以粥饮者，藉谷气以助肠胃也。论曰：仲景治气利，用诃黎勒散，详其主治，不知其义，及后读杜壬方，言气利，里急后重，始知诃黎勒用以调气。盖有形之伤则便垢而后重，无形之伤则气坠而后重，便肠垢者得诸实，气下坠者得诸虚，故用词藜勒，温濇之剂也。唐贞观中，太宗苦气利，众医不效，金吾长张宝藏以牛乳煎萆拨进服之，立差。（案，此见刘禹锡《隋唐嘉话》。）萆拨，温脾药也，刘禹锡《传信方》治气利，用矾石，矾石亦濇气药也。大都气利，得之虚寒，气下陷者，多其用温濇之药可见矣。
案，杨氏《直指方》牛乳汤，治气痢泄如蟹渤。萆拨末二钱，牛乳半升，同煎减半，空腹服。今验之，气坠而后重，气与屎俱失者，其所泄多如蟹渤。程注得《直指》，而义尤明显。
《外台》《广济》疗呕逆不能多食方。
诃黎勒（三两，去核，煨）
上一味，捣为散，蜜和丸，空腹服二十丸，日二服，以知为度，利多减服，无所忌。
附方
《千金翼》小承气汤　治大便不通，哕，数谵语。（方见上。案，《千金翼》用枳实五枚。）
案，尤氏云：即前下利谵语有燥屎之法：虽不赘可也。误。本文主下利，而此条示哕用小承气之法，即上文哕而腹满后部不利者。《丹溪医案》载超越陈氏二十余载，因饱后奔走数里，遂患哕病，但食物则连哕百余声，半日不止，饮酒与汤则不作，至晚发热，如此者二月，脉濇数。以血入气中治之，用桃仁承气汤，加红花煎服，下污血数次，即减，用木香和中丸，加丁香服之，十日而愈，此亦以攻下治哕之一格也。
《外台》黄芩汤　治干呕下利。（《外台》引仲景《伤寒论》，云：出第十六卷。）
黄芩　人参　干姜（各三两）　桂枝（二两）　大枣（十二枚）　半夏（半升）
上六味，以水七升，煮取三升，温分三服。
〔尤〕此与前黄芩加半夏生姜汤治同，而无芍药、甘草、生姜，有人参、桂枝、干姜，则温里益气之意居多，凡中寒气少者，可于此取法焉。
疮痈肠痈浸淫病脉证并治第十八  ***************************
（论一首、脉证三条、方六首）
诸浮数脉，应当发热，而反洒淅恶寒，若有痛处，当发其痈。（《辨脉法》无“反”字，“处”下，有“饮食如常者”五字；“当发其痈”作“蓄积有脓也”。）
〔尤〕浮、数脉皆阳也，阳当发热，而反洒淅恶寒者，卫气有所遏而不出也。夫卫主行荣气者也，而荣过实者，反能阻遏其卫。若有痛处，则荣之实者已兆，故曰当发其痈。
师曰：诸痈肿，欲知有脓无脓，以手掩肿上，热者为有脓，不热者为无脓。（“脓无”间，《脉经》有“与”字。）
〔程〕《灵枢经》曰：荣卫稽留于经脉之中，则血濇而不行，不行则卫气从之而不通，壅遏而不得行，故热。大热不止，热胜则肉腐，腐则为脓，故知热聚者则作脓，热未聚者但肿而未作脓也，皆以手掩知之。
《巢源》云：凡痈经久不复可消者，若按之都牢（革卯）者，未有脓也，按之半（革卯）半软者，有脓也。又以手掩肿上不热者为无脓，若热甚者为有脓。
陈氏《三因方》引原文云：此亦大略说也，若脉不数不热而疼者，盖发于阴也，不疼尤是恶证，不可不知。
陈氏《外科精要》云：伍氏《方论》曰：凡疮肿以手指从疮旁按至四畔上赤黑者，按之色不变，脓已结成：又按之随手赤色，此亦有脓；按之白，良久方赤，游毒已息。
陈氏《外科正宗》云：轻按热甚便痛者，有脓且浅且稠；重按微热方痛者，有脓且深且稀；按之陷而不起者脓未成；按之软而复起者脓已成；按之都硬不痛者无脓，非是脓，即瘀血也；按之都软不痛者有脓，非是脓，即湿水也。
肠痈之为病，其身甲错，腹皮急，按之濡，如肿状，腹无积聚，身无热，脉数，此为肠内有痈脓，薏苡附子败酱散主之。
〔尤〕甲错，肌皮干起，如鳞甲之交错，由荣滞于中，故血燥于外也。腹皮急，按之濡，气虽外鼓，而病不在皮间也。积聚为肿胀之根，脉数为身热之候，今腹如肿状而中无积聚，身不发热而脉反见数，非肠内有痈，荣郁成热而何。薏苡破毒肿，利肠胃为君，败酱一名苦菜，治暴热火疮，排脓破血为臣，附子则假其辛热，以行郁滞之气尔。
《巢源》云：肠痈者，由寒温不适，喜怒无度，使邪气与荣卫相干，在于肠内，遇热加之，血气蕴积，结聚成痈，热积不散，血肉腐坏，化而为脓。其病之状，小腹重而微强，抑之即痛，小便数似淋，时时汗出，复恶寒，其身皮肤甲错，腹皮急如肿状。诊其脉，洪数者已有脓也，其脉迟紧者未有脓也。甚者腹胀大，转侧闻水声，或绕脐生疮，穿而脓出，或脓自脐中出，或大便去脓血，惟宜急治之。又云：大便脓血，似赤白下而寔非者，是肠痈也。
薏苡附子败酱散方
薏苡仁（十分）　附子（二分）　败酱（五分）
上三味，杵为末，取方寸匕，以水二升，煎减半，顿服，小便当下。
〔魏〕薏仁，下气则能泄脓。附子，微用，意在直走肠中屈曲之处可达。加以败酱之咸寒以清积热，服后以小便下为度者，小便者气化也，气通则痈脓结者可开，滞者可行，而大便必泄污秽脓血，肠痈可已矣。顿服者，取其快捷之力也。
《千金》肠痈汤
薏苡仁（一升）　牡丹皮　桃仁（各三两）　瓜瓣仁（二升）
上四味，㕮咀，以水六升，煮取二升，分再服。
张氏《衍义》云：即《金匮》薏苡附子败酱散之变方也。
《圣惠方》治肠痈，皮肉状如蛇皮及如错，小腹坚，心腹急方。
即本方，用败酱二两，附子半两，薏苡仁二两半。
上捣麄罗为散，每服三钱，以水中盏，入生姜半分，煎至六分，去滓，温服。案，本方，仅用方寸匕，似甚少，《圣惠》为是。
肠痈者，少腹肿痞，按之即痛如淋，小便自调，时时发热，自汗出，复恶寒，其脉迟紧者，脓未成，可下之，当有血。脉洪数者脓已成，不可下也，大黄牡丹汤主之。（“肠”，原本作“肿”，今据赵、程、沈、《金鉴》及《脉经》改之。《脉经》无“痞”字。《巢源》作“小便数如淋”；无“小便自调”四字。）
〔程〕肿则形于外，痞则着于内，少腹既已痞肿，则肠痈已成，故按之即痛也。如淋者，以小腹为厥阴经脉所过，厥阴脉循阴器，故按少腹而痛引阴茎，有如淋状，而小便则自调也。《灵枢经》曰：有所结，气归之，内既有痈，则荣卫稽留于内而不卫外。故令有发热、汗出、恶寒也，脉迟紧者。则热未聚而肉未腐，故宜大黄牡丹汤下之，以消其肿疡。若脉洪数，则脓已成，将成溃疡，不可下也，大黄牡丹汤，在当有血句下，以古人为文法所拘，故缀于条末，《伤寒论》中多有之。按，上证痈在小肠，以小肠在上，痈近于腹，则位深，但腹皮急而按之有如肿形，故用前汤导其毒从小便而出；此证痈在大肠，以大肠在下，痈隐少腹，其位浅则有痞肿之形，其跡易见，其按即痛，故用大黄牡丹汤排其脓血从大便而下也。〔尤〕云不可下者，谓虽下之而亦不能消之也。大黄牡丹汤，肠痈已成未成，皆得主之，故曰：有脓当下，无脓当下血。
大黄牡丹汤方（《千金》云：《肘后》名瓜子汤。案，今本《肘后》无考。）
大黄（四两）　牡丹（一两，《千金》用三两）　桃仁（五十箇）　瓜子（半斤，《千金》用一斤）　芒硝（三合）
上五味，以水六升，煮取一升，去滓，内芒硝再煎沸，顿服之，有脓当下，如无脓，当下血。
〔程〕诸疮疡痛皆属心火，大黄、芒硝用以下实热。血败肉腐，则为脓，牡丹、桃仁用以下脓血。瓜子（当是甜瓜子）味甘寒，《神农经》不载主治，考之《雷公》曰：“血泛经过，饮调瓜子”，则瓜子亦肠中血分药也，故《别录》主溃脓血，为脾胃肠中，内壅要药，想亦本诸此方。（案，瓜子，沈以为冬瓜子，盖依时珍治肠痈之说，然古本草无所考，程注为是。）
张氏《千金方衍义》云：大黄下瘀血血闭；牡丹治瘀血留舍；芒硝治五藏积热，涤去蓄结，推陈致新之功，较大黄尤锐；桃仁治疝瘕邪气，下瘀血血闭之功，亦与大黄不异；甜瓜瓣，《别录》治腹内结聚，破溃脓血，专于开痰利气，为内痈脉迟紧脓未成之专药。
张氏《医通》云：肠痈下血，腹中（疒丂）痛，其始发热恶寒，欲验其证，必小腹满痛，小便淋濇，反侧不便，即为肠痈之确候。无论已成未成，俱用大黄牡丹汤，加犀角急服之。
《刘涓子鬼遗方》云：治肠痈，大黄汤。痈之为病，诊小腹肿痞坚，按之则痛，或在膀胱左右，其色或赤或白色，坚大如掌热，小便欲调，时白汗出，时复恶寒，其脉迟坚者，未成脓也，可下之，当有血，脉数脓成，不可服此方。
即本方，唯不用瓜子，用芥子。（案，《千金》引《刘涓子》不用芥子，必后世传写之讹，而《圣济总录》及《外科正宗》等亦用芥子；《得效方》则用瓜蒌子，并误。）
《圣惠》牡丹散，治产后血运，腹满欲狼狈。（出妇人产后门。）
即本方，不用瓜子，用冬瓜子，加生姜。《产育宝庆集》同，云：若口噤，则拗开灌之，必效。欲产先煎下，以备缓急，但不用生姜。
又，牡丹散，治肠痈未成脓，腹中痛不可忍。（出肠痈门，下同。）
即本方，加木香、芍药、败酱，用甜瓜子。
又，甜瓜子散，治肠痈肿痛，如闷气欲绝。
于本方中，加薏苡、败酱、当归、槟榔。
又，赤茯苓散，治肠痈小腹牢强，按之痛，小便不利，时有汗出恶寒，脉迟未成脓。
于本方中，加赤茯苓。
《奇效良方》梅仁散，治肠痈，里急隐痛，大便闭涩。
于本方，桃仁代梅仁，加犀角。
问曰：寸口脉浮微而澁，法当亡血，若汗出，设不汗者云何？答曰：若身有疮，被刀斧所伤，亡血故也。（《脉经》无“浮”字；“斧”作“器”。赵本，“法”作“然”。）
〔尤〕血与汗皆阴也，阴亡则血流不行，而气亦无辅，故脉浮微而濇也。经云：夺血者无汗，夺汗者无血。兹不汗出而身有疮，则知其被刀斧所伤而亡其血，与汗出不止者，迹虽异。而理则同也。
病金疮，王不留行散主之。
〔沈〕此金刃所伤皮肉筋骨，故为金疮，乃属不内外因。〔尤〕金疮，金刃所伤而成疮者，经脉斩绝，荣卫沮弛，治之者必使经脉复行，营卫相贯而后已。王不留行散，则行气血和阴阳之良剂也。
王不留行散方
王不留行（十分，八月八日采）　蒴藋细叶（十分，七月七日采）　桑东南根（白皮，十分，三月三日采）　甘草（十八分，赵本无“八”字）　川椒（三分，除目及闭口去汗）　黄芩（二分）　干姜（二分）　芍药（二分）　厚朴（二分）
上九味，桑根皮以上三味，烧灰存性，勿令灰过，各别杵筛，合治之为散，服方寸匕，小疮即粉之，大疮但服之。产后亦可服。如风寒，桑东根勿取之。前三物，皆阴干百日。
〔魏〕王不留行为君，耑走血分，止血收痛，而且除风散痹，是收而兼行之药，于血分最宜也。佐以蒴藋叶，与王不留行，性共甘平，入血分清火毒，祛恶气，倍用甘草以益胃解毒，芍药、黄芩助清血热，川椒、干姜助行血瘀，厚朴行中带破。惟恐血乃凝滞之物，故不惮周详也。桑根白皮，性寒，同王不留行、蒴藋细叶，烧灰存性者，灰能入血分止血也，为金疮血流不止者设也，小疮则合诸药为粉以敷之，大疮则服之，治内以安外也。产后亦可服者，行瘀血也。风寒之日，桑根勿取者，恐过于寒也。前三物皆阴干百日，存其阴性，不可日曝及火炙也。此金疮家之圣方，奏效如神者也。〔沈〕金疮，当取生气为本，故用桑东南根，乃得生气而生气血，烧灰存性，取黑色而能止血。
案，徐云：若风寒，此属经络邪，桑皮止利肺气，不能逐外邪，故勿取。沈及《金鉴》义同，此解似不允当。王不留行，《本经》云：治金疮，止血逐痛。蒴藋，《本草》不载治金疮，而接骨木一名木蒴藋，《唐本草》云：治折伤续筋骨，盖其功亦同。桑根白皮，《本经》云：治绝脉；《别录》云：可以缝金疮。知是三物为金疮之要药。
排脓散方
枳实（十六枚）　芍药（六分）　桔梗（二分）
上三味，杵为散，取鸡子黄一枚，以药散与鸡黄相等，揉和令相得，饮和服之，日一服。
〔尤〕枳实苦寒，除热破滞为君，得芍药则通血，得桔梗则利气，而尤赖鸡子黄之甘润，以为排脓化毒之本也。
排脓汤方
甘草（二两）　桔梗（三两）　生姜（一两）　大枣（十枚）
上四味，以水三升，煮取一升，温服五合，日再服。
〔尤〕此亦行气血和营卫之剂。
案，以上二方，徐注为疮痈概治之方。沈云：此两方，耑治躯壳之内肠胃之痈而设。魏云：排脓散，为疮痈将成未成治理之法也。排脓汤，甘草、桔梗即桔梗汤，盖上部胸喉之间，有欲成疮痈之机，即当急服也。数说未知孰是，程本、《金鉴》并不载此两方，似有所见矣。
浸淫疮，从口流向四肢者可治，从四支流来入口者不可治。
〔鉴〕浸淫疮者，浸谓浸浸，淫谓不已，谓此疮浸淫，留连不已也。从口流向四肢者，轻，以从内走外也，故曰可治；从四肢流走入口者，重，以从外走内也，故曰不可治。〔魏〕不可治者，难治之义，非当委之不治也。
案，《玉机真藏论》：身热肤痛而为浸淫。《汉书·五王传》师古注：浸淫，犹渐染也。《巢源·浸淫疮候》云：浸淫疮，是心家有风热，发于肌肤，初生甚小，先痒后痛，而成疮汁出，侵溃肌肉，浸淫渐阔，乃遍体。其疮若从口出，流散四肢者轻；若从四肢生，然后入口者则重，以其渐渐增长，因名浸淫也。《千金》云：浸淫疮者，浅搔之曼延长不止，瘙痒者初如疥，搔之转生汁相连着是也。又云：疮表里相当，名浸淫疮，乃知此瘑疥湿疮之属。沈云：脱疽、游丹之类。《金鉴》云：犹今之癞疠之类，皆非。（《外台》载七方，可参考。）
浸淫疮，黄连粉主之。（〔原注〕方未见。）
〔尤〕方未见，大意以此为湿热浸淫之病，故取黄连一味为粉粉之，苦以燥湿，寒以除热也。〔魏〕按《外科精义》以一味黄柏散调涂，本此。（徐、沈并为黄连一味为粉之方。）
《千金》黄连胡粉散
黄连（二两）　胡粉（十分）　水银（一两）
上三味，黄连为末相和，耎皮褁熟挼之，自能和合，纵不得成，一家亦得水银，细散入粉中也，以傅乳疮诸湿疮黄烂肥疮等。若干著甲，煎为膏。案，《外台》《删繁》疗瘑疮多汁方同，黄连粉盖此类也。
趺蹷手指臂肿转筋阴狐疝蚘虫病脉证治第十九  ***************************
（论一首、脉证一条、方五首）
师曰：病趺蹷，其人但能前不能却，刺腨入二寸，此太阳经伤也。（徐、沈、《金鉴》，“趺”作“跌”；篇目同，是。）
〔沈〕此趺蹶，当辨经络而治也。人身足阳明脉络于腿外之前，太阳脉络于腿外侧之后，少阳脉络于腿外侧之中也。夫跌而致蹶者，足不能行也，然不能行，又当辨其前后治之，但能前者，阳明无伤也，不能却者，乃不能后抵，太阳经脉受伤也，当刺腨入二寸，腨即小腿肚，本属阳明，乃太阳经络所过之处，与阳明经气会合于飞阳、承筋间，故刺之使太阳阳明气血和而无滞，则前后如常矣。
案，扬子《方言》跌，蹶也。《说文》蹶，僵也。程云：趺，足背也。趺蹶，即痹厥之属，恐非。《金鉴》云：证刺俱未详，必有缺文不释。此说近是。
病人常以手指臂肿动，此人身体瞤瞤者，藜芦甘草汤主之。
〔尤〕湿痰凝滞关节则肿，风邪袭伤经络则动。手指臂肿动，身体瞤瞤者，风痰在膈，攻走肢体，陈无择所谓痰涎留在胸膈上下，变生诸病，手足项背，牵引钓痛，走易不定者是也。藜芦吐上膈风痰，甘草亦能取吐，方虽未见，然大略是涌剂耳。（李氏）
案，程云：证未详，方亦缺，不释。《金鉴》同。此固然，然尤引李彣，其义略通，故姑仍之。
藜芦甘草汤方（〔原注〕未见。）
转筋之为病，其人臂脚直，脉上下行，微弦，转筋入腹者，鸡屎白散主之。（此条，《脉经》载《霍乱篇》末。）
〔沈〕此木土不和风邪而转筋也。风邪乘于脾胃，风湿相抟，以故表里皆病。若风湿盛于经表，则臂脚直，脉上下行而微弦，经谓诸暴强直，皆属于风，亦风淫末疾之义也。或中气虚而木邪内逆，直攻于藏，则转筋入腹，当以鸡屎白，下气消积，去风安脾之治，非治臂脚直之方也。〔魏〕直上下行，全无和柔之象，亦同于痉病中“直上下行”之意也。
案，《金鉴》云：“臂”同“背”，古通用。臂脚直，谓足背强直，不能屈伸，是转筋之证也。误。转筋不必足背，故《肘后》有疗两臂脚及胸胁转筋之方。《巢源》云：冷入于足之三阴三阳，则脚转筋：入于手之三阴三阳，则手筋转。随冷所入之筋，筋则转，转者，由邪冷之气，击动其筋而移转也。
鸡屎白散方（《外台》引《肘后》云：若转筋入腹中转者方。仲景、《经心录》《备急》《集验》《必效》同，出于《霍乱转筋门》。）
鸡屎白
上一味为散，取方寸匕，以水六合，和，温服。（《肘后》云：以水六合，煮三沸，顿服之，勿令病者知之。《外台》同。）
案，鸡屎白，《别录》云：治转筋，利小便，故取而用之。《素问》用鸡屎醴治鼓胀，通利大小便，验之，虽《本草》云微寒无毒，然泻下之力颇峻，用者宜知之。况霍乱转筋，多津液虚燥者，恐非所宜。
阴狐疝气者，偏有小大，时时上下，蜘蛛散主之。
〔尤〕阴狐疝气者，寒湿袭阴，而睾丸受病，或左或右，大小不同，或上或下。出没无时，故名狐疝。蜘蛛有毒，服之能令人利，合桂枝辛温入阴，而逐其寒湿之气也。
《灵·经脉篇》云：肝足厥阴所生病者，狐疝。葛氏《伤寒直格》云：狐疝，言狐者，疝气之变化，隐见往来，不可测如狐也。
陈氏《三因》云：寒疝之气，注入㿗中，名曰狐疝，亦属㿗病。
蜘蛛散方
蜘蛛（十四枚，熬焦）　桂枝（半两）
上二味为散，取八分一匕，饮和服，日再服，蜜圆亦可。
〔程〕《别录》云：蜘蛛，治大人小儿㿉。㿉，疝也。其性有毒，服之能使人利，得桂枝，引入厥阴肝经，而治狐疝。
雷敩《炮炙论》云：蜘蛛凡使勿用五色者，兼大身上有刺毛生者，并薄小者，已上皆不堪用，须用屋西南有网，身小尻大，腹内有苍黄脓者真也。凡用去头足了，研如膏，投药中用之。今之方法，若仲景炒焦用，全无功矣。
王氏《古方选注》云：蜘蛛性阴而厉，其功在壳，能泄下焦结气；桂枝芳香入肝，专散沉阴结疝。阴狐疝徧有大小，时时上下，如狐之出入无定。《四时刺逆从论》云：厥阴滑，为狐疝风。推仲景之意，亦谓阴狐疝气，是阴邪挟肝风，而上下无时也。治以蜘蛛，如批却导窽。蜘蛛，《本草》言有毒，人咸畏之，长邑宰林会讳瑛，山海卫人，壮年调理，方用之多年，炙熟其味鲜美，恒得其功。《本草》言有毒者，南北所产不同耳。
问曰：病腹痛有虫，其脉何以别之？师曰：腹中痛，其脉当沉，若弦反洪大，故有蛔虫。
〔尤〕腹痛脉多伏，阳气内闭也；或弦者，邪气入中也。若反洪大，则非正气与外邪为病，乃蛔动而气厥也，然必兼有吐涎心痛等证，如下条所云，乃无疑耳。
蛔虫之为病，令人吐涎，心痛发作有时。毒药不止者，甘草粉蜜汤主之。
〔程〕巢元方曰：蛔虫长五寸，至一尺，发则心腹作痛，口喜唾涎及清水，贯伤心则死。《灵枢经》曰：虫动则胃缓，胃缓则亷泉开，故涎下，是以令人吐涎也。心痛者，非蛔虫贯心，乃蛔虫上入胃脘即痛，下入胃中即止，是以发作有时也。若毒药不能止，用甘草粉蜜汤，从其性以治之。〔尤〕吐涎，吐出清水也。心痛，痛如咬啮，时时上下是也。发作有时者，蛔饱而静，则痛立止，蛔饥求食，则痛复发也。毒药，即锡粉、雷丸等杀虫之药。毒药者，折之以其恶也。甘草粉蜜汤，诱之以其所喜也。
甘草粉蜜汤方
甘草（二两）　粉（一两重〇赵及诸本无重字）　蜜（四两）
上三味，以水三升，先煮甘草，取二升，去滓，内粉蜜，搅令和，煎如薄粥，温服一升，差即止。
案，粉，诸注以为铅粉。尤云：诱使虫食甘味既尽，毒性旋发，而虫患乃除，此医药之变诈也。此解甚巧，然古单称粉者，米粉也。《释名》云：粉，分也，研米使分散也。《说文》粉，傅面者也。徐曰：古傅面，亦用米粉。《伤寒论》猪肤汤所用白粉，亦米粉耳。故万氏《保命歌括》载本方云：治虫啮心痛，毒药不止者，粉，乃用粳米粉，而《千金》诸书，籍以治药毒，并不用铅粉。盖此方非杀虫之剂，乃不过用甘平安胃之品，而使蛔安。应验之于患者，始知其妙而已。甘味蛔所喜。东方朔《神异经》云：南方有[甘干][甘庶]之林，其高百丈，围三尺八寸，促节多汁，甜如蜜，咋啮其汁，令人润泽，可以节蛔虫。人腹中蛔虫，其状如蚓，此消谷虫也，多则伤人，少则谷不消，是甘蔗能减多益少，凡蔗亦然，此所以得甘味而平也。
《千金方》解鸩毒及一切毒药不止，烦懑方。
即本方。粉，用粱米粉。《千金翼》同；《外台》引《翼》作白梁粉；《圣济总录》用葛粉；杨氏《家藏方》用菉豆粉；《圣济》名甘草饮。）
蛔厥者，当吐蛔，令病者静而复时烦，此为藏寒，蛔上入膈，故烦。须臾复止，得食而呕，又烦者，蛔闻食臭出，其人当自吐蛔。（案，柯氏《来苏集》作“此非藏寒，蛔上入膈”，非也。）
〔尤〕蛔厥，蛔动而厥，心痛吐涎，手足冷也。蛔动而上逆，则当吐蛔，蛔蹔安而复动，则病亦静而复时烦也。然蛔之所以时安而时上者，何也？虫性喜温，藏寒则虫不安而上膈，虫喜得食，藏虚则蛔复上而求食。故以人参、姜、附之属，益虚温胃为主，而以乌梅、椒、连之属，苦酸辛气味，以折其上入之势也。
蛔厥者，乌梅圆主之。
乌梅圆方
乌梅（三百个）　细辛（六两）　干姜（十两）　黄连（一斤）　当归（四两）　附子（六两　炮）　川椒（四两去汗）　桂枝（六两）　人参　黄柏（各六两）
上十味，异捣筛，合治之，以苦酒渍乌梅一宿，去核，蒸之五升米下，饭熟，捣成泥，和药令相得，内臼中，与蜜杵二千下，圆如梧子大，先食，饮服十圆。日三服，稍加至二十圆，禁生冷滑臭等物。
〔鉴〕李彣曰：乌梅味酸，黄连、黄柏味苦，桂枝、蜀椒、干姜、细辛味辛，以蛔得酸则止，得苦则安，得甘则动于上，得辛则伏于下也。然胃气虚寒，人参附子以温补之，吐亡津液，当归以辛润之，则蛔厥可愈矣。（详《伤寒论辑义·厥阴篇》）。
案，此方，主胃虚而寒热错杂，以致蛔厥者，故药亦用寒热错杂之品治之。而有胃虚以偏于寒而动蛔者，陶华因立安蛔理中汤主之。（即理中汤加乌梅、花椒，出《全生集》。）而有胃不虚以偏于热而动蛔者，汪琥因制清中安蛔汤主之。（黄连、黄柏、枳实、乌梅、川椒，出《伤寒辨注》。）此各取本方之半，而治其所偏也，对证施之，皆有奇效。

卷五  ——————————————————————————————————————————————————————————————————————————————————————————

妇人妊娠病脉证并治第二十  ***************************
（证三条、方九首）
师曰：妇人得平脉，阴脉小弱，其人渴，不能食，无寒热，名妊娠，桂枝汤主之。（〔原注〕方见利中。）于法六十日当有此证，设有医治逆者，却一月，加吐下者，则绝之。（“妊娠”，《脉经》作“躯”；“此证”，作“娠”，“绝之”下，有“方在伤寒中”五字。）
〔尤〕平脉，脉无病也，即《内经》身有病而无邪脉之意。阴脉小弱者，初时胎气未盛，而阴方受蚀，故阴脉比阳脉小弱。至三、四月经血久畜，阴脉始强，《内经》所谓手少阴脉动者，妊子，《千金》所谓三月尺脉数是也。其人渴，妊子者内多热也，一作呕亦通。今妊妇二三月，往往恶阻不能食是已。无寒热者，无邪气也。夫脉无故而身有病，而又非寒热邪气，则无可施治，惟宜桂枝汤和调阴阳而已。徐氏云：桂枝汤，外证得之，为解肌和营卫，内证得之，为化气调阴阳也。六十日当有此证者，谓妊娠两月，正当恶阻之时，设不知而妄治，则病气反增，正气反损，而呕泻有加矣。绝之谓禁绝其医药也。娄全善云：尝治一二妇恶阻病吐，前医愈治愈吐，因思仲景绝之之旨，以炒糯米汤代茶，止药月余渐安。〔程〕此症有缺文。〔鉴〕脉平无寒热，用桂枝汤，与妊娠渴不能食者不合，且文义断续不纯，其中必有脱简。
案，楼氏《纲目》云：绝之者，谓绝止医治，候其自安也。予常治一二妇阻病吐，愈治愈逆，因思此仲景绝之旨，遂停药月余自安，真大哉圣贤之言也。楼所载如此，以炒糯米代茶汤，见于魏注，必有所据。桂枝汤可疑，程注、《金鉴》似是。
妇人宿有癥病，经断未及三月，而得漏下不止。胎动在脐上者，为癥痼害。妊娠六月动者，前三月，经水利时，胎也，下血者，后断三月衃也。所以血不止者，其癥不去故也，当下其癥。桂枝茯苓圆主之。（《脉经》无“宿有癥病”四宇；有“妊娠”二字。赵本，“害”下有一圈；“衃”作“不血”二字，非。《三因方》作“妇人宿有癥病，妊娠经断未及三月，即动，此癥也。经断三月，而得漏下不止，胎动在脐上者，为癥痼害，当去其癥”。案，是以意改者不必有所本也，诸注“害下”为句，魏以“害妊娠”为一句，似是。
〔魏〕妇人宿有癥病，旧血积聚之邪也，忽而经断未及三月，即上条六十日以上见渴不能食证之候也。又忽尔经血至，且得漏下不止之证，以为胎堕乎？胎固在腹中，但动而不安，有欲堕之机矣，是癥之为病，而累及于胎者。如癥在脐下，邪居于下，可以随血漏而癥散，止漏安胎，病去胎全矣。如癥在脐上，邪居于上，虽血漏不止，而癥自沉痼，名为癥痼。势必令胎中之气血先随血漏而坠，所以可决其害将及于妊娠也。此就宿血积聚居于胎之上下，以卜血漏不止，有无干碍妊娠之义也。再或妊娠六月矣，胎忽动者，此亦宿血痼癥所致，又当明辨其孰为正胎孰为癥邪而治之。前三月之间经水顺利，得其正道，无胎应行则行，有胎应止即止，此胎之正也。至三月以后，邪癥为患，忽而漏血不止，此血非关胎血，乃断经之后，三月之血，闭而未行，于邪癥之所在，必加添积聚，成为血衃，所以漏下不止，而自与胎不相涉也；惟久久不止，方害及于胎耳。血不止而痼癥不去，必累害于胎，当下其癥，癥自下而胎自存，所谓有物无损者，亦此义也。（胎与衃之辨，当于血未断之前三月求之，前三月经水顺利，则经断必是胎；前三月有曾经下血者，则经断必成衃。此说较前注之说，明畅易晓，附载于此，以质高明。）〔鉴〕此示人妊娠有病当攻病之义也。此条文义不纯。其中必有阙文，姑存其理可也。方氏曰：胎动胎漏皆下血，而胎动有腹痛，胎漏无腹痛。故胎动宜行气，胎漏宜清热。
楼氏《纲目》云：凡胎动，多在当脐，今动在脐上，故知是癥也。
桂枝茯苓丸方
桂枝　茯苓　牡丹（去心）　桃仁（去皮尖　熬）　芍药（各等分）
上五味，末之，炼蜜和丸，如兔屎大，每日食前服一丸，不知，加至三丸。
〔程〕牡丹、桃仁以攻癥痼，桂枝以和卫，芍药以和荣，茯苓以和中，五物相需，为治妊娠有癥痼之小剂。〔徐〕此方去癥之力，不独桃仁，癥者阴气也，遇阳则消，故以桂枝扶阳，而桃仁愈有力矣，其余皆养血之药也。
案，桂枝，取之于通血脉、消瘀血，犹桃核承气中所用，张氏《医通》改作桂心，非也。《千金·恶阻篇》茯苓圆注：《肘后》云：妊娠忌桂，故熬。庞安时云：桂炒过，则不损胎也。此等之说，不必执拘。陈氏《伤寒五法》云：桂枝不伤胎，盖桂枝轻而薄，但能解发邪气而不伤血，故不堕胎。〇案，《炮炙论》序曰：大豆许，取重十两鲤目比之；如兔屎，十二两鲤目；梧桐子，十四两鲤目；知兔屎，小于梧桐子。
《妇人良方》夺命圆，专治妇人小产，下血至多，子死腹中，其人增寒，手指、唇口、爪甲青白，面色黄黑，或胎上抢心则闷绝欲死，冷汗自出，喘满不食，或食毒物，或误服草药，伤动胎气，下血不止，胎尚未损，服之可安，已死服之可下。此方的系异人传授，至妙。（《准绳》云：此即仲景桂枝茯苓圆。）
即本方，以蜜圆如弹子大，每服一圆，细嚼，淡醋汤送下，速进两圆，至胎腐烂腹中，危甚者，立可取出。
《济阴纲目》催生汤，候产母腹痛，腰痛，见胞浆下方服。
即本方，水煎热服。
妇人怀娠六七月，脉弦，发热，其胎愈胀，腹痛恶寒者，少腹如扇，所以然者，子藏开故也，当以附子汤温其藏。（〔原注〕方未见。〇“愈胀”，《脉经》作“踰腹”；“扇”下有“之状”二字。）
〔尤〕脉弦发热，有似表邪；而乃身不痛而腹反痛，背不恶寒而腹反恶寒，甚至少腹阵阵作冷，若或扇之者然；所以然者，子藏开不能合，而风冷之气乘之。夫藏开风入，其阴内胜，则其脉弦为阴气，而发热且为格阳矣。胎胀者，内热则消，寒则胀也。〔徐〕子藏者，子宫也，开者不敛也，宜与附子汤温其藏。原方失注，想不过《伤寒论》中附子合参、苓、术、芍之附子汤耳。
案，《金鉴》云：方缺，文亦不纯，必有残缺。然尤注义通，今从之。张氏《医通》云：妊娠脉弦为虚寒，虚阳散外，故发热，阴寒内逆，故胎胀，腹痛恶寒者，其内无阳，子藏不能司闭藏之令，故阴中觉寒气，习习如扇也。用附子汤以温其藏，则胎自安。世人皆以附子为堕胎百药长，仲景独用以为安胎圣药，非神而明之，莫敢轻试也。
师曰：妇人有漏下者，有半产后因续下血都不绝者，有妊娠下血者。假令妊娠腹中痛，为胞阻，胶艾汤主之。（“阻”，《脉经》作“漏”。“半产”，《脉经》作“中生”。）
〔鉴〕五六月堕胎者，谓之半产。妇人有漏下、下血之疾，至五六月堕胎而下血不绝者，此癥痼之害也。若无癥痼下血，惟腹中痛者，为胞阻。胞阻者，胞中气血不和，而阻其化育也，故用芎归胶艾汤温和其血，血和而胎育也。〔程〕漏下者，妊娠经来，《脉经》以阳不足谓之激经也。半产者，以四五月堕胎，堕胎必伤其血海，血因续下不绝也。若妊娠下血腹中痛，为胞阻，则用胶艾汤以治。
《巢源》云：漏胞者，为妊娠数月而经水时下，此由冲脉任脉虚，不能约制太阳少阴之经血故也。冲任之脉，为经脉之海，皆起于胞内。手太阳小肠脉也，手少阴心脉也，是二经为表里，上为乳汁，下为月水，有娠之人，经水所以断者，壅之以养胎，而蓄之为乳汁。冲任气虚，则胞内泄漏，不能制其经血，故月水时下，亦名胞阻，漏血尽则人毙也。
芎归胶艾汤方（〔原注〕一方加干姜一两。胡洽治妇人胞动无干姜。）
芎藭　阿胶　甘草（各二两）　艾叶　当归（各三两）　芍药（四两）　干地黄（案，原本缺两数，唯徐、沈、尤用六两；《千金》：干地黄四两，艾叶三两，余各二两；《外台》引《集验》同。）
上七味，以水五升，清酒三升，合煮取三升，去滓，内胶，令消尽，温服一升，日三服，不差更作。
〔程〕胶艾主乎安胎，四物主乎养血，和以甘草，行以酒势，血能循经养胎，则无漏下之患。〔魏〕用芎藭行血中之凝，阿胶、甘草、当归、地黄、芍药五味，全补胞血之虚，艾叶温子藏之血，寒证见，加干姜，热证见者，干姜烧灰存性，温经散寒，开凝通阻而血反止矣。干姜之加，乃注中所增，实不易之药。余治妇人经血，屡试屡效者也，故竟僭而添入方中，高明鉴焉。
《千金》胶艾汤，治妊娠二三月，上至七八月，其人顿仆失据，胎动不安，伤损腰腹痛欲死，若有所见，及胎奔上抢心短气方。（《外台》引《集验》同，即本方。）
又，《损伤门》大胶艾汤，治男子伤绝，或从高堕下，伤五脏，微者唾血，及金疮伤经方。即本方，加干姜。煮法后云：此汤治妇人产后，崩伤下血过多，虚喘欲死，腹中激痛，下血不止者，神良。
又，治妊娠二三月，上至八九月，胎动不安，腰痛已有所见方。
即本方，去芍药，地黄，不用清酒。
又，治产后下赤白，腹中绞痛方。
即本方，无芎藭。
《和剂局方》胶艾汤，治劳伤血气，冲任虚损，月水过多，淋沥漏下，连日不断，脐腹疼痛，及妊娠将摄失宜，胎动不安，腹痛下坠，或劳伤胞络，胞阻漏血，腰痛闷乱，或因损动胎上抢心，奔冲短气，及因产乳冲任气虚，不能约制，经血淋沥不断，延引日月，渐成羸瘦。（即本方。）
《妇人良方》陈氏六物汤，治血痢不止，腹痛难忍。
即本方，去甘草。
又，四物汤，治妇人经病或先或后，或多或少，疼痛不一，腰足腹中痛，或崩中漏下，或半产恶露多，或停留不出，妊娠腹痛，下血胎不安，产后块不散，或亡血过多，或恶露下，服之如神。
即本方，去阿胶、艾叶、甘草。
此药不知起于何代，或云始自魏华佗，今《产宝》方，乃朱梁时节度巡官昝殷所撰，其中有四物散，国朝太平兴国中，修入《圣惠方》者数方，至后医者易散为汤，自皇朝以来，名医于此四物中，增损品味随意，虚实寒热，无不得其效者，然非止妇人之疾可用而已。施氏《医方祖剂》云：仲景芎归胶艾汤，乃四物汤之祖剂也。中间已具四物，后人裁而用之。
妇人怀娠，腹中㽲痛，当归芍药散主之。（“娠”，赵本作“妊”；徐、沈、尤，同。）
〔尤〕按，《说文》“㽲”音绞，腹中急也，乃血不足，而水反侵之也。血不足而水侵，则胎失其所养，而反得其所害矣，腹中能无㽲痛乎？芎、归、芍药，益血之虚；苓、术、泽泻，除水之气。赵氏曰：此因脾土为木邪所客，谷气不举，湿气下流，抟于阴血而痛，故用芍药多他药数倍，以泻肝木。亦通。
当归芍药散方
当归（三两）　芍药（一斤）　茯苓（四两）　白术（四两）　泽泻（半斤）　芎藭（半斤，一作三两）
上六味，杵为散，取方寸匕，酒和，日三服。
〔程〕腹中无因而作痛，或邪热所干，或胎气壅盛，用茯苓之淡以渗之，泽泻之咸以泄之，白术之甘以补之，和以酒服者，籍其势以行药力。日三服，则药力相续，而腹痛自止。
案，《金鉴》云：妊娠腹中急痛用此方，未详其义，必是脱简，不释。此说却可疑。
《三因方》本方煎法后云：元和纪用经曰：本六气经纬圆，能祛风补劳，养真阳，退邪热，缓中安和神志，润泽容色，散邪寒、温瘴、时疫。安期先生赐李少君久饵之药，后仲景增减，为妇人怀妊腹痛方。本方用芍药四两，泽泻、茯苓、川芎各一两，当归、白术各二两，亦可以蜜元服。（案，此说涉荒诞，不可信据。）
《和剂局方》当归芍药散，治妊娠腹中绞痛，心下急满，及产后血晕，内虚气乏，崩中久痢。常服通畅血脉，不生痈疡，消痰养胃，明目益津。（即本方。《妇人良方》同。）
妊娠呕吐不止，干姜人参半夏丸主之。
〔魏〕妊娠呕吐不止者，下实上必虚，上虚胸胃，必痰饮凝滞而作呕吐，且下实气必逆而上冲，亦能动痰饮而为呕吐。方用干姜温益脾胃，半夏开降逆气，人参补中益气，为丸缓以收补益之功，用治虚寒之妊娠家，至善之法也。
张氏《医通》云：此即所谓恶阻病也。先因脾胃虚弱，津液留停，畜为痰饮，至妊二月之后，浊阴上冲，中焦不胜其逆，痰饮遂涌，中寒乃起。故用干姜止寒，人参补虚，半夏、生姜治痰散逆也。
干姜人参半夏丸方
干姜　人参（各一两）　半夏（二两）
上三味，末之，以生姜汁糊为丸，如梧子大，饮服十丸，日三服。
〔程〕寒在胃脘，则令呕吐不止，故用干姜散寒，半夏、生姜止呕，人参和胃，半夏、干姜能下胎。娄全善曰：余治妊阻病，累用半夏未尝动胎，亦有故无殒之义，临病之工，何必拘泥。〔尤〕此益虚温胃之法，为妊娠中虚而有寒饮者设也。夫阳明之脉，顺而下行者也，有寒则逆、有热亦逆，逆则饮必从之，而妊娠之体，精凝血聚，每多蕴而成热者矣。按《外台》方，青竹茹、橘皮、半夏各五两，生姜、茯苓各四两，麦冬、人参各三两，为治胃热气逆呕吐之法，可补仲景之未备也。
《圣惠》半夏丸，治妊娠恶阻病，醋心，胸中冷，腹痛不能饮食，辄吐青黄汁方。
即本方，三味等分，捣罗为末，以地黄汁浸，蒸饼和丸如梧桐子大，每服不计时候，以粥饮下十丸。
妊娠小便难，饮食如故，当归贝母苦参丸主之。
〔尤〕小便难而饮食如故，则病不由中焦出，而又无腹满身重等证，则更非水气不行，知其血虚热郁，而津液濇少也。《本草》当归补女子诸不足，苦参入阴利窍除伏热，贝母能疗郁结，兼清水液之源也。
当归贝母苦参丸方（〔原注〕男子，加滑石半两。○诸注本，删此七字，唯魏本有。）
当归　贝母　苦参（各四两）
上三味，末之，炼蜜丸如小豆大，饮服三丸，加至十丸。
张氏《医通》云：此小便难者，膀胱热郁，气结成燥，病在下焦，所以饮食如故。用当归以和血润燥，贝母以清肺开郁，苦参以利窍逐水，并入膀胱，以除热结也。
案，贝母，《本经》、甄权，并云：治产难。而《外台·子痫门》《小品》葛根汤方后云：贝母令人易产，若未临月者，升麻代之。此说虽不可信，然足见其亦有利窍之功，本方所用，盖取之于利窍耳。《金鉴》云：方证不合，必有脱简，不释。殆不考药性也。
时氏《产经》苦参圆，主疗与原文同。
当归　贝母　苦参（各三两）　滑石（半两）
上为末，蜜圆如小豆大，以米饮下二十圆。
妊娠有水气，身重，小便不利，洒淅恶寒，起即头眩，葵子茯苓散主之。
〔沈〕此胎压卫气不利致水也。〔鉴〕妊娠外有水气则浮肿，洒淅恶寒，水盛贮于肌肤，故身重；内有水气，则小便不利，水盛阻遏阳气上升，故起即头眩也。用葵子茯苓者，是专以通窍利水为主也。
《妇人良方》云：《产宝》论曰：夫妊娠肿满，由藏气本弱，因产重虚，土不尅水，血散入四肢，遂致腹胀，手足面目皆浮肿，小便秘涩，陈无择云：凡妇人宿有风寒冷湿，妊娠喜脚肿，俗为皱脚，亦有通身肿满，心腹急胀，名曰胎水。（《巢源》名子满体肿。）
葵子茯苓散方
葵子（一斤）　茯苓（三两）
上二味，杵为散，饮服方寸匕，日三服。小便利则愈。
张氏《医通》云：膀胱者，主藏津液，气化出溺，外利经脉，上行至头，为诸阳之表。今膀胱气不化，水溺不得出，外不利经脉，所以身重洒洒恶寒，起即头眩。但利小便，则水去而经气行，表病自愈。用葵子直入膀胱，以利癃闭，佐茯苓以渗水道也。
《千金》治妊娠小便不利方。（即本方。《外台》引《千金翼》，主疗亦同。《千金注》，引本经文同。）
《妇人良方》葵子散，治妊娠小便不利，身重恶寒，起则眩晕，及水肿者。王子亨云：妊娠小便不通，特避寒药。（又名茯苓汤。）
葵子（五两）　茯苓（三两）
上二味，为末，每服二钱，米饮调下，小便利则愈。
时氏《产经》云：如不通，恐是转胞，加发灰少许调服，极妙。（葵子，用黄葵子。）
《圣惠方》葵子散，治妊娠身体浮肿，小便不利，洒淅恶寒。
即本方，加汉防己，凡三味，各二两。
妇人妊娠，宜常服当归散主之。（《脉经》，此下有“即易产无疾苦”六字。）
〔尤〕妊娠之后；最虑湿热伤动胎气，故于芎、归、芍药养血之中，用白术除湿，黄芩除热，丹溪称黄芩、白术为安胎之圣药，夫芩、术非能安胎者，去其湿热而胎自安耳。〔鉴〕妊娠无病不须服药，若其人瘦而有热，恐耗血伤胎，宜常服此以安之。
当归散方
当归　黄芩　芍药　芎藭（各一斤）　白术（半斤）
上五味，杵为散，酒饮服方寸匕，日再服。妊娠常服即易产，胎无苦疾，产后百病悉主之。（汪氏《医学原理》有人参。）
方氏《丹溪心法附余》云：此方养血清热之剂也。瘦人血少有热，胎动不安，素曾半产者，皆宜服之，以清其源而无患也。
王氏《明医杂著》云：调理妊娠，在于清热养血，条实黄芩为安胎圣药，清热故也，暑月宜加之。养胎全在脾胃，譬犹悬钟于梁，梁软则钟下坠，折则堕矣，故白术补脾，为安胎君药。
《外台》《古今录验》术汤，疗妊娠卒得心痛欲死。《千金》治妊娠腹中满痛，义心不得饮食。
即本方，去芎藭、当归。上三味，切，以水六升，煮取二升半，分三服，半日全尽。微下水，令易生。
《易简方》治经三四月不行，或一月再至。
即本方，加山茱萸。
妊娠养胎，白术散主之。
〔尤〕妊娠伤胎，有因湿热者，亦有因湿寒者，随人藏气之阴阳而各异也。当归散正治湿热之剂，白术散白术、牡蛎燥湿，川芎温血，蜀椒去寒，则正治湿寒之剂也。仲景并列于此，其所以诏示后人者深矣。
白术散方（〔原注〕见《外臺》。○《外台》引《古今录验》云：裴伏张仲景方。）
白术　芎藭　蜀椒（三分　去汗）　牡蛎（《外台》白术　芎藭各四分　牡蛎二分）
上四味，杵为散，酒服一钱匕，日三服，夜一服。但苦痛，加芍药；心下毒痛，倍加芎藭；心烦吐痛，不能食饮，加细辛一两，半夏大者二十枚，服之后更以醋浆水服之；若呕，以醋浆水服之，复不解者，小麦汁服之；已后渴者，大麦粥服之。病虽愈，服之勿置。（“苦痛”，徐云：脱一“腹”字；沈本作“苦腹痛”。“吐痛”，《外台》作“吐唾”，为是。）
〔程〕白术主安胎为君，芎藭主养胎为臣，蜀椒主温胎为佐，牡蛎主固胎为使。按瘦而多火者，宜用当归散，肥而有寒者，宜用白术散，不可混施也。芍药能缓中，故苦痛者加之。芎藭能温中，故毒痛者倍之。痰饮在心膈，故令心烦吐痛，不能食饮，加细辛破痰下水，半夏消痰去水，更服浆水以调中。若呕者，复用浆水，服药以止呕。呕不止，再易小麦汁以和胃。呕止而胃无津液作渴者，食大麦粥，以生津液。病愈，服之勿置者，以大麦粥，能调中补脾，故可常服，非指上药可常服也。
徐云：予治迪可弟妇，未孕即痰嗽见血，既孕而不减人瘦，予以此方治之，因其腹痛，加芍药两大剂，而痰少嗽止，人爽胎安。
《和剂局方》白术散，调补冲任，扶养胎气，治妊娠宿有风冷，胎痿不长，或失于将理，动伤胎气，多致损堕怀孕，常服壮气益血，保护胎藏。（即本方。《三因》同。）
《妇人良方》白术圆。（主疗同前《局方》白术散。）
即本方，加阿胶、地黄、当归。上为末，蜜为圆，如梧子，米饮吞三四十圆，酒醋汤亦可。
妇人伤胎，怀身腹满，不得小便，从腰以下重，如有水气状，怀身七月，太阴当养不养，此心气实，当刺泻劳宫及关元。小便微利则愈。（〔原注〕见《玉函》。〇《玉函》，“伤胎”作“伤寒”；“关元”作“小肠之募”；无“微利”之“微”字。）
〔程〕七月手太阴肺经养胎，金为火乘，则肺金受伤而胎失所养，又不能通调水道，故有腹满不得小便，从腰以下有如水气状也。劳宫穴在手心，厥阴心主穴也，泻之则火不乘金矣。关元穴在脐下，为小肠之募，泻之则小便通利矣，此穴不可妄用，刺之能落胎。
案，《金鉴》云：文义未详，此穴刺之落胎，必是错简，不释。此说固是。然依《玉函》，伤胎作伤寒，乃义稍通。徐子才《逐月养胎方》云：妊娠七月，手太阴脉养，不可针灸其经。
妇人产后病脉证治第二十一  ***************************
（论一首、证六条、方八首）
问曰：新产妇人有三病，一者病痓，二者病郁冐，三者大便难，何谓也？师曰：新产血虚，多汗出，喜中风，故令病痓；亡血复汗，寒多，故令郁冐；亡津液胃燥，故大便难。（案，“痓”，沈、尤、《金鉴》作“痉”，为是，详痉病中。）
〔尤〕痉，筋病也；血虚汗出，筋脉失养，风入而益其劲也。郁冒，神病也；亡阴血虚，阳气遂厥，而寒复郁之，则头眩而目瞀也。大便难者，液病也；胃藏津液而渗灌诸阳，亡津液胃燥，则大肠失其润而便难也。三者不同，其为亡血伤津则一，故皆为产后所有之病。〔程〕产后血晕者，为郁冒，又名血厥。
产妇郁冐，其脉微弱，呕不能食，大便反坚，但头汗出。所以然者，血虚而厥，厥而必冐，冐家欲解，必大汗出。以血虚下厥，孤阳上出，故头汗出。所以产妇喜汗出者，亡阴血虚，阳气独盛，故当汗出，阴阳乃复。大便坚，呕不能食，小柴胡汤主之。（〔原注〕方见呕吐中。）
〔尤〕郁冒虽有客邪，而其本则为里虚，故其脉微弱也。呕不能食，大便反坚，但头汗出，津气上行而不下逮之象，所以然者，亡阴血虚，孤阳上厥，而津气从之也。厥者必冒，冒家欲解，必大汗出者，阴阳乍离，故厥而冒，及阴阳复通，汗乃大出而解也。产妇新虚，不宜多汗，而此反善汗出者，血去阴虚，阳受邪气而独盛，汗出则邪去，阳弱而后与阴相和，所谓损阳而就阴是也。小柴胡主之者，以邪气不可不散，而正虚不可不顾，惟此法为能解散客邪，而和利阴阳耳。〔鉴〕大便坚，呕不能食，用小柴胡汤，必其人舌有胎身无汗，形气不衰者始可，故病得解，自能食也。若有汗当减柴胡，无热当减黄芩，呕则当倍姜、半，虚则当倍人参，又在临证之变通也。
案，《巢源》云：运闷之状，心烦气欲绝是也，亦有去血过多，亦有下血极少，皆令运闷。若去血过多，血虚气极如此而运闷者，但烦闷而已。若下血过少而气逆者，则血随气上掩于心，亦令运闷，则烦闷而心满急。二者为异，亦当候其产妇血下多少，则知其产后应运与不运也。然烦闷不止，则毙人。巢氏所论如此，知产后血晕，自有两端：其去血过多而晕者，属气脱，其证眼闭口开，手撒手冷，六脉微细或浮是也；下血极少而晕者，属血逆，其证胸腹胀痛，气粗，两手握拳，牙关紧闭是也。此二者证治霄壤，服药一差，生死立判，宜审辨焉，而本条所论，别是一证。《活人书·妊娠伤寒门》载此条于三物黄芩汤之后，则知是专治妇人草蓐伤风，呕而不能食者。若以小柴胡汤为产后郁冒之的方，则误人殆多矣。
病解能食，七八日更发热者，此为胃实，大承气汤主之。（见痓病中。〇《脉经》作“此为胃热气实”。程、《金鉴》《脉经》并接前条为一条。）
〔沈〕此即大便坚，呕不能食，用小柴胡汤，而病解能食也。病解者，谓郁冒已解。能食者，乃余邪隐伏胃中，风热炽盛而消谷；但食入于胃，助起余邪复盛，所以七八日而更发热，故为胃实。是当荡涤胃邪为主。故用大承气峻攻胃中坚垒，俾无形邪相随有形之滞一扫尽出，则病如失。仲景本意，发明产后气血虽虚，然有实证，即当治实，不可顾虑其虚，反致病剧也。
产后腹中㽲痛，当归生姜羊肉汤主之，并治腹中寒疝，虚劳不足。（方见寒疝中。）
〔程〕产后血虚有寒，则腹中急痛。《内经》曰：味厚者为阴。当归、羊肉味厚者也，用以补产后之阴；佐生姜以散腹中之寒，则㽲痛自止。夫辛能散寒，补能去弱，三昧辛温补剂也，故并主虚劳寒疝。〔魏〕妊娠之㽲痛，胞阻于血寒也，产后腹中㽲痛者，里虚而血寒也。一阻一虚，而治法异矣。〔尤〕当归、生姜温血散寒，孙思邈云：羊肉止痛利产妇。
《千金》当归汤，治妇人寒疝，虚劳不足，若产后腹中绞痛。
即本方，加芍药。注云：《子母秘录》有甘草。
《丹溪心要》云：当产寒月，脐下胀满，手不可犯，寒入产门故也。服仲景羊肉汤二服愈。
严氏《济生》当归羊肉汤，治产后发热自汗，肢体痛，名曰蓐劳。
即本方，加人参、黄芪。
产后腹痛，烦满不得卧，枳实芍药散主之。
〔鉴〕产后腹痛，不烦不满，里虚也；今腹痛，烦满不得卧，里实也。气结血凝而痛，故用枳实破气结，芍药调腹痛。枳实炒令黑者，盖因产妇气不实也。并主痈脓，亦因血为气凝，久而腐化者也。佐以麦粥，恐伤产妇之胃也。〔尤〕产后腹痛，而至烦满不得卧，知血郁而成热，且下病而碍上也，与虚寒㽲痛不同矣。枳实烧令黑，能入血行滞，同芍药为和血止痛之剂也。〔魏〕大麦粥，取其滑润宜血，且有益胃气也。
枳实芍药散方
枳实（烧令黑　勿太过）　芍药（等分）
上二味，杵为散，服方寸匕，目三服，并主痈肿，以麦粥下之。
案，朱震亨云：芍药产后禁用。程氏辨其误，极是，今不繁引。又案，此前排脓散中去桔梗，不用鸡子黄，用麦粥，立方之意稍近，故并治痈肿乎。
师曰：产妇腹痛，法当以枳实芍药散，假令不愈者，此为腹中有干血著脐下，宜下瘀血汤主之。亦主经水不利。
〔鉴〕产妇腹痛，属气结血凝者，枳实芍药散以调之。假令服后不愈，此为热灼血干著于脐下而痛，非枳实、芍药之所能治也，宜下瘀血，主之下瘀血汤，攻热下瘀血也。并主经水不通，亦因热灼血干故也。
下瘀血汤方
大黄（三两○赵本作“二两”）　桃仁（二十枚）　䗪虫（二十枚　熬　去足）
上三味，末之，炼蜜和为四丸，以酒一升，煎一丸，取八合，顿服之。新血下如豚肝。
〔程〕䗪虫主下血闭，咸能软坚也；大黄主下瘀血，苦能泄滞也；桃仁亦下瘀血，滑以去著也，三味相合，以攻脐下干血。〔魏〕此类于抵当汤丸之用，亦主经水不利，无非通幽开积之治也。和酒为丸者，缓从下治也。〔徐〕既曰新血，又曰如豚肝，骤结之血也。
案，徐氏《兰台轨范》云：“新”字当作“瘀”字，此说颇有理。
产后七八日，无太阳证，少腹坚痛，此恶露不尽，不大便，烦躁发热，切脉微实，再倍发热，日晡时烦躁者，不食，食则谵语，至夜即愈，宜大承气汤主之。热在里，结在膀胱也。（见痓病中。〇《脉经》“烦躁发热”四字，作“四五日趺阳脉”六字；“食则谵语，至夜即愈”八字，作“谵语利之则愈”六字。
〔程〕太阳伤寒，热结膀胱，则蓄血，小腹坚痛。今产后非太阳证，而小腹亦坚痛者，此恶血未尽，热在里，结在膀胱也，宜下瘀血汤辈。若不大便，烦躁发热，则热不在膀胱而热在胃，切其脉亦微实也。日晡时，阳明向王时也，当向王时，是以再倍发热烦躁，则胃中实矣。胃实则不能食，故食则谵语，转增其实也，宜大承气汤下之。此条前后简错，“热在里”八字，当在“恶露不尽”之下，未有大承气汤，而下膀胱血结也。“至夜即愈”四字，衍文；《脉经》无。（《金鉴》同，但以“至夜即愈”不为衍文，以“再倍”二字为衍。）〔鉴〕李彣曰：此一节具两证在内：一是太阳畜血证，一是阳明里实证。因古人文法错综，故难辨也。无太阳证，谓无表证也。少腹坚痛者，以肝藏血，少腹为肝经部分，故血必结于此，则坚痛亦在此。此恶露不尽，是为热在里，结在膀胱，此太阳畜血证也，宜下去瘀血。若不大便，烦躁，脉实，谵语者，阳明里实也，再倍发热者，热在里，蒸蒸发于外也。阳明旺于申、酉、戌，日晡是阳明向旺时，故烦躁不能食，病在阳而不在阴，故至夜则愈，此阳明府病也，宜大承气汤以下胃实。
案，尤云：盖谓不独血结于下，而亦热聚于中也。若但治其血而遗其胃，则血虽去而热不除，即血亦未必能去，而大承气汤中，大黄、枳实均为血药，仲景取之者，盖将一举而两得之欤。此解不可从，李注似允当。
产后风，续之数十日不解，头微痛，恶寒，时时有热，心下闷，干呕汗出。虽久，阳旦证续在耳，可与阳旦汤。（〔原注〕即桂枝汤方，见下利中。〇《脉经》作“妇人产得风”；“心下闷”作“心下坚”。徐、沈作“产后中风续续”。）
〔徐〕此段言产后中风，淹延不愈，而表里襍见者，仍当去其风也。谓中风之轻者，数十日不解，似乎不可责表，然头疼、恶寒、汗出，时有热，皆表证也；心下闷，干呕，太阳之邪欲内入而内不受也。今阳旦证仍在，阳旦汤何不可与？而因循以致误也。
案，阳旦汤，徐、沈、尤、《金鉴》，为桂枝汤加黄芩，而魏则据《伤寒论》证象阳旦条，为桂枝加附子，并误。唯程依原注为是。
张氏《医通》云：举此与上文承气汤，为表里之例。
产后中风，发热面正赤，喘而头痛，竹叶汤主之。（“喘而”，《千金》作“喘气”。“头痛”，《圣济》作“头目昏痛”。）
〔尤〕此产后表有邪而里适虚之证，若攻其表，则气浮易脱；若补其里，则表多不服。竹叶汤用竹叶、葛根、桂枝、防风、桔梗解外之风热，人参、附子固里之脱，甘草、姜、枣以调阴阳之气，而使其平，乃表里兼济之法。凡风热外淫，而里气不固者，宜于此取则焉。〔沈〕产后最易变为柔痉，故发热头痛，虽属太阳表证，恐隐痉病之机，所以方后云：颈项强，加大附子一枚。
案，《金鉴》云：“产后中风”之下，当有“病痉者”之三字，始与方合。若无此三字，则人参、附子施之于中风发热可乎？而又以竹叶命名者，何所谓也？且方内有“颈项强用大附子”之文，本篇有证无方，则可知必有脱简。此注恐非，是方盖防发痉之渐，若至直发痉，则难奏效也。
竹叶汤方
竹叶（一把○《千金》作　“一握”）　葛根（三两）　防风（案，《千金》用二两）　桔梗　桂枝　人参　甘草（各一两）　附子（一枚　炮〇《活人书》不用）　大枣（十五枚）生姜（五两）
上十味，以水一斗，煮取二升半，分温三服，温覆使汗出。○颈项强，用大附子一枚，破之如豆大，前药扬去沬，呕者加半夏半升，洗。（《千金》，“分”上有“去滓”二字；无“一枚”以下十二字，“前”赵本作“煎”。徐注“豆大”下云：该是“入”字。案，据徐则豆下句。）
〔程〕产后血虚，多汗出，喜中风，故令病痉。今证中未至背反张，而发热面赤头痛，亦风痉之渐，故用竹叶主风痉，防风治内痉，葛根治刚痉，桂枝治柔痉，生姜散风邪，桔梗除风痹，辛以散之之剂也。邪之所凑，其气必虚，佐人参以固卫，附子以温经，甘草以和诸药，大枣以助十二经。同诸风剂，则发中有补，为产后中风之大剂也。颈项强急，痉病也，加附子以散寒。呕者，风拥气逆也，加半夏以散逆。
张氏《医通》云：此桂枝汤，去芍药，加竹叶、葛、防、桔梗、人参。因方后所加附子向来混入方内。案，《医通》载本方，去附子，盖本于《活人书》。
又云：附子恐是方后所加。治颈项强者，以邪在太阳禁固其筋脉，不得屈伸，故用附子温经散寒。扬去沫者，不使辛热上浮之气，助其虚阳上逆也。若邪在胸而呕，加半夏治之。上言破之如豆，入前药，旧本作如豆大，今如徐忠可驳正。
妇人乳中虚，烦乱呕逆，安中益气，竹皮大圆主之。（“乳”，《脉经》作“产”。）
〔程〕胃者，水谷气血之海。产后则血气虚，而胃气逆，故烦乱呕逆。〔尤〕妇人乳中虚，烦乱呕逆者，乳子之时，气虚火胜，内乱而上逆也。
案，乳中，盖在草蓐之谓，故《脉经》作“产中”。而沈云：乳者，乳子之妇也；魏云：乳即血也，初产血虚；沈云：乳下，当有闭字，谓乳闭而不通也；《金鉴》云：此条文义，证药未详；张璐云：乳中虚，言乳哺而乳汁去多。并误。
竹皮大丸方（《活人》云：治虚烦，载之于丈夫诸方中。）
生竹茹（二分）　石膏（二分）　桂枝（一分）　甘草（七分）　白薇（一分）
上五味，末之，枣肉和丸，弹子大，以饮服一丸，日三夜二服。有热者，倍白薇，烦喘者，加柏实一分。（《活人书》“柏实”作“枳实”）
〔程〕竹茹甘寒以除呕啘，石膏辛寒以除烦逆，白薇咸寒以治狂惑邪气。夫寒则泥膈，佐桂枝以宣导，寒则伤胃，佐甘草以和中。有热倍白薇，白薇咸寒，能除热也。烦喘，加柏实，柏实辛平，能治喘也。用枣肉为丸者，统和诸药，以安中益气也。
武氏《济阴纲目》云：中虚不可用石膏，烦乱不可用桂枝，此方以甘草七分，配众药六分，又以枣肉为丸，仍以一丸饮下，可想其立方之微，用药之难，审虚实之不易也。仍饮服者，尤虑夫虚虚之祸耳，用是方者亦当深省。
产后下利虚极，白头翁加甘草阿胶汤主之。（《脉经》作“热痢重下新产虚极”。《千金》，“利虚”间有“兼”字。）
〔尤〕伤寒热利下重者，白头翁汤主之，寒以胜热，苦以燥湿也。此亦热利下重，而当产后虚极，则加阿胶救阴，甘草补中生阳，且以缓连、蘗之苦也。
案，《金鉴》云：此条文义证药不合，不释。盖以其虚极而用苦寒之品也。
白头翁加甘草阿胶汤方（《千金》名白头翁汤。）
白头翁　甘草　阿胶（各二两）　秦皮　黄连（案，《千金》各二两）　蘗皮（各三两）
上六味，以水七升，煮取二升半，内胶，令消尽，分温三服。
张氏《医通》云：伤寒厥阴证，热利下重者，用白头翁汤，苦寒治热，以坚肠胃。此产后气血两虚，故加阿胶、甘草。然下利血滞也，古人云：血行则利自止，此方岂独治产后哉？
附方
《千金〉》三物黄芩汤　治妇人在草蓐，自发露得风，四肢苦烦热，头痛者，与小柴胡汤。头不痛，但烦者，此汤主之。（《千金》“烦者”作“烦热”。）
黄芩（一两）　苦参（二两）　干地黄（四两　《千金》，“二两”上有“各”字。）
上三味，以水六升，煮取二升，温服一升，多吐下虫。（《千金》，“六升”下有“去滓”二字。）
〔徐〕在草蓐，是未离产所也。自发露得风，是揭盖衣被，稍有不慎而暂感也。产后阴虚，四肢在亡血之后，阳气独盛，又得微风，则苦烦热；然表多则上入而头痛，当以上焦为重，故主小柴胡和解；若从下受之而湿热结于下，则必生虫，头不痛，故以黄芩消热为君，苦参去风杀虫为臣，而以地黄补其元阴为佐。曰多吐下虫，谓虫得苦参必不安，其上出下出，政未可知也。
案，《别录》云：苦参除伏热。本方所用，盖不在杀虫，当考《千金·伤寒杂治门》。
《千金》内补当归建中汤　治妇人产后虚羸不足。腹中刺痛不止，吸吸少气，或苦少腹中急，摩痛引腰背，不能食饮，产后一月，日得服四五剂为善。令人强壮，宜。（《千金》，“刺”作“㽲”；“中急”作“拘急”；无“摩”字；“宜”作“方”。）
当归（四两）　桂枝（三两）　芍药（六两〇《千金》作“五两”）　生姜（三两○《千金》作“六两”）　甘草（五两）　大枣（十二枚○《千金》作“十八枚”）
上六味，以水一斗，煮取三升，分温三服，一日令尽。若大虚，加饴糖六两。汤成内之于火上煖、令饴消；若去血过多，崩伤内衂不止，加地黄六两，阿胶二两，合八味，汤成内阿胶。若无当归，以芎藭代之；若无生姜，以干姜代之。（案，“内衄”，《千金》作“内竭”，非也。《千金翼》与本条同。《巢源》云：吐血有三种：一曰内衄，出血如鼻衄，但不从鼻孔出，或去数升乃至斛是也。“若无生姜以下”，《千金》无。）
〔沈〕产后体虽无病，血海必虚。若中气充实，气血虽虚易能恢复。或后天不能生血充于血海，则见虚羸不足，但血海虚。而经络之虚，是不待言。因气血不利而瘀，则腹中刺痛不止。冲、任、督、带内虚，则少腹中急摩痛引腰背。脾胃气虚，则吸吸少气，不能食饮。故用桂枝汤调和营卫，加当归欲补血之功居多。若大虚加胶饴，峻补脾胃而生气血；若去血过多，崩伤内衄，乃血海真阴大亏，故加地黄、阿胶以培之。方后云：无生姜以干姜代之，乃温补之中兼引血药，入血分生血，其义更妙。
张氏《医通》云：按此即黄芪建中之变法。彼用黄芪，以助外卫之阳；此用当归，以调内营之血，两不移易之定法也。
《千金》芍药汤，治产后苦腹少痛方。
即小建中汤，用胶饴八两。
妇人杂病脉证并治第二十二  ***************************
（论一首、脉证合十四条、方十四首）
妇人中风，七八日续来寒热，发作有时，经水适断，此为热入血室，其血必结，故使如疟状，发作有时，小柴胡汤主之。（方见呕吐中。〇“来”，《伤寒论·太阳下篇》作“得”；“断”下有“者”字。）
〔程〕妇人伤寒中风，六经传变，治例与男子同法。唯经水适来适断，热入血室，与夫胎前产后，崩漏带下，则治有殊也。妇人经行之际，当血弱气尽之时，邪气因入血室，与正气相搏，则经为之断，血为之结也。血结则邪正分争，往来寒热，休作有时，与小柴胡解表里，而散血室之邪热。〔尤〕仲景单用小柴胡汤，不杂血药一味，急谓热邪解而乍结之血自行耳。（详《伤寒论辑义·太阳中篇》，以下二条同。）
许氏《本事方》小柴胡加地黄汤，治妇人室女，伤寒发热，或发寒热，经水适来或适断，昼则明了，夜则谵语，如见鬼状，亦治产后恶露方来，忽尔断绝。
即于小柴胡汤，加生干地黄。
辛亥中，寓居毗陵，学官王仲礼其妹病伤寒，发寒热，遇夜则如有鬼物所凭，六七日忽昏塞，涎响如引锯，牙关紧急，瞑目不知人，病势极危，召予视。予曰：得病之初，曾值月经来否？其家云：月经方来，病作而经遂止，得一二日，发寒热，昼虽静，夜则有鬼祟，从昨日来，涎生不省人事。予曰：此热入血室证也，仲景云：妇人中风，发热恶寒，经水适来，昼则明了，暮则谵语，如见鬼状，发作有时，此名热入血室。医者不晓，以刚剂与之，遂致胸膈不利，涎潮上脘，喘急息高，昏冒不知人，当先化其涎，后除其热。予急以一呷散投之，两时顷涎下得睡，省人事，次授以小柴胡加地黄汤，三服而热除，不汗而自解矣。（一呷散，大天南星一味，选腊辰日制，详见于本书。）
妇人伤寒发热，经水适来，昼日明了，暮则谵语，如见鬼状者，此为热入血室，治之无犯胃气及上二焦，必自愈。（《脉经》注“二焦”字疑。）
〔程〕伤寒发热，又值经水适来之时，则寒邪乘虚而入，抟于血室，夫邪去阳入阴，则昼日明了，阴被其邪。故暮则谵语，如见鬼状也。无者，禁止之辞，犯胃气以禁下言也。上二焦，以禁汗吐言也，今邪在血室中，则非汗吐下所宜矣，上章以往来寒热如疟，故用小柴胡，以解其邪，下章以胸胁下满，如结胸状，故刺期门，以泻其实。此章则无上下二证，似待其经行血去，邪热得以随血出而解也。
妇人中风，发热恶寒，经水适来，得七八日热除脉迟身凉和，胸胁满，如结胸状，谵语者，此为热入血室也。当刺期门，随其实而取之。（《太阳下篇》“得”下有“之”字。）
〔程〕发热恶寒，则风邪在表，未入于里，值经水适来，至七八日，则邪热乘虚而内入，入则表证罢，故脉迟身凉和也。胸胁者，肝之部分，《灵枢经》曰：厥阴根于大敦，结于玉英，络于膻中，其正经，则布胁肋。以肝藏血，邪入血室，故令胸胁满如结胸状也。肝藏魂，热抟于阴，故令谵语也。期门者，肝之募，刺之以泻其实。
许氏《本事方》云：一妇人患热入血室证，医者不识，用补血调气药，涵养数日，遂成血结胸，或劝用前药。予曰：小柴胡用已迟，不可行也，无已则有一焉，刺期门穴斯可矣，予不能针，请善针者治之，如言而愈。或者问曰：热入血室，何为而成结胸也？予曰：邪气传入经络，与正气相搏，上下流行，或遇经水适来适断，邪气乘虚而入血室，血为邪迫，上入肝经，肝受邪则谵语而见鬼，复入膻中，则血结于胸也。何以言之？妇人平居，水当养于木，血当养于肝也，方未受孕，则下行以为月水，既妊娠，则中蓄之以养胎，及已产，则上壅之以为乳，皆血也。今邪逐血，并归肝经，聚于膻中，结于乳下，故手触之则痛，非汤剂可及，故当刺期门也。《活人书》海蛤散，治血结胸。（海蛤、滑石、甘草各一两，芒消半两。上为末，每服二钱，鸡子清调下。）
阳明病，下血谵语者，此为热入血室，但头汗出，当刺期门，随其实而泻之。濈然汗出者愈。（详《伤寒论辑义·阳明篇》。“者”，《太阳中篇》作“则”。）
〔尤〕阳明之热，从气而之血，袭入胞宫，即下血而谵语。盖冲任之脉，并阳明之经，不必乘经水之来，而后热得入之，故彼为血去而热入，此为热入而血下也。但头汗出者，阳通而闭在阴也，此虽阳明之热，而传入血室，则仍属肝家，故亦当刺期门以泻其实；刺已周身濈然汗出，则阴之闭者亦通，故愈。
妇人咽中如有炙脔，半夏厚朴汤主之。（“脔”，《脉经》作“腐”。）
〔尤〕此凝痰结气，阻塞咽嗌之间，《千金》所谓咽中帖帖，如有炙肉，吞不下，吐不出者是。〔鉴〕咽中如有炙脔，谓咽中有痰涎，如同炙肉，咯之不出，咽之不下者，即今之梅核气病也。此病得于七情郁气，凝涎而生。故用半夏、厚朴、生姜，辛以散结，苦以降逆，茯苓佐半复，以利饮行涎，紫苏芳香，以宣通郁气，俾气舒涎去，病自愈矣。此证男子亦有，不独妇人也。
《巢源》云：咽中如炙肉脔者，此是胸膈痰结，与气相抟，逆上咽喉之间，结聚状如炙肉之脔也。
半夏厚朴汤方（〔原注〕《千金》作“胸满，心下坚，咽中帖帖，如有炙肉，吐之不出，吞之不下”。〇案，今本，“肉”下有“脔”字。）
半夏（一升）　厚朴（三两）　茯苓（四两　○赵作“二两”）　生姜（五两）　干苏叶（二两　〇《千金》云：一方无干苏叶、生姜。）
上五味，以水七升，煮取四升，分温四服，日三夜一服。
《圣惠方》半夏散，治咽喉中如有炙腐。
于本方中，加枳壳、诃黎勒皮。
王氏《易简》四七汤，治喜怒悲恐惊之气，结成痰诞，状如破絮，或如梅核，在咽喉之间，咯不出，咽不下，此七气之所为也。或中脘痞满，气不舒快，或痰涎壅盛，上气喘急，或因痰饮中节，呕吐恶心，并宜服之。（即本方。）
又云：妇人情性执著，不能宽解，多被七气所伤，遂致气填胸臆，或如梅核，上塞咽喉，甚者满闷欲绝，产妇尤多。此证服此剂，间以香附子药，久服取效。妇人恶阻，尤宜服之，间以红圆子尤效。一名厚朴半夏汤，一名大七气汤。
《瑞竹堂经验方》四七汤，治妇人女子，小便不顺，甚者阴户疼痛。
于本方，加香附子、甘草，煎成加琥珀末调服。
《仁斋直指》桂枝四七汤，治风冷寒邪，搏心腹作痛。
于本方，合桂枝汤，加枳壳、人参。
又，四七汤，治惊忧气遏上喘。（即本方。）
又，加减七气汤，治气郁呕吐。
于本方，合《千金》七气汤，（桂枝　半夏　人参　甘草　大枣　生姜）去紫苏。
又，加味四七汤，治心气郁滞，豁痰散惊。
于本方，加茯神、远志、甘草、石菖、大枣。
《三因》七气汤，治喜怒忧思悲恐惊七气郁发，致五脏互相刑尅，阴阳反戾，挥霍变乱，吐利交作，寒热眩晕，痞满咽塞。
于本方，加桂枝、芍药、陈皮、人参、大枣。
孙氏《三吴医案》云：张溪亭乃眷，喉中梗梗有肉，如炙脔，吞之不下，吐之不出，鼻塞头运，耳常啾啾不安，汗出如雨，心惊胆怯，不敢出门，稍见风即遍身疼，小腹时疼，小水淋沥而疼，脉两寸皆短，两关滑大，右关尤搏指，此梅核气症也。以半夏四钱，厚朴一钱，紫苏叶一钱五分，茯苓一钱三分，姜三分，水煎，食后服，每用此汤，调理多效。
妇人脏躁，喜悲伤欲哭，象如神灵所作，数欠伸，甘麦大枣汤主之。
〔鉴〕脏，心脏也，心静则神藏。若为七情所伤，则心不得静，而神躁扰不宁也。故喜悲伤欲哭，是神不能主情也。象如神灵所凭，是心不能神明也，即今之失志癫狂病也。数欠伸，喝欠也，喝欠顿闷，肝之病也，母能令子实，故证及也。
案，沈、尤，以脏为子宫，甚误。
甘草小麦大枣汤方（《三因》名小麦汤；《袖珍》名甘草汤。）
甘草（三两）　小麦（一升）　大枣（十枚）
上三味，以水六升，煮取三升，温分三服，亦补脾气。（案，“温分”，徐、沈、尤作“分温”，是。）
〔程〕《内经》曰：悲则心系急。甘草、大枣者，甘以缓诸急也。小麦者，谷之若苦也。《灵枢经》曰：心病者，宜食麦。是谷先入心矣。
案，《素问》以小麦为心之谷。《千金》云：小麦养心气。本方所主，正在于此。而《金鉴》云：方义未详，必是讹错，此说大误，验之于病者，始知立方之妙也。
许氏《本事方》云：乡里有一妇人，数欠，无故悲泣不止，或谓之有祟，祈禳请祷备至，终不应。予忽忆有一证云妇人脏躁云云，急令治药，尽剂而愈。古人识病制方，种种妙绝如此，试而后知。
陈氏《妇人良方》云：乡先生程虎卿内人，妊娠四五个月，遇昼则惨戚悲伤，泪下数欠，如有所凭，医与巫兼治，皆无益。仆年十四，正在斋中习业，见说此证，而程省元皇皇无计，仆遂告之：菅先生伯同说，记忆先人曾说此一证，名曰脏躁悲伤，非大枣汤不愈。虎卿借方看之，甚喜对证，笑而治药，一投而愈矣。
妇人吐涎沫，医反下之，心下即痞，当先治其吐涎沫，小青龙汤主之。涎沫止，乃治痞，泻心汤主之。（“妇人”下，《千金》有“霍乱呕逆”二字；“泻心汤”上，《千金》有“甘草”二字。）
〔尤〕吐涎沫，上焦有寒也，不与温散而反下之，则寒内入而成痞，如伤寒下早例也。然虽痞而犹吐涎沫，则上寒未已，不可治痞，当先治其上寒，而后治其中痞，亦如伤寒例，表解乃可攻痞也。〔魏〕泻心汤，在《伤寒论》中为方不一，亦当合《伤寒论》中痞证诸条参观之，而求其治法。
小青龙汤方（见肺痈中。）
泻心汤方（见惊悸中。○案，惊悸所载即三黄泻心汤，此恐不然。据《千金》，当是甘草泻心汤。）
妇人之病，因虚、积冷、结气，为诸经水断绝，至有历年，血寒积结胞门，寒伤经络。凝坚在上，呕吐涎唾，久成肺痈，形体损分，在中盘结，绕脐寒疝，或两胁疼痛，与藏相连，或结热中，痛在关元。脉数无疮，肌若鱼鳞，时著男子，非止女身。在下未多，经候未匀。令阴掣痛，少腹恶寒，或引腰脊，下根气街，气冲急痛，膝胫疼烦，奄忽眩冐，状如厥癫，或有忧惨，悲伤多嗔，此皆带下，非有鬼神，久则羸瘦，脉虚多寒。三十六病，千变万端。审脉阴阳，虚实紧弦，行其针药，治危得安，其虽同病，脉各异源，子当辩记，勿谓不然。（徐云：“未多”之“未”字，疑误：程、尤作“来多”；程云：谓崩带之属；《金鉴》亦作“来多”，云：“来”字，当是“未”字，本条皆经水断绝之病，若系来多，则与上文不合，是传写之讹。案，撰《金鉴》者，何不考之《正脉》等本，可疑。沈、魏并仍原文。“令阴”，赵本作“冷阴”，非。）
〔鉴〕此条为妇人诸病纲领，其病之所以异于男子者，以其有月经也。其月经致病之根源，则多因虚损、积冷、结气也。三者一有所感，皆能使经水断绝，至有历年寒积胞门，以致血凝气结而不行者。先哲云：女子以经调为无病，若经不调，则变病百出矣。以下皆言三者阻经之变病。其变病之不同，各因其人之脏府、经络、寒热、虚实之异也。如寒外伤经络，其人上焦素寒，则凝坚在上，故上焦胸肺受病也。形寒伤肺，则气滞阻饮，故呕吐涎唾也。若其人上焦素热，寒同其化，久则成热，热伤其肺，故成肺痈，而形体损瘦也。若其人中焦素寒，则在中盘结，故绕脐疝痛也，或两胁疼痛，是中焦之部，连及肝脏故也。或其人中焦素热，则不病寒疝，而病结热于中矣。中热故不能为寒疝，而绕脐之痛，仍在关元也。其人脉数当生疮，若无疮则热必灼阴，皮肤失润，故肌粗若鱼鳞也。然此呕吐涎唾，寒疝疼痛，肌若鱼鳞等病，亦时著男子，非止女子病也。在下未多，谓经候不匀，而血不多下也。邪侵胞中，乃下焦之部，故病阴中掣痛，少腹恶寒也。或痛引腰脊，下根气街急痛，腰膝疼烦，皆胞中冲任为病所以必然也。或痛极奄忽眩冒，状如厥癫，亦痛甚之常状也。若其人或有忧惨悲伤多嗔之遇，而见此眩冒厥癫之证，实非有鬼神也。凡此胞中冲任血病，皆能病带，故谚曰：十女九带也。然带下病久，津液必伤，形必羸瘦，诊其脉虚，审其多寒，岂止病此三十六病，而千变万端矣。虽千变万端，然审脉阴阳虚实紧弦，与病参究，行其针药，治危得安也。其有病虽同而脉不同者，则当详加审辨，故曰：子当辨记，勿谓不然也。〔尤〕甚则奄忽眩冒，状如厥癫，所谓阴病者，下行极而上也。或有忧惨悲嗔，状如鬼神者，病在阴，则多怒及悲愁不乐也，而总之曰此皆带下。带下者，带脉之下，古人列经脉为病，凡三十六种，皆谓之带下病，非今人所谓赤白带下也。三十六病者，十二癥、九痛、七害、五伤、三痼也。
案，《史记·扁鹊传》云：过邯郸，闻贵妇人，即为带下医。知古所称带下，乃腰带以下，经血诸疾之谓也。《金鉴》云：“此皆带下”一句，当在“非有鬼神”之下，文义相属，是传写之讹。此说非也，本条隔句押韵，如依《金鉴》而改之，则失上下押韵之法，不可从也。《巢源》云：诸方说三十六疾者，十二癥、九痛、七害、五伤、三痼不通是也。又云：张仲景所说三十六疾，皆由子脏冷热劳损，而挟带下，起于阴内，条目混漫，与诸方不同。据巢氏此言，则本条所谓三十六疾，今无所考欤。
问曰：妇人年五十所，病下利数十日不止，暮即发热，少腹里急，腹满，手掌烦热，唇口干燥，何也？师曰：此病属带下，何以故？曾经半产，瘀血在少腹不去。何以知之？其证唇口干燥，故知之，当以温经汤主之。（案，沈、尤“所”字下句。所，许同，即日晡所之所，诸家或接下句，义不通。）
〔程〕下利，当是下血。〔鉴〕所病下利之“利”字，当是“血”字，文义相属，必是传写之讹。李彣曰：妇人年五十，则已过七七之期，任脉虚，太冲脉衰，天癸竭，地道不通时也。所病下利，据本文带下观之，当是崩淋下血之病。盖血属阴，阴虚故发热，暮亦属阴也。任主胞胎，冲为血海，二脉皆起于胞宫，而出于会阴，正当少腹部分，冲任挟脐上行，故冲任脉虚，则少腹里急，有干血亦令腹满。《内经》云：任脉为病，女子带下瘕聚是也。手背为阳，掌心为阴，乃手三阴过脉之处，阴虚，故掌中烦热也。阳明脉挟口环唇，与冲脉会于气街，皆属于带脉。《难经》云：血主濡之。以冲脉血阻不行，则阳明津液衰少，不能濡润，故唇口干燥。断以病属带下，以曾经半产，少腹瘀血不去，则津液不布，新血不生，此则唇口干燥之所由生也。
温经汤方
吴茱萸（三两）　当归　芎藭　芍药（各二两）　人参　桂枝　阿胶　牡丹皮（去心）生姜　甘草（各二两）　半夏（半升）　麦门冬（一升　去心）
上十二味，以水一斗，煮取三升，分温三服。亦主妇人少腹寒，久不受胎，兼取崩中去血，或月水来过多，及至期不来。（“取”，徐、沈、尤，并作“治”，是。）
〔程〕妇人有瘀血，当用前证下瘀血汤。今妇人年五十当天癸竭之时，又非下药所宜，故以温药治之，以血得温即行也。经寒者温以茱萸、姜、桂；血虚者益以芍药、归、芎；气虚者补以人参、甘草；血枯者润以阿胶、麦冬，半夏用以止带下，牡丹用以逐坚癥，十二味为养血温经之剂，则瘀血自行新血自生矣。故亦主不孕崩中，而调月水。
《千金》治崩中下血，出血一斛，服之即断；或月经来过多，及过期不来，服之亦佳方。（即本方。《外台》引《千金》，名温经汤；“斛”作“斗”。）
《和剂局方》温经汤，治冲任虚损，月候不调，或来多不断，或过期不来，或崩中去血，过多不止。又治曾经损娠，瘀血停留，少腹急痛，发热下利，手掌烦热，唇干口燥，及治少腹有寒，久不受胎。（即本方。《医学入门》名大温经汤。）
王氏《易简》云：若经血不调，血脏冷痛者，当用小温经汤。
即本方。别本，以当归、附子二味，等分，白水煎服，不载本方。案，已名小温经汤，恐非本方。
《百一选方》正经汤
于本方，去芎藭、甘草，加熟地黄。
带下，经水不利，少腹满痛，经一月再见者，土瓜根散主之。（案，《本草纲目》土瓜条，“经”下补“或”字，义尤明。《金鉴》改“再”作“不”字，非。）
〔尤〕妇人经脉流畅，应期而至，血满则下，血尽复生，如月盈则亏，月晦复朏也。惟其不利，则畜泄失常，似通非通，欲止不止，经一月而再见矣。少腹满痛，不利之验也。土瓜根，主内痹瘀血月闭，䗪虫蠕动逐血，桂枝、芍药行荣气而正经脉也。
土瓜根散方（〔原注〕阴㿗肿，亦主之。）
土瓜根　芍药　桂枝　䗪虫（各三分）
上四味，杵为散，酒服方寸匕，日三服。
〔程〕土瓜根，破瘀血而兼治带下，故以为君，䗪虫下血闭以为臣，芍药通顺血脉以为佐，桂枝通行瘀血以为使。㿗疝亦凝血所成，故此方亦治㿗肿。
寸口脉弦而大，弦则为减，大则为芤，减则为寒，芤则为虚，寒虚相抟，此名曰革，妇人则半产漏下，旋覆花汤主之。
〔尤〕本文已见虚劳篇中，此去男子亡血失精句，而益之曰旋覆花汤主之，盖专为妇人立法也。详《本草》，旋覆花治结气，去五脏间寒热，通血，葱主寒热，除肝邪，绛帛入肝理血，殊与虚寒之旨不合。然而肝以阴藏而含少阳之气，以生化为事，以流行为用，是以虚不可补；解其郁聚，即所以补；寒不可温，行其血气，即所以温；固不可耑补其血，以伤其气；亦非必先散结聚，而后温补，如赵氏、魏氏之说也。〔鉴〕此条详在《伤寒论·辨脉法篇》，错简在此。“旋覆花汤主之”一句，亦必是错简。半产漏下，则气已下陷，焉有再用旋覆花下气之理。
旋覆花汤方
旋覆花（三两）　葱（十四茎）　新绛（少许）
上三味，以水三升，煮取一升，顿服之。
妇人陷经，漏下，黑不解，胶姜汤主之。（〔原注〕臣亿等校诸本无胶姜汤方，想是妊娠中胶艾汤。〇楼氏《纲目》云：即芎归胶艾汤。一云加干姜一两。）
〔鉴〕李彣曰：陷经漏下，谓经脉下陷，而血漏下不止，乃气不摄血也。黑不解者，瘀血不去，则新血不生，荣气腐败也。然气血喜温恶寒，用胶姜汤养气血，则气盛血充，推陈致新，而经自调矣。按，此条文义，必有缺误，胶姜汤方亦缺，姑采此注，以见大意。〔尤〕陷经，下而不止之谓，黑则因寒而色瘀也。胶姜汤方未见，然补虚温里止漏，阿胶、干姜二物已足。林亿云：恐是胶艾汤。按《千金》胶艾汤有干姜，似可取用。
《巢源》，载五色漏下，其五曰：肾藏之色黑，漏下黑者，是肾脏之虚损，故漏下而挟黑色也。
妇人少腹满如敦状，小便微难而不渴，生后者，此为水与血俱结在血室也，大黄甘遂汤主之。（“如敦状”，《脉经》作“敦敦状更”四字，注：《要略》云满而热。案，徐、沈，“生”改“经”，误。）
〔尤〕敦，音对。按《周礼》注，盘以盛血，敦以盛食，盖古器也。少腹满如敦状者，言少腹有形高起，如敦之状，与《内经》胁下大如覆杯之文略同。小便难，病不独在血矣。不渴，知非上焦气热不化。生后即产后，产后得此，乃是水血并结，而病属下焦也。故以大黄下血，甘遂逐水，如阿胶者，所以去瘀浊而兼安养也。
案，《周礼·天官玉府》若合诸侯，则共珠盘玉敦。郑注：敦，盘类。古者以盘盛血，以敦盛食。尤注本于此。又《广雅·释器》[敦/皿]，盂也。《尔雅·释丘》郭注：敦，盂也。知本条如敦状，谓如盘盂之形也。《脉经》如敦敦状，而《千金》云阴交石门，主水胀，水气行皮中，小腹皮敦敦然，小便黄，则《脉经》似是。然“如”字，竟无著落。沈云：人敦而不能起，言其下重之情也。《金鉴》云：敦，大也。皆于文义，不相叶，今从尤注。
大黄甘遂汤方
大黄（四两）　甘遂（二两）　阿胶（二两）
上三味，以水三升，煮取一升，顿服之，其血当下。
妇人经水不利下，抵党汤主之。（〔原注〕亦治男子膀胱满急，有瘀血者。）
〔尤〕经水不利下者，经脉闭塞而不下，比前条下而不利者有别矣。故彼兼和利，而此专攻逐也。然必审其脉证并实而后用之，不然，妇人经闭，多有血枯脉绝者矣。虽养冲任，犹恐不至，而可强责之哉。〔鉴〕妇人经水不利下，言经行不通利快畅下也。乃妇人恒有之病，不过活瘀导气，调和冲任，足以愈之。今曰抵当汤主之，夫抵当重剂，文内无少腹结痛，大便黑，小便利，发狂善忘，寒热等证，恐药重病轻，必有残缺错简，读者审之。
抵当汤方
水蛭（三十个，熬）　䗪虫（三十枚　熬　云翅足）　桃仁（二十个，去皮尖）　大黄（三两，酒浸）
上四味，为末，以水五升，煮取三升，去滓，温服一升。
《千金》桃仁煎，冶带下月经闭不通。
本方，去蛭，加朴硝五两。
《千金翼》抵当汤，治妇人月水不利，腹中满，时自减，并男子膀胱满急方。
本方，去虻虫，加虎杖二两，一云虎掌。
又，杏仁汤，治月水不调，或一月再来，或两月三月不来，或月前，或月后，闭塞不通。于本方，加杏仁三十枚。（《千金》同。）
李氏《必读》代抵当汤，行瘀血。（如血老而甚者，去归、地，加蓬术。）
生地黄　当归尾　穿山甲（各三钱）　降香（一钱五分）　肉桂（去皮　一钱）　桃仁（去皮　尖炒　二钱）　大黄（去皮　三钱）　芒硝（八分）
水二钟，煎一钟，血在上食后服，血在下食前服。
张氏《医通》云：水蛭如无，以陵鲤甲，生漆涂炙代之。
又，代抵当丸，治虚人畜血，宜此缓攻。
于前方，去降香，加蓬术为末，蜜丸。畜血在上部者，丸如芥子，黄昏去枕仰卧，以津咽之，令停喉，以捜逐瘀积；在中部食远，下部空心，俱丸如梧子，百劳水煎汤下之。汪氏《医方集解》同，但去降香、莪术、芒硝，用玄明粉。
妇人经水闭不利，藏坚癖不止，中有干血，下白物，矾石丸主之。
〔沈〕脏，即子宫也。坚癖不止，“止”当作“散”字。坚癖不散，子宫有干血也。白物者，世谓之白带也。〔魏〕藏坚之藏，指子宫也。藏中之藏，指阴中也。〔尤〕藏坚癖不止者，子藏干血，坚凝成癖而不去也。干血不去，则新血不荣，而经闭不利矣。由是蓄泄不时，胞宫生湿，湿复生热，所积之血，转为湿热所腐，而成白物，时时自下，是宜先去其藏之湿热。矾石却水除热，合杏仁破结润干血也。
矾石丸方
矾石（三分　烧）　杏仁（一分）
上二味，末之，炼蜜和丸，枣核大，内藏中，剧者再内之。
〔程〕矾石酸涩，烧则质枯，枯濇之品，故《神农经》以能止白沃，亦濇以固脱之意也。杏仁者，非以止带，以矾石质枯，佐杏仁一分以润之，使其同蜜易以为丸，滑润易以内阴中也，此方专治下白物而设，未能攻坚癖，下干血也。
妇人六十二种风，及腹中血气刺痛，红蓝花酒主之。
〔尤〕妇人经尽产后，风邪最易袭入腹中，与血气相搏而作刺痛。刺痛，痛如刺也。六十二种未详。红蓝花苦辛温，活血止痛，得酒尤良，不更用风药者，血行而风自去耳。
红蓝花酒方（〔原注〕疑非仲景方。）
红蓝花（一两）
上一味，以酒一大升，煎减半，顿服一半。未止，再服。
《外台》《近效》疗血晕绝不识人，烦闷方。
红蓝花三两，新者佳。以无灰清酒半升，童子小便半大升，煮取一大盏，去滓，候稍冷服之。
《妇人产方》红蓝花酒，疗血晕绝不识人，烦闷，言语错乱，恶血不尽，腹中绞痛，胎死腹中。
红蓝花一两，上为末，分二服，每服酒二盏，童子小便二盏，煮取盏半，候冷分为二服，留滓再并煎。一方无童便。（本出《肘后》。○徐氏《胎产方》治产后血晕，昏迷心气绝。）
妇人腹中诸疾痛，当归芍药散主之。
〔徐〕此言妇人之病，大概由血，故言诸疾痛，皆以术、苓、泽、归、芍、芎主之，谓即有因寒者，亦不过稍为加减，非真以此方概腹中诸痛也。〔鉴〕诸疾腹痛，谓妇人腹中诸种疾痛也。既曰诸疾痛，则寒、热、虚、实、气、食等邪，皆令腹痛，岂能以此一方概治诸疾痛耶？当归芍药散主之，必是错简。
当归芍药散方（见前妊娠中。）
妇人腹中痛，小建中汤主之。
〔徐〕此言妇人之病，既已由血，则虚者多，从何补起，唯有建中之法为妙。谓后天以脾胃为本，胃和而饮食如常，则自能生血而痛止也。小建中即桂枝汤加饴糖也，言外见当扶脾之统血，不当令借四物之类耳。前产后附《千金》内补当归建中汤，正此意也。
小建中汤方（见前虚劳中。）
朱氏《集验方》加味建中汤，治女人虚败腹痛。
本方中，加当归、琥珀、木香。
《施圆端效方》大加减建中汤，治妇人胎前产后，一切虚损，月事不调，脐腹㽲痛，往来寒热，自汗，口干烦渴。
于黄芪建中汤，去胶饴，加当归、川芎、白术。
问曰；妇人病，饮食如故，烦热不能卧而反倚息者，何也？师曰：此名转胞，不得溺也，以胞系了戾，故致此病。但利小便则愈，宜肾气圆主之。（“以胞”以下，《脉经》作“此人故肌盛，头举身满，今反羸瘦，头举中空，感胞系了戾，故致此病。但利小便则愈，宜服肾气圆，以中有茯苓故也。方在虚劳中。”）
〔尤〕饮食如故，病不由中焦也。了戾与缭戾同，胞系缭戾而不顺，则胞为之转，胞转则不得溺也。由是下气上逆而倚息，上气不能下通而烦热不得卧。治以肾气者，下焦之气肾主之，肾气得理，庶缭者顺，戾者平，而闭乃通耳。
《巢源》云：胞转之病，由胞为热所迫，或忍小便，俱令水气还迫于胞，屈辟不得充张，外水应入，不得入内，溲应出不得出，内外壅胀不通，故为胞转。其状小腹急痛，不得小便，甚者至死。张仲景云：妇人本肥盛，且举自满，全羸瘦，且举空减，胞系了戾，亦致胞转。（朱氏《格致论》引妇人本肥盛云云，而曰：其义未详。）案，了、缭，并音聊。缭，缠也、绕也。《千金》有四肢痿躄缭戾等文。舒氏《女科要诀》云：了戾者，绞纽也。
肾气丸方
干地黄（八两）　薯蓣（四两）　山茱萸（四两）　泽泻（三两）　茯苓（三两）　牡丹皮（三两）　桂枝　附子（炮　各一两○《千金翼》用桂附各二两。）
上八味，末之，炼蜜和丸梧子大，酒下十五丸，加至二十五丸，日再服。（详于虚劳及消渴中，当参考。）
〔鉴〕赵良曰：此方在虚劳中，治腰痛小便不利。小腹拘急，此亦用之何也？盖因肾虚用之也，用此补肾则气化，气化则水行而愈矣。然转胞之病，岂尽由下焦肾虚气不化出致耶？或中焦脾虚，不能散精归于胞，及上焦肺虚，不能下输布于胞，或胎重压其胞，或忍溺入房，皆足成此病，必求其所因以治之也。李彣曰：方名肾气丸者，气属阳，补肾中真阳之气也。内具六味丸，壮肾水以滋小便之源，附、桂益命门火，以化膀胱之气，则熏蒸津液，水道以通，而小便自利。此所以不用五苓散，而用肾气丸也。
蛇床子散方，温阴中坐药。（《脉经》作“妇人阴寒，温阴中作药，蛇床子散主之”。徐、程、魏、尤、《金鉴》，并同。）
蛇床子仁
上一味，末之，以白粉少许，和合相得，如枣大，绵裹内之，自然温。（“合”，赵作“令”，是。）
〔徐〕坐，谓内入阴中，如生产谓坐草之坐也。〔程〕白粉，即米粉，藉之以和合也。〔尤〕阴寒，阴中寒也。寒则生湿，蛇床子温以去寒，合白粉燥以除湿也。此病在阴中而不关脏腑，故但内药阴中自愈。
案，《千金注》云：坐药，即下著坐导药。
少阴脉滑而数者，阴中即生疮，阴中蚀疮烂者，狼牙汤洗之。
〔尤〕脉滑者湿也，脉数者热也，湿热相合，而系在少阴，故阴中即生疮，甚则蚀烂不已。狼牙味酸苦，除邪热气，疥疮恶疮，去白虫，故取治是病。
案，龚氏《外科百效》云：如因妇人子宫，有败精带浊，或月水未净，与之交合，后又未洗，男子肾虚，邪秽滞气，遂令阴茎连睾丸肿疮，小便如淋，名阴蚀疮，然妇人亦有之。据此则阴蚀，乃霉疮之属已。
狼牙汤方（《外台》引《千金》云：疗人阴虫疮方。案，《千金》云：治阴中痒入骨困方。与《外台》所引异。）
狼牙（三两O《千金》作“两把”。）
上一味，以水四升，煮取半升，以绵缠筋如茧，浸汤沥阴中，日四遍。
《外台》《古今录验》妇人阴蚀，苦中烂伤，狼牙汤。
狼牙三两，㕮咀，以水四升，煮取半升，去滓内苦酒，如鸡子中黄一柸，煎沸，适寒温，以绵濡汤，以沥疮中，日四五度即愈。
胃气下泄，阴吹而正喧，此谷气之实也，膏发煎导之。
〔尤〕阴吹，阴中岀声，如大便失气之状，连续不绝，故曰正喧。谷气实者，大便结而不通，是以阳明下行之气，不得从其故道，而乃别走旁窍也。猪膏发煎润导大便，便通，气自归矣。
案，《金鉴》云：“膏发煎导之”五字，当是衍文。此谷气之实也之下，当有“长服诃黎勒丸”之六字。后阴下气，谓之气利，用诃黎勒散；前阴下气，谓之阴吹，用诃黎勒丸。文义始属，药病相对。盖诃黎勒丸，以诃黎勒固下气之虚，以厚朴、陈皮平谷气之实，亦相允合。方错简在《杂疗篇》内。此说未知是否，姑附之。
萧氏《女科经论》云：按妇人阴吹证，仲景以为谷气实，胃气下泄所致。此之病机，有不可解。云来注云：胃实肠虚，气走胞门，亦是随仲景之文而诠之也。夫人谷气胃中，何尝一日不实，而见阴吹之证者，未之尝闻，千百年之书，其阙疑可也。予甲寅岁，游峡右，有友吴禹仲来询云：此镇有一富室女，阴户中时簌簌有声，而后阴之转失气状，遍访医者，不晓此何病也。予曰：阴吹证也，仲景之书有之，禹仲因叹予之读书之博。案，阴吹非罕见之病，简前年疗一诸侯夫人患此证，寻为瘵，药罔效而没。
膏发煎（方见黄疸中。）
小儿疳虫蚀齿方（〔原注〕疑非仲景方。）
雄黄　葶苈
上二味，末之，取腊日猪脂镕，以槐枝绵裹头四五枚，点药烙之。（案，《本草纲目》，二味等分；“日”作“月”。）
〔程〕小儿胃中有疳热，则虫生而牙断蚀烂。雄黄味辛，葶苈味苦，辛苦能杀虫故也。按张仲景有《口齿论》一卷，（案，见宋《艺文志》。）今未之见，岂被处简脱于此耶？而妇人方后，不应有小儿方也。
案，《玉函经》第八卷末，亦载治小儿药三方，盖另有幼科书而亡佚者，此类岂其遗方耶。

卷六  ——————————————————————————————————————————————————————————————————————————————————————————

杂疗方第二十三  ***************************
（论一首、证一条、方二十二首）
（案，以下三篇，魏、尤，并不载）
退五脏虚热，四时加减柴胡饮子方。
（冬三月加）柴胡（八分）　白术（八分）　大腹槟郞（四枚　并皮子用）　陈皮（五分）　生姜（五分）　桔梗（七分）
（春三月加）枳实　（减）白术（共六味）
（夏三月加）生姜（三分）　枳实（五分）　甘草（三分　共八味）
（秋三月加）陈皮（三分　共六味）
上各㕮咀，分为三贴，—贴以水三升，煮取二升，分温三服。如人行四五里，进一服，如四体壅，添甘草少许，每贴分作三小贴，每小贴以水—升，煮取七合，温服，再合滓为一服，重煮，都成四服。（〔原注〕疑非仲景方。）
〔鉴〕此方证不属，不释。
案，程不载此方，盖为宋人所附也。
长服诃黎勒丸方（〔原注〕疑非仲景方。）
诃黎勒（赵有煨字）　陈皮　厚朴（各三两）
上三味，末之，炼蜜丸如梧子大，酒饮服二十丸，加至三十丸。
〔程〕二味破气行气之剂，不可长服，宜审之。
案，《本草》云：诃黎勒，破胸膈结气。
三物备急丸方（〔原注〕见《千金》，司空裴秀为散用。亦可先和成汁，乃倾口中，令从齿间得入，至良验。○《千金》云：张仲景三物备急圆，司空裴秀为散用，治心腹诸卒暴百病方，“先和”上有“口已噤可”四字；《外台·古今诸家丸方门》同。）
大黄（一两）　干姜（一两）　巴豆（一两　去皮心　熬　外研如脂○“外”，《外台》作“别”○沈，“脂”作“泥”。）
上药各须精新，先捣大黄、干姜为末，研巴豆内中，合治一千杵，用为散，蜜和丸亦佳，密器中贮之，莫令歇。〇主心腹诸卒暴百病，若中恶客忤，心腹胀满，卒痛如锥刺，气急口噤，停尸卒死者，以暖水若酒，服大豆许三四丸，或不下，捧头起，灌令下咽，须臾当差。如未差，更与三丸，当腹中鸣，即吐下，便差。若口噤，亦须折齿灌之。（“歇”下，徐、沈并《千金》有“气”字。程本、《金鉴》，“歇”作“泄”。）
〔鉴〕方名备急者，以备暴然诸腹满、腹急痛及中恶客忤、噤闭卒死者也。若口噤亦须折齿灌之，是恐人不急救则死之义，然不如后人管吹入鼻之法为良。李彣云：人卒得病欲死者，皆感毒厉邪阴不正之气而然。三物相须，能荡邪安正，或吐或下，使秽气上下分消，诚足备一时急需也。
案，停尸无考，盖是即遁尸。《巢源》云：遁尸者，言其停遁在人肌肉血脉之间，瘥后复发，停遁不消，故谓之遁尸也。
《千金》月令抵圣备急丸，主干霍乱，心腹百病，疰痛等方。
即本方，丸如菉豆大，每服空心服三丸，快利为度。
《外台》许仁则巴豆等三味丸，疗干霍，心腹胀满，搅刺疼痛，手足逆冷，甚者流汗如水，大小便不通，求吐不出，求痢不下，须臾不救，便有性命之虑。
巴豆（一百枚　熬　去心皮）　干姜（三两　崔氏以芒消五两代，与《千金》同）　大黄（五两）
上药，先捣干姜、大黄为散，后别捣巴豆如膏，和前二味，同捣令调，细下蜜丸，以饮下，初服三丸，如梧子大，服讫数挼，用令转动，速下利，良久不觉，则以热饮投之良。
又，《古今录验》三味备急散，本疗卒死感忤，宫泰以疗人卒上气，呼吸气不得下喘逆，差后已为常用方。（出食饮水上气方。）
即本方，合捣下筛，服半钱匕，得吐下则愈。
又，《古今录验》司空三物备急散，疗卒死及感忤，口噤不开者。（即本方。出卒死。）
又崔氏备急散，疗卒中恶，心痛胀满，欲吐短气方。
大黄（二两）　桂心（四分）　巴豆（一分　去皮　熬　研）
上三味，捣筛为散，取一钱匕，以汤七合和服，当吐下即愈，甚妙。（《肘后》《千金》，治遁尸尸疰，心腹刺痛，不可忍方。三味酢和如泥，傅病上。）
《千金翼》解散雷氏千金丸。
即本方，去干姜，加消石，炼蜜和丸，如小豆许，饮服一丸，日二，以利为度。
《圣惠方》备急丸，治霍乱，心腹疰痛，冷气筑心。即本方。
又，治因食热饱，及饮冷水过多，上攻肺藏，喘急不已。
即本方，用巴豆一分，余同。
又，治干霍乱心腹㽲痛，气短急，四体闷，不吐利，烦啘难忍，此名干霍乱，斯须不救，即杀人，急治方。
即本方，加吴茱萸一两。（用干姜三分　大黄一两　巴豆三枚。）上件药，捣罗为末，入巴豆，令匀，炼蜜和捣一二百，圆如梧桐子大，每服以粥饮下十五圆，须臾，更以热茶投之，当吐利，即差。
《圣济总录》备急丸，治霍乱卒暴心腹痛。（即本方。）
《十便良方》返魂丹，治肠内一切卒暴百病。（同上。）
《全生指迷论》云：若寒热如疟，不以时度，肠满膨脝，起则头晕，大便不通，或时腹痛，胸膈痞闷。此由宿谷停留不化，结于肠间，气道不舒，阴阳反乱，宜备急圆。（同上。出《幼幼新书·疟疾寒热交作门》。）
《本事方》治痼冷在肠胃间，连年腹痛泄泻，休作无时，服诸热药不效。宜先取去，然后调治，易差，不可畏虚以养病也，宜温脾汤。（即《千金方》温脾汤，去人参，加厚朴、桂枝。）不要晚食，分三服，温服，自夜至晓，令尽，不快，食前更以干姜圆佐之。
即本方，加人参各等分。
上炼蜜为圆，如梧子大，服前汤时，用汤吞下一圆，米饮亦得。
《御药院方》备急圆，治积聚头痛。
即本方，圆如豌豆大，米饮下一圆，羸人服半圆菉豆大，以大便利为度。
澹寮《集验方》云：曾有妇人，热而大便秘，脉实，子死腹中，以致昏不知人，医用备急元，胎下人活。
李氏《脾胃论》备急丹，（主疗分量，同《千金》等。）妇人有孕，不可服。如所伤饮食，在胸膈间，兀兀欲吐，反复闷乱，以物探吐去之。
李氏《辨惑论》云：易张先生，又名独行丸，乃急剂也。又云：名备急大黄丸。
程氏《医学心悟》云：独行丸，治中食至甚，胸高满闷，吐法不效，须用此药攻之。若昏晕不醒，四肢僵硬，但心头温者，抉齿灌之。（即本方，三味各一钱。）研细，姜汁为丸，如黄豆大，每服五七丸，用姜汤化下。若服后泻不止者，用冷粥汤饮之，即止。
治伤寒，令愈不复，紫石寒食散方。（〔原注〕见《千金翼》。〇案，《千金翼》云：张仲景紫石寒食散方。又《巢源·寒食散发候》云：仲景经有紫石英方，盖指此方。）
紫石英　白石英　赤石脂　钟乳（研錬〇赵，“研”作“碓”）　栝楼根　防风　桔梗　文蛤　鬼臼（各十分）　太一余粮（十分　烧）　干姜　附子（炮　去皮）　桂枝（去皮　各四分）
上十三味，杵为散，酒服方寸匕。（《千金翼》有人参一两，为十四味；“服”下有“三”字。）
〔鉴〕方未详，不释。
救卒死方（《肘后》冠“张仲景诸要方”六字。《千金》治卒魇死。）
薤捣汁，灌鼻中。（《千金》：捣韭汁，灌鼻孔中，剧者灌两耳。注：张仲景云灌口中。）
〔鉴〕卒然昏死，皆尸蹶也。薤白，类蒜而小，北人谓之小根菜，南人谓之钓乔是也。其味极辛，捣汁灌鼻，亦通窍取嚏之意也。
又方
雄鸡冠割取血，管吹内鼻中。（《肘后》，“雄”上有“丹”字。）
猪脂如鸡子大，苦酒一升，煮沸，灌喉中。
鸡肝及血涂面上，以灰围四旁，立起。（《肘后》，“肝”作“冠”，恐非。）
大豆二七粒，以鸡子白并酒和，尽以吞之。
〔鉴〕雄鸡冠血及肝、卵白、猪脂、大豆、酒醋等物，无非用阳物以胜阴祟也。管吹内鼻中，谓将鸡冠血，或合热酒，含在不病人口内，以苇管或笔管，插入病人鼻孔中，使气连药吹之，其药自能下咽，气通噤自开也。
《肘后》云：凡卒死中恶，及尸蹶，皆天地及人身自然阴阳之气，忽有乖离否隔，上下不通，偏竭所致，故虽涉死境，犹可治而生，缘气未都竭也。当尔之时，兼有鬼神于其间，故亦可以符术而获济者。
《巢源》云：卒死者，由三虚而遇贼风所为也。三虚，谓乘年之衰一也，乘月之空二也，失时之和三也。人有此三虚，而为贼风所伤，使阴阳偏竭于内，则阳气阻隔于外，二气拥闭，故暴绝如死也。若腑脏气未绝者，良久乃苏，然亦有挟鬼神之气而卒死者，皆有顷邪退乃活也。
救卒死而壮热者方
矾石半斤，以水一斗半，煮消，以渍脚，令没踝。
〔程〕厥阳独行，故卒死而壮热。岐伯曰：血之与气，并走于上，则为大厥，厥则暴死。矾石收濇药也，以之浸足，以收敛其厥逆之气。
救卒死而目闭方（《肘后》同。《外台》引《备急》。）
骑牛临面，捣薤汁灌耳中，吹皂荚末鼻中，立效。
〔程〕按葛洪《肘后方》治卒魇不寤，以青牛蹄或马蹄，临人头上，即活。则骑牛临面，系厌恶驱邪法也。目闭者，邪气内著也。灌薤汁，以辟邪安魂。吹皂荚，以取嚏开窍。
救卒死而张口反折者方（《肘后》《外台》，“口”引《备急》作“目”。）
灸手足两爪后十四壮了，饮以五毒诸膏散。（〔原注〕有巴豆者。○《外台》，“爪”下有“各”字；注四字为原文；《肘后》同。）
〔程〕灸手足两爪后，当是灸两手足爪后，其文则顺。以十爪甲为十二经之终始，灸之以接引阳气。而回卒死，此恶气中于太阳，令卒死而开口反张也。五毒诸膏散，方未见。
案，《肘后·卒死门》云：有三物备急丸、散及裴公膏，救卒死尤良。裴氏五毒神膏，见于百病备急散膏，无巴豆，而《千金》加巴豆、莽草、薤白，为裴公八毒膏，所谓五毒诸膏散，盖此类也。五毒，《周礼》郑注：石胆、丹砂、雄黄、矾石、慈石。今考五毒膏、八毒膏，但用丹砂、雄黄耳，其余并他品而为五味、八味也。
救卒死而四肢不收失便者方
马屎一升，水三斗，煮取二斗以洗之。又取牛洞（〔原注〕释粪也。）一升，温酒灌口中，灸心下一寸、脐上三寸、脐下四寸，各一百壮，差。（“洗之”，《外台》作“洗足”。）
〔程〕卒死而四肢不收者，无阳以行四末也。失便者，正气衰微，不能约束便溺也。物之臭者，皆能解毒杀邪，故以牛、马粪及后条狗粪治之。心下一寸当是上脘穴，脐上三寸当是中脘穴，脐下四寸当是关元穴，灸之以复三焦之阳，而回其垂绝之气。
救小儿卒死而吐利，不知是何病方：
狗尿—丸，绞取汁，以灌之。无湿者，水煮干者，取汁。（《肘后》用马屎。沈本，无“干者”二字。）
〔鉴〕凡屎皆发阳气。用狗屎，亦取发阳气也。
尸蹷脉动而无气，气闭不通，故静而死也。治方：（〔原注〕脉证见上卷。○徐镕《附遗》云：见上卷，即第三叶。问曰；寸口脉沉大而卒厥证一条是也。案，《肘后》《外台》冠“张仲景云”四字。）
菖蒲屑，内鼻两孔中吹之。令人以桂屑著舌下。（《肘后》《外台》，“舌下”下有“又云扁鹊法，治楚王效”九字。〇案，《说苑》扁鹊治虢太子尸蹷，子明吹耳。《三因方》名内鼻散。）
〔程〕《甲乙经》曰：尸蹷者，死不知人，脉动如故。《伤寒论》曰；尸蹷者，令人不仁，即气闭不通，静而死之谓也。菖蒲内鼻中以通其肺气，桂内舌下以开其心窍，心肺开，则上焦之阳自能开发，尸厥之疾可愈。
又方（《外台》、宋本云：《集验》疗尸厥方。《肘后》《千金》、文仲、《备急》《必效》，同。此本出《素问》。）
剔取左角发方寸，烧末，酒和，灌令入喉，立起。（“方寸”，《肘后》作“方二寸”。《外台》、宋本作“方寸匕，烧灰以酒和，剔”。《素问》作“鬄”，音剃，同“剃”。《韩非子》：婴儿不剔首则腹痛。）
〔程〕《内经》曰：邪客于手足少阴太阴，足阳明之络，此五络，皆会于耳中，上络左角，五络皆竭，令人身脉皆动而形无知也，其状若尸，或曰尸厥，以竹管吹其两耳，鬄其左角之发，方一寸，燔治，饮以美酒一杯，不能饮者灌之，立已。（见《缪刺论》。）今仲景亦剔左角之发治者，以左角为阳气之所在，五络之所绕，五络皆竭，故剔其五络之血余以治之。和以酒灌者，助药力而行气血也。
《肘后》云：尸蹷之病，卒死而脉犹动，听其耳中，循循如啸声，而股间暖是也。耳中虽然啸声，而脉动者，故当以尸蹷救之。《巢源》云：尸厥者，阴气逆也。此由阳脉卒下坠，阴脉卒上升，阴阳离居，荣卫不通，真气厥乱，客邪乘之，其状如死，犹微有息而不常，脉尚动而形无知也，听其耳内，循循有如啸之声，而股间暖者是也。
救卒死、客忤死，还魂汤主之方（《肘后》无方名，冠“张仲景诸要方”六字。《三因》名追魂汤。〔原注〕《千金方》云：主卒忤鬼撃，飞尸，诸奄忽，气绝无复觉，或已无脉，口噤拗不开，去齿下汤，汤下口不下者，分病人发左右，捉抢肩引之，药下，复增，取一升，须臾立愈。○案，《千金》无“脉”，作“死”一字；无“拗”字；“捉㩉”作“捉踏”；“取”下有“尽”字。）
麻黄（三两　去节　一方四两○《肘后》《千金翼》用四两）　杏仁（去皮尖，七十个）甘草（一两，炙〔原注〕《千金》用桂心二两。○案，《外台》引《肘后》疗中恶短气欲绝方，用桂心二两。今本《肘后》不用桂。）
上三味，以水八升，煮取三升，去滓，分令咽之，通治诸感忤。（《外台》引《肘后》云：通疗诸昏客忤，良。《集验》、张文仲、《备急》，同。）
〔徐〕凡卒死及客忤死，总是正不胜邪，故阳气骤闭而死。肺朝百脉为一身之宗，麻黄、杏仁利肺通阳之君药，合炙甘以调中，故为救卒死主方。名曰还魂汤，著其功也。〔鉴〕中恶客忤，便闭里实者，仲景用备急丸。可知无汗表实者，不当用备急丸通里，当用还魂汤以通表也。通里者，抑诸阴气也，通表者，扶诸阳气也，昧者不知，以麻黄为入太阳发汗之药，抑知不温覆取汗，则为入太阴通阳之药也。阳气通动，魂可还矣。
又方（《肘后》冠“张仲景诸要方”；《外台》引《肘后》。）
韭根（一把）　乌梅（二七个○《肘后》作“二十个”）　吴茱萸（半升　炒　〇《肘后》作“半斤”）
上三味，以水一斗，煑之。以病人栉内中，三沸，栉浮者生，沉者死。煮取三升，去滓，分饮之。（“水一斗”，《外台》作“劳水一升”。）
〔徐〕韭根有薤白之功，乌梅有开关之力，吴茱萸能降浊阴，阴降而关开，则魂自还，故亦取之。然栉浮则生，沉则死，盖栉为本人日用之物，气之所及也，浮则其人阳气未绝，沉则久已有阴无阳，故主死。然仍分饮之，信栉无宁信药耳。〔程〕方亦可解，而栉之浮沉，则不可解也。
《肘后》云：客忤者，中恶之类也，多于道间门外得之，令人心腹绞痛，胀满，气冲心胸，不即治亦杀人。又云：客者客也，忤者犯也，谓客气犯人也。
救自缢死，旦至暮，虽已冷，必可治；暮至旦，小难也，恐此当言忿气盛故也，然夏时夜短于昼，又热，犹应可治。又云：心下若微温者，一日以上，犹可治之方。（“救”，《外台》作“仲景云”三字。“忿”，赵本、《外台》作“阴”，为是。〇案，《巢源》云“自缢死，旦至暮，虽已冷，必可治；暮至旦，则难治。此谓其昼则阳盛，其气易通，夜则阴盛，其气难通”可以证也。“治之方”，《外台》作“活”一字。）
徐徐抱解，不得截绳，上下安被卧之。一人以脚踏其两肩，手少挽其发常弦弦勿纵之，一人以手按据胸上，数动之；一人摩捋臂胫屈伸之，若已僵，但渐渐强屈之，并按其腹。如此一炊顷，气从口出，呼吸眼开，而犹引按莫置，亦勿苦劳之，须臾，可少桂汤及粥清含与之，令濡喉，渐渐能咽，及稍止。若向令两人以管吹其两耳，罙好。此法最善，无不活者。（“据”，程、《金鉴》作“揉”。“及稍”，《外台》作“乃稍”。“若向”二字，程、《金鉴》作“更”一字；《外台》作“兼”一字。“罙”，程、《金鉴》作“朵”，无“好”字；《外台》作“弥”；赵本音释，罙，莫兮切，深入也。并义难通，《外台》为是。）
〔鉴〕观此谆谆告切，仲景仁心，惟恐人畏其繁琐，而不治也。此法尝试之，十全八九，始知言果不谬。弦弦犹言紧紧也，揉胸按腹，摩臂胫屈伸之，皆引导其气之法也。
《巢源》云：徐徐捧下，其阴阳经络，虽暴壅闭，而脏腑真气，故有未尽，所以犹可救疗，故有得活者。若见其悬柱，便忽遽截断其绳，旧云则不可救，此言气已壅闭，绳忽暴断，其气虽通，而奔走运闷，故则气不能还，即不得复生。
《千金》治自缢死方，凡救自缢死者，极须按定其心，勿截绳，手抱起，徐徐解之，心下尚温者，以氍毹覆口鼻，两人吹其两耳。
《肘后》疗自缢死，心下尚微温，久犹可治方。徐徐抱解其绳，不得断之，悬其发，令足去地五寸许，塞两鼻孔，以芦管内其口中至咽，令人嘘之，有顷，其腹中砻砻，或者通气也，其举手捞人，当益坚捉持，更递嘘之，若活了能语，乃可置。若不得悬发，可中分发，两手牵强耳。又方，皂荚末，葱叶吹其两鼻孔中，逆出复内之。又方，以芦管吹其两耳，极则易人吹，取活乃止。若气通者，以少桂汤，稍稍咽之，徐狳乃以少粥清与之。（出《外台》，今本《肘后》无考。）
菅氏五绝治法云：徐徐放下，将喉气管捻圆，揪发向上揉擦，用口対口接气，粪门用火筒吹之，以半夏皂角搐鼻，以姜汁调苏合香丸灌之，或煎水香细辛汤，调灌亦得，如苏可治，绳小痕深，过时身冷者不治。○程氏《医学心悟》云：予尝见自暮至旦，而犹救活者，不可轻弃也。○顾氏《疡医大全》云：必须心口尚温，大便未下，舌未伸出者救活。
案，桂汤，诸书无考，盖此单味桂枝煎汤耳。而《洗冤录》引本经之文，后载官桂汤方，未知何本，录下备考。
《洗冤录》官桂汤　广陈皮（八分）　厚朴　半夏（各一钱）　肉桂　干姜（各五分）甘草（三分）
凡中暍死，不可使得冷，得冷便死，療之方：（《外台》引《肘后》，今本《肘后》无考。）屈草带，绕暍人脐，使三两人溺其中，令温。亦可用热泥和屈草，亦可扣瓦椀底按及车缸以著暍人，取令溺，须得流去。此谓道路穷卒无汤，当令溺其中，欲使多人溺，取令温。若汤便可与之，不可泥及车缸，恐此物冷。暍既在夏月，得热泥土、暖车缸，亦可用也。（《外台》，“屈草带”作“屈革带”；“按及”作“若脱”；“著暍人”作“著暍人脐上”；“须得”作“不得”；“令溺其中”作“令人溺其中”；“欲使”上有“仲景云”三字；“若汤”间有“有”字；“与之”下有“仲景云”三字；“不可”下有“用”字。）
〔程〕中暍不可得冷，犹被冻不可沃以热汤，寒热拒隔，反为大害。（《本草》车辖，一名车缸，即车轴铁辖头。）
《巢源》云：夏月炎热，人冒涉途路，热毒入内，与五脏相并，客邪炽盛，或郁瘀不宣，致阴气卒绝，阳气暴壅，经络不通，故奄然闷绝，谓之暍。然此乃外邪所击，真藏未坏，若遇便治救，气宜则苏。夫热暍不可得冷，得冷便死，此谓外卒以冷，触其热，蕴积于内，不得宣发故也。
《三因方》云：中暑闷倒，急扶在阴凉处，切不可与冷，当以布巾衣物等蘸热汤，熨脐中及气海，续以汤淋布上，令彻脐腹，暖即渐惺。如仓卒无汤处，掬道上热土于脐上，仍拨开作窝子，令人更溺于其中，以代汤。急嚼生姜一大块，冷水送下。如已迷乱闷，嚼大蒜一大瓣，冷水送下。如不能嚼，即用水研灌之，立醒。
叶氏《避暑录话》云：道路城市间，中暑昏仆而死者，此皆虚人劳人，或饥饱失节，或素有疾，一为暑气所中，不得泄则关窍皆窒，非暑气使然，气闭塞而死也。大蒜一握，道上热土，杂研烂，以新水和之，滤去滓，刔其齿灌之，有顷即苏。
救溺死方（《外台》引《小品》云：疗溺死，若身尚暖者方。）
取灶中灰两石余以埋人，从头至足。水出七孔，即活。
〔鉴〕尝试蝇子落水而死者，用灶灰埋之自治。（案，出《本草纲目》冬灰条。）李彣曰：灶灰得火土相生之气，以埋人，则外温卫气，而内渗水湿，故能使水出七孔而活。
《巢源》云：人为水所没溺，水从孔窍入，灌注府藏，其气壅闭故死，若早拯救得出，即泄沥其水，令气血得通，便得活；经半日及一日，犹可活；气若已绝，心上㬉，亦可活。
《千金》治落水死方：以灶中灰，布地令厚五寸，以甑侧，著灰上，令死者伏于甑上，使头少垂下，炒盐二方寸匕，内竹管中，吹下孔中，即当吐水，水下因去甑，下死者著灰中，壅身，使出鼻口，即活。〇又方，掘地作坑，熬数斛灰，内坑中，下死人，覆灰，湿彻即易，勿令大热煿人，灰冷更易，半日即活。
上疗自缢、溺、暍之法，并出自张仲景为之。其意殊绝，殆非常情所及，本草所能关，实救人之大术矣。伤寒家数有暍病，非此遇热之暍。（〔原注〕见《外台》《肘后》目。〇案，《外台》引《肘后》，今本《肘后》无考。“意”下有“理”字。程，“所能”下句；“实”作“系”；《外台》作“亦非本草之所能开悟”；“实”下，有“拯”字。程本无“数”字；《外台》作“别复”二字。又，“暍病”下有“在上仲景论中”六字；程之“暍”下有“详之”二字；沈本、《金鉴》不载此条。原注“目”字，疑是“同”字讹，俞本无“目”字，是。）
案，《三因方》云：伤暑、中暍，其实一病，但轻重不同，新校正要略者，乃云伤寒家别有暍病，非也。又《本草纲目》人尿附方，引此条，亦为林亿语，并误。殊不知此《肘后》文，《外台》已引之，疏亦甚。
治马坠，及一切筋骨损方（〔原注〕见《肘后方》〇案，今本《肘后》无考。《千金·伤损门》治腕折瘀血，三味桃仁汤方注，引《肘后》云仲景方，用大黄云云，详注下。）
大黄（一两　切　浸　汤成下〇《肘后》用三两）　绯帛（如手大　烧灰）　乱发（如鸡子大　烧灰用）　久用炊单布（一尺　烧灰〇《肘后》，“一尺”上有“方”字）　败蒲（一握三寸〇《肘后》，“寸”下有“切”字）　桃仁（四十九个　去皮尖　熬）　甘草（如中指节　炙　剉）
上七味，以童子小便量多少煎汤成，内酒一大盏，次下大黄，去滓，分温三服。先剉败蒲席半领，煎汤浴，衣被盖覆，斯须通利数行，痛楚立差，利及浴水赤，勿怪，即瘀血也。（《肘后》，“先”字作“别”；“斯”字作“服药”二字。）
〔徐〕从高坠下，虽当救损伤筋骨为主，然顿跌之势，内外之血，必无不瘀，瘀不去则气不行，气不行则伤不愈，故以桃仁、大黄逐瘀为主，绯帛，红花之余，乱发，血之余，合童便以消瘀血，败蒲亦能破血行气，故入煎。能疗腹中损伤瘀血，汤浴能活周身血气，然筋骨瘀血，必有热气滞郁，故以炊单布，受气最多，而易消者，以散滞通气，从其类也，加少炙甘草，补中以和诸药也。
《千金》桃仁汤，治腕折瘀血方。
桃仁（四十枚）　乱发（一握）　大黄（如指节大一枚）
上三味，以布方广四寸，以绕乱发烧之，㕮咀大黄、桃仁，以酒三升，煮取一升，尽服血尽出。
禽兽鱼虫禁忌并治第二十四  ***************************
（论辨二首、合九十法、方二十一首）
《金鉴》云：《金匮要略》廿四、廿五两门，原列在卷末，其文似后人补入，注家或注或删，但传世已久，难以削去，兹乃附原文，另为一篇，以存参考云。
凡饮食滋味，以养于生，食之有妨，反能为害。自非服药炼液，焉能不饮食乎。切见时人，不闲调摄，疾疢竞起，若不因食而生，苟全其生，须知切忌者矣。所食之味，有与病相宜，有与身为害，若得宜则益体，害则成疾，以此致危，例皆难疗。凡煮药饮汁以解毒者，虽云救急，不可热饮，诸毒病得热更甚，宜冷饮之。（“若不因食”之“若”字，徐云：恐是“无”字；沈云：恐是“莫”字。）
〔程〕凡物之毒者，必热，热饮则助其毒势也。
案，王充《论衡·言毒篇》云：夫毒，太阳之热气也，中人人毒，人食凑懑者其不堪任也，不堪任则谓之毒矣。又云：天下万物，含太阳气而生者，皆有毒螫，在虫则为蝮蛇蜂虿，在草则为巴豆冶葛，在鱼则为鲑与[鱼多]䱙，乃知毒物皆热也。
肝病禁辛，心病禁咸，脾病禁酸，肺病禁苦，肾病禁甘。春不食肝，夏不食心，秋不食肺，冬不食肾，四季不食脾。辩曰：春不食肝者，为肝气王，脾气败，若食肝，则又补肝，脾气败尤甚，不可救。又肝王之时，不可以死气入肝，恐伤魂也。若非王时，即虚，以肝补之佳，余藏凖此。（“伤”，原本、徐、程作“复”，今依赵本、《金鉴》改定。）
〔程〕上段以生尅言，下段以禁忌言。六畜、六兽，圣人以之养生事死，其食忌，亦不可不察。
案，《汉书·艺文志》神农黄帝食禁十二卷，此篇所载，岂其遗欤。
凡肝藏自不可轻噉，自死者弥甚。（《肘后》云：捣附子末，服—刀圭，日三服。）
〔鉴〕谓诸畜兽临杀之时，必有所惊，肝有所忿，食之倶不利，故曰不可轻噉。如兽自死者，必中毒，或疫疠而死，更不可食也。
《外台》引张文仲云：又食生肝中毒方：服附子方寸匕，日三，须以生姜汤服之，不然自生其毒。
案，《三元延寿书》云：临死惊风入心，绝气归肝，俱不可多食，必伤人。
凡心皆为神识所舍，勿食之，使人来生，复其报对矣。
〔程〕畜兽虽异于人，其心亦神识所舍，勿食之。生杀果报，谅不诬也。
凡肉及肝，落地不著尘土者，不可食之。
猪肉落水浮者，不可食。
〔程〕皆涉怪异，食之必有非常之害，下见水自动，热血不断，尘土不污，并同。
诸肉及鱼，若狗不食，鸟不啄者，不可食。（“诸”，徐、沈作“猪”，非也，下同。）
〔鉴〕凡禽兽不食之肉，必有毒，不可食之。
诸肉不干，火炙不动，见水自动者，不可食。（“不动”，程、《金鉴》作“而动”。“食”下，赵有“之”字。）
肉中有如朱点者，不可食之。
〔鉴〕朱点，恶血所聚，此色恶不食也。
六畜肉，热血不断者，不可食之。
父母及身本命肉，食之令人神魂不安。
〔程〕仁人孝子，当自识之。
隋萧吉《五行大义》云：十二属，并是斗星之气，散而为人之命，系于北斗，是故用以为属。春秋《运斗枢》曰：枢星散为龙马，旋星散为虎，机星散为狗，摧星散为蛇，玉衡散为鸡兔鼠，阖阳散为羊牛，摇光散为猴猿，此等皆上应天星，下属年命也。
食肥肉及热羹，不得饮冷水。
〔鉴〕食肥肉热羹，后继饮冷水，冷热相抟，腻膈不行，不腹痛吐利，必成痞变，慎之慎之。
诸五脏及鱼，投地尘土不污者，不可食之。
秽饭馁肉臭鱼，食之皆伤人。
〔程〕物已败腐，必不宜于脏府，食之则能伤人，臭恶不食也。
自死肉，口闭者，不可食之。
〔程〕自死既已有毒，口闭则其毒不得泄，不可食之。
六畜自死，皆疫死，则有毒，不可食之。
〔鉴〕疫毒能死六畜，其肉必有疫毒，故不可食。
兽自死，北首及伏地者，食之杀人。
〔程〕首，头向也。凡兽向杀方以自死，及死不僵直斜倒而伏地者，皆兽之有灵知，故食之杀人。檀公曰：狐死正丘首，豹死首山，乐其生不忘本也，兽岂无灵知者邪。
食生肉，饱饮乳，变成白虫（〔原注〕一作血蛊。）
〔程〕生肉非人所食，食生肉而饮乳汁，西北人则有之，脾胃弱者，未有不为虫为蛊。〔鉴〕食生肉饱，即饮乳酪，则成湿热，必变生白虫。
疫死牛肉，食之令病洞下，亦致坚积，宜利药下之。
〔鉴〕疫死牛肉有毒，不可食，食之若洞泻，为其毒自下，或致坚积，宜下药利之。
脯藏米瓮中，有毒，及经夏食之，发肾病。
〔鉴〕脯肉藏米瓮中，受湿热郁蒸之气，及经夏已腐者，食之腐气入肾，故发肾病。
治自死六畜肉中毒方：（案，据《千金》，“治”下脱“食”字。）
黄蘗屑，捣服方寸匕。（《千金》云：水服黄蘖末方寸匕。）
治食郁肉漏脯中毒方：（〔原注〕郁肉，密器盖之隔宿者是也。漏脯，茅屋漏下沾著者是也。）
烧犬屎，酒服方寸匕，每服人乳汁亦良。○饮生韭汁三升，亦得。（《肘后》，“犬”作“人”；“韭”作“薤”；“升”下有“以少水和之”五字。）
《巢源》云：郁肉毒者，谓诸生肉及熟肉，内器中密闭头，其气壅积不泄，则为郁肉，有毒，不幸而食之，乃杀人，其轻者亦吐利烦乱不安。又云：凡诸肉脯，若为久故茅草屋漏所浸，则有大毒，食之三日，乃成暴癥，不可治。《千金注》：张文仲云：茅室诸水，迷脯为漏脯。又云：肉闭在密器中，经宿者为漏脯。
治黍米中藏干脯食之中毒方：（《肘后》云；此是郁脯。）
大豆浓煮汁，饮数升即解。亦治狸肉漏脯等毒。（“狸”，《肘后》及《外台》，引张文仲作“诸”。《千金》不载此方，云：曲一两，盐两撮，以水一升煮服之良。）
治食生肉中毒方：
掘地深三尺，取其下土三升，以水五升，煮数沸澄清汁，饮一升即愈。
〔程〕三尺以上曰粪，三尺以下曰土，土能解一切毒，非止解肉毒也。〔鉴〕地浆能解诸毒，掘得黄土，有泉渗出，谓之地浆。三尺大概言也。未见黄土，皆秽土，得黄土，乃可取用。
案，《证类本草》弘景地浆注云：此掘地作坎，深三尺，以新汲水沃入，搅浊少顷，取清用之，故曰地浆，亦曰土浆。《金鉴》之说，未见所本。
治六畜鸟兽肝中毒方：（《外台》引张文仲同。）
水浸豆豉，绞取汁，服数升愈。
〔程〕豆豉，为黑大豆所造，能解六畜胎子诸毒。（案，本于《别录》豆豉主治。）
马脚无夜眼者，不可食之。
〔程〕夜眼，在马前两足膝上，马有此能夜行，一名附蝉尸。〔鉴〕凡马皆有夜眼，若无者，其形异，故勿食之。
《本纲》张鼎云：马生角，马无夜眼，白马青蹄，白马黑头者，并不可食，令人癫。
食酸马肉，不饮酒，则杀人。（程本，“酸”作“骏”。徐、沈云：“酸”当作“駮”，出《秦穆公岐下野人传》，盖马肉无不酸者。《外台》引张文仲，亦作“骏”。）
〔程〕马肉苦冷有毒，故饮酒以解之。孟诜曰：食马肉，毒发心闷者，饮清酒则解，饮浊酒则加。韩非子曰：秦穆公亡骏马，见人食之，缪公曰：食骏马肉，不饮酒者杀人，即饮之酒，居三年，食骏马肉者，出死力解缪公之围。
案，穆公事，又见《吕氏春秋》，而《巢源》亦云：凡骏马肉，及马鞍下肉，皆有毒，不可食之，食之则死。程注为是。
马肉不可热食，伤人心。_
〔鉴〕马属火，肉热火甚，恐伤心，当冷食之。
马鞍下肉，食之杀人。（《外台》引文仲。《千金》黄帝云：白马鞍下，乌色彻肉里者，食之伤人五脏。）
〔程〕马鞍下肉，多臭烂有毒，食之必杀人。
白马黑头者，不可食之。（《外台》引《肘后》，下同。）
白马青蹄者，不可食之。
〔程〕《虎钤经》曰：白马青蹄，皆马毛之利害者，骑之不利人，若食之，必能取害也。
马肉㹠肉共食，饱醉卧，大忌。
〔鉴〕马肉属火，㹠肉属水，共食已属不和，若醉饱即卧，则伤脾气，故曰大忌。
《本纲》孟诜云：马肉同㹠肉食，成霍乱。
驴马肉，合猪肉食之，成霍乱。
〔程〕诸肉杂食，伤损肠胃，撩乱脏腑，故成霍乱。
马肝及毛，不可妄食，中毒害人。
〔程〕马肝及毛，皆有大毒，不可妄食。马肝，一名悬烽。
王充《论衡》云：马肝，气勃而毒盛，故食走马肝杀人。
治马肝毒，中人未死方：（《外台》引张文仲云：仲景同。）
雄鼠屎二七粒，末之，水和服，日再服。（〔原注〕屎尖者是。〇“是”，程作“雄”。《肘后》《千金》《外台》，并作“两头尖”。）
〔程〕马禀火气而生，火不能生水，故有肝无胆，而木藏不足，故食其肝者死。汉武帝云：食肉无食马肝。又云：文成食马肝而死。韦庄云：食马留肝，则其毒可知矣。马食鼠屎，则腹胀，故用鼠屎而治马肝毒，以物性相制也。
案，食肉无食马肝，见《史记·儒林传》景帝语，程误。“又云”，乃是武帝语。
又方
人垢，取方寸匕，服之佳。
〔程〕人垢，汗所结也，味咸有毒，亦以毒解毒之意。〔鉴〕人垢，即人头垢也，用方寸匕酒化下，得吐为佳。
案，《千金》云：治食野菜马肝肉，诸脯肉毒方。取头垢，如枣核大，吞之起死人。《肘后云》食六畜鸟兽，幞头垢一钱匕。《外台》引张文仲云：服头垢一钱匕，差，仲景、《千金》同。又，《本草》附方，自死肉毒，故头巾中垢一钱，热水服取吐。大明云：头垢中蛊毒蕈毒，米饮或酒化下，并取吐为度。依以上诸方，则《金鉴》为是，然人垢亦吐人，见《儒门事亲》。
治食马肉中毒，欲死方（《外台》引张文仲云：食马肉，洞下欲死者方，仲景同。案，《肘后》亦同。）
香鼓（二两〇《外台》作“二百粒”。）　杏仁（三两〇《外台》作“二十枚”。）
上二味，蒸一食顷，熟杵之服，日再服。（《外台》作“上二味，合于炊饭中蒸之，捣丸服之，立差。《肘后》作“蒸之五升饭下，熟合捣之，两朝服令尽。”）
〔程〕香豉解毒，杏仁利气，则毒可除。
又方
煮芦根汁，饮之良。（《千金》云：芦根汁。饮以浴即解。）
〔鉴〕芦根味甘性寒，解诸肉毒。
疫死牛，或目赤或黄，食之大忌。
〔程〕牛疫死而目赤黄者，疫厉之毒不去也，食之大忌。
牛肉共猪肉食之，必作寸白虫。（《千金》黄帝云。）
〔程〕牛肉性滞，猪肉动风，入胃不消，酿成湿热，则虫生也。亦有共食而不生虫者，视人之胃气何如耳。
青牛肠，不可合犬肉食之。
〔程〕青牛，水牛也，其肠性温，犬肉性热，温热之物，不可合食。
牛肺，从三月至五月，其中有虫，如马尾，割去勿食，食则损人。
〔程〕春夏之交，湿热蒸郁，牛感草之湿热，则虫生于胃，而缘入肺窍，故勿食之。
牛羊猪肉，皆不得以楮木桑木蒸炙。食之，令人腹内生虫。
〔鉴〕古人炼药，多用桑柴火。楮实子，能健脾消水，楮木亦可烧用，何以蒸炙诸肉食之即生虫乎？其或物性相反也。
噉蛇牛肉杀人。何以知之？噉蛇者，毛发向后顺者是也。
《巢源》云：凡食牛肉有毒者，由毒蛇在草，牛食因误噉蛇则死，亦有蛇吐毒著草，牛食其草亦死，此牛肉有大毒。
治噉蛇牛肉，食之欲死方：
饮人乳汁一升，立愈。
又方
以泔洗头，饮一升，愈。
牛肚细切，以水一斗，煮取一升，煖饮之，大汗出者愈。
〔程〕藏器曰：北人牛瘦，多以蛇从鼻灌之，其肝则独，乳汁能解独肝牛肉毒。噉蛇牛，当是独肝牛也。以泔洗头饮者，取头垢能吐所毒也。以牛肚煮服者，取其同类相亲，同气相求，大发其汗，以出其毒也。〔鉴〕用牛肚不甚善。
《本草》人乳条别录云：解独肝牛肉毒，合浓豉汁服之，神效。案，牛肚即牛胃，《本纲》牛胃附方，引本方。
治食牛肉中毒方：
甘草煮汁饮之，即解。（《肘后》云：饮―二升。）
〔程〕甘草，能解百毒。
羊肉，其有宿热者，不可食之。
〔程〕羊之五脏皆平温，唯肉属火而大热，人宿有热者，不可食之。
时珍云：羊肉大热，热病及天行病，疟疾病后，食之必发热致危。
羊肉不可共生鱼、酪食之，害人。（《千金》黄帝云。）
〔程〕生鱼，鲊之属。酪，乳之属。生鱼与酪，食尚成内瘕，加以羊肉食之，必不益也。
羊蹄甲中，有珠子白者，名羊悬筋，食之令人癫。（徐、沈，“悬”上无“羊”字。《千金》黄帝云。）
〔程〕〔鉴〕此义未详。
白羊黑头，食其脑，作肠痈。（《千金》黄帝云，下同。）
〔程〕羊脑有毒，食之发风疾，损精气，不唯作肠痈也。方书只用为外敷药。
羊肝，共生椒食之，破人五脏。
〔鉴〕羊肝生椒，皆属于火，共食恐损伤人五脏。
猪肉，共羊肝和食之，令人心闷。
〔程〕猪肉能闭血脉，与羊肝合食，则滞气，故令人心闷。
猪肉，以生胡荽同食，烂人脐。
〔程〕胡荽，损精神发痼疾，猪肉，令人乏气少精，发痼疾，宜其不可共食，若烂脐则不可解。
猪脂，不可合梅子食之。
〔鉴〕猪脂滑利，梅子酸濇，性相反也，故不可合食。
猪肉，和葵食之少气。
〔程〕葵性冷利，生痰动风，猪肉令人乏气，合食之，非止于少气也。〔鉴〕此义未详。鹿肉，不可和蒲白作羹食之，发恶疮。（“肉”，原本作“人”，今依徐、程、沈、《金鉴》改。“和”，《金鉴》作“合”。《千金》黄帝云。）
〔程〕鹿肉，九月以后，至正月已前堪食，他月食之，则发冷痛。蒲白，想是蒲笋之类，当详之。〔鉴〕发恶疮，此义未详。
案，《本草》苏敬云：香蒲可作荐者，春初生取白为薞。又苏颂云：其中心入地，白蒻大如匕柄者，生啖之，知是蒲白乃蒲蒻，一名蒲笋。
麋脂，及梅李子，若妊妇食之，令子青盲，男子伤精。（《外台》引《肘后》云：麋脂不可合梅李食。
〔程〕麋脂忌梅李，故不可合食。按，麋蹄下有二窍，为夜目，《淮南子》曰：孕女见麋而子四目。今食麋脂而令子青盲，物类相感，了不可知，其于胎教，不可不慎也。又，麋脂能痿阳伤精，麋角能兴阳益髓，何一体中，而性治顿异耶？
案，李时珍云：麋似鹿而色青黑，大如小牛，肉蹄，目下有二窍为夜目。程云：蹄下有二窍恐误。
麞肉，不可合虾及生菜梅李果食之，皆病人。
〔程〕麞肉，十二月至七月食之，动气，虾能动风热，生菜梅李，动痰，合食之，皆令人病。
痼疾人，不可食熊肉，令终身不愈。
〔程〕张鼎云：腹中有积聚寒热者，食熊肉，永不除。
白犬，自死不出舌者，食之害人。
〔鉴〕凡犬死，必吐舌，惟中毒而死，其舌不吐，毒在内也，故食之害人。
食狗鼠余，令人发瘘疮。
〔程〕余，狗鼠之剩食也，其涎毒在食中，人食之则毒散于筋络，令发瘘疮。
《巢源》养生方云：正月勿食鼠残食，作鼠瘘，发于颈项，或毒入腹，下血不止，或口生疮，如有虫食。
治食犬肉不消，心下坚，或腹胀口干大渴，心急发热，妄语如狂，或洞下方。（《千金》同。）
杏仁（一升　合皮熟　研用）
以沸汤三升和，取汁，分三服，利下肉片，大验。
〔程〕犬肉，畏杏仁，故能治犬肉不消。近人以之治狂犬咬，皆此意。
妇人妊娠，不可食兔肉、山羊肉及鳖、鸡、鸭，令子无声音。
〔程〕妊娠食兔肉，则令子缺唇；食羊肉，则令子多热；食鳖肉，则令子项短，不令无声音也。若食犬肉，则令子无声音。鸡、鸭肉，胎产需以补益，二者不必忌之。〔鉴〕此数者，妊妇皆不当食也。
案，二说未详孰是，故两存之。
兔肉，不可合白鸡肉食之，令人面发黄。（《外台》引《肘后》云：兔肉，不可杂獭肉及白鸡心食。）
〔鉴〕二物合食，动脾气而发黄，故不可合食。
《千金》黄帝云：兔肉和獭肝食之，三日必成遁尸；共白鸡肝心食之，令人面失色，一年成瘅黄。
兔肉，与干姜食之，成霍乱。
〔程〕兔肉味酸，干姜味辛，辛能胜酸，故合食之，成霍乱。陶弘景曰：并不可与橘、芥同食，二味亦辛物也。
凡鸟自死，口不闭，翅不合者，不可食之。（《外台》引《肘后》，“闭”作“开”。）
〔程〕鸟自死，必敛翅闭口，若张翅开口，其死也异，其肉也必毒，不可食之。
诸禽肉，肝青者，食之杀人。
〔程〕青者，必毒物所伤，故食之能杀人。
鸡有六翮四距者，不可食之。（《千金》引黄帝，作“六距”。《本草》引《食疗》作“六指”。）
〔鉴〕距，鸡脚爪也，形有怪异者，有毒，故不可食。
乌鸡白首者，不可食之。
〔鉴〕色有不相合者，有毒，不可食。
鸡不可共葫蒜食之，滞气。（〔原注〕一云：鸡子。案，葫蒜，即大蒜。）
〔程〕鸡能动风，蒜能动痰，风痰发动，则气壅滞。
山鸡，不可合鸟兽肉食之。
〔程〕山鸡，鸐鸡也，小于雉而尾长，人多畜之樊中，性食虫蚁而有毒，非唯不可共鸟兽肉同食，即单食亦在所忌也。
雉肉，久食之，令人瘦。
〔程〕雉肉，有小毒，发疮疥，生诸虫，以此则令人瘦。
鸭卵不可合鳖肉食之。
〔程〕鸭卵性寒，发冷气，鳖肉性冷，亦发冷气，不可合食。
妇人妊娠，食雀肉，令子淫乱无耻。（《金鉴》，“肉”下有“饮酒”二字。案，此依陶弘景注而补之。）
〔程〕雀性最淫，《周书》云：季秋雀入大水为蛤，雀不入水，国多淫泆。物类相感，理所必然，妊娠当戒食之，古慎胎教也。
雀肉，不可合李子食之。
〔程〕雀肉壮阳益气，得李子酸濇，则热性不行，故不可共食。
燕肉，勿食，入水为蛟龙所噉。
〔程〕《淮南子》曰：燕入水为蜃蛤。高诱注：谓蛟龙嗜燕，人食燕者，不可入水，而祈祷家用燕召龙，能兴波祈雨，故名游波。雷公曰：海竭江枯，投游波而立泛。其召龙之说，似亦有之也。
鸟兽有中毒箭死者，其肉有毒，解之方：
大豆煮汁，及盐汁，服之解。
〔程〕箭药多是射罔毒，射罔，乃乌头所熬。大豆汁，能解乌头毒故也。咸能胜热，故盐亦解其毒。
《巢源》云：射猎人，多用射罔药涂箭头，以射虫鹿伤皮则死，以其有毒故也。人获此肉，除箭处，毒肉不尽，食之则被毒致死，其不死者，所误食肉处去毒箭远，毒气不深，其毒则轻，虽不死，犹能令人困闷吐利，身体痹不安。罔药以生乌头捣汁，用作之是也。
案，《肘后》云：肉有箭毒，以蓝汁大豆，解射罔毒。又《外台》引张文仲云：禽兽有中毒箭死者，其肉有毒，可以蓝汁大豆，解射罔也。依此则盐是蓝之讹，字形相似也。
《千金》云：甘草解百药毒，方称大豆汁解百药毒，余试之大悬绝不及甘草，又能加之为甘豆汤，其验尤奇。
鱼头正白，如连珠，至脊上，食之杀人。（以下四条，《外台》引《肘后》。）
鱼头中，无鳃者，不可食之，杀人。（〔程〕能杀人，详《酉阳杂俎》。）
鱼无肠胆者，不可食之，三年阴不起，女子绝生。
鱼头，似有角者，不可食之。
鱼目合者，不可食之。
〔鉴〕以上皆怪异之形色，必有毒也。
六甲日，勿食鳞甲之物。
〔程〕六甲日，有六甲之神，以直日，食鳞甲，则犯其忌也。
《本草》思邈云：损人神。
鱼不可合鸡肉食之。（《外台》引《肘后》。）
〔程〕今人常合食之，亦不见为害，或飞潜之物，合食所当忌耶，或过之不消，则鱼能动火，鸡能动风，能令作病耶。
《本草》弘景云：鸡同鱼汁食，成心瘕。
鱼不得合鸬鹚肉食之。（《外台》引《肘后》。）
〔程〕鸬鹚食鱼物，相制而相犯也，不可合食。
《本草》孟诜云：鸬鹚性制鱼，若合食不利人。
鲤鱼鲊，不可合小豆藿食之，其子不可合猪肝食之，害人。
〔程〕鲤鱼鲊，小豆藿，味皆咸，咸能胜血，故陶弘景云：合食成消渴。其子合猪肝食，伤人神。〔鉴〕小豆藿，即小豆叶也。
鲤鱼，不可合犬肉食之。（《外台》引《肘后》；“犬”上有“白”字。）
〔程〕鲤鱼犬肉，倶令热中，不可合食。
鲫鱼，不可合猴雉肉食之。一云：不可合猪肝食。（《外台》引《肘后》；“雉肉”作“猪肝”。）
〔程〕鲫鱼，同猴雉肉猪肝食，生痈疽。
鳀鱼，合鹿肉生食，令人筋甲缩。（《外台》引《肘后》，云：鳀肉不可合鹿肉食之。）
〔程〕鳀鱼，鲇鱼也。鳀鱼、鹿肉，皆能治风，生食反伤其筋脉，致令筋甲缩。
青鱼鲊，不可合生胡荽，及生葵并麦酱食之。（“酱”，原本作“中”，今依程本、《金鉴》改之。《外台》引《肘后》，作“酱”。）
〔程〕青鱼鲊，不益人，胡荽、生葵能动风，发痼疾，必与青鱼鲊不相宜，味咸，麦酱亦咸，合食必作消渴。
鳝，不可合白犬血食之。
〔程〕鳝为无鳞鱼，白犬血为地厌，非唯不可合食，抑卫生家所当忌也。又鳅鳝善窜，能动风，白犬血，性热能动火，是不可合食。
龟肉，不可合酒菓子食之。（《外台》引《肘后〉，云：不可合瓜及饮酒。）
〔程〕仲景以龟肉忌酒菓子，而苏恭以龟肉酿酒，治大风。陶弘景曰：龟多神灵，人不可轻杀，更不可轻噉也。菓子，亦不知何菓。
鳖目凹陷者，及厭下有王字形者，不可食之。（“凹”，赵作“回”，非。“厌”，赵及《外台》引《肘后》作“压”；程、《金鉴》作“腹”。）
〔程〕《淮南子》曰：鳖无耳，以目为听，目凹陷则历年多，而神内守，故名曰神守。若有王字，则物已灵异矣，食之有害。
案，厌、压，并与厣词。《唐韵》厣，于琰反，腹下厣。
其肉，不得合鸡鸭子食之。（《外台》引《肘后》。赵，“其”上有“又”字。）
〔程〕鳖肉令人患水，鸡子令人动风，鸭子令人气短，不可合食。
龟鳖肉，不可合苋菜食之。（《外台》引《肘后》。）
〔程〕龟鳖肉，皆反苋菜，食之成鳖瘕。
陶弘景云：昔有人，剉鳖，以赤苋同包，置湿地，经旬皆成生鳖。
鰕无须，及腹中通黑，煮之反白者，不可食之。（《外台》引《肘后》。）
〔程〕无须，失虾之形，腹黑，必虾之毒，色白反虾之色，物既反常，必不可食。
食脍，饮乳酪，令人腹中生虫为瘕。
〔程〕鲙，乃生鱼所作，非胃弱所宜，乳酪之性，粘滞，合而食之，则停留于胃，为瘕为虫也。
鲙食之，在心胸间不化，吐复不出，速下除之，久成癥病，治之方：
橘皮（一两）　大黄（二两○《肘后》《千金》用三两）　朴消（二两）
上三味，以水一大升，煮至小升，顿服即消。（案，据《千金》，“大升”当“二升”；“小升”当“一升”。）
〔程〕橘皮，熊解鱼毒，硝黄，能下癥瘕。
《千金》治食鱼鲙及生肉，在胸膈中不化，吐之不出，便成癥瘕，方：
厚朴（三两）　大黄（二两）
上二味，㕮咀，以酒二升，煮取一升，尽服立消，人强者，倍大黄，用酒三升，煮取二升，再服之。
又，治食鱼鲙不消方：
大黄（三两　切）　朴硝（二两）
上二味，以酒二升，煮取一升，顿服之。注云：仲景方，有橘皮一两。
《肘后》食猪肉，遇冷不消，必成虫癥，下之方。
大黄、朴硝各一两，芒硝亦佳，煮取一升，尽服之，若不消，并皮研杏子，汤三升和，三服，吐出，神验。
食鲙多不消，结为癥病，治之方：（《外台》引《肘后》作‘疗食鲙过多，冷不消，不疗必成虫瘕”。）
马鞭草
上一味，捣汁饮之。〇或以姜叶汁，饮之一升，亦消。○又可服吐药吐之。（《外台》引《肘后》作“马鞭草，捣绞取汁，饮一升，即消去。亦宜服诸吐药吐之”；《千金》同，云：生姜亦良。）
〔程〕马鞭草，味苦寒，下癥瘕破血，姜叶，亦能解鱼毒。
食鱼后，食毒，两种烦乱，治之方（《千金注》引《肘后》云：治食鱼申毒，面肿烦乱者。今本，“面肿”以下无。）
橘皮
浓煎汁，服之，即解。（《千金》云：煮橘皮，停极冷饮，立验。）
〔程〕《神农经》曰：橘皮，主胸中瘕热逆气，通神明，鱼毒食毒，俱可解。
食鯸鮧鱼，中毒方（徐、沈，无“鮧”字，非。）
芦根
煮汁服之，即解。（《肘后》云：食鲈鱼肝及鯸鮧鱼，中毒，剉芦根，煮汁饮一二升，良。）
〔鉴〕鯸鮧，即河豚鱼，味美，其腹膄，呼为西施乳，头无鳃，身无鳞，其肝毒血杀人，脂令舌麻，子令腹胀，眼令目花，惟芦根汁能解之。〔程〕河豚，畏芦根，故其汁可解其毒。
《巢源》云：此鱼肝及腹内子，有大毒，不可食，食之往往致死。
蟹目相向，足班，目赤者，不可食之。（《外台》引《肘后》。）
〔程〕蟹骨眼而相背，相向者其蟹异，足班目赤者，其蟹毒，故不可食。
食蟹，中毒治之方：
紫苏
煮汁，饮之三升。〇紫苏子，捣汁饮之，亦良。（徐、沈，脱“子”字。）
《外台》引《肘后》疗食蟹及诸肴膳中毒方，浓煮香苏，饮汁一升解，本仲景方。《证类本草》引《金匮》方，三升下云：以子汁饮之，亦治凡蟹未经霜多毒。
又方
冬瓜汁，饮二升。食冬瓜，亦可。
〔程〕紫苏、冬瓜，并解鱼蟹毒。
傅肱《蟹谱》云：不可与柿子同食，发霍乱。孟诜云：大黄、紫苏、冬瓜汁，解之即差。
凡蟹，未遇霜多毒，其熟者乃可食之。（《外台》引《肘后》，“者”作“煮”。）
〔程〕未遇霜者，霜降节前也，节前食水莨菪，故有毒，霜降节后，食稻将蛰，则熟而味美，乃可食也。莨菪，生水滨，有大毒。
《巢源》云：此蟹食水莨，水莨有大毒，故蟹亦有毒，则闷乱欲死，若经霜已后，遇毒，即不能害人，未被霜蟹，煮食之，则多有中毒令人闷乱，精神不安。《肘后》云：是水莨所为，彭蜞亦有毒，蔡谟食之几死。《本草》云：未被霜，甚有毒，食水莨菪所致，人中之多死，霜后将蛰，故味美，乃可食之。
案，“熟”字，《外台》《巢源》为熟煮之义，然蟹非可生食物，则其不熟煮者，人亦不食，因疑“熟”，或者“蛰”之讹。
蜘蛛，落食中，有毒勿食之。
〔程〕蜘蛛有毒，落食中，或有尿，有丝，粘食上，故不可食。
凡蜂、蝇、虫、蚁等，多集食上，食之致瘘。
〔程〕蜂、蝇、虫、蚁，禀湿热而有毒，集食上而人食之，湿热之毒，传于肌肉，致生瘘疮。
案，《巢源》有蜂瘘、蝇瘘、蚁瘘，皆由饮食内有蜂、蝇等，因误食之，毒入于五脏，流出经络，变生诸瘘，证证各异，今不繁引。
果实菜榖禁忌并治第二十五  ***************************
果子生食，生疮。
〔程〕诸果之实，皆成于夏秋，禀湿热之性，食之故令生疮。
果子落地经宿，虫蚁食之者，人大忌食之。
〔程〕落地经宿，则果坏，虫蚁食之，则果毒，在人大忌食之，令人患九漏。
生米，停留多日，有损处，食之伤人。
〔程〕有损处，谓为虫鼠所食，皆有毒，故伤人。
桃子，多食令人热，仍不得入水浴，令人病淋沥寒热病。（沈，无“寒”字；程、《金鉴》作“寒热淋沥病”，并非。）
〔程〕桃实，酸甘辛，生于春则味酸，成于夏则酸甘，成于秋则酸辛，其性热，故多食令人热也。若多食，而入水浴，则酸味不得内泄，多令人癃，水寒之气，因而外客，故令人寒热也。
案，淋沥，寒热连绵不已之谓。《肘后》云：尸注，大略使人寒热淋沥，怳怳默默，不的知其所苦。又《外台》云：劳极之病，吴楚谓之淋沥是也。程及《金鉴》以为癃，误。《千金》黄帝云：饱食桃，入水浴，成淋病。此是别义。
杏酪不熟，伤人。（《金鉴》一云：杀人。）
〔程〕古人杏酪以酒蜜酿成，亦有甘草、生姜汁熬成者，以杏仁有毒，半生半熟，皆能害人也。今人另有制法。
案，杏酪，一名杏酥。藏器云：服之润五脏，去痰嗽，生熟吃俱可。若半生半熟，服之杀人。《金鉴》为杏、酪二物，误。
梅多食，坏人齿。（《千金》食治同。）
〔程〕梅实，能致津液，津液出则骨伤，以肾主五液，齿为肾之标故也。（案，时珍发明，详论此理，程注本之，当参考。）
案，《本草》食梅齿齼者，嚼胡桃肉解之，盖胡桃补肾也。
李不可多食，令人䐜胀。
〔鉴〕李味酸涩，若多食，则中气不舒，故令人腹胀。
林檎不可多食，令人百脉弱。（《千金》同。）
〔程〕林檎，酸濇而闭百脉，故多食，令人百脉弱。
橘柚多食，令人口爽不知五味。
〔程〕橘柚，味酸能恋膈，生痰聚饮，饮聚膈上，则令口淡不知味。〔鉴〕《尚书》注：小曰橘，大曰柚，二者其味皆酸而性寒，若过食则口虽爽，而五味不知焉。
案，时珍云：橘皮，下气消痰，其肉生痰聚饮，表里之异如此，程注本之，但爽字未妥。案，《尔雅·释言》爽，差也，忒也。《老子》五味令人口爽，乃为口失味之义。
梨不可多食，令人寒中，金疮产妇，亦不宜食。（《千金》云：金疮产妇勿食，令人萎困寒中。）
〔程〕梨性大寒，故令人寒中，寒能凝血脉，故金疮产妇不宜食。
樱桃、杏多食，伤筋骨。
〔鉴〕樱桃、杏，味酸性寒，若过食则伤筋骨。《内经》云：酸则伤筋，寒主伤骨，故伤筋骨。
安石榴不可多食，损人肺。（“肺”，徐、沈作“腹”。《千金》与原文同。）
〔鉴〕安石榴味酸涩，酸涩则气滞，肺主气，宜利而不宜滞，滞则伤损矣，故不可过食也。
《本草》震亨云：榴者，留也，其汁酸，性滞恋成痰。
胡桃不可多食，令人动痰饮。（《千金》云：动痰饮，令人恶心吐水吐食。）
〔程〕胡桃，能润肺消痰，今令人动痰饮，何也？以胡桃性热，多食则煎熬津液而为痰饮矣。
生枣多食，令人热渴气胀。寒热羸瘦者，弥不可食，伤人。（《千金》食治方。）
〔程〕生枣味甘辛气热，以辛热则令人渴，甘则令人气胀也。羸弱者，内热必盛，而脾胃必虚，故弥不可食。
食诸果中毒治之方：
猪骨（烧过○“过”，赵作“灰”。《金鉴》二字作“煆黑”）
上一味，末之，水服方寸匕。〇亦治马肝漏脯等毒。
〔程〕猪骨，治诸果毒，亦治马肝漏脯毒，其义不可晓。〔鉴〕以猪骨治果子毒，物性相制使然。治马肝毒者，以猪畜属水，马畜属火，此水尅火之义也。治漏脯毒者，亦骨肉相感之义也。
木耳赤色及仰生者，勿食。〇菌仰卷及赤色者，不可食。（《证类》引《金匮玉函》，耳下“赤”字作“青”。）
〔程〕木耳诸菌，皆覆卷，仰卷则变异，色赤则有毒，故不可食。
食诸菌中毒，闷乱欲死，治之方：
人粪汁，饮一升，土浆，饮一二升。
大豆浓煮汁，饮之。服诸吐利药，并解。
〔鉴〕李彣曰：闷乱欲死，毒在胃也，服吐利药，并解使毒气上下分消也。
《巢源》云：凡园圃所种之菜，本无毒，但蕈菌等物，皆是草木变化所生，出于树者为蕈，生于地者为菌，并是郁蒸湿气变化所生，故或有毒者，人食遇此毒，多致死甚疾速，其不死者，犹能令烦闷吐利，良久始醒。
《千金》治食山中树菌中毒方。
人屎汁，服一升良。
又解诸菌毒。
掘地作坑，以水沃中，搅令浊，澄清饮之，名地浆。
《本草》陈藏器云：菌冬春无毒，秋有毒，有蛇虫从下过也。夜中有光者，欲烂无虫者，煮之不熟者，煮讫照人无影者，上有毛下无纹者，仰捲赤色者，并有毒杀人。中其毒者，地浆及粪清解之。
宋周密《癸辛杂识》云：嘉定乙亥岁，杨和王坟上感慈庵僧德明，游山得奇菌，归作糜供家，毒发，僧行死者十余人。德明亟尝粪获免。有白本僧定心者，宁死不污，至肤理坼裂而死。
清吴林《吴蕈谱》云：镜水忍可禅师，在宁国山中，一日与僧三四人，食蕈俱中毒，刹那间二便频遗，身软口呿，正窘急时，歘有市药者上山，僧众言其故，随以甘草浓煎灌之，同时获愈。又阳山西花巷有人在一荒墩上，采菌一丛，煮而食之，卒然毒发，肤如琉璃，使人往采蕈处察之，见菌丛生如故，即掘见一古冢，满中是蛇，即以甘草煎汤啜之，寻愈。故余每于腊月中粪坑内，浸甘草人中黄，以治蕈毒及天行疫毒、伏气热病、痘科毒甚不能贯浆者，悉有神效。（其法，用甘草为末，将毛竹筒一段，两头留节，刮去青皮，节上开一窍，纳甘草于中，仍以芭蕉叶柄削针闭窍，浸粪坑中，四十九日，须至立春日取出阴干，任用。）
食枫树菌而笑不止，治之以前方。（“树”、“笑”，并原本作“柱’、“哭”，今据程本、《金鉴》改之。）
〔程〕弘景曰：枫木上生者，令人笑不止，以地浆解之。〔鉴〕李彣曰：心主笑，笑不止，是毒气入心也。
张氏《医说》云：四明温台间山谷，多生菌，然种类不一，食之间有中毒，往往至杀人者，盖蛇毒气所薰蒸也。有僧教掘地，以冷水搅之令浊，少顷取饮者，皆得全活。此方见《本草》，陶隐居注，谓之地浆，亦治枫树菌，食之笑不止，俗言食笑菌者。居山间，不可不知此法。案，陶谷清《异录》云：菌蕈，有一种食之令人得干笑疾，士人戏呼为笑矣乎。此间无枫树，然间有食菌而笑不已者，此岂所谓笑矣乎者耶。
误食野芋，烦毒欲死，治之方。（〔原注〕以前方。其野芋根，山东人名魁芋，人种芋三年不收，亦成野芋，并杀人。
〔程〕野芋三年不收，又名梠芋，味辛冷有毒，只可敷摩疮肿，人若食之，中其毒，土浆、豆汁、粪汁，俱可解也。
《本草》陶弘景云：野芋形叶与芋相似，芋种三年不采，成梠（音吕）芋，并能杀人，误食之，烦闷垂死者，惟以土浆及粪汁大豆汁饮之，则活矣。程注摩傅疮肿，出于时珍。
蜀椒闭口者有毒，误食之，戟人咽喉，气病欲绝，或吐下白沫，身体痹冷，急治之方：（“病”，《肘后》作“便”。《外台》作“戟人咽，使不得出气，便欲绝。”《肘后》“下”字无。）
肉桂煎汁饮之。（《肘后》无“肉”字。）多饮冷水一二升。（《肘后》，“多”作“若”；《外台》同。）
或食蒜，（《肘后》作“大蒜”。）或饮地浆，（《肘后》云：慎不可饮热，杀人）或浓煮豉汁，饮之，并解。（《外台》引《肘后》云：又急饮酢，又食椒不可饮热，饮热杀人。）
〔程〕蜀椒气大热，有毒，味辛麻，闭口者毒更甚。辛则戟人咽喉，麻则令人吐下白沫，身体痹冷也。冷水、地浆、豉汁，寒凉能解热毒，其桂、蒜大热，而《肘后》诸方亦云解椒毒，不知其义，岂因其气欲绝，身体冷痹而用耶。〔鉴〕如桂与蒜，皆大辛大热之物，通血脉辟邪秽，以热治热，是从治之法也。
正月勿食生葱，令人面生游风。
〔程〕正月甲木始生，人气始发，葱能走头面而通阳气，反引风邪而病头面，故令生游风。
案，游风未详。《千金》头面风鸱头酒，治风头眩转，面上游风方。又菊花散治头面游风方。又《本事方》知母汤，治游风攻头面，或四肢作肿块，此似指头风眩运。又《千金·面药门》有治面上风方，即指鼻皰等，此云生游风，又当是鼻皰、面皯、粉刺等之谓。
二月勿食蓼，伤人肾。
〔程〕扁雀云：食蓼，损髓少气减精。二月木正王，若食蓼以伤肾水，则木不生，故二月勿食。
三月勿食小蒜，伤人志性。（《千金》黄帝云。）
〔程〕小蒜，辛热有毒，三月为阳气长养之时，不可食此夺气伤神之物。
四月八月勿食胡荽，伤人神。
〔程〕胡荽，荤菜也，辛芳之气，损人精神。四月心火正王，八月肺将敛，以心藏神，而肺藏魄，食此走散之物，必能伤神也。
五月勿食韭，令人乏气力。
〔程〕韭菜，春食则香，夏食则臭。脾恶臭而主四肢，是以令人乏气力。
案，春香夏臭，出于寇宗奭。
五月五日勿食一切生菜，发百病。（《千金》黄帝云。）
〔程〕五月五日，为天中节，为纯阳日，人当养阳以顺令节，若食生菜，则伐天和，故生百病。
六月七月勿食茱萸，伤神气。（《千金》引黄帝，“气”下有“起伏气”三字。）
〔程〕六七月，阳气尽发，吴茱萸辛热，辛能走气，故伤神气。
八月九月勿食姜，伤人神。
〔程〕八九月，人气收敛，姜味辛发，食之则伤神也。《云笈七签》曰：九月食生姜，成痼疾。孙真人曰：八九月，食姜，至春多患眼，损筋力，减寿。朱晦庵有秋姜夭人天年之语，谓其辛走气泻肺也。
案，秋不食姜，令人泻气，出于《本纲》李杲之说。
十月勿食椒，损人心，伤心脉。（《千金》黄帝云。案，自“正月”止于“勿食椒”，《外台》引仲景方。）
〔程〕《内经》曰：九月十月，人气在心，椒能走气伤心，故伤心脉。
十一月十二月勿食薤，令人多涕唾。
〔程〕薤白，气味冷滑，能引涕唾，非独十一月十二月然也。
四季勿食生葵，令人饮食不化，发百病，非但食中，药中皆不可用，深宜慎之。
〔程〕脾王四季，生葵冷滑，非脾所宜，发病之物，药饵中，皆不宜也。
时病差未健，食生菜，手足必肿。（《千金》引黄帝，“必”下有“青”字。）
〔程〕时病，热病也。热病所差，而脾胃尚弱，食生菜，则伤脾，故令手足浮肿。
夜食生菜，不利人。
〔程〕夜食生菜，则易停留而难转化，不利于人也。
十月勿食被霜生菜，令人面无光，目涩，心痛，腰疼，或发心疟。疟发时，手足十指爪皆青，困委。（《千金》黄帝云。）
〔程〕道藏云：六阴之月，万物至此归根复命，以待来复，不可食寒冷，以伐天和。生菜性冷，经霜则寒，寒冷之物，能损阳气，食之能发上证。
《素·刺疟论》云：心疟者，令人烦心，甚欲得清水，反寒多，不甚热，刺手少阴。《三因》云：病者心烦，欲饮清水，反寒多，不甚热，乍来乍去，以喜伤心，心气耗散所致，名曰心疟。
葱韭初生芽者，食之伤人心气。
〔程〕萌芽含抑郁之气未伸，食之能伤心气。
饮白酒，食生韭，令人病增。
〔鉴〕酒多湿，韭性热，湿热相合，令人病增。
生葱，不可共蜜食之，杀人，独颗蒜弥忌。
〔程〕孙真人曰：葱同蜜食，令人利下。独蒜，气味辛臭，与蜜更不宜也。
案，《本草》思邈曰：烧葱同蜜食，壅气杀人。又云：大蒜，合蜜食杀人。
枣，合生葱食之，令人病。
〔程〕枣与葱食，令人五脏不和。〔鉴〕此义未详。
生葱，和雄鸡、雉、白犬肉食之，令人七窍经年流血。
〔鉴〕李彣曰：此皆生风发火之物，若合食则血气更淖溢不和，故七窍流血。
食糖蜜，后四日内，食生葱韭，令人心痛。（“韭”，赵作“蒜”。）
〔程〕蜜，与葱韭蒜皆相反，虽食蜜后四日内，尤忌之，相犯仍令人心痛。
《千金》黄帝云：食生葱，即噉蜜，变作下利。食烧葱，并噉蜜，拥气而死。案，糖，《说文》饴也。《方言》饧谓之糖。明是糖与蜜各别。程、《金鉴》言蜜而不及糖，何？
夜食诸姜、蒜、葱等，伤人心。
〔程〕人之气，昼行于阳而夜行于阴，夜食辛物以扰乎阳，则伤上焦心膈之阳气也。
芜菁根，多食，令人气胀。（《千金》同。）
〔程〕芜菁，即蔓菁也，多食动气。
案，多食动气，出于宗奭。
薤，不可共牛肉作羹食之，成瘕病。韭亦然。（《千金》黄帝云。）
〔程〕薤韭牛肉，皆难尅化之物，积而不消，则为癥瘕。
莼多食，动痔疾。（“食”，原本、沈作“病”，非，今改之；《千金》同。）
〔程〕李廷飞曰：莼性滑，故发痔疾。〔鉴〕滑而易下，故发痔疾。
野苣不可同蜜食之，作内痔。（《千金》引黄帝，无“内”字。《本纲》引本经作“肉痔”。）
〔程〕野苣，苦荬也，性苦寒，能治痔，与蜜同食，复生内痔，物性相忌，则易其性也。
白苣不可共酪同食，作䘌虫。（《千金》引黄帝，无“䘌”字。）
〔程〕白苣苦寒，奶酪甘寒，合食停于胃中，则生蚀䘌。
时珍云：白苣处处有之，似莴苣而叶色白，折之有白汁，四月开黄花，如苦[艹/贾]结子。
黄瓜食之，发热病。
〔程〕黄瓜，动寒热虚热，天行热病后，皆不可食。（案，此注本孟诜。）
案，藏器曰：胡瓜，北人避石勒讳，改呼黄瓜，至今因之，而今此称黄瓜，则避石勒讳之说，难信欤。
葵心不可食，伤人。叶尤冷，黄背赤茎者，勿食之。
〔程〕葵心有毒，其叶黄背赤茎者，亦有毒，不可食。
案，弘景云：葵叶尤冷利，不可多食。葵心，此犹莼心，桃叶心之心，谓葵菜嫩心也。
胡荽久食之，令人多忘。（《千金》同。）
〔程〕胡荽，开心窍伤神，久食之，故令人多忘。
病人不可食胡荽及黄花菜。
〔鉴〕胡荽耗气，黄花菜破气耗血，皆病人忌食。
案，《本纲》黄瓜菜，一名黄花菜，始出于汪频《食物本草》，本经所指，未知此物否。
芋不可多食，动病。（案，《千金》云：动宿冷。）
〔程〕芋难克尅化，滞气困脾。（案，此注，本于宗奭。）
妊妇食姜，令子余指。
〔程〕余指，六指也，姜形如列指，物性相感也。
《博物志》云：妊娠啖生姜，令儿多指。
蓼多食，发心痛。
〔程〕孙真人曰：黄帝云：食蓼过多，有毒，发心痛，以气味辛温故也。
蓼和生鱼食之，令人夺气，阴欬疼痛。（“咳”，程、《金鉴》作“核”，是。）
〔程〕生鱼，鲊之属，合食则相犯，令人脱气阴核痛。〔鉴〕阴核痛，亦湿热致病耳。
案，《千金》云：黄帝书曰：食蓼过多，有毒，发心痛，和生鱼食，令人脱气，阴核痛求死。又黄帝云：食小蒜，噉生鱼，令人夺气，阴核疼求死。阴核，即阴丸也。
芥菜不可共兔肉食之，成恶邪病。（《千金》黄帝云。）
〔程〕芥菜昏人眼目，兔肉伤人神气，合食必为恶邪之病。
小蒜多食，伤人心力。
〔程〕小蒜，辛温有小毒，发痼疾，多食气散，则伤心力。
食躁或躁方：（“或”，赵、徐作“式”。）
豉
浓煮汁饮之。
〔程〕豉汁，虽能解毒，而躁字有误。〔鉴〕食躁或躁者，即今之食后时或恶心，欲吐不吐之病也，故以豉汤吐之。
钩吻与芹菜相似，误食之，杀人，解之方：（〔原注〕《肘后》云：与茱萸、食芹相似。○今本《肘后》，“芹”作“芥”；无“茱萸”二字。《千金》引《肘后》云：钩吻、茱萸、食芥，相似。《外台》引《肘后》云：钩吻与食芹相似。《肘后》又云：此非钩吻。）
荠苨（八两）
上一味，水六升，煮取二升，分温二服。（〔原注〕钩吻生地傍无他草，其茎有毛，以此别之。○案，此注《千金》《外台》引《肘后》接前与“食芹相似”为一条。《千金》云：煮取三升，冷如人体，服五合，日三夜二。凡煮荠，惟令浓佳。《肘后》《外台》无此文。）
案，《外台》引《肘后》又云：此多生篱埒水渎边，绝似茶，人识之无敢食，但不知之，必是钩吻。按《本草》，钩吻，一名野葛，又秦钩吻，乃并入药用非此，又一种，叶似黄精，唯花黄茎紫，亦呼为钩吻，不可食。故经方，引与黄精为比，言其形色相似也。本经所谓与芹菜相似者，别是一种。陶氏于《本草》则云钩吻是毛茛，而于《肘后》则云此非钩吻，盖以蔓生者为钩吻，以似芹者为毛茛耶。唐本注，已辨其非，当考《本草》。盖钩吻有数种，故古人所说不一者，以其所见各不同也，今以此间所有考之，藤本之外，草本、木本，黄精叶及芹叶，凡五种，皆见有俚人误食中毒者，则知当据各书所论，而辨其物也，若欲强并为一草，则谬矣。
菜中有水莨菪，叶圆而光，有毒，误食之，令人狂乱，状如中风，或吐血，治之方：
甘草
煮汁服之，即解。
〔程〕荠苨，甘草，解百药毒。
苏敬《唐本注》云：毛茛，是有毛石龙芮也。《百—方》云：菜中有水茛，叶圆而光，生水旁，有毒，蟹多食之。案，此草生水旁，其毒如莨菪，故名之水莨菪。苏氏以为毛茛，引《百一方》，此岂水茛下脱“菪”字耶？《外台》引《肘后》亦云：食蟹中毒；或云：是水茛所为。时珍不辨茛莨，作水茛，附于释名中，恐疏。案，莨音浪，茛音艮，云叶圆而有光，则水莨菪，即是石龙芮，而毛茛，叶有毛而无光。
《千金》治食莨菪，闷乱如卒中风，或似热盛狂病，服药即剧。
饮甘草汁，蓝汁。
《肘后》疗食野葛已死者。
饮甘草汁，但唯多更善。
《外台》《备急》疗诸药各各有相解，然难常储，今但取一种，而兼解众毒，求之易得者。
甘草，浓煮汁多饮之，无不生也。又，食少蜜佳。
《千金》甘草汤，主天下毒气及山水露雾毒气，去地风气瘴疠等毒方。
甘草（二两）
上一味，以水二升，煮取一升，分服。
春秋二时，龙带精入芹菜中，人偶食之为病，发时手青腹满痛不可忍，名蛟龙病，治之方：（“青”，原本作“背”，今据赵本及《证类本草》改之。）
硬糖（二三升〇《千金》云：服寒食饧三斗，大验。）
上一味，日两度服之，吐出如蜥蜴五枚，差，
〔程〕芹菜，生江湖陂泽之涯，蛟龙虽云变化莫测，其精那能入此？大抵是蜥蜴虺蛇之类，春夏之交，遗精于此故耳。且蛇嗜芹，尤为可证。按《外台秘要》云：蛟龙子，生在芹菜上，食之入腹，变成龙子，须慎之，饴粳米杏仁乳饼煮粥食之，吐出蛟子，大验。仲景用硬糖治之，余考之《本草》，并无硬糖，当是粳米、饴糖无疑。二物味甘，甘能解毒故也。（《金鉴》同。案，程所引《外台》文，并无考，详见下。
案，刘熙《释名》云：餹之清者曰饴，形怡怡然也；稠者曰饧，强硬如锡也。时珍云：古人寒食多食饧，故医方亦收用之。明硬糖，即是饧，程注殆妄矣。
《千金》云：开皇六年三月八日，有人食芹得之，其人病发，似癫痫，面色青黄，因食寒食饧过多，便吐出状似蛟龙，有头有尾。
《外台》《广济》疗蛟龙病，三月八月，近海及水边，因食生芹，为蛟龙子生在芹菜上，食入人腹，变成龙子，须慎之，其病发似癫，面色青黄，少腹胀，状如怀妊，宜食寒食饧方。寒食粥饬三升，日三服之，吐出蛟龙，有两头及尾。开皇六年，又贾桥有人，吃饧吐出蛟龙，大验。
《医说》云：古有患者，饮食如故，发则如癫，面色青黄，小腹胀满，状如妊孕。医者诊其脉，与证皆异，而难明主疗。忽有一山叟曰：闻开皇六年，灞桥有人患此病，盖因三月八日，水边食芹菜得之，有识者曰：此蛟龙病也，为龙游于芹菜之上，不幸食之而病也。遂以寒食饧，每剂五合，服之数剂，吐出一物，虽小但似蛟龙状而有两头，其病者依而治之获愈。（出《名医录》。）
食苦瓠中毒治之方
黍穣（“黍”，原本作“黎”，今依程本、《金鉴》及《肘后》《外台》改之。案，穣禾，茎也，黎何有穣，其讹明矣。）
煮汁，数服之解。（《肘后》《外台》，作“饮浓汁数升”。
〔程〕苦瓠，匏也。《诗》云：匏有苦叶。《国语》云：苦匏不材，于人共济而已。此苦瓠也。黍穣，能解苦瓠毒者，《风俗通》云：烧穣可以杀瓠，或云种瓠之家不烧穣，种瓜之家不烧漆，物性相畏也。人食苦瓠过分，吐利不止者，以黍穣汁解之，本诸此。（程注本于时珍。）
苏敬云：服苦瓠过分，吐利不止者，以黍穣灰汁解之。
扁豆，寒热者不可食之。（《本草》引弘景。）
〔鉴〕扁豆，性滞而补，如患寒热者忌之。
久食小豆，令人枯燥。
〔程〕小豆，逐津液利小便，津液消减，故令肌肤枯燥。
《千金》云：赤小豆，不可久服，令人枯燥。
食大豆屑，忌噉猪肉。（“屑”，原本作“等”，今据徐、程及《千金》改之。）
〔程〕大豆壅气，猪肉滞膈，故忌之。小儿十岁以下，尤忌。
《千金》云：大豆黄屑，忌猪肉。小儿以炒豆猪肉同食，必壅气致死，十有八九，十岁以上不畏也。
大麦久食，令人作㿍。（沈作“癣”。）
〔程〕大麦下气，久食令手足痿弱，而懈惰。〔鉴〕李彣曰：㿍，疥同，盖麦入心，久食则心气盛而内热。《内经》曰：诸疮疡皆属心火，故作㿍。
案，㿍，《字典》俗疥字，而农家多常食大麦，未尽患疥，李注不可从。孟诜云：暴食似脚弱，为下气故也，程则本此。
白黍米，不可同饴蜜食，亦不可合葵食之。
〔程〕黍米，令人烦热，饴蜜令人中满，故不可同食。黍米合葵食，成痼疾，亦不可合食。
《千金》黄帝云：五种黍米，合葵食之，令人成痼疾。
荍麦面，多食之，令人发落。
案，《本纲》荞麦，一名荍（音翘）麦。《千金》黄帝云：荞麦作面，和猪羊肉热食之，不过八九，顿作热风，令人眉须落，又还生仍稀少。泾邠以北，多患此疾。今荞麦面，人多食之，未有发落者，此必脱和猪羊肉等字。程、《金鉴》并云：荍字有误，当详之，盖失考耳。
盐多食，伤人肺。
〔程〕盐，味咸，能伤肾，又伤肺，多食发哮喘，为终身痼疾也。
《千金》云：盐不可多食，伤肺喜咳，令人色肤黑损筋力。
食冷物，冰人齿。
食热物，勿饮冷水。
〔鉴〕寒热相搏，脾胃乃伤。
饮酒食生苍耳，令人心痛。
〔鉴〕酒性纯阳，苍耳味苦有毒，苦先入心，饮酒以行其毒，故心痛。
夏月大醉，汗流，不得冷水洗著身，及使扇，即成病。
〔程〕夏月大醉，汗流浴冷水，即成黄汗。扇取凉，即成漏风。
饮酒，大忌灸腹背，令人肠结。（程、《金鉴》无“忌”字。）
〔程〕毋灸大醉人，此灸家所必避忌也。
《资生经》下经云：灸时不得伤饱大饥饮酒。
醉后勿饱食，发寒热。
〔鉴〕醉则肝胆之气肆行，木来侮土，故曰勿食饱，发寒热。
饮酒食猪肉，卧秫稻穣中，则发黄。
〔程〕饮酒而食肉，则腠理开，卧稻穣中，则湿热入，是以发黄也。
食饴，多饮酒大忌。
〔鉴〕谚云：酒家忌甘，此义未详。
凡水及酒，照见人影动者，不可饮之。
〔程〕此涉怪异，宜不可饮。
醋合酪食之，令人血瘕。
〔程〕醋酸敛，而酪粘滞，令作血瘕。
《千金》黄帝云：食甜酪竟，即食大酢者，变作血瘕，及尿血。
食白米粥，勿食生苍耳，成走疰。
〔程〕白米粥能利小便，苍耳子能搜风，小便利，而食搜风之物，虚其经络，反致走注疼痛。〔鉴〕同食成走注病，然必性味不合也。
《巢源》云：走注候，注者，住也，言其病连滞停住，死又注易傍人也。人体虚受邪气，邪气随血而行，或淫奕皮肤，去来击痛，游走无有常所，故名为走注。《千金》黄帝云：食甜粥，复以苍耳甲下之，成走注。
食甜粥已，食盐即吐。
〔程〕甘者，令人中满，食甜物，必泥于膈上，随食以盐，得咸则涌泄也。
犀角筋，搅饮食，沫出，及浇地坟起者，食之杀人。
〔鉴〕《抱朴子》云：犀食百草及众木之棘，故知饮食之毒，若搅饮食沫出者，必有毒也，浇地坟起者，此怪异也，故食之杀人。
《抱朴子》云：蛊之乡有饮食，以此角搅之，有毒则生白沫，无毒则否。《国语》云：置鸩于酒，置堇于肉，公祭之地，地坟，与犬犬毙。韦眧注：坟，起也。又范宁注《谷梁》云：地贲，贲，沸起也。
饮食中毒烦满，治之方：（《千金》，“满”作“懑”。《外台》引《千金》。）
苦参（三两）　苦酒（一升半〇《千金》用酒二升半，不用苦酒；《外台》同。）
上二味，煮三沸，三上三下，服之吐食出，即差。或以水煮亦得。
〔程〕酸苦涌泄为阴，苦参之苦，苦酒之酸，所以涌泄烦满，而除食毒。
又方，犀角汤亦佳。（《肘后》附方，引《梅师方》云：或取煮犀角汁一升，亦佳。）
〔鉴〕中毒烦满，毒在胃中。犀角，解胃中毒。
《千金》治诸食中毒方：
饮黄龙汤及犀角汁，无不治也，饮马尿亦良。
贪食，食多不消，心腹坚满痛，治之方：
盐（一升）　水（三升）
上二味，煮令盐消，分三服，当吐出食，便差。
〔程〕咸味涌泄，盐水以越心腹坚满。
《千金》治霍乱蛊毒，宿食不消，积冷心腹烦满，鬼气方。
用极咸盐汤三升，热饮一升，以指刺口，令吐宿食，使尽不吐，更服讫，复饮，三吐乃住。此法大胜诸治，俗人以为田舍浅近法，鄙而不用，守死而已，凡有此病，即须先用之。
矾石，生入腹，破人心肝，亦禁水。
〔程〕矾石，伤骨蚀肉，内用必伤心肝也。矾石得水则化，故亦禁水。
《本草》吴普云：矾石，久服伤人骨。宗奭云：矾石不可多服，损心肺，却水故也。水化书纸上，干则水不能濡，故知其性却水也。
商陆，以水服杀人。
〔程〕商陆有大毒，能行水而忌水服，物性相恶而然也。
葶苈子傅头疮，药成入脑杀人。（徐、沈并云：“成”恐是“气”字。程、《金鉴》作“气”。）
〔鉴〕葶苈大寒，虽能傅疮杀虫，然药气善能下行，则疮毒亦攻入脑矣，故杀人。
水银入人耳，及六畜等，皆死。以金银著耳边，水银则吐。（徐、沈并云：“吐”疑是“出”。）
〔鉴〕水银大毒，入耳则沉经坠络，皆能死人，以金银著耳门，引之则吐出，此物性感召之理，犹磁石之引针也。
苦练，无子者杀人。
〔程〕苦练有雌雄两种，雄者无子，根赤有毒，服之使人吐不能止，时有至死者；雌者有子，根白微毒，可入药用。（案，此注本于宗奭。）
凡诸毒，多是假毒，以投无知，时宜煮甘草荠苨汁饮之，通除诸毒药。（案，“无”，原本作“元”，无元字形相似，故讹耳，程、《金鉴》作“无”，是也。“投无”，徐、沈作“损元”，不可从。）
〔程〕凡诸毒，多借饮食以投毒，而服毒之人，原自不知，若觉之，则时时煮甘草荠苨汤饮之，以二物能解草石百毒也。
《外台》引《肘后》云：诸馔食，直尔何容有毒，皆是以毒投之耳，既不知是何处毒，便应煎甘草荠苨汤疗之。汉质帝食䴵，魏任城王噉枣，皆致死，即其事也。
《证类本草》云：《金匮玉函》治误饮馔中毒者，未审中何毒。
卒急无药可解，只煎甘草荠苨汤服之，入口便活。（案，与本经文颇异，故录备考。）
《巢源》云：凡人往往因饮食忽然困闷，少时致甚，乃至死者，名为饮食中毒。言人假以毒物，投食里而杀人，但其病颊内，或悬壅内，初如酸枣大，渐渐长大，是中毒也。急治则差，久不治，毒入腹则死，但诊其脉，浮之无阳，微细而不可知者，中毒也。

跋  ——————————————————————————————————————————————————————————————————————————————————————————

跋  ***************************
《金匮玉函要略辑义》者，先考栎窻君所著也。庚午仲冬将刻，命（胤）跋之，（胤）辞以资钝学陋，有辱家声，亾几先考以暴疾弃诸孤，令也刻成，而先考本在，而言犹在耳。呜呼，悲夫！先考尝谓注书难矣，至于吾医家之书最为难矣，苟有纰缪乖理，后生袭之，其为遗孽不尠矣。若《金匮要略》，论杂病之治，而实为群方之祖，其文虽朴，其辞虽约，而其理邃以弘，非浅学可能解者，且自晋至乎唐季，显晦不一，宋词臣等虽为校正，佚篇坏字，殆居其半，去古益远，失真益多，竟不得复于旧观，是以注之，又为难中之难矣。故先考之著是书也，以经解经，以方释方，钩稽奥旨，折衷诸家，疑者整之，逸者补之，考据详核，义明理鬯，使病情药性莫不纤悉，盖其书自明以来，注者陆续辈出，亦有所浚发，然徒释其文辞，不留意于考据，故迂论强解，凿空无根，不失之浮，则失之隘矣。今是书也，芟其榛莽而闯其藩篱，迥出诸家注释之上矣，后之业医者，或读是书，而神会智启，憬然觉悟，用施于诊候处疗之际，有所济救，此先考之志也。若唯谓博综广摭，辨订之勤，与裴松之郦道元相伯仲，则非其志也。呜呼，使此刻竣工于先考存在之日，必一展卷，喜气扬扬于眉宇间焉，每念及之，拊膺而恸哭。悲夫，（胤）虽弇陋不文，不忍以废其遗命，于是乎苫块之余，雪涕题诸䇲尾云。
文化辛未春三月　　不肖男元（胤）奕祺拜撰