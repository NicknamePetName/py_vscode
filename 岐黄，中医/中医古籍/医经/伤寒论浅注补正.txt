
序  ***************************
医为活人术。迄今医道晦盲，活人者反以杀人，曷胜浩叹。章素嗜医，寝馈有年，每读仲师《伤寒》《金匮》不得其旨。参求注解，愈多愈昧，惟陈修园《浅注》较明，奉为圭臬。乃读之既久，又生疑窦，以之临证处方尤多枘凿，不禁废书三叹，以为斯道不明，势诚无可如何矣。复游海上，窃见中国皆今人不及古人，西洋则今人更胜古人，制造之巧，格致之精，实为中国所不及，则其医学亦当高出于中国。乃于医院药房留心咨访，求其证论，考其方书器具，则精妙无比，治法则颟顸异常，始知尚形迹而略气化。凡五运六气之神妙，西医概未能晓。吁！中医既不明西医，又不识轩岐活人之术，反以杀人，悲夫。戊子秋，唐容川兄经沪上。容川己丑进士，前为诸生，名闻三蜀，列门下者恒数十人，与家兄云笠通谱。余每过从，知其能医，究未知其精也，迄晤海上。时每有疑证，问之辄应如响，凡人身脏腑经络，明若观火。且其谈三焦，更能发人所未发，皆以西医之形迹印证中医之气化。章不能疗者，一经容川诊治，沉痼顿除，人俱惊为神奇，章则津梁奉之矣。常言：仲师书，《浅注》虽佳，不无遗误，必再补正乃善。余著有《中西汇通医经精义》，阅之自悟。章受读一过，再读仲景书，前不能解者大半可解，乃叹仲景之书如锁，此其钥也，真鸿宝欤。遂石印行世，又为之请曰：医理虽明，医法未备，何不从事《伤寒》《金匮》，将所谓补正者笔之于书，岂非大千世界火坑中生青莲耶？盖医病止愈一人，不如医医，其功当倍于医病。《补正》云者，原以医前之医，即以医后之医，既医医愈矣。将已愈之医，治未愈之病，其所活当不啻恒河沙数。越两寒暑，《补正》书成，捧读之下，疑团冰释，实为轩岐功臣，足以羽翼仲景，医道当从此昌明，使活人之术不致杀人，则天下幸甚，后世幸甚。
时大清光绪二十年甲午仲夏夔门邓其章云航谨叙

伤寒浅注序  ***************************
《周礼·疾医》中士八人，隶于天官，秦医和之言曰：天有六气，淫生六疾，而阴淫寒疾，实居其首。知医之道通于天，医之业属于士，而医之治，可统于寒也。修园以名孝廉宰燕，素精于医。夫民之疾苦，深知者莫如宰，刚柔轻重迟速，寻其脉络以治之，而疾苦可去，元气可复。修园精于医，其治民可知矣。修园既解组，自以治一邑之疾苦，其治犹小，因于方脉诸书，悉心研穷而呼吁之求，有投辄应，且将所著《公馀医录》四种，梓之以醒庸俗，复取汉·张仲景《伤寒论》原文，辨其鱼鲁，分其章节，期于解前人之惑，而不至贻误于后，修园之心何其大而远也。余视学入闽，因署中诊视获与修园接。一日，出所作《伤寒论浅注》，属余弁语。余不知医者也，然观《浅注》之提纲挈要，条分缕析，觉《伤寒》一书无不一一瞭如指掌。仲景为郡守而作论，修园为邑宰而作注，其拯救斯民之心，先后一辙也。夫天气始于冬至，而一阳初动，寒于是乎始来，以此作论而百病之权衡在焉，明天道之阴阳，治民生之疾苦，非读书深识之士，乌足与言仲景之书哉。是为序。
通奉大夫都察院左副都御史提督福建学政加三级纪录八次长寿韩鼎晋拜撰

长沙方注小引  ***************************
汉《艺文志》云：汤液经，出于商伊尹，皇甫谧谓仲景论伊尹汤为十数卷，可知《伤寒论》《金匮要略》诸方，除崔氏八味肾气丸、侯氏黑散外，皆伊尹之遗方也。伊尹因《内经》止有十二方，详于针灸而略于药，遂宗《神农经》旨，专以汤液治病，补《内经》所未及。长沙得其真传，可谓大而化，化而不可知矣。然余读鲁论，能近取譬二句，想长沙当日，必非泛泛而求。大抵入手工夫，即以伊圣之方为据，有此病必用此方，用此方必用此药，其义精其法严，毫釐千里之判，无一不了然于心，而后从心变化而不穷。论中桂枝证、麻黄证、柴胡证、承气证等，以方明证。明明提出大眼目，读者弗悟也，然而可以谓之方者，非圣人不能作，非明者不能述。其药品，察五运六气而取其专长，其分两，因生剋制化而神其妙用，宜汤宜散宜丸，一剂分为三服、两服、顿服、停后服、温服、少冷服，少少咽之，服后啜粥，多饮水、暖水之类，而且久煮微煮，分合煮，去滓再煮，渍取清汁，或用水，或用酒，及浆水、潦水、甘澜水、麻沸水之不同，宋元后诸书多略之，而不知古圣人之心法在此。余同周镜园饮中畅明其义，归而乘兴韵之，其诗为药证分两煮法服法等所限，弗能工也。戊辰岁，余服阕复到保阳供职，公馀取《伤寒论》原文重加注疏，书成，附此六卷于后，命男蔚按方而细注之，俾读《伤寒论》者，于人略我详处，得一捷便之法云。修园陈念祖并题。
〔补曰〕修园此引，原载《伤寒方歌括》中，今因方证当合勘，故取其方注，编入原文，合为一书，以便查对，并将此引亦採入焉，意在专为仲景之方证发明而已，故不存修园本书面目，读者当知著书各有本意，若要观陈书旧本，则自有陈书在，幸勿议吾书之割裂也。

仲景原序  ***************************
余每览越人入虢之诊，望齐候之色，未尝不慨然叹其才秀也。怪当今居世之士，曾不留神医药，精究方术，上以疗君亲之疾，下以救贫贱之厄，中以保身长全，以养其生，但竞逐荣势，企踵权豪，孜孜汲汲，惟名利是务，崇饰其末，忽弃其本，华其外而悴其内，皮之不存，毛将安附焉。卒然遭邪风之气，婴非常之疾，患及祸至，而方震慄，降志屈节，钦望巫祝，告穷归天，束手受败。齎百年之寿命，持至贵之重器，委付凡医，恣其所措。咄嗟呜呼，厥身以毙，神明消灭，变为异物，幽潜重泉，徒为啼泣。痛夫举世昏迷，莫能觉悟，不惜其命，若是轻生，彼何荣势之云哉。而进不能爱人知人，退不能爱身知己，遇灾值祸，身居厄地，濛濛昧昧，蠢若游魂，哀乎趋世之士，驰竞浮华，不固根本，忘躯徇物，危若冰谷，至于是也。余宗族素多，向馀二百，建安纪年以来，犹未十稔，其死亡者三分有二，伤寒者十居其七。感往昔之沦丧，伤横夭之莫救，乃勤求古训，博採众方，撰用《素问》《九卷》《八十一难》《阴阳大论》《胎胪药录》，并平脉辨证，为《伤寒杂病论》，合十六卷，虽未能尽愈诸病，庶可以见病知源，若能寻余所集，思过半矣。夫天布五行，以运万类，人禀五常，以有五藏，经络府俞，阴阳会通，元冥幽微，变化难极，自非才高识妙，岂能探其理致哉。上古有神农、黄帝、岐伯、伯高、雷公、少俞、少师、仲文，中世有长桑、扁鹊，汉有公乘阳庆及仓公，下此以往，未之闻也。观今之医，不念思求经旨，以演其所知，各承家技，终始顺旧，省疾问病，务在口给。相对斯须，便处汤药。按寸不及尺，握手不及足。人迎趺阳，三部不参；动数发息，不满五十。短期未知决诊，九候曾无彷彿。明堂阙庭，尽不见察，所谓窥管而已。夫欲视死别生，实为难矣。孔子云：生而知之者上，学则亚之，多闻博识，知之次也。余宿尚方术，请事斯语。
汉长沙太守南阳张机仲景撰
〔程郊倩注〕曰：古人作书，大旨多从序中提出，孔子于《春秋》未尝有序，然其言曰：知我者其惟《春秋》乎，罪我者其惟《春秋》乎。又曰：其义则丘窃取之矣。即此是《春秋》孔子之自序。孟子则曰：孔子惧，作《春秋》。又曰：孔子作《春秋》，而乱臣贼子惧。是即孟子之代《春秋》序也。迄今未读《春秋》者，亦能道及《春秋》，无非从此数句书，读而得其大旨。余读《伤寒论》仲景之自序，竟是一篇悲天悯人文字，从此处作论，盖即孔子惧，作《春秋》之微旨也。缘仲景之在当时，犹夫《春秋》之有孔子，道大莫容。一时惊怖其言而不信，是以目击宗族之死亡，伤之而莫能救，则知仲景之在当时宗族，且东家丘之矣。况复举世昏迷，莫知觉悟，安得不齎百年之寿命，持至贵之重器，悉委凡医，恣其所措乎。「恣其所措」四字，于医家可称痛骂，然实是为病家深悼也。医家苦于不知病，病家苦于不知医，「知」之一字，两难言之。若欲爱人知人，先是爱身知己，凡勤求博採，从天之五行，人之五常，与夫经络府藏、阴阳会通处，殚了多少体认工夫，此非医之事而已，而己之事也，医不谋之己而谋之人，则医者人也，而厥身以毙，神明消灭，变为异物，幽潜重泉，徒为啼位者已也，非人也，医不为之代也。从此处语医，自是求之于己，不复求之于人，从己求医，求之于知；从人求医，求之于行。知行合一之学，道则皆然。医事独否，知则必不能行，行则未必能知，行者之精神力量，都用在行上，何由去知。但能各承家技，终始顺旧，罔不能行矣。终日杀人，亦只是行。知者之精神力量，都用在知上，何暇去行，即使欲行，而思求经旨，以行其所知，较之相对斯须便处汤药者，钝不如敏，庶几见病知源；较之省疾问病务在口给者，藏不如炫。徒知活人，孰与活口。所以群言莫正，高技常孤，在仲景之身，已是一钝秀才，持此诲及于医，又何利于医。而屑其教诲者，故半夜晨钟，仅于序中，为濛濛昧昧辈，一唤起此游魂，预掩其啼泣也。若是真正惜命，亟从己上作工夫，等医事于自家之身心性命，即君亲亦是己之君亲，贫贱亦是己之贫贱，至若保身长全以养其生，盖是己之身与心，从爱身知己中，广及爱人知人，无非自己求之者，于己处求知，不于己处求行，则寻师俱在吾论中，无他觅也。其间见病知原，是全论中丹头。若能寻余所集，思过半矣，是全论中鼎灶。思求经旨，以演其所知，是全论中火候，要此火候足时，须要晓得此论。是知医的渊源，从艰难得之，不是医的方技，以简便法取之者也。故一篇之中，创凡医之害，正痛举世之昏迷，于忧谗畏讥之际，不啻三致意焉。盖深惧夫邪说惑民，将来不以吾论为知之次，反借吾论为行之首，从医道中生出乡愿来，以贼吾论中，千百世后恣其所措，将何底止。故预示读吾论者，亟从医惩艾也，吾故曰：得仲景之《伤寒论》而读之，先须辟去叔和之《序例》始，敢向叔和之《序例》而辟之，先须读著仲景此处之自序始。
〔按〕程郊倩，名应旄，新安人也，喜读书，神悟过人，但变更仲景原文，以为注疏，未免聪明误用，而少阳太阴等篇，尤多葛藤，不可为法，若使全部中，尽如此注之纯，则仲景必许为贤弟子，后学者可奉为大宗师矣。
〔补曰〕仲景序中「天布五行，以运万类，人禀五常，以有五脏，经络府俞，阴阳会通」此数句，已括全书大义，盖《伤寒》以六气立论，而此序则以五行开宗，五行为体，六气为用，人禀五行而有五脏，然后有六腑。有五脏六腑，遂有经络俞穴，而成为三阴三阳，总皆秉天之阴阳，以为人身之阴阳。其间脏腑经俞，贯通会合，必先洞悉，而后可见病知源，病之用药，亦因药在万类中，同禀五行之运，故藉以治人之病，要皆天地万物，阴阳一体之义，仲景此数句，最有包蕴，故曰「元冥幽微，变化难极，自非高才识妙，岂能探其理致哉」。吾于各经篇首，特补总论以明此旨。
〔正曰〕邓云航云：仲景自序，明言「《伤寒杂病论》，合十六卷」，盖《伤寒》六经为六卷，后附三章为一卷，《金匮要略》九卷，二书共合，恰得一十六卷。《金匮》当是杂病论，即以此序之卷数而知之也。《金匮》之名，亦疑后人所加。又观《伤寒论》后痓湿暍篇，仲景曰此三种宜应别论，以与伤寒相似，故见于此，所谓应别论者，即谓应列入杂病论也，故复于《金匮》之首列此三证，足见《金匮》即是杂病论，嗣经王叔和添辨脉平脉等证，冠于伤寒之首。而《伤寒》之卷数已乱，又不知何人将杂病论题为《金匮要略》，复于卷后添俗传杂疗方为第十卷，狗尾续貂，混误已甚。陈修园删去辨脉平脉等篇，询有卓见，而犹存杂疗方，不免遗累。且陈书分卷亦与仲景未符，今应删去杂疗方，将《伤寒论》依六经分为六卷，后附三章，又为一卷，合之《金匮》九卷，适符仲景原文一十六卷之数。然则仲景二书，实为合集，仲景此序，亦是合序，并非单序《伤寒》也。读者将两书合读，则融会贯通，毫无遗义矣。云航此说，至为精确，当即从之，将二书卷数釐正，复还其本来面目，愿与天下读者共订证焉。

读法  ***************************
按仲景《伤寒论》六经，与《内经》热病论六经，宜分别读，王叔和引热病论文为序例，冠于《伤寒论》之首，而论中之旨，反因以晦，甚矣著作之难也。
按六气之本标中气不明，不可以读《伤寒论》，《内经》云：少阳之上，火气治之，中见厥阴；阳明之上，燥气治之，中见太阴；太阳之上，寒气治之，中见少阴；厥阴之上，风气治之，中见少阳；少阴之上，热气治之，中见太阳；太阴之上，湿气治之，中见阳明。所谓本也，本之下中之见也，见之下气之标也，本标不同，气应异象。《内经》此旨，深邃难测，即王太仆所注，亦不过随文敷衍，未见透彻，惟张景岳本张子和之说而发挥之，洵可谓千虑之一得也，另图于后。
上中下本标中气图（图缺）
六经之气以风寒热湿火燥为本，三阴三阳为标，本标之中，见者为中气，中气如少阳厥阴为表里，阳明太阴为表里，太阳少阴为表里，表里相通则彼此互为中气，义出《六微旨大论》。
脏腑应天本标中气图（图缺）
脏腑经络之标本。脏腑为本，居里；十二经为标，居表；表里相络者为中气，居中。所谓络者乃表里互相维络，如足大阳膀胱经络于肾，足少阴肾经亦络于膀胱也，余仿此。
按《至真要大论》曰：少阳太阴从本，少阴太阳从本从标，阳明厥阴不从标本，从乎中也，何则？少阳太阴从本者，以少阳本火而标阳，太阴本湿而标阴，标本同气，故当从本，然少阳太阴亦有中气，而不言从中者，以少阳之中厥阴木也，木火同气，木从火化矣，故不从中也。太阴之中，阳明金也，土金相生，燥从湿化矣，故不从中也。少阴太阳从本从标者，以少阴本热而标阴，太阳本寒而标阳，标本异气，故或从本，或从标，而治之有先后也。然少阴太阳亦有中气，以少阴之中，太阳水也，太阳之中，少阴火也，同于本则异于标，同于标则异于本，故皆不从中气也。至若阳明厥阴不从标本，从乎中者，以阳明之中，太阴湿土也，亦以燥从湿化矣，厥阴之中，少阳火也，亦以木从火化矣，故阳明厥阴不从标本，而从中气也。要之五行之气，以木遇火，则从火化，以金遇土，则从湿化，总不离于水流湿，火就燥，同气相求之义耳。然六气从化，未必皆为有馀，知有馀之为病，亦当知其不及之难化也。夫六经之气时有盛衰，气有馀则化生太过，气不及则化生不前，从其化者化之，常得其常，则化生不息，逆其化者化之，变直其变，则强弱为灾。如木从火化也，火盛则木从其化，此化之太过也，阳衰则木失其化，此化之不前也。燥从湿化也，湿盛则燥从其化，此化之太过也，土衰则金失其化，亦化之不前也。五行之气，正对俱然，此标本生化之理所必然者。化而过者宜抑，化而不及者不宜培耶。此说本之张景岳，诚觉颖悟，但彼时未得明，师友以导之，致终身受高明之过，可惜也夫。
〔补曰〕《内经》所言，某经之上某气治之，之上云者，盖谓脏腑为本，经脉为末，是脏腑居经脉之上，故称上焉。由脏腑本气循经脉下行，其中络者，中之见也，中见之下，其经脉外走手足，以成六经，又各有太少阳明三阴之不同，则系六气之末矣，故曰气之标也。前二图至为明晰，惟于各经本气尚未发明，余特补之曰：少阳之上，火气治之，言少阳经之上，为三焦胆腑，司人身之火气，三焦即油网，论详补例中。三焦之原，根于肾系，名曰命门，由肾系生出两大板油，由板油生出网油，上生胸膈，前连包络，而后附于脊，与肝相连，通于胆系。命门坎中一阳，行于三焦，只是阳气不名为火，惟上通于胆，得肝木之生化则成火矣，所谓空中有火，丽木则明，盖必丽于木而后称为火，故三焦中之阳气，乃火之根，惟上合于胆，乃为丽木则明之火，是胆为火之焰，三焦为火之根，而肝木则是生火之物，故论火以胆与三焦为主。胆中所藏之火，出入皆以三焦为路道，而托根又在肾系，故胆与三焦同司火化，世言肝胆包络皆司相火，心为君火，此后世之说，其实非也。《内经》明言厥阴之上，风气治之，少阴之上，热气治之，盖少阴心肾同司热气，不得名火。热与火后世无分晓，故混称君火相火，不知天之阳气，必丽于木乃为火之实体，若发于水中，积为烈日，亦只是热气，不名为火，故《内经》曰少阴之上，热气治之。少阴坎中之阳气，上交于心而为心阳，如天之有日，司人身之热气，与火不同，乃先天之阳，化生气血之本也，火与热其辨如是。至于燥气又与火热不同，火热皆属阳，而燥气有阴燥有阳燥，是以异焉。盖燥与湿对，湿为水火相交之气，燥为水火不交之气，究水火之所以不交，则由于金性之不收，收止水火，各反其宅，故神名蓐收，令司秋月，草木枯藁，水泉渴竭，是为燥金用事之验。人秉燥金之气为阳明经，夫金气收而水火不交，是为燥，则燥者水火消耗之气也。肠胃所以能化饮食，皆以其燥能消耗之也，燥化不足则不消水，燥化太过则伤津液，阳燥是水不济火，此证最多，阴燥是火不蒸水，此证间有，此阳明之上燥气治之之义也。湿者土之本气，土旺于长夏，正水火相蒸之候，水火相合，遇木则腐而成土，遇金则化而归土，故土又旺于四季，盖必水火金木相合而化，然后成土，是以《洪范》土居五行之末。尤先要水火相蒸，有此湿气，然后能腐化百物以成土，土在天地间，乃阴体之极大者也，人秉之而为太阴脾经，脾之气化全以湿气为主，故曰太阴之上湿气治之，毋令太过不及，则脾土安和也。夫人之身，主血分居内者，太阴为大，主气分居外者，太阳为大，《内经》云太阳之上寒气治之，言太阳经气居外以为卫，元阳之气也，而此气实发于膀胱寒水之中，膀胱为肾之府，主小便。凡人饮入之水，从肠胃入三焦油网，从油网入膀胱，如天之有海，水之有壑，应北方寒水之气，而能导引心火，清利三焦，皆赖寒水之功用。设人无此寒气，则不足以济燥火热。故寒水之气，不可太过，亦不可不及，此水之所以能化气卫外者，则又赖心火下交而水化为气也，义详太阳总论。寒与风不同，水化气升为太阳寒水之气，化阳生阴退为厥阴风木之气化，厥阴为阴之尽，阴尽阳生而和风生焉。于卦为震，于人为肝，以肝体论得心脾之阴血，凝结成质，是为阴体，如震卦之上二阴爻也。肝中之系连于脊，下连肾系，得肾水中之一阳所发生，如震卦之下一阳爻也。名厥阴者，以其体阴，又曰风气治之，以其用阳，阴尽阳生，是为和风，风气和而百体畅。厥阴经所以司气者如是，太过不及则又生病焉，论详厥阴篇。
●按程郊倩云　：经犹言界也，经界既正，则彼此辄可分疆。经犹言常也，经常既定，则徙更辄可穷变。六经署而表里分，阴阳划矣。凡虚实寒温之来，虽不一其病，务使经署分明，则统辖在我。
不难从经气浅而浅之，深而深之，亦不难从经气浅而深之，深而浅之可也。
按六经之为病，仲景各有提纲，太阳以「脉浮、头痛、项强、恶寒」八字提纲，阳明以「胃家实」三字提纲，少阳以「口苦咽乾目眩」六字提纲，太阴以「腹满而吐，食不下，自利益甚，腹益自痛，若下之必胸下结鞕。」二十三字提纲，少阴以「脉微细，但欲寐」六字提纲，厥阴以「消渴，气上撞心，心中疼热，饥而不欲食，食则吐蛔，下之利不止」二十四字提纲。以提纲为主，参以论中兼见之证，斯无遁情矣。鞕，音硬，坚也。蛔，食虫也。
●按程郊倩云　：仲景六经条中，不但从脉证上认病，要人兼审及病情，太阳曰恶寒，阳明曰恶热，少阳曰喜呕，太阴曰食不下，少阴曰但欲寐，厥阴曰不欲食，凡此皆病情也。
●按柯韵伯云　：太阳为先天之巨阳，其热发于荣卫，故一身手足壮热。阳明乃太少两阳相合之阳，其热发于肌肉，故蒸蒸发热。少阳为半表半里之阳，其热发于腠理，时开时合，故往来寒热，此三阳发热之差别也。太阴为至阴，无热可发，因为胃行津液以灌四旁，故得主四肢而发热于手足，所以太阴伤寒手足自温，太阴中风四肢烦疼耳。少阴为封蛰之本，若少阴不藏，则坎阳无蔽，故有始受风寒而脉沉发热者，或始无表热，八九日来热入膀胱，致一身手足尽热者。厥阴当两阴交尽，一阳初生，其伤寒也，有从阴而先厥后热者，从阳而先热后厥者，或阳进而热多厥少，或阳退而热少厥多，或阴阳和而厥与热相应者，是三阴发热之差别也。
●按高士宗云　：热，阳气也。寒，阴气也。恶寒者周身毛窍不得阳气之卫外，故皮毛啬啬然洒淅也。人周身八万四千毛窍，太阳卫外之气也，若病太阳之气，则通体恶寒。从头项而至背膂，太阳循行之经也，若病太阳之经，则其背恶寒。恶寒之外，又有身寒，身寒者，著衣重复而身常寒，乃三焦火热之气不能温肌肉也。本论云：形冷恶寒者，此三焦伤也，即身寒之谓也。
按《灵枢·本藏篇》云：三焦膀胱者，腠理毫毛其应，是太阳又主通体之毫毛，而为肤表之第一层，故必首伤太阳也，然亦有不从太阳，而竟至阳明少阳，以及于三阴者，张令韶注云：此又值三阴三阳所主之部位而受之也。《灵枢·病形篇》云：中于面则下阳明，中于项则下太阳，中于颊则下少阳，其中于膺背两胁，亦中其经。又曰：中于阴者常从䟰臂始。此皆不必拘于首伤太阳也。
●柯韵伯云　：本论太阳受邪，有中项中背之别，中项则头项强痛，中背则背强[几][几]也。阳明有中膺中面之别，中面则目痛鼻乾，中膺则胸中痞鞕也。少阳有中颊中胁之别，中颊则口苦咽乾，中胁则胁下痞鞕也，此岐伯中阳溜经之义。其云邪中于阴，从䟰臂始，奈何？谓自经及藏，藏气实而不能容，则邪还于府，故本论三阴皆有自利证，是寒邪还府也，三阴皆有可下证，是热邪还府也，此岐伯中阴溜府之义。
●按张令韶云　：传经之法，一日太阳，二日阳明，三日少阳，四日太阴，五日少阴，六日厥阴，六气以次相传，周而复始，一定不移，此气传而非病传也。本太阳病不解，或入于阳，或入于阴，不拘时日，无分次第，如传于阳明则见阳明证，传于少阳则见少阳证，传于三阴则见三阴证，论所谓阳明少阳证不见者，为不传也。伤寒三日，三阳为尽，三阴当受邪，其人反能食而不呕者，此为三阴不受邪也，此病邪之传也。须知正气之相传，自有定期，病邪之相传，随其证而治之，而不必拘于日数，此传经之大关目也，不然，岂有一日太阳，则见头痛发热等证，至六日厥阴不已，七日来复于太阳，复又见头痛发热之证乎？此必无之理也。且三阴三阳上奉天之六气，下应地之五行，中合人之藏府，合而为一，分而为三，所该者广。今人言太阳止曰膀胱，言阳明止曰胃，言少阳止曰胆，三阴亦然，是以有传足不传手之说。不知藏府有形者也，三阴三阳无形者也，无形可以该有形，而有形不可以概无形。故一言三阳，而手足三阳俱在其中，一言三阴，而手足三阴俱在其中，所以六经首节，止提太阳之为病，而不言足太阳、足太阴之为病，其义可思矣。况论中厥阴心包、少阳三焦、太阴肺之证颇多，又阳明燥结，有不涉于大肠者乎，传足不传手非也。
按《内经》云：太阳为开，阳明为阖，少阳为枢；太阴为开，厥阴为阖，少阴为枢。此数语为审证施治之大关键。至于病发何经，或始终只在一经，或转属他经，或与他经合病并病，各经自有各经之的证可验，原不可以日数拘。而一日太阳，至六日厥阴之数，周而复始，谓之经气，其日数一定不移，医者先审出确系那一经之病证，再按各经值日之主气，定其微甚，卜其生死，乘其所值之经气而救治之，此论中之大旨也。其一二日、八九日、十馀日等字，皆是眼目，不可只作閒字读也。
按或问张令韶曰：伤寒六气相传，正传而非邪传，固已，不知无病之人正亦相传否？不然正自正传，邪自邪传，两不相涉，正传可以不论，何以伤寒必计日数也？答曰：无病之人，由阴而阳，由一而三，始于厥阴，终于太阳，周而复始，运行不息，莫知其然。无病之人，经气之传，无所凭验。病则由阳而阴，由三而一，始于太阳，终于厥阴。自得病之日即从太阳逆传，一日一经，一逆则病，再逆则甚，三逆而死矣。所以伤寒传经，不过三传而止，安能久逆也。其有过十八日不愈者，虽病而经不传也，不传则势缓矣。
〔补曰〕有病由阳而阴，正气逆行，如天之五星，逆行退舍，乃其变也，必待病退，然后正气复其常，则仍顺行，而由阴出阳，循行而不自觉。此言传经之理，至为精当，读者当体会也。
按宋元后医书，皆谓邪从三阳传入，俱是热证，惟有下之一法，论中四逆、白通、理中等方，俱为直中立法，何以谓之直中，谓不从三阳传入，径入三阴之脏，惟有温之一法。凡传经俱为热证，寒邪有直中而无传经，数百年来，相沿之法也。余向亦深信其然，及临证之久，则以为不然。「直中」二字，《伤寒论》虽无明文，而直中之病则有之，有初证即见三阴寒证者，宜大温之，有初病即是三阴热证者，宜大凉之，大下之，是寒热俱有直中，世谓直中皆为寒证者，非也。有谓递次传入三阴尽无寒证者，亦非也。盖寒热二气，盛则从化，余揆其故则有二，一从病体而分，一从误药而变，何则？人之形有厚薄，气有盛衰，脏有寒热，所受之邪，每从其人之脏气而为热化寒化。今试譬之于酒，酒取诸水泉，寒物也，酒酿以曲糵，又热物也，阳脏之人，过饮之不觉其寒，第觉其热，热性迅发，则吐血面疮，诸热证作矣。阴脏之人，过饮之不觉其热，但觉其寒，寒性凝滞，则停饮腹胀，泄泻，诸寒邪作矣。知此愈知寒热之化由病人之体而分也。何谓误药而变？凡汗下失宜，过之则伤正而虚其阳，不及则热炽而伤其阴，虚其阳则从少阴阴化之证多，以太阳少阴相表里也。伤其阴则从阳明阳化之证多，以太阳阳明递相传也。所谓寒化热化由误治而变者，此也。至云寒邪不相传，更为不经之说，仲景云：下利腹胀满，身体疼痛者，先温其里，乃攻其表，温里宜四逆汤，攻表宜桂枝汤，此三阳阳邪传入三阴，邪从阴化之寒证也。如少阴证下利，白通汤主之，此太阴寒邪入少阴之寒证也。如下利清穀，表寒外热，汗出而厥者，通脉四逆汤主之，此少阴寒邪传入厥阴之寒证也。谁谓阴不相传，无阳从阴化之理乎。末段採吴氏说，与本注略有异同，然大体却不相悖。
按论中言脉，每以寸口与趺阳少阴并举，又自序云按寸不及尺，握手不及足，人迎趺阳三部不参等语，是遍求法，所谓撰用《素问》《九卷》是也。然论中言脉不与趺阳少阴并举者尤多，是独取寸口法，所谓撰用《八十一难》是也。然仲景一部书，全是活泼泼天机，凡寸口与趺阳少阴对举者，其寸口是统寸关尺而言也。与关尺并举者，是单指关前之寸口而言也。然心荣肺卫，应于两寸，即以论中所言之寸口，俱单指关前之寸口而言，未始不可也。曰足太溪穴属肾，足趺阳穴属胃，仲景用少阴趺阳字眼，犹云肾气胃气，少阴诊之于尺部，趺阳诊之于关部，不拘拘于穴道上取诊，亦未始不可也。然而仲景不言关尺，止言少阴趺阳何也？盖两寸主乎上焦，荣卫之所司，不能偏轻偏重，故可以概言寸口也。两关主乎中焦，而脾胃之所司，左统于右，若剔出「右关」二字，执著又不该括，不如止言趺阳之为得也。两尺主乎下焦，而肾之所司，右统于左，若剔出左尺二字，执著又不该括，不如止言少阴之为得也。至于人迎穴在结喉，为足阳明之动脉，诊于右关，更不待言矣。而且序文指出「三部」二字，醒出论中大眼目，学者而不泥于古，然后可以读活泼泼之《伤寒论》。
〔正曰〕仲景诊脉，是人迎趺阳、寸口大溪，周身遍求，至为精详，乃古法也，与今之诊法不同，修园欲强通其说，将遍诊之法拦入寸口，为今人说法则可，为仲景作注则不可。修园此论，殆不可从。
〔补读法曰〕仲景文法，有引彼以例此者，有因此而及彼者，譬如文家有借宾定主法，又是刑名有引案比例法，盖欲明乎此，而又恐混乎彼，势不得不借彼以例此。若读者不知其文法，将所引他经之证为比较者，亦不知辨，即混注为此经之证，是胶柱鼓瑟矣。总之仲景书每论一经之证，而杂引他经，非本经而见他经之证，实引他经之证以较勘本经耳。如厥阴篇之此非蛔厥，是自明其非厥阴证，乃引少阴之厥以相证也。又如少阴之厥有四逆散，厥阴之厥有四逆汤，皆非本经之证，只是引他经以为比而已。若不分别见其论列何篇，即注为何经之证，则将宾作主，矛盾丛生。读仲景书，故当先讲文法，庶几宾主不混。


卷一上  ——————————————————————————————————————————————————————————————————————————————————————————

辨太阳病脉证篇  ***************************
〔补曰〕太阳者，天之巨阳也，弥纶万物，只此阳气而已矣。然其气虽充塞于太虚，而实发于地下之水中，大地惟水最多，因其水多，是以化气极多，而能充塞万物也。西洋化学知气生于水，于是以火煎水，而取气以运轮机，是即气生于水之一验也。但西法必用火煎水，出于人功，而天气之发于水中者，则不用火煎，只以日气下交，日昼行天则光交于水，日夜行地下，则光透入水，是以水被熏蒸而化为气，腾出地上则为天阳之气，与西法之以火煎水取气无异，知此则知天阳之气发于地下水中也。人身应之而有太阳膀胱寒水之府，以司人周身之水，称为寒水，以水之本性原寒，而又名为太阳经者，以水中化气上行外达，则又为卫外之巨阳，故称太阳经焉。此气不自化，实借心火下交于水，乃蒸而为气。人之有心，如天之有日，天日下交，而大地之水皆化气上腾；心火下交，而膀胱之水亦化气上达。心火之所以能下交者，则以小肠为心之府，导心火下交于膀胱也。近说膀胱有上口无下口，非也。《内经》明言下焦当膀胱上口，近人不知三焦实有其物。焦，古作膲，即人身之油膜，西医名为连网，乃行水之路道。《内经》所谓「三焦者，决渎之官，水道出焉」，盖水之路道，全在三焦油膜之中。凡人饮水入胃，胃之通体，有微丝管将水散出，走入油膜，其能散者，肺气布之也。故肺为水之上源，水散入油膜，走入膀胱。其水未散尽者，至小肠中，又有微丝管将水尽散出，走下焦，以入膀胱。膀胱上口即在下焦连网之中，此皆下行之水未化为气者也，必待心火下交，乃化为气。心有管通肺，凡人鼻中吸入天阳之气，从肺历心，引心火循脊入肾系，由肾系入连网，以布达小肠。凡水之在连网中，及由小肠而入连网者，皆被火蒸之而化为气，其化之不尽者，则渗入膀胱。膀胱之底，是为气海，又名血室，乃油膜中一大夹室。凡人吸入之气，从肺历心，引心火下入肾系，直走连网，抵气海血室之中，熏蒸膀胱之水，皆化为气，透出于气海，循油膜上胸膈，以达于喉，是为呼出之气。其从油膜四达者，则走肌肉，出皮毛，是为卫外之气，此小肠与膀胱所以化气卫外，而统称为太阳经也。其经行身之背，有如天之赤道，阳气循行之路也，其气由内之油膜，透出肌肉，由肌肉透出皮毛，其上行者，由油网透胸膈达喉鼻。喉鼻皮毛皆肺所司，故太阳之气上合于肺。皮毛内之肥肉，名为肌肉，肥肉里瘦肉外夹缝中之油网，名腠理，以其有纹理也。腠理即三焦之所司，以其从内油网透出而生此膜，腠外与内油网同是一物，故皆属三焦。由腠理入瘦肉即与筋连，筋亦连内之油网，而内油膜膈即三焦之府也，油网不利则水道不通，膜膈滞塞则胸前痞结，循油网入胃、小肠为入府，循油网入血室、入膀胱均为入府，循油网入心肝包络则为入脏。人必知小肠膀胱交通之故，又必知心肾水火相蒸之理，尤必知两腑两脏其连络全在三焦。三焦，即是油膜，其根发于肾系，其上归结为心包。悉知乎此，乃可以读太阳篇。此说参之西法，证以《内经》，与仲景书字字符合，幸勿疑有杜撰也。
太阳主人身最外一层，有经之为病，有气之为病，主乎外则脉应之而浮，何以谓经？《内经》云：太阳之脉，连风府，上头项，挟脊抵腰至足，循身之背，故其为病，头项强痛。何以谓气？《内经》云：太阳之上，寒气主之，其病有因风而始恶寒者，有不因风而自恶寒者，虽有微甚，而总不离乎恶寒。盖人周身八万四千毛窍，太阳外卫之气也，若病太阳之经，则彼恶寒。
此言太阳之为病，总提大纲。
〔补曰〕太阳主外，则脉应之而浮，然脉何故要应之，此理须透。乃知仲景一切脉法，盖脉为血脉，西洋医名为血管，《内经》名为营血。脉管之外皆是网膜，《内经》名腠理，为卫气往来之所。故诊脉有单论脉管者，细大涩皆脉管所主是也；有单论气分者，浮沉紧皆气分所主也。脉管只在腠理膜油之中，若卫气伏内，则脉管往内而沉；卫气鼓出，则脉管往外而升紧者，脉管外之卫气有所裹束，不得舒散，故绞束而紧。此节脉浮，正见外感在皮肤，则内之卫气往外迫凑，遂将脉管鼓动而浮出于外也。辨脉能知气在脉外，血在脉中，脉之动根于心，而气之原生于下，于仲景一切脉法自然贯通。
太阳脉浮头项强痛之病，若得病而即见发热，风为阳邪，其性迅速也。且见汗出，风乾肌腠，而外不固也。恶寒之微，见风始恶而为恶风。风性散漫，于浮脉之中，而觉其怠缓者，此病名为中风。其名为中奈何？盖以风者善行而数变，由毫毛直入于肌腠，如矢石之中人也。
此论风中太阳之肌腠。受业薛步云：按风阳邪也。太阳之标为阳，两阳相从之为病，重在「发热」二字。
〔正曰〕风为阳邪，非也。序例云：桂枝下咽，阳甚则毙。使果风为阳邪，何得复用桂枝汤以助其阳哉？盖风在六气属厥阴经，吾于厥阴已详之。风之与寒，不得以阴阳二字截分之也。惟寒则伤卫，卫气闭束，故脉紧。风则伤营，营血受伤则血脉弱而其动缓，故脉缓，论详桂枝汤证下，读者勿守成无己风伤卫之说，又勿以风专为阳邪，而致与桂枝汤自相矛盾也。
太阳脉浮，头项强痛之病，中风外又有阴邪之证，其邪浅，其人阳气盛者，即时或已发热，其邪深，其人阳气弱者，其时或未发热，然已发未发，虽曰不同，而于其先见之时，可以断其必然者，一在恶寒，以伤寒必恶寒，无风时亦觉其寒，非若恶风者有风时始觉其寒也。一在体痛，以寒邪外束，伤太阳通体之气也。一在呕逆，以寒邪内侵，里气不纳也。其为脉阴尺阳寸俱紧者，以太阳本寒而加以外寒，两寒之气凝聚于中故也。此非太阳中风而名之曰伤寒。其名为伤奈何？以肤表第一层而受损伤也。
此论寒伤太阳之肤表。受业薛步云：按寒阴邪也，太阳之本为阴，两阴相合之为病，重在「恶寒」二字。
人之言伤寒者，动曰传经，其所以然之理难言也，有正传，有邪传，有阴阳表里之气相传，有六经连贯之气相传，请以阴阳表里之气相传者言之。伤寒一日太阳之气受之，然太阳与少阴相表里，脉若安静而不数急者，为止在太阳而不传于少阴也。颇欲吐者，即少阴欲吐不吐之见证，若兼见足少阴之躁，手少阴之烦，诊其脉数急而不安静者，乃病太阳之气中见少阴之化，为传也。伤寒如此，中风亦然。
又以六经之气相传言之，伤寒二日当阳明主气之期，三日当少阳主气之期，阳明之身热自汗，不恶寒反恶热之外证，不见少阳之口苦咽乾目眩之外证，不见者为气之相传，而病不与气俱传也。伤寒如此，中风可知矣。二经如此，他经可知矣。
此二节一论阴阳表里相传，一论六经之气相传。
且夫太阳病之即发者，有中风伤寒之异，至于不即发者，《内经》谓冬伤于寒，春必病温，为伏邪蕴酿成热，邪自内出，其证脉浮头项强痛，故亦谓之太阳病。但初起即发热而渴不恶寒者，须于中风伤寒之外，区别为温病。治宜寒凉以解散，顺其性以导之，如麻杏甘石汤之类，若无头项强痛之太阳病，但见发热而渴、不恶寒之证，是太阳底面少阴为病，《内经》谓冬不藏精，春必病温是也。如心中烦，不得卧者，黄连阿胶汤主之。稍轻者，阳盛阴虚之人，周身之经络，浑是热气布护，治法只宜求之太阳署之里、阳明署之表，如所云「心中懊憹，舌上胎者，栀子豉汤主之」，「渴欲饮水，口乾舌燥者，白虎加人参汤主之」，「脉浮发热，渴欲饮水，小便不利者，猪苓汤主之」之类，切不可用辛温以发汗。若医者误用辛温之剂汗之，其内蕴之热得辛温而益盛，不特汗后身不凉静，而且发汗已，身反灼热者，是温病为风药所坏，遂变重证，名曰风温。风温之为病若何？其脉阴尺阳寸俱浮，其证自汗出，犹为太阳中风亡本象，而大可患者，全显出少阴之危象。肾主骨，热在骨，故身重。热入阴分，故神昏而多眠睡，鼻息必鼾，为肾热而壅于肺，语言难出，为肾热而壅于心，以肾脉上连心肺也。若被误下者，津液竭于下，而小便不利，津液竭于上，则目繫紧急而直视，且既竭之馀，肾气将绝，不能约太阳之气而失溲，危乎危乎。若更被火炙或烧针者，以热攻热，肾败而现出克攻之象。微为皮肤发黄色，为土剋水；剧则热亢攻心，如惊痫；热极生风，时瘛瘲；其皮肤不止发黄，竟若火熏之，现出黄中带黑之色，是被为一逆，被火为再逆，一逆尚可引日，再逆则促其命期。推而言之，凡服一切消导之药，皆犯被下之禁，凡服一切辛热之药，皆犯被火之禁，医者其可不慎哉。
此言太阳病中有温病，误治即变为风温也。
〔补曰〕后世温热各书，皆谓仲景只论伤寒，不论温热，不知仲景开章先以风寒温三者为提纲，而以下分经用药，只言某经某证当用某药，而并不辨其为风为寒为温。盖仲景已将三者为提纲，而三者变见诸证，但归某经见某证即用某药，虽三者来历不同，而归经则一，谁为仲景六篇无温热证哉。至于疫瘴从口鼻入，治法自有小异，然其见各经之证，仍当按经治之。观近代《瘟疫论》，何常出仲景范围哉。甚矣，六经立法，诚万病之隐括也。今人读仲景此段，多视为借宾定主之文，谓仲景此段撇去温病，以后乃单论伤寒，不知仲景此段与上文伤寒中风为三大纲，读者当会其意也。吾乡孝廉林华亭曰：瘟疫自吴又可后叠出专书，谓与伤寒不同，以伤寒从皮毛入，瘟疫从口鼻入，今必将温疫一门纳入《伤寒论》中，与近日各书不合，不如删去此条，以免滋议。余以其说近理，便拟删削。嗣经邓云航阅至此条，大声疾呼曰：吾素疑仲景《伤寒论》已将温疫赅括，此处提出温病与风寒鼎峙而三，细玩文法，并非閒文，实则三大纲也。其后乃立麻黄汤为治寒专方，桂枝汤为治风专方，麻杏石甘汤为治风温之专方，其馀变见诸证，不分来路，只论见证，凭证用药，直切了当，而风寒温无不赅举矣。或疑温疫要方如安宫牛黄丸、羚羊犀角等，皆非《伤寒论》所有，故谓伤寒温疫各有不同也，不知牛黄难得之物，犀角、羚羊远物难得，圣方平易，不取珍异，安得以仲景方中无犀、羚、牛黄，遂疑其不赅温症哉。且安宫牛黄丸即黄连阿胶汤意也，羚羊犀角清温汤即白虎汤意也，双解散、通圣散即大柴胡汤意也，凉膈散、大清凉散亦只是三承气汤之意，或多加数味或别出巧思，如紫雪丹等，亦只是竹叶石膏汤、柴胡加芷硝汤增减变化，仍不外乎圣法也。又或以为温疫从口鼻入，伤寒从皮毛入，不可强同。然观仲景《伤寒论》，无从皮毛入之文，其曰从皮毛入者，后人读仲景书，见其发热恶寒，知为从皮毛入也，独于此节不知仲景已寓从口鼻入之义，盖仲景曰发热则指明邪在肌肉，曰渴即指明在口中，曰不恶寒即指明不在皮毛也，然则「发热而渴，不恶寒」此数字已显见邪不在皮毛矣，仲景因自解之曰「此为温病」，是明指冬不藏精，冬伤于寒，伏气所致，以及从口鼻入，凡是热由内发者，皆以「为温病」三字括之矣。此温热之真面目不由外至者也。其有本非温病，因伤外感，医者不得治法，致于发汗已后变成热证者，此非温之本证，乃风温也。一个「风」字，以见不是正温病，乃因外感风寒误汗之变证，名曰风温，则知上文所谓温病者，是不由外感皮毛而得矣。仲景文法回环，已将温之来历露出，而由伏气发由口鼻入之理，皆在言外。今补注将温证看通，幸勿删削。余以云航之此言为是，因并存之。
太阳底面即是少阴，治太阳之病，即宜预顾少阴，二经标本寒热不同，医者必先了然于心，然后丝丝入扣。《内经》云「太阳之上，寒气主之」，以寒为本，以热为标也。又云「少阴之上，君火主之」，以寒为标也。病有发热恶寒者，发于太阳之标阳也。无热恶寒者，发于少阴之标阴也。发于阳者七日愈，发于阴者六日愈，以阳数七、阴数六故也。
此一节，提阴阳寒热标本之大纲，并按阴阳之数以定病愈之期，言手足标本之异。手之太阳，其标热也，与手少阴为表里。发热恶寒，发于手太阳之标阳也，足之太阳，其本寒也，与足少阴为表里，无热恶寒，发于足少阴之标阳也。
何以谓发于阳者七日愈，请言其所以愈之故。如太阳病，头痛等证，至七日以上应奇数而自愈者，以太阳病自行其本经已尽七日之数故也。若未愈，欲作再经者，阳明受之，宜针足阳明足三里穴，以泄其邪，使经不传则愈。推之发于阴者六日愈，亦可比例得其旨矣。
此节言上文而言病愈之期，又提出「行其经」三字，谓自行其本经，与传经不同，曲尽伤寒之变幻，六经皆有行有传，举太阳以为例。
察阴阳之数，既可推其病愈之日，而六经之病欲解，亦可于其所旺时推测而知之。太阳病欲解之时，大抵从巳至未上者，以巳午二时，日中而阳气之所主，邪欲退正欲复，得天气之助，值旺时而解矣。
此一节承上文而言病愈之时，以见天之六淫，能伤人之正气，而天之十二时，又能助人之正气也。
邪解后未全畅快，曰病衰，曰少愈，皆可以「不了了」三字该之。风阳邪也，如太阳中风家，七日阳得奇数，邪气从表而解。然虽解而馀邪不了了净尽者，俟过五日，五日为一候，五脏元气始充合，共十二日精神慧爽而愈。推之寒为阴邪，如发于阴之病，六日阴得偶数而解，既解而不了了者，亦须复过一候，大抵十一日而愈矣，若误治又不在此例。
此一节承上文言既愈之后而定以全愈之期也。
医家辨证，开口一言太阳，瞩目即在少阴，须知太阳标热而本寒，少阴标寒而本热，太阳之标即少阴之本，少阴之本即太阳之标。上章以发热无热言，犹未畅明其义，兹请再申之。为辨太阳之证者，辨到太阳之根。病人身大热，为太阳之标，热在外，而反欲得近衣者，为少阴之标寒在内，是热在太阳所主之皮肤，寒在少阴所主之骨髓也。身之寒热不足凭，必以骨髓之寒热为主，阳根于阴，司命者不可不深明此理也。
此一章承前章阴阳寒热标本之旨，深一层立论，上章言其所恶，此章言其所欲，皆探其病情。程郊倩云：阴阳顺逆之理在天地，征之于气者在人身，即协之于情，情则无假，合之前三章，彼为从外以审内法，此则从内以审外法。
救治之法，须辨脉证以立方，先以太阳言太阳中风，风为阳邪而中于肌腠，其脉阳寸浮而阴尺弱。阳浮者，风势迅发，待闭郁而热自发；阴弱者，津液漏泄，不待覆盖而汗自出。而且啬啬欲闭之状而恶寒，淅淅欲开之状而恶风，翕翕难开难合之状而发热，阳邪上壅而鼻鸣，阳邪上逆而乾呕者，中风脉证的确无疑，桂枝汤主之。
此一节言风中太阳之肌腠，立方以救治也。
〔补曰〕寸阳浮则主卫阳外越，故热自发；阴尺弱则主营血受伤，为卫之守。营不守卫，故卫气外泄而自汗出，成无己注以为风伤卫寒伤营，非也。盖寒当伤卫，风当伤营，何以言寒当伤卫哉？寒者，太阳之本气也，太阳之阳，发于至阴而充于皮毛，是皮毛一层，卫所居也，卫阳虚，招外寒则寒伤卫而皮毛闭塞，故无汗。何以言风伤营哉？风在六气属厥阴肝木，厥阴主营血，血虚则招外风，故风伤血。营血虽与卫气偕行，而究之皮毛一层为卫所司，肌肉一层为营所宅，故风伤营则归于肌肉中，而营不守卫是以卫气漏出为汗，况无汗用麻黄，明是治卫气之药，有汗用桂枝，明是和营血之药，注家何得混乱哉。又原文「啬啬恶寒、淅淅恶风、翕翕发热」，此三句是三层，《浅注》尚歉分明。盖啬啬恶寒是言皮毛一层，自汗、皮毛开，故遇寒则欲闭而作啬啬之状，因皮毛间卫气无守故恶寒也。淅淅恶风，是言肌肉一层，汗既漏出，如淅米之状，故曰淅淅风来乘之，直入肌肉则营血受伤，故恶风也。翕翕发热，故名腠理一层，腠理在肥肉之内、瘦肉之外夹缝中，有纹理，故名腠理。邪在肌肉营分之中，而卫气从腠理透出，与营分合则相併作热，故曰翕翕发热。鼻鸣者，腠理之气不外达，则内壅于鼻而息有声。乾呕者，腠理属三焦，三焦之气不能透出腠理则逆入胃中而呕。是以乾呕本少阳证，而桂枝证中亦有此者，因亦连及三焦故也。究竟其邪只在肌肉中，故不必治腠理，亦不必治皮毛，但用桂枝汤解肌，而皮毛腠理之邪自解。《浅注》未能分晰，则于麻、桂二证之分别与少阳乾呕之相同，不能通体透彻，于仲景书一间未达矣。
●桂枝汤方
桂枝（三两，去皮）　芍药（三两）　甘草（二两，炙）　生姜（三两切）　大枣（十二枚，擘）
上五味㕮咀，以水七升，微火煮取三升，去滓，适寒温。服已须臾，啜热稀粥一升余，以助药力，温覆令一时许，遍身漐漐，微似有汗者益佳，不可如水流漓，病必不除。若一服汗出病差，停后服．不必尽剂。若不汗，更服依前法。又不汗，后服小促，使其间半日许，令三服尽。若病重者，一日一夜服，周时观之。服一剂尽，病证犹在者，更作服。若汗不出者，乃服至二三剂。禁生冷、黏滑、肉面、五辛、酒酪、臭恶等物。
〔蔚按〕桂枝辛温，阳也，芍药苦平，阴也。桂枝又得生姜之辛，同气相求，可恃之以调周身之阳气。芍药而得大枣、甘草之甘苦，合化可恃之以滋周身之阴液。师取大补阴阳之品养其汗源，为胜邪之本。又粥以助之，取水穀之津以为汗，汗后毫不受伤，所谓立身于不败之地，以图万全也。
〔补曰〕陈修园以手太阳小肠经从足膀胱之化，统称寒水，几谓太阳气化无关于小肠矣。不知但有膀胱之水而无小肠之火，则水不化气，何以成其太阳之功用哉？吾于总论已言小肠导心火下交膀胱，蒸动水气之理，兹复言曰膀胱主水主气，属卫分，小肠主火主血，属营分，营生于心，藏于肝，而导之者小肠也。心火生营血，循包络，下入肝膈，散走连网而及小肠，小肠通体全生于连网之上。小肠者，心之府，而连网者，肝膈相连者也。小肠宣心之阳，从连网肝膈之中而外达腠理，又外达肌肉，是为营气与卫风合，以成其为太阳之功用。故邪在营分，用甘、枣补脾，从脾之膏油外达，以托肌肉之邪。用白芍行肝血，从肝膈遁连网而外达肌肉，以行营血之滞。用生姜宣三焦少阳之气，从连网达腠理，以散外邪。而尤重在桂枝一味，能宣心阳，从小肠连网以达于外，使营血充于肌肉间而邪不得留也。然则此方正是和肌肉治营血之方，正是小肠血分之方。若不知水火合化之理，则此方之根源不明也。
桂枝汤调阴阳，和荣卫，为太阳中风之主方，而其功用不止此也。凡中风、伤寒杂症，审系太阳之为病，医者必于头痛发热等公同证中认出，汗出一证为大主脑，汗出则毛窍空虚，亦因而恶风者，桂枝汤主之，不必问其为中风、伤寒、杂病也，第审其汗出斯用之，无有不当矣。
此一节承上节而推广桂枝汤之用。
〔补曰〕《浅注》言：凡中风、伤寒、杂病，又曰不问其为中风、伤寒、杂症，但见此病，即用此方，将仲景立方之通例于此揭出，真善读仲景书者，仲景全书皆作如是观。
虽然病在太阳之肌腠，桂枝汤成为切当。若太阳经输之病，专用桂枝汤原方，恐未能丝丝入扣，《内经》云邪入于输，腰脊乃强。盖太阳之经输在背，太阳病项背不舒而强如短羽之鸟，欲飞而不能飞，其状[几][几]，是邪入太阳之经输也。夫邪之中人，始于皮毛，次及肌络，次及经输。今者邪入经输，则经输实而皮毛虚，故反汗出而恶风，视桂枝证同。而不同者，非得葛根入土最深，其藤延蔓似络，领桂枝直入肌络之内，而还出于肌肤之外者，不能捷效，必以桂枝加葛根汤主之。
此一节言太阳经输之证，亦承上节推广桂枝汤之用而不泥其方。
●桂枝加葛根汤方
桂枝（三两，去皮）　芍药（三两）　甘草（二两，炙）　生姜（三两，切）　大枣（十二枚，擘）　葛根（四两）
上六味，以水七升，纳诸药，煮取三升，去滓，温服一升，不须啜粥，余如桂枝将息及禁忌法。
〔张令韶曰〕桂枝汤解肌，加葛根以宣通经络之气，盖葛根入土最深，其藤延蔓似络，故能同桂枝直入肌络之内，而外达于肤表也。
〔正曰〕《浅注》云：项背强，反汗出，是经输实而皮毛虚。然下文葛根汤之项背强，亦是经输实，何以反无汗，而皮毛并不虚哉？观葛根汤证之经输实，为皮毛不虚，则知桂枝加葛根证之皮毛虚，并非因经输实所致矣。盖皮毛肌肉，是指周身言，经输是太阳经脉，则专指项背言，故有邪在皮毛而不入经输者，为麻黄证；若兼入经输，则是葛根汤证也；有邪在肌肉而不入经输者，为桂枝证；若兼经输，则是桂枝加葛根汤证也。然则皮毛虚皮毛实，皆有邪入经输者，《浅注》解入经输则皮毛虚，与葛根汤证相矛盾矣。又解葛根为入肌络，不知络者经脉之支也，经脉直上下行，太阳经直行在背，故有项背强之证，若夫络脉则横行周身，凡各经之经脉皆直行，各经之络脉皆横行，络脉既横行，安有项背直强之证哉。今解葛根藤蔓似络而入肌络，与项背强不合。盖葛根其藤最长，其根入土最深，吸引上下黄泉之水气，以上达于藤，有如太阳经引膀胱水之中阳气以上达于经脉也。人必知水中之阳化气上行而为太阳经，乃知葛根能引土下之水上贯其藤，即与太阳化气上行其理更无以异，故仲景用葛根入走经脉，而注云入肌络，不免稍差。
桂枝汤为肌腠之主方，邪在肌腠，既可于汗出等正面看出，亦可于误治后反面勘出。太阳病误下之后，则太阳之气当从肌腠而下陷矣。若不下陷，而其气竟上冲者，是不因下而内陷，仍在于肌腠之间，可与桂枝汤方，用前啜稀粥，温覆微取汗法，从肌腠外出而愈矣。若不上冲者，邪已内陷，不在肌腠之中，桂枝不可与之。
此一节承上节以起下文五节之意。
〔张令韶曰〕《经》云太阳根于至阴，是太阳之气由至阴而上于胸膈，由胸膈而出肌腠，由肌腠而达于皮毛，外行于三阳，内行于三阴，气从此而出入，邪亦从此而出入，师所谓其气者，指此而言也。读者知正气之出入如此，则邪气之出入亦如此，则于此道知过半矣。所以《伤寒》言邪即言正，而言正即可以识邪。
按读熟此注，方知论中经气传行及一日二日三日五六日等，皆是眼目。
然而不可与者又不止此。太阳病三日已，三阳为尽，发汗则肌表之寒自解，若吐则中膈之邪当解，若下则阳胃之邪当解，若温针则经脉之邪当解。当解而仍不解者，此为医者误治坏病，坏病不关肌腠，故桂枝汤不中与也。观其脉证，知犯何逆，或随其发汗之逆，或随其吐下温针之逆，分各证而救治之可也。
此一节承上节，言病不关于肌腠者桂枝汤用之而不当。
且更有必不可与者，不得为不重叮咛，桂枝汤本为解肌，与麻黄汤为肤表之剂迥别，盖邪之伤人，先伤肤表，次及肌腠，惟风性迅速，从肤表而直入肌腠，则肌腠实而肤表虚，所以脉浮缓，汗自出，不曰伤而曰中也。若其人脉浮紧，发热汗不出者，明明邪在肤表，不在肌腠，不可与也。甚矣哉，桂枝汤为不汗出之大禁，当须识此，勿令误也。
此一节承上节分别桂枝本为解肌，大殊发表之剂，重为叮咛。
桂枝本为解肌，以肝自出为据，然亦有不可固执者。若酒客病，湿热蕴于内，其无病时热气熏蒸，固多汗出，及其病也，脉缓汗出可知矣。然其病却不在肌腠之内，故不可与桂枝汤，若误与之，得此汤以助湿热，且甘能壅满则为呕，盖以酒客喜苦而不喜甘故也。推之不必酒客，凡素患湿热之病者，皆可作酒客观也。
此一节承上节「桂枝本为解肌」句，言湿热之自汗不为肌腠之病，又当分别。
桂枝本为解肌，若喘则为邪拒于表，表气不通而作，宜麻黄而不宜桂枝矣。然亦有桂枝证悉具，惟喘之一证不同，当知是平日素有喘之人，名曰喘家。喘虽愈，而得病又作审而桂枝证，亦不可专用桂枝汤，宜加厚朴，从脾而输其气，杏子从肺以利其气佳。
此一节承上节桂枝本为解肌句，言喘不尽由于肌腠之病，不可专用桂枝汤。
得汤则呕，请申其义。凡不当服桂枝汤而服之，不但呕，而且吐者，以其人内有湿热，又以桂枝汤之辛热以助其热，两热相冲，反能涌越，热势所逼，致伤阳络，其后必吐脓血也。
此一节，申明前二节得汤则呕之义，序例谓桂枝下咽，阳盛则毙者，此也。
太阳病，固当汗之，若不取微似有汗，为发汗太过，遂漏不止，前云如水流漓，病必不除，故其人恶风犹然不去，汗涣于表，津竭于里，故小便难。四肢为诸阳之本，不得阳气以养之，故微急，且至难以屈伸者，此因大汗以亡阳，因亡阳以脱液，必以桂枝加附子汤主之。方中取附子以固少阴之阳，固阳即所以止汗，止汗即所以救液，其理微矣。
〔正曰〕此小便难，是膀胱之水寒结也，与五苓散之水结相似，故五苓用桂以温之，而此方更加附子，正所以温水散结，《浅注》解小便难为津液竭，不知下文所谓证象阳旦，按法治之而增剧者，乃为津液竭，此节正是阳旦证，此桂枝加附子即是阳旦汤，正是招补亡阳，非救其阴也。四肢微急，难以屈伸，亦是诸寒收引，故当用桂枝、附子，与下文两胫拘急者不同。下文两胫拘急，是阴液不养其筋，故用白芍甘草汤。观下文证象阳旦者为阴液竭，即知此节是阳气亡，非阴液竭也，互勘自明，注家幸勿牵混。
此章凡九节，承上数章，言太阳证之变动不居，桂枝汤之泛应不穷也，张令韶云自此以下八节，论太阳之气可出可入，可内可外，外行于阳，内行于阴，出而皮肤，入而肌腠经络，无非太阳之所操纵也。
●桂枝加附子汤方　即桂枝汤原方加附子一枚炮。
〔男元犀按〕太阳之脏，即是少阴太阳病，本宜发汗，发之太过而为漏不止，必用附子以固之，重至肢厥，必用四逆辈以救之。若恶风小便难，四肢微急，难以屈伸者，汗出过多脱液，尚喜肾中之真阳未亡，只用附子大补少阴之气，得桂枝汤为太阳之专药，令阴交于阳则漏止，漏止则液不外脱，而诸证可俱除矣。
〔正曰〕令阴交于阳，是空话不著实。小便难是水结，与五苓散之寒水内结一例。恶风是汗出淋漓，邪反不去，四支微急，难以屈伸，是诸寒收引拘急也，故方用桂、附以振阳气，解肢体，为散寒温水止漏汗之法，《浅注》解为脱液，求深而反有未合。
不但误汗而阳亡于外，设若误下，亦致阳衰于内。太阳之气由胸而出入，若太阳病误下之后，阳衰不能出入于外内，以致外，内之气不相交接，其脉数中一止，其名为促，气滞于胸而满者，桂枝去芍药汤主之。盖桂枝汤为太阳神方，调和其气使出入外内，又恐芍药之苦寒以缓其出入之势，若脉不见促而见微，身复恶寒者，为阴虚已极，桂枝去芍药方中加附子汤主之，恐姜、桂之力微，必助之附子而后可。
上节言误汗而阳亡于外，此节误下而阳衰于内，其方只一二味出入，主治判然。
按阳亡于外，宜引其阳以内入，芍药在所必用，阳衰于内，宜振其阳以自立，芍药则大非所宜也。
●桂枝去芍药汤方　即桂枝汤原方去芍药
以水七升，煮取三升，温服一升。
●桂枝去芍药加附子汤方
即前方加附子一枚，炮去皮，破八片。五味㕮咀，以水七升，煮取三升，去滓，温服一升，恶寒止，停后服。
〔蔚按〕《伤寒论》大旨，以得阳则生，上节言汗之遂漏，虑其亡阳，此节下后言脉促胸满，亦恐亡阳。盖太阳之气由至阴而上于胸膈，今因下后而伤胸膈之阳，斯下焦浊阴之气僭居阳位而为满，脉亦数中一止而为促，治宜急散阴霾，于桂枝汤去芍药者，恐其留恋阴邪也。若见恶寒为阳虚已极，徒仰其阴无益，必加熟附以壮其阳，方能有济，喻嘉言、程扶生之解俱误。
太阳头痛项强发热恶寒之病，得之八日，已过至九日，正当少阳主气之期，藉其气以为枢转，故如疟状，亦见寒热往来，究竟发热恶寒，现出太阳本证与真疟不同。所幸者，寒热并见之中，热较多而寒却少，太阳以阳为主热多是主胜客负，露出吉兆。其人不呕，邪不转属少阳，圊便欲自可，邪不转属阳明，其寒热一日二三度发，不如疟之有定候。太阳得少阳之枢转，邪气有不能自容之象，脉微者为邪衰，缓者为正复，皆为欲愈之证脉也。设脉但见其微而不见其缓，是邪衰而正亦衰也。不见其发热，而但见其恶寒者，是客胜主负也。盖太阳底面即是少阴，今脉微即露少阴脉沉细之机，恶寒即伏少阴，厥逆及背寒之兆。此不独太阳虚，而少阴与太阳俱虚，不可更发汗，更下更吐也。虽然证脉如此，宜其面色热色矣，而面色反有热色者，以诸阳之会在于面，犹幸阳气未败，尚能鼓郁热之气而见于面，独憾阳气已虚，未能遂其所欲，自作小汗而解也。兹以其不能得小汗出，辨其面色有热色，而知郁热之气欲达于肌表，又察其肌表之气未和，而知周身必痒，邪欲出而不能出，宜桂枝麻黄各半汤以助之。
此一节言病在太阳，值少阳主气之期而藉其枢转也。
〔正曰〕此一节当分作三段解：第一段言得少阳之气化而脉缓病衰、热多寒少者，为欲愈也；第二段反接，言脉若不缓而见微，热若不多，而但恶寒者，此非少阳欲愈之证，乃少阴太阳俱虚，不可更汗下吐也；第三段又激转第二段之意，承言但恶寒者，固是虚寒，若但恶寒而面色反有热色者，又不得作虚寒论，乃是太阳外寒固闭，郁热壅遏，身痒无汗，以不得外解而然，又宜桂麻各半以发其汗，幸勿作虚寒例也。如此分作三段，则尺幅之中一波三折。其辨证也，真如剥蕉抽茧，层层透脱。《浅注》牵连一片，故不了当。
●桂枝麻黄各半汤方
桂枝（一两十六铢，去皮）　芍药　生姜（切）　甘草（炙）　麻黄（各一两，去节）　大枣（四枚，擘）　杏仁（二十四个，汤浸去皮尖及双仁者）
上七味，以水五升，先煮麻黄一二沸，去上沫，纳诸药煮取一升八合，去滓，温服六合。
治太阳病得之八九日，过经如疟状，与往来寒热不同，故曰如发热恶寒。现出太阳经真面目，热多寒少。太阳以阳为主，热多是主胜客负，为将解之兆。其人不呕，邪不转属少阴，圊便自可，邪不转属阳明，一日二三度发。疟之寒热有定候，此则或二或三无定候也。太阳之阳气有权，则邪气有不能自容之象。脉微缓者，微则邪衰，缓则正复，为欲愈也。自起句至此为一节，言邪轻欲自解，不药可愈也。脉微，上节以微与缓对举，此节但云微而不云缓者，以邪衰以而正亦衰也。而恶寒者，上节以发热恶寒对举，此节但云恶寒，不云发热，便是大眼目处。且热多寒少，为主胜客负之兆，若寒多热少，即为客胜主负之兆，况但寒无热之证乎。此阴阳俱虚，阴阳认作气血则误甚。要知太阳以阳为主，今脉微即露出少阴之沉细象，恶寒即露出少阴之厥冷及背恶寒象，不独太阳虚，即少阴亦虚也。阴阳指太少言，最切。不可更发汗，更吐更下也。自脉微至此句为一节，提出虚字，便可悟芍药甘草附子汤之法，又可悟四逆汤及附子汤之法矣。师不出方即引而不发之道。面色反有热色者，「反」字是大眼目，言脉微恶寒，面色不宜有热色，今反见有热色，以其人阴阳虽曰俱虚，而阳气尚能鼓郁热之气而见于面色。未欲解也，「欲」字可味，太阳以阳为主，犹幸阳气未败，尚能鼓过经之邪见于面色，独恨阳气已虚，不能遂其所欲，令作小汗而解。以其不得小汗出，身必痒，申上未欲解意，辨面色之热，兼征之周身作痒，宜桂枝麻黄各半汤，邪欲出而不能自出，故藉此方以助之。自面有热色，至此，又是一节，通章「以太阳病，得之八九日」一句为主，言过经之病也。下分三节，节节相承，一层剥起一层，自有注《伤寒论》以来，千百馀年，无有一人道及，今特详注之。
〔补曰〕此注是修园附入方歌之首者，想以《浅注》已刻成后，自觉原先《浅注》有不合宜，故特再注于此，以自行补其缺误也。今仍採入，以见修园亦有自知其注未能周到，自己且欲补正之矣，故余此书非攻修园，正欲襄其不逮。
〔蔚按〕《内台》载此方，即桂枝汤原方分两，加麻黄二两，杏仁七十个，白水煎服取微汗。许宏方议云：桂枝汤治表虚，麻黄汤治表实，二者均曰解表，霄壤之异也，今此二方合而用之，乃解其表，不虚不实者也。
太阳病，审其为桂枝证，用桂枝汤，照法煮取三升，分三服。若初服桂枝汤一升，反烦不解者，缘此汤只能治肌腠之病，不能治经脉之病，治其半而遗其半故也。宜先刺风池、风府，以泻经中之热，却与留而皆服之，桂枝汤二升，照法服之则愈。
此一节言太阳之病，涉于肌腠而复干于经脉也。风池二穴，在头上三行颞颥后发际陷中，足少阳之经穴，针入三分，留三呼；风府一穴，上发际一寸大筋内宛，宛中督脉之经穴，针入四分，留三呼，二者皆太阳经所过之处，故刺之以泻太阳之邪。
邪之在表与在肌，其治不可以或混，而病之在表与在肌，其气未始不相通，如审系太阳肌腠之病，服桂枝汤，取微似有汗者佳。若逼取大汗流漓而出，病反不除，其脉势必变浮缓而为洪大者，察其桂枝证未罢，当仍与桂枝汤，如前啜粥令微似汗之法。是法也，可以发汗，汗生于穀也，即可以止汗，精胜而邪却也。凡系肌腠之病，宜无不愈矣。若犹未能即愈，寒热往来，其形如疟，但疟有定时，而此则作止无常，日再发，而与疟分别者，不独肌病，兼见表病。表病汗出必解，宜桂枝二麻黄一汤，此服桂枝后少加麻黄之一法。
此一节言太阳之气在肌而复通于表也。
●桂枝二麻黄一汤方
桂枝（一两十七铢，去皮）　芍药（一两六铢）　麻黄（十六节，去节）　生姜（一两六铢，切）　杏仁（十六个，去皮尖）　甘草（一两二铢，炙）　大枣（五枚，擘）
上七味，以水五升，先煮麻黄一二沸，去上沫，纳诸药，煮取二升，去滓，温服一升，日再服。
〔蔚按〕桂枝汤，宜令微似汗。若大汗出脉洪大，为汗之太骤，表解而肌未解也，仍宜与桂枝汤，以啜粥法助之。若形如疟，日再发者，是肌邪表邪俱未尽，宜桂枝二以解肌邪，麻黄一以解表邪。
太阳之气，由肌腠而通于阳明，服桂枝汤，当取微似有汗者佳。今逼取太过，则大汗出后，阳明之津液俱亡。胃络上通于心，故大烦。阳明之上，燥气主之，故大渴不解。阳气盛亢，诊其脉洪大无伦者，白虎加人参汤主之。
此一节言太阳之气由肌腠而通于阳明也。白虎为西方金神，秋金得令而炎气自除。加人参者，以大汗之后必救其液以滋其燥也。
〔补曰〕肌肉为脾所司，胃为脾之府，故阳明胃亦主肌肉，由肌肉即通阳明矣。若腠理即三焦所司，「肌腠」二字，不得混称。
●白虎加人参汤方
知母（六两）　石膏（一斤，碎绵裹）　甘草（二两，炙）　粳米（六合）　人参（二两）
上五味，以水一斗煮米熟汤成，去滓，温服一升，日三服。
〔蔚按〕上节言服桂枝大汗出，而邪反不能净，宜仍服桂枝，以法汗之，或桂枝二麻黄一汤，合肌表而并汗，皆所以竭其馀邪也。此节言大汗出，外邪已解，而汗多亡阳明之津液，胃络上通于心，故大烦。阳明为燥土，故大渴。阳明盛，故脉洪大。主以石膏之寒以清肺，知母之苦以滋水，甘草、粳米之甘，人参之补，取气寒补水以制火，味甘补土而生金。金者，水之源也。
太阳之气，外行于阳，内行于阴，太阳与少阴为表里，其内行无论矣，而且有陷入于脾不能外达者，将何以辨之？辨之于证与脉之相反。太阳为病，其证皆发热恶寒，太阳以阳为主，若热多寒少，为主胜客负，是将愈之吉兆。脉宜缓而不弱，今脉微弱者，脉与证相反，是证为太阳，其气内陷于至阴之中，全隐其太阳真面目，不得不为之区别。曰此证为阳，而脉则无阳也。阳主表，无阳则不可发其表汗，从脉不从证，断断然者，宜桂枝二越婢一汤方，从至阴中以发越之。
此一节言太阳之气陷于脾，而脾气不能外达者，不发其表汗，宜越其脾气也。
●桂枝二越婢一汤方
桂枝（去皮）　芍药　甘草（各十八铢）　生姜（一两二铢）　大枣（四枚，擘）
上七味㕮咀，以五升水，煮麻黄一二沸，去上沫，纳诸药，煮取二升，去滓，温服一升。本方当裁为越婢汤、桂枝汤合饮一升，今合为一方，桂枝二越婢一。
按读方下所注，知仲景所用皆古方，真述而不作之圣也。
论中「无阳」二字，言阳气陷于阴中，既无表阳之证，不可发其表汗，故用越婢汤。方中石膏质重而沉，带同麻黄之勇，直入于里阴之中，还同桂枝汤复出于肌表而愈。
〔蔚按〕本方分两甚轻，大抵为邪气轻浅者设也。太阳以阳为主，所云热多寒少，是阳气欲胜阴邪之兆，所云脉微弱，是指脉不紧盛。所云无阳不可发汗，是指此证此脉无阳邪之太盛，不可用麻黄汤发其汗，只用此汤清疏荣卫，令得似汗而解也。书中「阴阳」二字，有指气血而言，有指元阴元阳而言，有指腑脏而言，有指表里而言，有指寒热而言，有指邪正而言，非细心如发者，每致误解，即高明如程扶生辈，亦以「无阳」二字认为阳气虚少，甚矣，读书之难也。
不独陷于脾，而不能外达，且有陷于脾，而不能转输者，太阳病服桂枝汤，服后未愈，医者不审其所以未愈之故，惑疑桂枝汤之不当，而又下之，仍然表证不解，而为头项强痛，翕翕发热无汗，且又兼见里证而为心下满微痛，小便不利者。然无汗则表邪无外出之路，小便不利则里邪无下出之路，总由邪陷入脾，失其转枢之用，以致膀胱不得气化而外出，三焦不行决渎而下出。《内经》云三焦膀胱者，腠理毫毛其应，是言通体之太阳也，此时须知利水法中，大有转旋之妙用，而发汗亦在其中，以桂枝去桂加茯苓白术汤主之。所以去桂者，不犯无汗之禁也；所以加茯苓、白术者，助脾之转输，令小便一利而诸病霍然矣。
此一节言陷脾不转输之治法也。
〔补曰〕此与五苓散互看自明。五苓散是太阳之气不外达，故用桂枝以宣太阳之气，气外达，则水自下行而小便利矣。此方是太阳之水不下行，故去桂枝，重加苓、术以行太阳之水，水下行，则气自外达而头痛发热等症自然解散。无汗者，必微汗而愈矣，然则五苓散重在桂枝以发汗，发汗即所以利水也。此方重在苓、术以利水，利水即所以发汗也。实知水能化气，气能行水之故，所以左宜右有。
●桂枝去桂加茯苓白术汤方
芍药（三两）　甘草（二两，炙）　生姜　茯苓　白术（各三两）　大枣（十二枚）
上六味㕮咀，以水八升，煮取三升，去滓，温服一升，小便利则愈。
〔蔚按〕上节言太阳之气内陷于脾而不能外达，此节言太阳之气内陷于脾而不能转输也。用桂枝汤后，而头痛项强，翕翕发热，无汗之证仍在，其病机在于「无汗」二字，知桂枝汤之不能丝丝入扣也。或者悔桂枝汤之误而下之，无如表证悉具，转因误下而陷于脾，以致心下满微痛，小便不利，其病机在于「小便不利」四字。桂枝之长于解肌，不长于利水。服五苓散，多饮暖水以出汗，师有明训，知桂枝之不可不去也。太阳之气陷于中土，心下为脾之部位，故满而微痛。脾不能转输其液津，故小便不利。今用桂枝去桂，而加白术、茯苓，则转输灵而小便自利，小便利，而太阳之气达于内外，而内外之邪俱净矣。又按经方分两轻重，变化难言，有方中以分量最重为君者，如小柴胡汤，柴胡八两，余药各三两之类是也。有方中数味平用者，如桂枝汤，芍、桂、生姜各三两，而以桂枝为君是也。有一方各味等分者，如猪苓汤，各味俱一两，而以猪苓为君是也。有方中分两甚少而得力者，如甘草附子汤中，为使之桂枝四两，而所君之甘草只二两是也；又如炙甘草汤中，为使之地黄一斤，而所君之炙甘草只四两是也。然此虽轻重莫测，而方中有是药，而后主是名，未有去其药而仍主其名，主其名即所以主其功。如此证头项强痛、翕翕发热，为太阳桂枝证仍在，因其误治，遂变其解肌之法而为利水，水利则满减热除，而头项强痛亦愈。主方在无药之处，而神乎其神矣。
伤寒脉浮，自汗出，小便数，心烦，微恶寒，脚挛急，此与桂枝证相似，但脚挛急不似。考少阴之脉，斜走足心，上股内后廉，凡辨证当于所同处，得其所独。今据此挛急之一证，便知太阳之标热，合少阴之本热，为阴阳热化之病，热盛灼筋，故脚挛急。并可悟脉浮自汗，小便数，皆系热证。即有微恶寒一证，亦可知表之恶寒渐微，则里之郁热渐盛，其与桂枝证貌虽相似，而实悬殊，医者反与桂枝汤欲攻其表，此误也。病人阳盛于内，得此辛热之药，《周易》谓亢龙有悔，阳亦外脱而亡，便见厥证水涸而咽中干，水火离而烦躁，水逆而吐逆者，此时投以苦寒之剂不受，惟以乾姜炮黑，变辛为苦，同气以招之，倍用甘草以缓之，二味合用，作甘草乾姜汤与之，以从治之法复其阳。若厥愈足温者，更作芍药甘草汤与之，滋阴以退热，热退其脚即伸。若胃气不和，谵语者，是前此辛热之毒留于阳明而不去，少与调胃承气汤，荡涤其遗热，取硝、黄以对待乎姜、桂也。他若太阳之本寒，合少阴之标寒为病，阴阳俱虚，重发其汗，则汗不止而亡阳，复加烧针者，更逼其汗而亡阳，必用四逆汤主之，均系亡阳而彼此悬隔。
此一节言太阳标热，合少阴本热之为病，误治而变证不一也。
〔正曰〕此一节是阳亢而反亡阳，乃亡阳中之变证，与虚寒亡阳者不同。故先辨阳亢亡阳之证，言其初宜从治以招来之，用甘草乾姜汤；继宜正治以调和之，用芍药甘草汤；终宜逆治以攻克之，用调胃承气汤。曲折轻重，慎而又慎，则阳亢亡阳之变证可治愈矣。又恐人误认此证，以为虚寒亡阳也，因又借证之曰，若转发其汗，复加烧针以致四逆者，乃为虚寒亡阳，宜四逆汤，与上文所论阳亢亡阳之证大不同也。柯韵伯将「若」字以下裁去，言非此节原文，不知仲景借宾定主，欲人互勘而明也，故用一「若」字推开。读仲景书，要在虚字上著眼，则文法不差矣。
●甘草乾姜汤方
甘草（四两，炙）　乾姜（二两，炮）
上㕮咀，以水三升，煮取一升五合，去滓，分温再服。
〔蔚按〕误服桂枝汤而厥，其为热厥无疑，何以又用甘草、乾姜乎？而不知此方以甘草为主，取大甘以化姜、桂之辛热；乾姜为佐，妙在炮黑，变辛为苦，合甘草又能守中以复阳也。论中乾姜俱生用，而惟此一方用炮，须当切记。或问亡阳由于辛热，今乾姜虽经炮，带些苦味，毕竟热性尚存，其义何居？答曰此所谓感以同气则易入也。子能知以大辛回阳，主姜、附而佐以胆尿之妙，便知以大甘复阳，主甘草而佐以乾姜之神也。推之殭蚕因风而死，取之以治中风，驴为火畜，大动风火，以伏流之阿水造胶，遂能降火而熄风，皆古圣人探造化之微也。仲景又以此汤治肺痿，更为神妙，后贤取治吐血，盖学古而大有所得也。
●芍药甘草汤方
白芍药（四两）　甘草（四两，炙）
上二味㕮咀，以水三升，煮取一升半，去滓，分温再服之。
〔蔚按〕芍药味苦，甘草味甘，甘苦合用，有人参之气味，所以大补阴血，血得补则筋有所养而舒，安有拘挛之患哉。时医不知此理，谓为戊己汤以治腹痛，有时生熟并用，且云中和之剂，可治百病。凡病人素溏与中虚者，服之无不增剧，诚可痛恨。
●调胃承气汤方
大黄（四两，去皮，清酒浸）　甘草（二两，炙）　芒硝（半斤）
上三味㕮咀，以水三升，煮取一升，去滓，纳芒硝，更上火微煮令沸，少少温服之。
〔蔚按〕此治病在太阳而得阳明之阳盛证也。《经》曰热淫于内，治以咸寒；火淫于内，治以苦寒。君大黄之苦寒，臣芒硝之咸寒，而更佐以甘草之甘缓，硝、黄留中以泄热也。少少温服亦取缓调之意。
〔次男元犀按〕调胃承气汤，可救误服桂枝遗热之证，太阳之阳盛证用之，能泄肌热以作汗；阳明证用之，能调胃气以解微结。《内台》方自注云：「脉浮者」三字大有意义。
●四逆汤方
甘草（二两，炙）　乾姜（一两半）　附子（一枚生用，去皮，破八片）
上三味㕮咀，以水三升，煮取一升二合，去滓，分温再服。强人可大附子一枚、乾姜三两。
〔蔚按〕四逆汤为少阴正药，此证用之以招纳欲散之阳，太阳用之以温经，与桂枝汤同用以救里，大阴用之以治寒湿，少阴用之以救元阳，厥阴用之以回薄厥。
〔次男元犀按〕生附子、乾姜，彻上彻下，开辟群阴，迎阳归舍，交接十二经，为斩旌夺关之良将，而以甘草主之者，从容筹画，自有将将之能也。
〔正曰〕陈氏知四逆是少阴亡阳之正药，而云此证亦用之，以招纳欲散之阳，不知四逆方是借宾定主之文，仲景意谓亡阳谵语者，断不可用四逆汤也，故原文特加一「若」字，以别于上文，言上文所谓亡阳谵语，是阳亢而亡阳，当用以上三方，不当用四逆汤。若少阴之虚寒亡阳者，乃可用四逆汤也，注家不可牵混。又观下节原文是申明此节之意，而下节不申言四逆汤者，以四逆是借宾定主之撇笔，故不申言焉。细玩文法自知。
问曰：证象阳旦按桂枝汤加附子增桂，名阳旦汤之法治之而增剧，厥逆咽中干，两胫拘急而谵语。师曰：曰字衍文言夜半阴阳交接，手足当温，两脚当伸，后如师言，何以知此？答曰：两手六部皆名寸口，其脉下指即见为浮，而脉形宽阔为大，浮则为风，阳为风邪也；大则为虚，阴虚于内，不能为阳之守也；风则以阳加阳，故生微热，虚则阴液不足，故两胫挛，病证象桂枝，因取桂枝汤原方加附子一枚参其间，增桂枝三两，名阳旦汤，与服以令汗出，以附子温经，亡阳故也，盖附子为温经之药，阴寒用事，得之则温经以回阳，如桂子加附子汤之治遂漏是也。阳热内盛，得之则温经以亡阳，如此汤之令汗出是也。审其厥逆咽中干，阳明内结，谵语烦乱，知其因服辛热之药所致，遂更易其治法，饮甘草乾姜汤，引外越之阳以返内。夜半天之阳生而人之阳气亦还，两足当温，阴阳顺接而厥回，但阴津尚未全，故胫尚微拘急，重与芍药甘草汤，苦甘生其阴液，尔乃胫伸。其谵语未止者，因误服阳旦汤之热，视桂枝汤为倍烈，以致阳明内结烦乱，是胃中有燥屎，徒用调胃承气汤少与之，恐不足以济事，必以大承气汤，令大便微溏，燥屎亦下，则止其谵语，故病可愈。
此一节设为问答，承上节而明误药之变证，更进一层立论。
〔正曰〕此节是申明上节之意，设为问答以明之也。问曰上节所谓脉浮自汗，小便数恶寒，脚挛急之证，本象阳旦证也，按阳旦法用桂枝加附子治之，而反增剧，反见厥逆咽乾，胫反加拘急而又谵语，此何故也？师曰：似此阳旦证，而实非阳旦也，误作阳旦治之则阳反飞越故厥逆，阴液受伤故拘急。必夜半阳气回，手足当温，阴气复则两脚当伸，后如师言。因再问曰：此何以知其似阳旦而非阳旦耶？答曰：以其寸口脉浮而大，浮则为风邪，大则为阴虚，风邪则生微热，阴虚则血不养筋而脚挛急，证虽象桂枝证之发热恶寒而踡曲，然实则非桂枝证也。医者误以为象桂枝证中之阳旦证，因加附子增桂令汗出，是误也。此证象桂枝阳旦，而实则阴虚阳浮之风热证。今以附子温经，桂枝出汗，反逼其阳气外越则亡阳也，故致厥逆，然此非虚寒亡阳，外则亡阳，而内则阴虚，加以热甚，咽乾谵语烦乱，救阴救阳，极难措手。阴虚本不当用乾姜，然以其寒亡阳，更要用此甘草乾姜以从治之。夜半阳回，两足当温，厥逆当愈矣，然外阳虽回而内阴太竭，重与芍药甘草汤以正治之，使复其阴，其脚即伸，然后阴阳俱存，可以专治其热用调胃承气汤，微溏则止其谵语。陈注言非调胃承气，是用大承气，不知仲景此节原以申明上节，则是承上文调胃承气言也。且曰微溏者，盖以救阳救阴，初回复时，不可大下，示人郑重之意，知其不用大承气也，又曰故病可愈者，以见此病虚中夹实，变证变法，极其难治，而能曲折进退，如此治者，乃可愈也。此仲景示人兢业之意，读者当细心体玩。
肌腠实，则肤表虚而自汗，入于经输，既有桂枝加葛根汤之法，而肤表实而无汗，入于经输者，治法何如？太阳病项背强[几][几]，前已详其说矣，其无汗，为邪扼于表，表气实也，其恶风者，现出太阳之本象也，葛根汤主之。
此一节，言邪从肤表而涉于经输，与邪在肌腠而涉于经输者之不同，另立葛根汤，取微似汗法。
〔张令韶云〕自此以下四节，俱论太阳之气循经而入，不在肌腠之中也。
●葛根汤方
葛根（四两）　麻黄（三两，去节）　桂枝（二两，去皮）　芍药（二两，切）　甘草（二两，炙）　生姜（三两，切）　大枣（十二枚，擘）
上七味㕮咀，以水一斗，先煮麻黄、葛根减二升，去沫，纳诸药，煎取三升，去滓，温服一升。覆取微似汗，不须啜粥，余如桂枝汤法将息及禁忌。
〔蔚按〕第二方，桂枝加葛根汤，与此汤俱治太阳经输之病，太阳之经输在背，《经》云邪入于输，腰脊乃强。师于二方皆云治项背[几][几]，[几][几]者，小鸟羽短欲飞不能飞而伸颈之象也。但前方治汗出，是邪从肌腠而入输，故主桂枝，此方治无汗，是邪从肤表而入输，故主麻黄。然邪既入输，肌腠亦病。方中取桂枝汤全方加葛根、麻黄，亦肌表两解之治，与桂枝二麻黄一汤同意，而用却不同，微乎微乎。葛根性用解见第二方。
〔张令韶曰〕太阳与阳明合病，必自下利者，太阳主开，阳明主阖，今太阳合于阳明，不从太阳之开，而从阳明之阖，病阖反开，故必自下利，下利者，气下而不上也。葛根之性延蔓上腾，气腾于上利自止矣。
太阳之恶寒发热头项强痛等证，与阳明之热渴目疼鼻乾等证同时均发，无有先后，名曰合病。合病者，两经之热邪并盛，不待内陷，而胃中之津液为其所逼而不守，必自下利，虽然下利而邪犹在表，未可责之于里。既非误下邪陷之里虚，断不可以协热下利之法治之，仍将以两经之表证为急，故以葛根汤主之。
此一节言太阳合于阳明而为下利证也。
〔正曰〕《浅注》以为两经之邪热内陷，非也。观下文葛根黄连黄芩汤证，方是邪热内陷。玩其文法，下节云桂枝证，而此二节所谓太阳，即可知其为麻黄证矣。麻黄证本系伤寒，乃阴邪也，阴邪内合阳明，陷于大肠则自下利，逆于胃中则但呕。理中汤之治呕利，以寒单在里，故以温里为急；葛根汤之治呕利，则以寒自外来，故仍以发表为主，使寒仍从外解也。《浅注》解为热邪内陷，与方不合。且下节利不止，并加「脉促者」三字以别之，以见热邪内陷，脉数而歇，至与寒邪内陷之脉不同也。即下一节定此二节，而知此二节所言是太阳寒邪内合阳明之证。读仲景书，正须从文法间搜讨。
太阳与阳明合病，其机关全在乎下利，而兹不下利，而但作呕者，当求其说。盖太阳主开，阳明主合，今阳明为太阳所逼，本合而反开，开于下则下利，开于上则为呕，即以葛根加半夏汤主之，盖以半夏除结气，以遂其开之之势而利导之也。
此一节承上节而言太阳合于阳明，不下利而但呕也。二节言太阳与阳明合病，重在太阳之开一边，与下章合病用麻黄法不同。小注宜细玩而熟记之。
●葛根加半夏汤方
葛根汤原方加半夏（半升，洗），同法煎服。
〔张令韶曰〕不下利但呕者，太阳之气，仍欲上达而从开也，因其势而开之，故加半夏以宣通逆气。
太阳病，头项强痛，自汗恶风，为桂枝证，病在肌也。医反下之，致太阳之邪由肌而内陷，利遂不止。然邪虽内陷而气仍欲出，其脉急数中时见一止，而无定数。其名为促。脉促者，表邪未能径出而未解也。邪欲出而未能径出则喘，喘则皮毛开发而汗出者，此桂枝证误治之变，既变则宜从变以救之，不可再用桂枝汤，而以葛根黄芩黄连汤主之。
此一节言太阳证虽邪已陷，亦可以乘机而施升发，使内者外之。
〔张令韶云〕下后发喘汗出，乃天气不降，地气不升之危证，宜用人参四逆辈。仲师用此方，专在「表未解」句，虽然仲师之书，岂可以形迹求之耶。总以见太阳之气出入于外内，由外而入者，亦可由内而出，此立证立方之意也。
〔补曰〕此节提出桂枝证，以别于上节麻黄证之太阳病也。上二节是伤寒，以见此一节是伤风，风在肌肉，阳明所司之界，本能翕翕发热。若误下之，则热邪内陷，为协热下利，与上节之必自利者不同。何以知其与上节之寒利不同哉？盖寒脉不数，今以其脉数而歇止，名之为促。所以促者，因热内陷而表未解，故邪欲出而不得出，是以促急也。热气逆于肺则喘，热气蒸于肌腠则汗出，此太阳阳明协热下利之证，故用葛根黄连黄芩汤治之。与上二节用葛根汤以治寒者不同，读者正须互勘。
●葛根黄芩黄连汤方
葛根（半斤）　甘草（二两，炙）　黄芩（三两）　黄连（三两）
上四味，以水八升，先煮葛根减二升，纳诸药，煮取二升，去滓，分温再服。
〔蔚按〕太阳桂枝证而反下之，邪由肌腠而内陷于中土，故下利不止。脉促与喘汗者，内陷之邪欲从肌腠外出而不能出，涌于脉道，如疾行而蹶，为脉促。涌于华盖，肺主气而上喘，肺主皮毛而汗出。方主葛根从里以达于表，从下以腾于上，辅以芩、连之苦，苦以坚之，坚毛窍而止汗，坚肠胃以止泻。又辅以甘草之甘，妙得苦甘相合，与人参同味而同功，所以补中土而调脉道，真神方也。
●许宏《方议》云　：此方亦能治阳明火热下利者，又能治嗜酒之人热喘者，取用不穷也。
〔蔚按〕金桂峰之女患痢，身热如焚，法在不治。余断其身热为表邪，用人参败毒散，继服此方全愈，信长沙方之取用益不穷也。
太阳在肌之病，言之详矣，兹请专言其在表。太阳病，头痛发热，固不待言，而身疼，病在太阳之气也，《经》云太阳主周身之气是也。其腰痛者，病在太阳之经也，《经》云太阳之经挟脊抵腰是也。经气俱病，即骨节亦牵连而疼痛，病从风得，故恶风邪伤肤表，则肤表实而无汗。邪不得汗而出，则内壅于肺而喘者，不可用解肌之桂枝汤，必以发表之麻黄汤主之。
此一节言太阳病在肤表之治法也。
〔张令韶云〕自此以下三节，俱论太阳之气在表，为麻黄汤证也。
〔柯韵伯曰〕麻黄八证，头痛发热恶风同桂枝证，无汗身疼同大青龙证，本证重在发热身疼，无汗而喘。又曰本条不冠伤寒，又不言恶寒而言恶风，先辈言麻黄汤主治伤寒，不治中风，似非确论。盖麻黄汤、大青龙汤治中风之重剂，桂枝汤、葛根汤治中风之轻剂，伤寒可通用之，非主治伤寒之剂也。
〔补曰〕《浅注》言宜发肤表之汗，不可用解肌之桂枝汤，而麻黄汤中又用桂枝何也？且骨节痛，是邪已犯骨节，不止在皮毛矣。又喘者，是邪已入肺，上壅喉鼻，亦不止在皮毛矣。何以但发皮毛之汗而各证即愈哉？盖太阳膀胱中所化之气，由气海行气街，循油膜上胸膈，入于肺，出之于鼻，为呼出气。膀胱所化之气，又有从内油膜透出肌肉，达于皮毛者，为卫外之气。今人但知口鼻出气，而不知周身毛窍无不出气，鼻气一出，则周身毛窍皆张，鼻气一入，则周身毛窍皆敛。若毛窍之气不得外出，则反入于内，壅塞于肺，上出口鼻而为喘。寒伤皮毛，卫气不外出，是以返于内而上壅为喘。治法但将皮毛发散，使气外泄，不壅于内，则喘自止。皮毛内是肌肉，寒伤皮毛，不能禁之，使不内犯也。周身疼痛，是邪兼犯肌肉，血脉受伤故痛。头项腰痛，又是邪兼犯太阳之经脉。至于骨节疼痛，则邪兼入筋。《内经》云诸筋皆属于节，故骨节疼，是邪犯于筋。盖人身皮内为肥肉，名曰肌。肥肉内夹缝中有纹理，名曰腠理。又内为瘦肉，瘦肉两头即生筋。筋与瘦肉为一体，皆附骨之物也。邪犯瘦肉，则入筋而骨节疼。瘦肉之膜，即连于内膜膈而归属于肝。今因邪在皮毛而兼犯肌肉，兼犯筋节，并内壅而为喘。故用甘草以助胃气，使外达肌肉。用杏仁利肺降气，使不内壅，则气散于外而出皮毛矣。用桂枝从肝之血分外达筋节，宣之使出。惟麻黄直走皮毛，使各药内托之性透毛窍而为汗，则邪不能留。是但发其表而由内及外，层层清彻矣。若从以「发表」二字，囫囵言之，则于方证未能了晰。此说参用西医，而与《内经》恰合。
●麻黄汤方
麻黄（三两）　桂枝（三两，去皮）　甘草（一两，炙）　杏仁（七十个，去皮尖）
上四味，以水九升，先煮麻黄减二升，去上沫，纳诸药，煮取二升半，去滓，温服八合，覆取微似汗，不须啜粥，余如桂枝法将息。
〔蔚按〕以上俱言桂枝证，至此方乃麻黄证也，方下所列各证，皆兼经气而言。何谓经？《内经》云：太阳之脉，上连风府上头项，挟脊抵腰至足，循身之背是也。何谓气。《内经》云：太阳之上，寒气主之。又云：三焦膀胱者，腠理毫毛其应，是太阳之气，主周身之表而主外也。桂枝证病在肌腠，肌腠实则肤表虚，故以自汗为提纲。此证病在肤表，邪在肤表则肤表实，故以无汗为提纲。无汗则表气不通，故喘。痛而曰疼，痛之甚也，此经与气并伤，视桂枝证较重，故以麻黄大开皮毛为君，以杏仁利气，甘草和中，桂枝从肌以达表，为辅佐。覆取似汗，而不啜粥，恐其逗留麻黄之性，发汗太过也。
〔补曰〕此解尚妥，惟引三焦膀胱者，腠理皮毛其应，而不分出腠理是三焦之应，盖不知三焦是内膜膈，西医名为连网，从内膜透出于外，在皮肉之夹缝中，有纹理，为腠理，即人皮内之膜也。是皮毛主卫气，为膀胱之应，而腠理乃三焦之应也。宋元后医不知三焦，是以陈注混引而不能分晰也。肌肉即阳明所司，太阳之邪在肌肉，即与阳明合。若久不解，则由肌肉而入胃，为胃家实，可下之矣。若但见胸满，则胃家尚未实也。胸前膈膜，乃太阳之气从出之路道，今邪在胸膈而满，太阳之气不得外出于皮毛，而壅于胸膈，求通不得，则迫而为喘也。但当用麻黄汤透达太阳之气，使之外出则愈，断不可下之，恐正气抑而不出也。盖胃实是下证，胸满而不在胃管中，只在膈膜中，是小柴胡证，本当用柴胡以透其膜，而此不用柴胡，竟用麻黄者，以其见喘证，是太阳之气自欲出而不得，责不在膜膈之滞，只在太阳气分也，故不用柴胡，只用麻黄以达太阳之气。
太阳病头项强痛等证，五日少阴至，十日已去为十一日，正值少阴主气之期。其脉浮为太阳，细为少阴。而嗜卧者，太阳少阴之气两相和合，故知其外已解也。设令胸满胁痛者，太阳之气欲从胸胁而出，不得少阴之枢转也。盖少阴为阴枢，少阳为阳枢，惟小柴胡胡汤能转其枢。兹与以小柴胡汤，药证若对即立效。若脉但浮而不细者，是太阳之气自不能外出，非关枢也，与麻黄汤以达表。
此言太少阴阳之气表里相通，而太阳又得少阴之枢以为出入也。
〔张令韶云〕此以上三节，皆用麻黄汤，而所主各有不同也。首节言太阳之气在表，宜麻黄汤，以散在表之邪；次节言太阳之气合阳明而在胸，宜麻黄汤，以通在胸之气；此节言太阳之气自不能外出，不涉少阴之枢，亦宜麻黄汤导之出外也。
〔张隐菴印宗云〕此节言阳病遇阴，阴病遇阳，阴阳和而自愈，非表病变阴阳病而得阴脉之谓。读论者，当知阴阳之道变通无穷，幸勿胶柱，庶为得之。
〔正曰〕注外已解，是阴阳和而自愈，非也。仲景只是言太阳在表之病已解，却又见出脉细嗜卧，则是病及少阴，元阳不得外出之象，虽浮脉原主表病，然又见细脉与嗜卧之症，虽浮亦非外证，乃外已解也。教人要认是少阴里证，不得用麻黄汤矣。当用附子细辛汤治之，始与脉细嗜卧，阳不得出之治法相合。仲景于此未言其方，亦以见少阴篇中，此处不烦重出，但用「外已解也」四字唤醒医人，教其治少阴不得仍用太阳之麻黄汤矣。其下又插一笔曰：设脉细嗜卧而又兼见胸胁满痛者，则又是三焦膜膈之过。盖肾阳化气，从气海循膜膈而上出于外，今见胸胁膜膈痛满，则知肾气所以不得出，因三焦之膜膈不畅也，故与小柴胡汤疏达膜膈，则肾阳得出，而嗜卧与脉细皆治矣。此下又缴转曰：若但脉浮而不细，则虽见嗜卧，而却非少阴症，虽见胸胁满，而却不用柴胡汤，盖脉必兼细，乃为外已解，故为少阴证，借用少阴方，皆所以治其里也。今脉不细而但浮者，仍是太阳之表，外未解也。不得治里，仍用麻黄汤以解其表，表解而少阳之枢自达，少阴之气自出矣。仲景文法剥换，读者当细玩。
麻黄证桂枝证外，又有大小青龙之证，不可不知。请先言大青龙之证。太阳中风，脉浮，浮为邪在于肌而表虚，表虚本有欲汗之势，此则浮中兼紧，紧为邪在于表而表实，表实而仍不得汗，是肌与表兼病也。发热为太阳标病，恶寒为太阳本病，是标与本俱病也。太阳之气主周身之毫毛，太阳之经连风府，上头项，挟脊抵腰至足。今一身皆疼痛，是经与气并病也。而且不得汗出，则邪热无从外出，而内扰不安，为烦躁者，是烦躁不由不汗出所致，与少阴烦躁不同。以大青龙汤之发表清里主之。若脉微弱，微为水象，微而兼弱，病在坎中之阳，少阴证也。少阴证原但厥无汗，今汗出而恶风者，虽有烦躁证，乃少阴亡阳之象，全非汗不出而郁热内扰者比，断断其不可服。若误服之，则阳亡于外而厥逆，阳亡于内而筋惕肉瞤，此为逆也。按此句下以真武汤救之，方喻各本皆然，意者仲师当日不能必用法者，尽如其法，故更立真武一汤救之，特为大青龙对峙，见一则救不汗出之烦躁，兴云致雨，为亢者设；一则救汗不收之烦躁，燠土制水，为阴盛者设。烦躁一证，阴阳互关，不可不辨及毫釐。
此一节言大青龙汤，为中风不汗出而烦躁者之主方也。
〔张令韶云〕合下四节，论大小青龙功用之不同。
●大青龙汤方
麻黄（六两，去节）　桂枝（二两，去皮）　甘草（二两，炙）　杏仁（五十个，去皮尖）　生姜（三两，切）　大枣（十二枚，擘）　石膏（如鸡子大，碎）
上七味以水九升，先煮麻黄减二升，去上沫，纳诸药，煮取三升，去滓，温服一升，取微似汗。汗出多者，温粉扑之。一服汗者，停后服，汗多亡阳遂虚，恶风烦躁不得眠也。
〔蔚按〕太阳底面便是少阴，少阴证本无汗，而烦躁证少阴与太阳俱有之。若太阳中风，脉浮为肌病，有欲汗之势。紧为表实，仍不得有汗，是肌与表兼病也。发热为太阳之标病，恶寒为太阳之本病，是标与本俱病也。太阳之气主周身之毫毛，太阳之经挟脊抵腰，身疼痛，是经与气并病也。风为阳邪，病甚而汗不出，阳邪内扰，不可认为少阴之烦躁，以致议温有四逆汤，议寒有黄连阿胶汤之误。只用麻黄汤以发表，桂枝汤以解肌，而标本经气之治法，俱在其中。去芍药者，恶其苦降，恐引邪入陷少阴也。加石膏者，取其质重性寒，纹理似肌，辛甘发散，能使汗为热隔之证，透达而解，如龙能行云而致雨也。更妙在倍用麻黄，挟石膏之寒尽行于外，而发汗不留于内而寒中，方之所以入神也。下节言脉即不紧而缓，身即不疼而但重，且有轻时，虽不若上节之甚，而无汗与烦躁，审非少阴证，亦可以此汤发之。论云无少阴证者，此「者」字承上节不汗出而烦躁言也。
大青龙汤为少阴证之大禁。苟无少阴证者，不特中风之重者用之，即伤寒之轻者亦可用。伤寒脉不浮紧而浮缓，身不觉其疼，而但觉其重，而且重不常重，亦乍有轻之时，似可以无用大青龙之大剂矣。然不汗出而烦躁，为大青龙之证，苟非大发其汗，则内热无可宣泄，其烦躁亦何自而安乎。医者必审其不汗出非少阴之但厥无汗，烦躁非少阴水火之气相离，审证既确，亦可以自信而直断之曰此无少阴证者，以大青龙汤发之。
此一节言伤寒之轻证，亦有用大青龙法，点出「无少阴证者」五字，以补出上节之大主脑也。「者」字承上节不汗出而烦躁言，上节云「主之」，以内外之热交盛，此方主其中而分解之，此节云「发之」者，外邪虽闭，而内之烦躁未甚，但发其外而内自解也。
〔柯韵伯曰〕中风轻者微烦，重者烦躁；伤寒轻者烦躁，重者必呕逆矣。又曰脉浮紧者身必疼，浮缓者身不疼，中风伤寒皆然，又可谓之定脉定证矣。
又有伤寒表之寒邪不解，而动里之水气，遂觉心下有水气，盖太阳主寒水之气行于皮肤，出入于心胸，今不能运行出入，以致寒水之气泛溢而无所底止，水停于胃则乾呕，水气与寒邪留恋而不解，故发热。肺主皮毛，水气合之则发热而咳，是发热而咳为心下有水气之阴证。然水性之变动不居，不得不于未然之时先作或然之想，或水蓄而正津不行则为渴，或水渍入肠间则为利，或逆之于上则为噎，或留而不行则为小便不利少腹满，或如麻黄证之喘，而兼证处显出水证，则为水气之喘者。以上诸证，不必悉具，但见一二证即是也，以小青龙汤主之。
此节言寒伤太阳之表，而动其里之水气也。本方散心下之水气，藉麻黄之大力，领诸药之气布于上，运于下，达于四旁，内行于州都，外行于元府，诚有左宜右有之妙。
●小青龙汤方
麻黄（三两，去节）　芍药（三两）　五味子（半升）　乾姜（三两）　甘草（三两，炙）　细辛（三两）　桂枝（三两）　半夏（半升，汤洗）
上八味，以水一斗，先煮麻黄减二升，去上沫，纳诸药，煮取三升，去滓，温服一升。
〔蔚按〕此寒伤太阳之表而不解，动其里水也。麻、桂从太阳以祛表邪，细辛入少阴而行里水，乾姜散胸前之满，半夏降上逆之气，合五味之酸，芍药之苦，取酸苦涌泄而下行，既欲下行而仍用甘草以缓之者，令药性不暴，则药力周到，能入邪气水饮互结之处而攻之。凡无形之邪气从肌表出，有形之水饮从水道出，而邪气水饮一併廓清矣。喻嘉言云：方名小青龙者，取其翻波逐浪以归江海，不欲其兴云昇天而为淫雨之意。若泥麻黄过散，减去不用，则不成其为龙，将何恃以翻波逐浪乎。
且夫寒水之气，太阳所专司，运行于肤表，出入于胸膈，有气而无形。苟人伤于寒，则不能运行出入，停于心下，病无形之寒水，化而为有形之水气。水寒伤肺而气上逆，则为咳而微喘。病在太阳之表，则现出标阳而发热，然水寒已甚，标阳不能胜之，虽发热而仍不渴，审证既确，而以小青龙汤与服。服汤已而渴者，此寒去欲解而水犹未解也，仍以小青龙汤主之，再散其水气而愈。
此一节承上节以重申水气之义。
〔补曰〕小青龙是寒动其水之证，太阳之上，寒气治之，是寒水为太阳之本气，故表寒不解，则内动水气，遂为停饮作咳，小青龙所以用姜辛以驱寒也。大青龙是寒闭其热，太阳膀胱水中化气，上行外达，为卫外之阳，故称太阳，是其本寒而其标热也，《内经》谓太阳少阴从本从标，谓其标阳亦能主事，故阳不外达，郁于内为热，则发烦躁，大青龙所以用石膏以清热也。热与火不同，吾于总论已详之。大青龙证所以烦躁，是太阳标热内遏之所致，与少阴心原不相涉。然膀胱水中之阳化气上行，实借肾命门之阳气化之，上合于心，如天之有日，故少阴之本气为热，《内经》所谓少阴之上，热气治之也。今太阳之标阳内郁，则同气相求，合心而为烦躁，以热就热也。石膏秉水阴之气，故能清热。知太阳伤寒能动水，能遏热，则以下变证，皆从此两途而生，其理皆可推求矣。


卷一中  ——————————————————————————————————————————————————————————————————————————————————————————

辨太阳病脉证篇  ***************************
在表在外，病各不同，麻黄、桂枝汤亦各判，请汇集而参观之。太阳之病，皮肤为表，肌腠为外，外证未解，肌中之气为邪所伤，其脉因见浮弱者，当以甘温之药资助肌腠之气血，从汗而解，宜桂枝汤。
此一节言桂枝汤为解外之剂也。
〔张令韶曰〕自此以下十五节，言病有在表在外之不同，汤有麻黄、桂枝之各异也。
〔柯韵伯曰〕桂枝温能散寒，甘能益气生血，辛能发散外邪，故麻、葛、青龙凡发汗剂咸用之，惟桂枝汤不可用麻黄，而麻黄汤不可无桂枝也，何也？桂枝为汗药中冲和之品，若邪在皮毛则皮毛实而无汗，故主麻黄以直达之，令无汗者有汗而解。若邪在肌肉则肌肉实，而皮毛反虚而自汗，故不主麻黄之径走于表，止佐以姜、枣、甘、芍，调和气血，从肌肉而出皮毛，令有汗者复汗而解。二方之不同如此。今人不知二方之旨，以桂枝汤治中风，以麻黄汤治伤寒，失之远矣。
在表之邪未解，尚见太阳头项强痛等病，医者误下之，犹幸里气未夺，反上逆与表邪交错于胸中，而为微喘者，表未解故也。盖肌也表也，气原相通，邪从表而入肌，亦从肌而出表，故仍用桂枝加厚朴杏仁汤主之。盖杏仁降气，厚朴宽胸，方中加此二味，令表邪交错者，从肌腠出于皮毛而解矣。按时人往往于肌表二字认不清，所以终身愦愦。
此一节言表邪未解者不可下，若误下之，仍宜用桂枝加味，令其从肌以出表。阳病有在表在外之不同，以皮肤为表，肌腠为外也。太阳表病未解，而下之气不因下而内陷，仍在于表，不能宣发而微喘。用桂枝汤从肌而托之于表，加厚朴以宽之，杏仁以降之，表解而喘平矣。与太阳病下之后其气上冲者，可与桂枝参看。
在外之邪未解，尚见太阳头项强痛等病，须知其为外证未解者，不可下也，下之为治之逆。欲解外者，宜桂枝汤主之。
此一节言误下后还用桂枝汤救外证之逆。
〔次男元犀按〕桂枝汤本为解肌，误下后邪未陷者，仍用此方。若已陷者，当审何逆，从其变而治之。然则外症未解，救误如此而内证未除者，误之当何如？师故举一隅以示人焉。
未汗而遽下之，既以桂枝汤为救误之法，先汗而复下之，亦藉桂枝汤为补救之资。太阳病，先以麻黄汤发汗，既汗而犹不解，正宜以桂枝汤继之，而竟不用桂枝汤，而复下之，此粗工泥守先汗后下之法，不知脉理故也。脉浮者不愈，浮为在外，而反下之，故令不愈。今脉浮，故知在外，当须解外则愈，宜桂枝汤主之。
此一节言先汗后下，察其脉浮，病不解者，仍宜用桂枝汤以解外也。言外见麻黄汤后继以桂枝汤，为正法也。
再以表病用麻黄汤之法而言，太阳病脉浮紧，是麻黄证的脉，无汗发热身疼痛，是麻黄汤的证。医者不知用麻黄汤，至八日当阳明主气之期，九日当少阳主气之期不解，表证仍在，此虽为日已久，还当发其汗，麻黄汤主之。若服前药已，只见表邪得汗而出，微除而三阳之阳热内盛，阳盛则阴虚，故其人阳盛而发烦，阴虚而目瞑，剧者必逼血上行而为衄，衄出而经络之热随衄乃解。所以然者，以太阳主巨阳之气，阳明主悍热之气，少阳主相火之气，三阳合併而为热，阳气重故也。麻黄汤主之。
此一节言病在太阳，得阳明少阳之气化，合併为热之治法也。但言发热，不言恶寒者，主太阳之标而言也。
三阳气盛，汗之而不解者，既可使其从衄血解矣。而太阳本经之热，亦自有衄而解之证。太阳病，脉浮紧，发热，身无汗，不因发汗，而其热自能从衄而解者，其病比上条三阳合併稍轻而易愈。盖血之与汗，异名同类，不得汗必得血，不从汗解而从衄解，此与热结膀胱血自下者，同一局也。
此一节，言不因三阳之气盛，不用麻黄之发汗，而太阳标阳之热，若得衄则无不解矣。
〔男蔚按〕发热无汗，则热郁于内，热极络伤。阴络伤，血并冲任而出，则为吐血；阳络伤，血并督脉而出，则为衄血。此督脉与太阳同起目内眦，循膂络肾，太阳之标热，借督脉作衄为出路而解也。
〔正曰〕汗与血，异名同类，此说稍差，汗色白，血色赤，汗质轻清，血质重浊，汗是卫气，血是营血，何得混言同类，盖从汗解者，是使营分之邪，皆借卫气外泄而为汗。汗者水也，气乃水之所化，故口鼻之气著于漆石之上，皆复化而为水。膀胱之阳化水为气，直出者上口鼻，横出者透内膜达肌肉，而发于皮毛则为汗，汗者卫气复化之水也，属之气分，何得与血同类哉。血者营分之阴汁，营生于心，出包络，属于肝，循内网油，得小肠之气导之下行，则入血室与膀胱相连，故热结膀胱，有血自下之证，此下行之血也。其上行外达之血，亦随小肠之气布达于外，透腔子，穿瘦肉，达腠理，至肌肉，为卫之守，是名营血。邪气久留营分，则血为邪扰，血有馀而循经外溢，则邪随血泄，得衄而解。衄之与汗，一是从营分解，一是从卫分解，何得混而同之哉。又曰：今人论太阳经证，但知膀胱而遗却小肠，不知膀胱主气，小肠主血，《内经》言膀胱气化则能出，言小肠化物出焉，即指化液为血以外出也，是小肠亦有功用，岂得指为呆管一条哉。
二阳并病，缘太阳初得病时，当发其汗，汗先出不通彻，因转属阳明，故谓之并病。夫既属阳明，则水穀之汗相续不绝，肌表中时自见其微汗出，若果不恶寒，则太阳之证罢，可以议下矣。若太阳恶寒之病证不罢者，不可下，下之为治之逆，必须发汗为治之顺。如此当知有小发汗、更发汗二法。可小发汗，为偏于阳明，在经之证。设面色缘缘正赤者，即面色有热色之象，为阳明之气怫郁在表，当以小发汗之剂解之。解之而不尽者，仍以药气熏之，中病则已。若太阳经气俱病之重证，发汗不彻，不足言，仅为阳气怫郁不得越，缘前此当发太阳之汗而不汗，热邪无从外出，其人内扰不安而烦躁，此烦躁由于不汗所致，与大青龙证之烦躁同例。邪无定位，不知痛处，腹中四肢皆阳明之所主，太阳之病邪并之，或乍在腹中，或乍在四肢，按之不可得其定位。呼出为阳，吸入为阴，阴阳之气不相交，故其人短气。然其人所以短气者，但坐以汗出不彻，以致阴阳之气不交，出入不利故也，更发其汗则愈。何以知汗出不彻？以脉滞涩不流利，故知其汗液不通也。
此一节言太阳之病并于阳明也，庞安常拟补麻黄汤，喻嘉言拟桂枝加葛根汤二方，俱隔靴搔痒。
〔正曰〕此一条要分作两段解，上段言皮毛不开，则闭郁其阳明之气，故面色正赤，当解之熏之，此为上段。其下「若发汗不彻」至末，是指周身膜腠内有停汗不出，为气为饮之病。陈注仍执定阳明解之，所以不确。短气非阳明证，通查仲景书，无阳明证言短气者也。盖第二段是言若非阳明并病，而止是太阳经发汗不彻，则无面色缘缘正赤之形，是不足言为阳气不得越也。此数句是文法剥换处，将上段撇去，以下乃言此是太阳经病，本当汗出，使卫气外散而解。今因当汗不汗，则卫气与邪停于膜腠之中，内膜通于包络，汗当外出而内犯则烦躁。外膜即周身之腠理，故周身不知痛处。乍在腹中，是併入内膜也；乍在四肢，是游走外膜，而并于四肢也；按之不可得，是在膜腠中，往来无定也。人身膜腠，内外上下，贯彻无遗，故在膜腠中乃有此象。此是何物在膜腠中，只是汗留于内，汗者，卫阳发于膀胱中，乃水所化之气，此气不出，则停而为饮。凡有饮者皆短气，故其人短气，但坐而不得卧，卧则气更逆，与咳逆倚息不得卧同例。所以然者，总由汗出不彻故停为饮，更发其汗则愈。合观此条，上一段是阳明有热，郁于肌肉中；下一段是少阳膜腠内有水气，游移不定。一是不汗而闭其火，一是留滞为水，读者正当分辨。
病出汗不彻，且有小发、更发之法，况其为应汗不汗乎。然亦有法虽当汗，而独取尺脉为凭，为法外之法。脉浮数者必发热，法当汗出而愈者，若下之，虽幸其邪尚未陷，而无如气被伤而身重，血被伤而心悸者。盖卫气荣血，外循行于经络之间，而肺卫心荣，内取资乎水穀之气，今下后阳明水穀之气不充，不可发汗，当听其自汗出乃解。所以然者，尺中脉微，尺为阴而主里，此里阴之虚，慎勿乱药，惟糜粥自养，渐复胃阴。又依《内经》之说，月郭满则气血实，肌肉内坚，预告病人勿幸速效，须俟穀气充，天时旺，则表里之气实，而津液自和，便自汗出而愈，此法外之法也。
此一节言汗乃血液，血液少者不可汗也。
〔正曰〕苓桂术甘证、建中汤证、真武汤证，均有心悸，均指水饮内犯，修园所素知也。独此解为心血被伤，与他处不合，又解尺中脉微为胃阴不足，必俟穀气充，尺脉旺，此说亦非。尺脉不诊穀气，平人穀气充者，尺脉亦不尽旺。且微脉是阳气微，非阴液虚也，修园常言细为血虚，微为气虚，何以此处自相矛盾，只缘不解自汗出乃愈之义，是以混误。盖此节言当汗，反下之，则伤其卫阳而内动水气，故心下悸，水上克其火也，是下伤肾阳，不能化水所致。若再用麻黄汤发其汗，则阳愈泄，恐变为厥逆肉瞤等证。所以然者，因尺脉微，是误下伤其肾阳，故不可复以汗泄之，亦如大青龙汤之脉微弱不可服同一例也。盖太阳为表，少阴即为其里，此是少阴里气被下而虚，肾阳不能化气，安可复泄其阳以发汗哉。须扶少阴之里气，助太阳之表气，使阳津外达，阴液内充，则自然汗解，如用桂枝加附子汤等法是也。原文云「当自汗，须表里实」，一「当」字内中明有方治，使之自汗，明明与不可发汗相对，以见不可用麻黄汤耳。盖此数节，皆是为麻黄汤发议，陈注不知此意，而又解为血液少，误矣。
由此法而推之，脉浮数之外，更有脉浮紧之证。脉浮紧者，法当身疼痛，宜以麻黄汤发汗，解之假令尺中迟者，不可发汗，何以知之然？以荣者水穀之精气也，和调于五脏，洒陈于六腑，乃能入之于脉。今尺中迟，乃知中焦之荣气不足，血液虚少，不能入于脉故也。前云脉浮数，因误治而虚其阴，尚可勿药，俟其自愈。今则浮紧之脉，不易出汗，阴气本虚，不因误治所致，又不能俟其自复而作汗。若云先补后散，补散兼用，更为妄语。吾观虚人于未病时服人参、地黄等药无数，尚且未见大效，岂邪盛无汗之际得之，即能补虚而不助邪乎？是必无之理也，当于本原处而求其治则得矣。
此一节承上节而续言脉浮紧之证，以见血液少者，不可发汗，言外见虽发之而亦不能作汗也。
〔正曰〕以勿药俟愈解上节有误，而此节又将尺中迟连浮紧解谓脉浮紧者，不易出汗，而尺中迟又为阴气本虚。此不知寸关尺止一条脉，迟则均迟，安有寸关浮紧不迟，而尺中独迟者哉？仲景凡三部分言者，必曰寸口关上若何，尺中若何。今其文法明以「假令」二字，别于上文，谓假令脉不浮紧，而尺中迟者则不可汗。举尺中迟者，则知其三部皆迟也。盖脉之动，必由尺而及于关寸，举尺中则关寸可知矣。脉者血脉，西洋医言心有左右房，左为出血管，右为回血管，人心跳动不休，心一跳动，则血管随之而动，西医所谓管，即中国所谓脉也。心火有馀，则血多而其动速，心火不足，则血少而其动迟，故迟为血虚。若上节之脉微，是跳动轻微，微为气虚，非血虚也。气附脉行，气虚不能鼓荡，是以跳动轻微。盖脉凡迟凡数皆责在脉管，故无尺寸之异。凡微凡浮沉，皆责之于气，非脉管中事也，故无尺寸之异。修园于上下两节迟微两脉，皆解为血虚，误也。仲景文法移步换形，剖悉极精，读者幸勿囫囵吞枣。
二者于尺中之脉，既知其不可，即便知其可矣。凡脉浮而紧，其尺中不迟者，病在表而荣不虚也，可以发汗，宜麻黄汤径发之，不必他虑也。脉浮而数，其尺中不微者，为里不虚也，可以发汗，宜麻黄汤径发之，又不必他虑也。
此一节，承上文两节之意而申言之。
上言荣言里，而诊于尺中者，以荣为阴也，荣阴而卫阳，和合而循行于肌表。今请再言卫气，病人常自汗出者，此为荣气本和，然荣气和者而竟有常自汗之证奈何？盖因卫外之卫气不谐，以卫气之虚不能共荣气和谐故尔。盖卫为阳，荣为阴，阴阳贵乎和合，今荣自和而卫不能与之和谐，以致荣自行脉中，卫自行于脉外，两不相合，如夫妇之不调治者。当乘其汗正出时，与桂枝汤，啜粥。是阳不足者，温之以气，食入于阴，气长于阳，既汗复发其汗，则阳气振作，荣卫因之以和则汗不复出而愈，宜桂枝汤。
此一节因上文荣气不足而复及于卫气也。
〔补曰〕成无已风伤卫寒伤营之说本此，不知仲景并未分风寒，只论营卫，盖此是营卫自病，不因外邪也。若伤寒、中风之自汗，则是邪在营分，而卫不与偕，与此方治法虽同而其理各别。
病人藏府无他病，惟有定时发热，因有定时自汗出，每热则汗出，与无热而常自汗出者不同。而推其所以不愈者，即《内经》所谓阴虚者阳必凑之，故少气，时热而汗出，此卫气因阳热之凑而不和也。治者先于其未发热之时发其汗，欲从汗以泄其阳热，并以啜粥，遵《内经》精胜而邪却之旨则愈，宜桂枝汤主之。
上节言卫气不和，乃卫气不与荣气相和，此节言卫气不和，乃卫气之自不和也。张令韶云：此二节言桂枝汤能和荣卫而发汗，亦能和荣卫而止汗也。柯韵伯云：一属阳虚，一属阴虚，皆令自汗，但以无热、有热别之，以常汗出、时汗出辨之，总以桂枝汤啜热粥汗之。
前言邪从衄解，一在八九日，三阳热盛，服麻黄汤之后而解也；一在太阳本经热盛，亦有不服麻黄汤，可以自衄而解也。然二者皆于衄后而解，亦有衄后而面不解者，不可不知。伤寒脉浮紧，不发汗，因致衄者，其衄点滴不成流，虽衄而表邪未解，仍以麻黄汤主之，俾元府通，衄乃止。不得以衄家不可发汗为辞，谓汗后有额上陷、脉紧、目直视不能眴、不得眠之变也。然彼为虚脱，此为盛盈，彼此判然。且衄家是素衄之家，为内因致衄，此是有因而致为外因。
此一节又补言衄后邪不解之证也。然邪解而脉微，邪不解而脉浮，以此为辨。
以上两言得衄而解，又言得衄而仍不解，大旨以汗之与血异名同类，不从汗解，必从血解，既衄而不成衄者，又当从汗而解之，言之详矣。然衄证又当以头痛为提纲，以头为诸阳之会，督脉与太阳同起于目内眦，邪热盛则越于督脉而为衄也。然头痛病在上也，而察其病机，则在于下，一曰大便，一曰小便。若伤寒不大便，六日为经之气已周，七日又值太阳主气之期，头痛有热者，热盛于里，而上乘于头，与承气汤上承热气于下，以泄其里热。其头痛有热而小便清者，知热不在里，仍在表也，当鬚发汗，以麻黄汤泄其表热。此一表一里之证见俱见头痛。若头痛不已者，势必逼血上行而为衄，此可于未衄之前，以头痛而预定之也，然犹有言之未尽者。病在表者固宜麻黄汤，至于病在肌腠，其邪热从肌腠而入经络，头痛亦必作衄，宜以桂枝汤，于未衄之前而解之。
此一节以「头痛者必衄」五字为主，而言在里在表在经之不同，欲学者一隅而三反也。
总而言之，桂枝与麻黄，功用甚广，而桂枝汤更有泛应曲当之妙。伤寒服麻黄汤以发汗，服后汗出身凉，为表邪已解。至半日许复发热而烦，是表邪解而肌邪未解也。又诊其脉不见桂枝之浮弱，仍见麻黄症之浮数者，知非麻黄症未罢，乃肌腠之邪不解，动君火之气而为烦所致。麻黄汤不可治烦可更易麻黄汤之竣，而用啜粥调和之法以发其汗，宜桂枝汤主之，解肌以止烦。
此一节总结十五节，病有在表在外之不同，汤有麻黄、桂枝之各异，而申言桂枝之用更宏也。
〔柯韵伯云〕桂枝汤本治烦，服后外热不解，而内热更甚，故曰反烦。麻黄证本不烦，服汤，汗出热初解，而内热又发，故曰复烦。凡曰麻黄汤主之者，定法也；服桂枝汤不解，仍与桂枝汤，汗解后复发烦，更用桂枝汤，活法也。服麻黄汤复烦，可更用桂枝；服桂枝汤复烦者，不得更用麻黄。且麻黄脉证，但桂枝汤可用更汗，不可先用桂枝汤发汗，此又活法中定法矣。
汗吐下三者，攻邪之法也，凡病若发汗，若吐若下，用之得当，则邪去而病已。若汗吐下用之太过，为亡津液，而且有亡阳之患，虽其汗吐下之症仍在，不可复行汗吐下之法，姑慢服药，俟其阴阳之气自和者，邪气亦退，必自愈。
此一节言汗吐下三法不可误用。张令韶云：以下十三节，皆所以发明首节之义，以见汗吐下之不可误施，有如此也。
大下之后复发汗，以致小便不利者，亡津液故也，勿用利小便之药治之，姑俟其津回，得小便利，则阴阳和而表里之症必皆自愈。
此一节言汗下逆施，重亡津液也。
下之后复发汗，则气虚于外，不能熏肤充身，故必振寒，血虚于内，不能荣行经脉，故脉微细。所以然者，以误施汗下，内外气血俱虚故也。
此一节言汗下后，不特亡津液，并亡其内外之阴阳气血也。
〔男元犀按〕此言倒施下汗之误，病在外，当汗解而反下之，伤阴液于内，故脉微细。复发汗，又虚阳气于外，故身振寒。此为内外俱虚，阴阳将竭，视上节病较重。
〔补曰〕「振寒」二字，振是振战。凡老人手多战动，皆是血不养筋之故。此因下后伤阴血，血不养筋则筋强急。若不恶寒，则无所触发，筋虽强急，亦不振动。兹因复发其汗，伤其阳气，气虚生寒，是以发寒而振。惟其气虚，则脉应而微，微者气不能鼓出，故脉之动轻。惟其血虚，则脉应之而细，细者血管中血少，故缩而窄小。所以然者，内被下而血虚，外被汗而气虚之故也。仲景文法，字字承接，一丝不乱，读此节可悟仲景全部文法。此与苓桂术甘、真武证之振振皆同，惟彼单论水寒，此兼论血气，义自有别。
下之后复发汗，亡其阳气，昼日为阳，阳虚欲援同气之救助，而不可得，故烦躁不得眠。夜为阴，阴盛则相安于阴分而安静。其于不呕不渴，知其非传里之热邪。其于无表证，知非表不解之烦躁也。脉沉微，气虚于里也。身无大热者，阳虚于表也。此际不急复其阳，则阳气先绝而不可救。以乾姜附子汤主之。
此一节言汗下之后亡其阳气也。
〔补曰〕仲景辨证，皆是同中辨似。此节烦躁不得眠，与阳甚烦躁无异，必辨其夜而安静，不呕不渴，无表证，身无大热，方可断为亡阳。然使其脉不沉微，则恐是外寒内热之烦躁，尚未可断为亡阳也。必视其脉沉微，乃为阳虚之极。仲景全书辨证之细，皆如此类。读者逐句当审其词气之轻重也。
●乾姜附子汤方
乾姜（一两）　附子（二枚，生用，去皮，擘，破八片）
上二味，以水三升，煮取一升，去滓，顿服。
〔蔚按〕太阳底面便是少阴，太阳证误下之，则少阴之阳既虚，又发其汗，则一线之阳难以自主。阳主于昼，阳虚难以自主，欲援同气之救助，而不可得，故烦躁不得眠。阴主于夜，阳虚必俯首不敢争，故夜则安静。又申之曰：不呕不渴，脉沉微，无表证，身无大热，辨其烦躁之绝非外邪，而为少阴阳虚之的证也。证既的，则以回阳之姜、附，顿服何疑。
发汗后，邪已净矣，而身犹疼痛，为血虚无以荣身，且其脉沉迟者，沉则不浮，不浮则非表邪矣，迟则不数紧，不数紧则非表邪之疼痛矣。桂枝加芍药、生姜各一两，人参三两，新加汤主之，俾血运则痛愈。
此一节言汗后亡其阴血也。
〔补曰〕仲景脉法，散见各条，须加钩考，乃能会通。有如此处论脉曰微细，曰沉微，曰沉迟。粗工遇此，不过一「虚」字了之。而仲景则大有分别，故于脉微细者，自注曰「内外俱虚故也」，以见内之血虚故脉细，外之阳气虚故脉微。至下两节，一则曰沉微，申之曰身无大热者，盖热属气分，无热则气虚，气虚不能鼓动，故脉微，所以主用附子，补肾与膀胱之气也；一则曰沉迟，而先叙其身疼痛，盖痛属血分，血生于心，由心营出而散为脉，故《脉经》言脉为血府，《内经》言食气入胃，浊气归心，淫精于脉，脉气流经。西洋医法，言心体跳动不休，故脉应之而动，与《内经》心生血及脉为血府之说皆合。《医林改错》言血不能跳动，凡脉之动，皆是气动，此说非也。使其是气动，则气一呼当应之而一动，气一吸当应之一动，何一呼动二至，一息动二至，显然与呼吸相左哉？以是知脉是血管，应心而动为无疑矣。心火甚则动速，心火虚则动迟，故主用桂枝以补心火而生血也。同一沉脉，而一迟一微，又有气血之分。读者当于细密处求之。
●桂枝加芍药生姜人参新加汤方
桂枝（三两，去皮）　芍药（四两）　甘草（二两，炙）　人参（三两）　生姜（四两，切）　大枣（十二枚，擘）
上六味，以水一斗二升，微火煮取三升，去滓，分温服，余依桂枝汤法。
〔蔚按〕此言太阳证发汗后邪已净而荣虚也。身疼痛，证虽似外邪，而血虚不能养荣者，必痛也。师恐人之误认为邪，故复申之曰脉沉迟，以脉沉者病不在表，迟者血虚，无以荣脉也。方用桂枝汤，取其专行荣分，加人参以滋补血液生始之源，加生姜以通血脉循行之滞，加芍药之苦平，欲领姜、桂之辛，不走于肌腠而作汗，潜行于经脉而定痛也。曰新加者，言邪盛忌用人参，今因邪净而新加之。注家谓有馀邪者，误也。
且汗吐下不如法而误施之，既已增病，亦恐伤及五脏之气，先以热邪乘肺言之。盖太阳之气，与肺金相合而主皮毛，若麻黄证，标阳盛者，竟用桂枝汤，啜粥以促其汗。发汗后切不可更行桂枝汤，何也？桂枝之热，虽能令其汗出，而不能除麻黄本证之喘，究竟汗为热汗，而麻黄本证之汗未尝出也。无大热者，热盛于内，上乘于肺，而外热反轻也，可与麻黄杏仁甘草石膏汤主之，取石膏止桂枝热逼之汗，仍用麻黄出本证未出之汗也。
此一节言发汗不解，邪乘于肺，而为肺热证也。张令韶云：自此以下五节，因误施汗吐下，致伤五脏之气也。柯韵伯云：温病、风温，仲景无方，疑即此方也。按柯氏此说，虽非正解，亦姑存之，以备恭考。
●麻黄杏仁甘草石膏汤方
麻黄（四两，去节）　杏仁（五十个，去皮尖）　甘草（二两）　石膏（半斤，碎，绵裹）
上四味，以水七升，先煮麻黄减二升，去上沫，纳诸药，煮取二升，去滓，温服一升。
〔男元犀按〕此借治风温之病论曰：太阳之病，发热而渴，不恶寒者为温病；若发汗已身灼热者，名风温。一节未出其方，此处补之，其文略异，其实互相发明。不然汗后病不解，正宜桂枝汤，曰不可更行者，知阳盛于内也。汗出而喘者，阳盛于内，火气外越而汗出，火气上越而喘也。其云无大热奈何？前论温病曰发热而渴，不恶寒者，邪从内出，得太阳之标热，无太阳之本寒也。今曰无大热，邪已蕴酿成热，热于内，以外热较之而转轻也。读书要得间，不可死于句下。至于方解，柯韵伯最妙，宜熟读之。
〔柯韵伯曰〕此方为温病之主剂，凡冬不藏精之人，热邪伏于脏腑，至东风解冻，伏邪自内而出，治当乘其热而汗之，热随汗解矣。此证头项强痛，与伤寒尽同，惟不恶寒而渴以别之，证繫有热无寒，故于麻黄汤去桂，易石膏，以解表里俱热之证。岐伯所云未满三日，可汗而已者，此法是也。此病得于寒时，而发于风令，故又名曰风温，其脉阴阳俱浮，其证自汗身重，盖阳浮则强于卫外而闭气，故身重，当用麻黄开表以逐邪。阴浮不能藏精而汗出，当用石膏镇阴以清火。表里俱热，则中气不运，升降不得自如，故多眠鼻鼾，语言难出，当用杏仁、甘草以调气。此方备升降轻重之性，足以当之。若攻下火熏等法，此粗工促病之术也。盖内蕴之火邪，与外感之馀热，治不同法，是方温病初起，可用以解表清里，汗后可复用以平内热之猖狂，下后可复用彻邪之留恋，与风寒不解用桂枝汤同法。例云桂枝下咽，阳盛则毙，特开此凉解一法，为大青龙汤之变局，白虎汤之先著也。然此证但热无寒，用青龙则不宜姜、桂，恐脉流薄疾，斑黄狂乱作矣。此证但热不虚，用白虎则不宜参、米，恐食入于阴，则长气于阳，谵语腹胀矣。此为解表之剂，若无喘鼾、语言难出等证，则又白虎之证治矣。凡治温病表里之实用此汤，治温病表里之虚用白虎加参、米，相须相济者也。若葛根黄芩黄连汤，则治痢而不治喘。要知温病下后无利不止证，葛根、黄连之燥，非治温药。且麻黄专于外达，与葛根之和中发表不同。石膏甘润，与黄连之苦燥悬殊。同是凉解表里，同是汗出而喘，而用药有毫釐之辨矣。
以伤其心气言之发汗过多，虚其心液，其人叉手自覆冒于心，外有所卫而安也。心下悸，欲得按者，内有所依而愈安也。桂桂甘草汤主之。
此一节言发汗而伤其心气也。
●桂枝甘草汤方
桂枝（四两，去皮）　甘草（二两，炙）
上二味，以水三升，煮取一升，去滓，顿服。
〔张令韶曰〕此发汗多而伤其心气也。汗为心液，汗出过多，则心液空而喜按。故用桂枝以保心气，甘草助中土以防水逆，不令肾气乘心。
以伤其肾气言之，发汗过多之后肾阳虚，则水邪挟水气而上冲，故其人脐下悸者，欲作奔豚，然犹欲作而尚未作也。当先其时以茯苓桂枝甘草大枣汤主之。
此一节言发汗后而伤其肾气也。
〔补曰〕此两节，发汗后何以能伤心气、伤肾气？陈注知其然而未明其所以然也。盖肾属水，为卫气之主，心属火，为营气之主。心火下交于肾，从丹田气海之中蒸动膀胱之水，合化为气，以充达于外，是为营卫。营出于心，属火属血；卫出于肾，属水属气。汗多则泄其卫阳而伤肾气，是以脐下气海虚怯而作悸，气海中之阳不能蒸化膀胱之水，则水欲泛上而作奔豚。其方不用补肾，但用甘、枣、茯苓剋制肾水，用桂枝导心火以交于脐下，则肾水化气而愈矣。上节发汗伤其心气者，又因汗多伤其营气，心火随营气大泄，因致心气虚欲叉手冒心以护之。心下指膈间，言心火从包络下抵膈间，由肺入连网，乃下行入气海。今心火不能布于膈间，故心下悸。主用桂枝以宣心阳。膈与胃相连，故主用甘草以实其胃。细勘此两节。便知营卫之源流，水火之气化矣。
●茯苓桂枝甘草大枣汤方
茯苓（半斤）　甘草（二两，炙）　大枣（十五枚，擘）　桂枝（四两，去皮）
上四味，以甘澜水一斗，先煮茯苓减二升，纳诸药，煮取三升，去滓，温服一升，日三服。作甘澜水法；取水二斗，置大盆内，以杓汤之，水上有珠子五六千颗相逐，取用之。
〔蔚按〕此治发汗而伤其肾气也。桂枝保心气于上，茯苓安肾气于下，二物皆能化太阳之水气。甘草、大枣补中土，制水邪之溢。甘澜水速诸药下行，此欲作奔豚，图于未事之方也。
以伤其脾气言之，发汗后外邪已解而腹胀满者，盖以汗虽出于荣卫，实禀中焦水穀之气以成，今发汗伤其中气，致中虚不能运行升降，乃生胀满，以厚朴生姜半夏甘草人参汤主之。
此一节言发汗而伤其脾气也。同学周镜罗云：太阳发汗，所以外通阳气，内和阴气。发汗不如法，致太阳之寒内合太阴之湿，故腹胀满之病作矣。
●厚朴生姜甘草半夏人参汤方
厚朴（半斤，去皮，炙）　生姜（半斤，切）　半夏（半升，洗）　人参（一两）　甘草（二两，炙）
上五味，以水一斗，煮取三升，去滓，温服一升，日三服。
〔张令韶曰〕此治发汗而伤脾气，汗乃中焦水穀之津，汗后亡津液而脾气虚，脾虚则不能转输而胀满矣。夫天气不降，地气不升，则为胀满。厚朴色赤性温，而味苦泄，助天气之下降也。半夏感一阴而生，能启达阴气，助地气之上升也。生姜以通滞气。甘草、人参，所以补中而滋生津液者也，津液足而上下交，则胀满自消矣。
以伤其肝气言之，伤寒若吐若下后，中气伤矣。心下为脾之部位，土虚而负，木乘之，故逆满，气上冲胸，即厥阴之为病，气上撞心是也。起则头眩，即《内经》所谓诸风掉眩皆属于木是也。脉沉紧，肝之脉也。发汗则动经，身为振振摇者，经脉空虚而风木动摇之象也。《金匮》知肝之病当先实脾，却是不易之法也。茯苓桂枝白术甘草汤主之。
此一节言吐下而伤其肝气也。
〔正曰〕此与下真武证，同有头眩身振摇之病，《浅注》未互勘，故其解略误。盖心下逆满，是停水不化。气上冲心，是水气上泛，与真武证之心下悸同意。起则头眩，与真武证之寒水上冒头眩同意。若不发其汗，则虽内有寒水，而经脉不伤，可免振寒之证。若再发汗，泄其表阳，则寒气浸淫，动其经脉，身遂为振摇，与真武证之振振欲擗地亦同。但真武证重，故用附子以温水；此证轻，故用桂枝以化水也。《浅注》不知脉沉紧，是寒水在内之诊，而解为肝之脉，非也。解气上冲胸为厥阴病，解头眩为诸风掉眩，不但与真武证不合，即与本方苓桂治法亦不合矣。方下张注亦有误。
●茯苓桂枝白术甘草汤方
茯苓（四两）　桂枝（三两，去皮）　白术（二两）　甘草（二两）
上四味，以水六升，煮取三升，去滓，分温三服。
〔张令韶曰〕此治吐下后而作肝气也。心下逆满者，心下为脾之部位，脾主中焦水穀之津，下吐以伤其津，遂致脾虚而为满。脾虚而肝气乘之，故逆满也。「气上冲胸」等句，皆言肝病之本脉。本证方中，只用桂枝一味以治肝，其馀白术当先实脾是也。
且虚人不宜发汗，汗之则为虚虚，发汗后病应解而不解，不应恶寒，而反恶寒者，以其本人虚故也。虚则宜补，补正即所以却邪，以芍药甘草附子汤主之。
此一节言误发虚人之汗，另立一补救法也。
●芍药甘草附子扬方
芍药（三两）　甘草（三两，炙）　附子（二枚，炮去皮，破八片）
上三味，以水五升，煮取一升五合，去滓，分温服。
〔男元犀按〕各家以此证为发汗虚其表阳之气，似是而非，于「病不解」三字说不去，且「虚故也」三字亦无来历。盖太阳之法，从汗解，汗而不解，馀邪未净，或复烦发热。或如疟状，亦有大汗亡阳明之阳，用白虎加人参法，亡少阴之阳，用真武、四逆法，论有明训也。今但云「不解」，可知病未退，而亦未加也。恶寒而曰反者奈何？谓前此无恶寒证，因发汗而反增此一证也。恶寒若系阳虚，四逆辈犹恐不及，竟以三两之芍药为主，并无姜、桂以佐之，岂不虑恋阴以扑灭残阳乎？师恐人因其病不解而再行发汗，又恐因其恶寒而径用姜、附，故特切示曰「虚故也」，言其所以不解，所以恶寒，皆阴阳素虚之故，补虚自足以胜邪，不必他顾也。方中芍药、甘草苦甘以补阴，附子、甘草辛甘以补阳。附子性猛，得甘草而缓，芍药性寒，得附子而和。且芍草多而附子少，皆调剂之妙，此阴阳双补之良方也。论中言虚者，间于节中偶露一二语，单言虚而出补虚之方者，只一节，学者当此隅反之。
〔正曰〕虚则宜补，究是何处虚？应该补何处？《浅注》只此一「虚」字了之，岂能切当哉？须知「虚故也」，是指太阳膀胱之阳虚。盖因发汗大泄其阳，卫阳不能托邪外出，故病不解。阳虚故恶寒，用附子为主，以补膀胱之阳虚。其芍药、甘草，只是调营气以戢其汗而已，营调则汗液不至太动，阳气复振则卫外驱邪，病自不留。解「虚」字必指膀胱而言，乃于汗后恶寒及用附子之法，丝丝入扣，幸勿笼统言也。
虚人发汗，且为虚，虚汗而又下，便入阴而为危证矣。太阳病发汗病不解，若下之而病仍不解，忽增出烦躁之证者，以太阳底面即是少阴，汗伤心液，下伤肾液，少阴之阴阳水火离隔所致也，以茯苓四逆汤主之。
此言虚人误汗下，恐少水火之气因之离隔而难治。烦者阳不遇阴，躁者阴不遇阳也。
●茯苓四逆汤方
茯苓（六两）　人参（一两）　附子（一枚，生用，去皮，破八片）　甘草（二两，炙）　乾姜（一两半）
上五味，以水五升，煮取三升，去滓，温服七合，日三服。
〔张令韶曰〕少阴汗下而虚水火之气，心肾之精液虚，致病不解，阴阳水火离隔而烦躁也。烦者阳不得阴，躁者阴不得遇阳。茯苓、人参，助心主以止阳烦，四逆补肾脏以定阴躁。
要之病变虽多，不外虚实两证。凡发汗后恶寒者，虚故也；发汗后不惟不恶寒，而且但见其热者，实也。盖因发汗以致胃燥而为实热之证，当和胃气，与调胃承气汤。甚矣，温补凉泻之不可泥也。
此一节总结上文数节之意，言虚证固多，而实证亦复不少，而又提出「胃气」二字，补出调胃承气汤一方，其旨微矣。盖太阳病从微盛而转属阳微，而转属少阴为虚证，以太阳与少阴相表里也；阳盛则转属阳明为实证，以太阳与阳明递相传也。
存津液为治伤寒之要，太阳病发汗后，大汗出，阳明水穀之津竭矣，故胃中干，土燥于中。心不交肾则烦，肾不能交心则躁不得眠，即《内经》所谓胃不和则卧不安者是也。欲得饮水者，人身律液为水之类，内水耗竭，欲得外水以自救，只宜少少与饮之，令胃得水而不干，斯气润而和则愈，切不可误与五苓散。若脉浮，小便不利，乃脾气不能转输而胃之津液不行也。微热，乃在表之邪未解也。消渴者，饮入而消，热甚于里也。以脉浮在表，故微热。以脾不转输，故小便不利而消渴。与五苓散，能布散水气，可以主之。
此一节言发汗后胃之津液有干竭与不行之分别也。太阳病至胃气和则愈，言津液干竭。若脉浮至末，言津液不行，当作两截看。
〔张令韶云〕合下四节，皆论发汗后烦渴证也。
〔补曰〕五苓散是治停水利小便，何以即能止渴哉？陈注为脾不转枢，津液不行，究属一间未达。不知人口中津，即膀胱所化之气也，气出于鼻，著于漆石之上，则化为水气，上于口，则化为津，此如釜中煎水出气，熏于盖上即为气水，是一理也。凡人所饮之水，从三焦膜油之中下入膀胱，有似釜中之水，凡人鼻间吸入天阳之气，从肺历心，由气管下抵丹田胞室之中，有似釜底添薪以煎水也。是为心火下交，以火蒸水。而膀胱中水乃化气上行，是为津，有似釜盖上之气水一般。其既化不尽之水质，则泄为小便，小便利而津液布。其理如此。若空言脾不转枢，则其理不实。此证之小便不利消渴，是因汗大出，阳气外泄，故身微热而脉浮。阳气外泄，则胞室气海之中无火以蒸其水，是以水不化气也。方用桂枝为主，导心火下交于水以化气。白术升津，茯苓利水。为利水化气升津除热之妙剂，此所以化气之理也。
●五苓散方
猪苓（十八铢，去皮）　泽泻（一两六铢半）　茯苓（十八铢）　桂枝（半两，去皮）　白术（十八铢）
上五味，为末，以白饮和服方寸匕，日三服，多饮暖水，汗出愈。
〔钱天来云〕汉之一两，即今之二钱七分也。汪苓友云：古云铢者，六铢为一分，即二钱半，二十四铢为一两也。
〔次男元犀按〕苓者令也，化气而通行津液，号令之主也。猪苓、茯苓、泽泻皆化气之品，有白术从脾以输转之，则气化而水行矣。然表里之邪，不能因水利而两解，故必加桂枝以解之，作散以散之，多服暖水以助之，使水精四布，上滋心肺，外达皮毛，微汗一出，而表里之烦热两蠲矣。白饮和服，亦即桂枝汤啜粥之义也。
胃干之烦渴，当以五苓散为禁剂矣。而审系脾不转输之为渴，虽无微热与小便不利症，而治以五苓散则一也。发汗之后，表邪亦已，邪已则脉当缓。今脉不缓而浮数，以汗为中焦水穀之气所化，汗伤中气则变其冲和之象也。烦渴者，汗伤中气，脾不转输而水津不能布散也，以五苓散主之。盖以五苓散降而能升，山泽通气之谓也，通即转输而布散之，不专在下行而渗泄也。
上节言汗后邪未解而烦渴，此节言邪既解而烦渴也。
〔正曰〕山泽通气，通即转枢，皆是统笼语，只因不知水化为气，气化为津之理，故不能解五苓散之方义。
何以言之？盖汗有血液之汗，有水津之汗，如伤寒汗出而渴者，水津之汗也，汗出而脾虚，津液不能上输而致渴，以五苓散主之。若汗出而不渴者，血液之汗也，心主血脉，以茯苓甘草汤主之。方中茯苓、桂枝以保心气，甘草生姜调和经脉。
此一节，上二句申明上文两节之义，言水津之汗也，下二句补出血液之汗，另出方治。
〔正曰〕强分血液之汗、水津之汗，是未知汗之源委也。吾于麻黄桂枝证及上欲作奔豚节，言汗甚详，当细考之。盖汗出而渴者，是伤寒皮毛开而汗自出，膀胱之卫阳外越，因之水不化气而津不布，故用五苓散化气布津。津升则渴止，气布则寒去矣。汗出不渴者，亦是伤寒，皮毛开而汗自出，不渴则内水尚能化气布津。只汗自出，是膀胱阳气随汗发泄，而邪反不得去，故用茯苓以渗为敛，使不外泄。用桂、姜专散其寒，寒去汗止，与桂枝证之自汗出相似。但桂枝证之自汗啬啬恶风，汗虽出，不透快也，故仍发之使出，用白芍以行营血之滞，使汗得透快而出无滞留也；此证之汗自出，是太透快，恐其遂漏不止，故不用白芍之行血，而用茯苓之利水，使水气内返则不外泄矣。《浅注》苓、桂保心气，不合旨意，而言姜、草调经脉，其说尤泛。
●茯苓甘草汤方
茯苓（二两）　桂枝（二两，去皮）　生姜（三两，切）　甘草（一两炙）
上四味，以水四升，煮取二升，去滓，分温三服。
〔蔚按〕此承上服五苓散多饮暖水以出汗。人知五苓之用在汗，而不知五苓之证在渴也。五苓证之渴，为脾不转输，非关胃燥，推而言之，不输于上为渴，不输于中为水逆，不输于下为小便不利。虽有烦热之病，责在水津不能四布，故曰白术、桂枝之辛温不避也。论曰汗出而渴，可知中焦水穀之津发泄而伤脾，脾伤则不能输津而作渴，故取五苓散布散其水津。若不渴者，中焦之液未伤，只用茯苓甘草汤，取茯苓之利水，俾肾水不沸腾而为汗。
且五苓散不特自内输布其水津也，而亦治表里症之水逆。如中风发热六日，是六经已尽，七日而又来复于太阳，而其发热不解而烦，谓之表症，而何以又谓之有表里证，以渴欲饮水为里症，合而言之，名为表里症也。盖风为阳邪，阳热甚则渴，不关于发汗亡津液所致也。《内经》云饮入于胃，游溢精气，上输于脾，脾气散精，上归于肺。今脾不能散精归肺，以致水入则吐者，名曰水逆，谓水逆于中土而不散也，以五苓散主之，助脾气以转输。
此一节言五苓散之治水逆，近注以太阳为表为标，膀胱为里为本，此证名为犯本，又名为表里传，反多枝节，与本论之旨不合。
〔正曰〕仲景所谓中风有热风、有寒风，陈注执定风为阳邪，误解此渴为阳热甚。不知五苓之渴饮水，是水停不化气，气不布则津不升，故总以化气行水为主。解为阳热，岂合方义哉。
至于血液之汗，主于心，上言主以茯苓甘草汤，尚未尽其量。医师未持病人之脉时，只见病人手叉自覆冒其心，其心下悸而喜按明矣。而医师因行教试之法，令病人作咳，而病人竟不咳者，此必两耳聋而无闻也。所以然者，以重发汗，阳气不充于胸中，故手叉自冒。精气不充于两耳，故耳聋无闻。阳气、精气非一，亦非二也。汗后交虚，病故如此，岂茯苓甘草汤所可胜任哉。
此一节言血液之汗，发之太过，致伤心肾之气，非茯苓甘草汤所能治也。
后学周宗超按：正气虚之耳聋，与少阳邪盛之耳聋，分别在手自冒心。
〔补曰〕此节难解，《浅注》亦不必确当，阙疑。
其与五苓症相似而不同者奈何？发汗后肺气已虚，若饮水多，则饮冷伤肺，必作喘。以水灌之，则形寒伤肺，亦作喘。此岂五苓所能治哉。
此一节言汗后伤肺，五苓散不可以混施。
〔正曰〕水化则为气，气上出顺利则不喘，水下出不停则无阻碍。若饮水多，水遂停而气不化，故喘。原文并未言其是饮冷水，《浅注》不解水停气不化之理，故添一「冷」字，而以饮冷伤肺为解，不免略差一黍。又言以水灌之，是形寒伤肺，似言以冷水淹泼病人身体，则形寒也。不知从古治病，皆无以水淹泼周身之理，所谓灌之，亦不过其人不饮而强灌之，如米饭、浆水、清粥、药水迭进以冀其愈是也。水停亦为喘，皆气不化之故，义详于上，勿守《浅注》想当然而已也。
更有与五苓证之水逆相似者，尤不可混。发大汗之后，水药不得入口，以汗本于阳明水穀之气而成，今以大汗伤之，则胃气大虚，不能司纳如此，此为治之之逆。若不知而更发其汗，则胃虚阳败，中气不守，上下俱脱，必令吐下不止，此与五苓证之水逆何涉哉。
此一节言发汗后胃虚，水药不入之证，与五苓散不大相涉，自「未持脉」至此共三节，以反掉笔为结尾，故不必出方。然读仲景书，须于无字处求字，无方处索方，方可谓之能读。
少阴君火居上，少阴肾水居下，而中土为之交通。若发汗吐下后，上中下三焦俱为之伤，是以上焦之君火不能下交于肾，下焦之肾水不能上交于心，火独居上，阳不遇阴，故心虚而烦，胃络不和，故不得眠。若剧者，不得眠之盛，必反复颠倒，烦之极，自见其心中不爽快而懊憹，以栀子豉汤主之。以栀子入心而下交于肾，豆豉入肾而上交于心，水火交而诸证自愈。若少气者，为中气虚而不能交运于上下，以栀子甘草豉汤主之，即《内经》所谓交阴阳者，必和其中也。若呕者，为热气搏结不散而上逆，以栀子生姜豉汤主之，取生姜之散以止呕也。
此一节言汗吐下伤其三焦之气，以致少阴之水火不交也。张令韶云：自此以下六节，论栀子豉汤之证有热有寒有虚有实之不同。
●栀子豉汤方
栀子（十四枚，擘）　香豉（四合，绵裹）
上二味以水四升，先煮栀子得二升半，纳豉，煮取一升半，去滓，分为两服，温进一服。得吐者，止后服。二张以吐下后虚烦无复吐之理，此因瓜蒂散用香豉而误传之也。
〔男元犀按〕此汤旧本有「得吐止后服」等字，故相传为涌吐之方，高明如柯韵伯，亦因其说，惟张隐菴、张令韶极辨其讹，曰瓜蒂散二条，本经必曰吐之。栀子汤六节，并不言一「吐」字，且吐下后虚烦，岂有复吐之理乎？因此瓜蒂散内用香豉二合而误传之也。愚每用此方服之，不吐者多，亦或有时而吐，要之吐与不吐，皆药力胜病之效也，其不吐者所过者化即雨露之用也，一服即吐者，战则必胜，即雷霆之用也，方非吐剂，而病间有因吐而愈者，所以为方之神妙。栀子色赤象心，味苦属火，性寒，导火热之下行，豆形象肾，色黑入肾，制造为豉，轻浮引水液之上升，阴阳和水火济，而烦热懊憹结痛等证俱解矣。原本列于太阳，主解烦，非吐剂，而有时亦能涌吐也。韵伯移入阳明，只知为吐剂，泄阳明之烦热，即此为仁者见仁，知者见知也。
●栀子生姜豉汤　，即前方加生姜五两，煎法同。
●栀子甘草豉汤　，即栀子豉汤加甘草二两，煎法同。
〔蔚按〕栀、豉解见上。汗吐下后中气虚，不能交通上下，故加甘草以补中。呕者汗吐下后胃阳已伤，中气不和而上逆，故加生姜暖胃解秽而止逆也。
发汗若下之，其热宜从汗下而解矣，而竟不解，为烦热，且烦不解，留于胸中而窒塞不通者，以栀子豉汤主之。盖以胸中为太阳之里、阳明之表，其窒塞因烦热所致，必令烦热止而窒塞自通矣。
此一节言栀子豉汤不特交通上下，而且能调和中气也。按此证最多，须当切记。
〔正曰〕胸中是上焦心肺所司，解胸中是调和中气，误将上焦作中焦解，岂不差耶。不知胸前之大膈膜，后连背脊，前抵胸骨尽处，其膈之内皮循腔子上会于肺系，下生包络而通于心。所谓胸中即指膈膜以上肺系以下而言，乃肺与心包络三者之部位也。《内经》云：肺为相傅之官，主制节，其心火不令太过。今因心火太过，肺之清金不能制节之，故致烦热，热甚气壅故胸中窒。主用栀子者，栀子花白子赤，得金水之气而归于心，有似肺金制节心火之象，其实有膈膜之形，故专主膈上包络心间之治法也。仲景方证精密，读者所当细究。
伤寒五日至六日，六经已周，大下之后身热不解，心中结痛者，知太阳之里、阳明之表搏结，俱未欲解也，以栀子豉汤主之。
此一节言栀子豉汤不特升降上下，而亦能和解表里也。
伤寒下后，多属虚寒，然亦有邪热留于心腹胃而为实热证者。热乘于心则心恶热而烦，热陷于腹则腹不通而满，热留于胃则胃不和而卧起不安者，以栀子厚朴汤主之，取枳实之平胃、厚朴之运脾，合栀子止烦，以统治之也。
此一节言栀子豉汤能清伤寒下后之馀热也。按此证最多，又当切记。
●栀子厚朴汤方
栀子（十四枚，擘）　厚朴（四两，炙）　枳实（四枚，水浸去瓤炒）
以上三味，以水三升半，煮取一升半，去滓，分二服，温进一服，得吐者，止后服。
〔柯韵伯曰〕心烦则难卧，腹满则难起，起卧不安是心移热于胃，与反覆颠倒之虚烦不同。栀子治烦，枳朴泄满，此两解心腹之妙剂也。
伤寒中有栀子证，医者不知用栀子汤，反以丸药大下之，则丸缓留于中而陷于脾矣。身热不去，此太阴脾土本藏之热，发于形身也。微烦者，以脾为至阴，内居中土，上焦之阳不得内归于中土也。此热在上而寒在中，以栀子乾姜汤主之。
此一节言下后脾气虚寒，栀子又宜配以乾姜以温脾也。男蔚按：栀子性寒，乾姜性热，二者相反，何以同用之。而不知心病而烦，非栀子不能清之，脾病生寒，非乾姜不能温之，有是病则用是药，有何不可。且豆豉合栀子，坎离交姤之义也，乾姜合栀子，火土相生之义也。
〔正曰〕身热不去，是伤寒原有之证，故但曰不去，非因下后伤脾而身始热也。微烦亦非因下所致，是因热不去而烦也。《浅注》以为是太阴脾土之热发于形身，只因强就乾姜之性而误注也。不知乾姜是治大下之后利尚未止，故急以姜温脾，与烦热原两歧，故用药有寒热之异，解者幸勿扯杂。观下文病人旧微溏者不可与栀子汤，则此方用乾姜正是大下微溏泻，故用乾姜救之。而仍不废栀子者，以原有身热微烦之证，其泻特暂时病，故用乾姜足矣，不似下节之旧微溏也。而热烦仍其原有之证，故仍用栀子寒热并用，较量极精。
●栀子乾姜汤方
栀子（十四枚，擘）　乾姜（二两）
上二味，以水三开半，煮取一开半，去滓，分二服，温进一服。得吐者止后服。
〔张令韶曰〕栀子导阳热以下行，乾姜温中土以上达，上下交，烦热止矣。
凡用栀子汤，若病人旧微溏者，为脾虚寒之体，病则不能化热，必现出虚寒之证，不可与服之。
此一节言栀子虽能止烦清热，然苦寒之性却与虚寒之体不宜，故结此叮咛。
〔男元犀按〕栀子下禀寒水之精，上结君火之实，既能起水阴之气而滋于上，复能导火热之气而行于下。故以上诸证，仲师用之为君，然惟生用之，真性尚存。今人相沿炒黑，则反为死灭无用之物矣。嘉庆戊辰，吏部谢芝田先生令亲患头项强痛，身疼，心下满，小便不利，服表药无汗，反烦，六脉洪数。初诊为太阳阳明合病。谛思良久曰：前病在无形之太阳，今病在有形之太阳也，但使有形之太阳，小便一利，则所有病气俱随无形之经气而汗解矣。用桂枝去桂加茯苓白术汤，一服遂瘥，惟夜间不寐。特告曰此名虚烦，因辛热遗害，若用枣仁、远志、茯神等药，反招集其所遗而为孽病，必复作矣，用栀子豉汤即愈。嘉庆己巳季春，曹扶谷明府患头痛项强恶寒等证，自差，次回垣，后更增出寒热往来，欲呕胸满等证。家严诊其脉，数中见小，按中虚不应指，骇谓之曰：阳证见阴脉，法在不治。所幸者大小便如常，神识颇清，正虽虚而尚未溃。察其胸满欲呕，寒热往来之证，俱是病气欲从枢转之象，当乘机而利导之。遂令一日服小柴胡两剂，柴胡每剂八钱。次日再诊，以上诸证虽退，而心胸懊憹不安，语言错乱无次，实觉可忧。又诊其脉略缓，遂为之喜曰：邪从枢转而出，故寒热等证俱平。正为邪热所伤，故烦昏证并见，此时须当救正。但「救正」二字，不读《伤寒》《金匮》，便以人参误事，立主用栀子豉汤，从离坎交媾处拨动神机，服后停药，静候三日，值阳明主气之期，申酉为阳明正旺之时，戊癸相合自愈。果如言，应期而效。
虚人不可发汗，汗后变证无常。兹先言太阳：太阳病发汗，其热当解，今汗出不解，正气虚也。其人仍发热，徒虚正气，而热仍在也。汗为心液，心液亡则心下悸。夫津液者，和合而为膏，上补益于脑髓。今津液不足，则脑为之不满，而头为之眩。身为脾之所主，今脾气因过汗而虚，不外行于肌肉，则身无所主持而瞤动，动摇不能撑持而欲擗地之状者，以真武汤主之。
此一节言太阳过汗之变，而立一救方治也。张令韶云：此章凡八节，皆言虚者不可汗也。
〔正曰〕伤寒发热，是本身之卫阳与寒相争，故热宜发其汗，使卫阳得出于外，而寒随之解矣。若卫阳已泄而汗出，寒仍不解，留于肌肉而发热，内动膀胱之水上陵心，为心下悸，水气挟肝脉上冒为头眩。夫汗出之后，经脉已失其养，今其寒水之气又复触发其筋脉，则身瞤动，振振欲擗地，总由阳气外泄，寒水暴发也。是以用生姜、白芍，理营卫以散外寒。用附子为主，助肾阳以祛内寒。而苓、术治水以佐之。水不上泛则眩止，不陵心则悸止，寒退阳伸，则瞤动振摇无不止矣。《浅注》心液亡则悸，脑不满则眩，脾气不行于经脉则振动，不免求深反浅，或不解瞤动振振之证。余曰凡人冬月经大冷冻，往往战䐃，即瞤动振振之微者也，必得火烘乃解，故此证必用姜、附以温之也。此与上苓桂术甘汤证相似，但有轻重之别也。
●真武汤方
茯苓（三两）　芍药（三两）　生姜（三两）　白术（二两）　附子（一枚，炮）
上五味，以水八升，煮取三升，去滓，温服七合，日三服。
〔张令韶曰〕虚者不可汗，汗后病不解而变证也。真武者，镇水之神也，水性动，今动极不安，故亦以此镇之。茯苓松之馀气潜伏于根，故归伏心神而止悸。附子启下焦之生阳，上循于头而止眩。芍药滋养荣血，生姜宣通经脉，而瞤动自止。白术所以资中土而灌溉四旁者也。
〔罗东逸曰〕小青龙汤治表不解，有水气，中外皆寒实之病也；真武汤治表已解，有水气，中外皆虚寒之病也。真武者，北方司水之神也，以之名汤者，藉以镇水之义也。夫人一身制水者，脾也，主水者肾也。肾为胃关，聚水而从其类，倘肾中无阳，则脾之枢机虽运，而肾之关门不开，水即欲行，以无主制，故泛溢妄行而有是证也。用附子之辛热壮肾之元阳，则水有所主矣。白术之温燥建立中土，则水有所制矣。生姜之辛散，佐附子以补阳，于补水中寓散水之意。茯苓之淡渗，佐白术以健土，于制水中寓利水之道焉。而尤重在芍药之苦降，其旨甚微。盖人身阳根于阴，若徒以辛热补阳，不少佐以苦降之品，恐真阳飞越矣。芍药为春花之殿，交夏而枯，用之以亟收散漫之阳气而归根。下利减芍药者，以其苦降涌泄也。加乾姜者，以其温中胜寒也。水寒伤肺则咳，加细辛、乾姜者，胜水寒也。加五味子者，收肺气也。小便利者，去茯苓，恐其过利伤肾也。呕者，去附子倍生姜，以其病非下焦，水停于胃，所以不须温肾以行水，只当温胃以散水，且生姜功能止呕也。
汗之不可轻发，必于未发之先，审察辨别而预断其不可。咽喉为三阴经脉所循之处，考脾足太阴之脉挟咽，肾足少阴之脉循喉咙，肝足厥阴之脉循喉咙之后。三阴精血虚少不能上滋而乾燥者，不可发汗。或误发之，命将难全，亦不必再论变症也。
自此以下，皆承上文而言不可发汗，而发之之变证也。
素有淋病，名曰淋家其津液久虚，不可发汗更走其津液。若发汗则津液竭于外，而血动于内，干及于胞中，必患便血。何以言之？《内经》云膀胱者津液藏焉，又曰膀胱者胞之室。是胞为血海，居于膀胱之外而包膀胱。虽藏血藏津液有别，而气自相通。参看太阳热结膀胱血自下症，则恍然悟矣。淋家病，为膀胱气化不能行于皮毛，津液但从下走而为淋，膀胱已枯，若再发其汗，必包动中之血，非谓便血自膀胱出也。
疮家，久失脓血则充肤热肉之血虚也矣。虽身疼痛，患太阳之表病，亦不可以麻黄汤峻发其汗，发汗必更内伤其筋脉，血不荣筋，则强急而为痓矣。
血从阳经并督脉而出者为衄。汗为血液，凡素患衄血之人，名曰衄家。三阳之经血俱虚，故不可发汗，汗出则重亡其阴，必额上陷，脉急紧，目直视不能眴，不得眠。所以然者，以太阳之脉起于目内眦，上额交颠。阳明之脉起于鼻，交额中旁，纳太阳之脉。少阳之脉起于目锐眦。三经互相贯通，俱在于额上鼻目之间。三阳之血不荣于脉，故额上陷，脉紧急也。三阳之血不贯于目，故目直视不能眴也。阳血虚少，则卫气不能行于阴，故不得眠也。此三阳之危症也。
〔正曰〕发汗则重亡其阴，非也。汗出气分属阳，汗出必额上陷。以衄家阴血已止，惟赖有阳气尚能保其额之不陷。若再汗亡其阳，则额间阴血阳气两者均竭，是以虚陷。论详《金匮》，读者于阴阳气血当认真。
血从阴经并冲任而出，为吐为下，多则为脱。凡一切脱血之人，名曰亡血家。血属阴，亡血即亡阴，故不可发汗。若发其汗，是阴亡而阳无所附，阴从外脱，其人则寒慄而振，《内经》云涩则无血，厥而且寒是也。
〔补曰〕此寒慄而振，与前必振寒内外俱虚故也同义。彼是下后亡阴，筋脉失养，后发汗又亡其阳，则寒气发动，筋脉不能自持，故振寒。此节亡血家，即是阴筋失养，后发汗以亡其阳，则寒气发动，筋脉不能自持，故寒慄而振，其义正与前同。又此节与上节衄家发汗则额上陷义亦相通。衄正是督脉额上之血已亡，故发汗再亡其阳，则止是督脉所司之额上陷。亡血家是周身之血或吐或下，从内泄去，则周身筋脉失养，故汗之再亡其阳，则不单在额上陷，而在周身皆发寒振。《浅注》既知此节发汗是阳从外脱，而注上一节乃云汗出则重亡其阴，实属自相矛盾。
平素患汗病之人，名曰汗家。心主血，汗为心液，患此病之人，其心虚血少可知。若重发其汗，则心主之神气无所依，必恍惚心乱。且心主之神气虚，不能下交于肾，而肾气亦孤，故小便已而前阴溺管之中亦疼。与禹馀粮丸。愚按本方失传，王曰休补方，用禹馀粮、赤石脂、生梓皮各三两、赤小豆半升，共为末，蜜丸弹子大，以水二升，煮取一升，早暮各一服。然亦不过利水之品，毫无深义。
〔正曰〕心肾不交之病多矣，何以独见阴疼之症？《浅注》以阴疼是心之神气不交肾，而肾气亦孤，于理似精而于证实不相合。不知前阴溺管，乃是膀胱下窍，膀胱有津液以润此窍，则小便利而溺管不疼。《内经》云：膀胱者州都之官，津液藏焉，气化则能出矣。此「出」字是言化气为津液，下出以润溺，上出以充皮毛。汗家之津液既从皮毛发泄，又重发其汗，则津液尽从皮毛外出，而下行之津液反竭，是以溺管枯涩而小便疼也。其恍惚心乱者，亦不是心血虚少，盖心烦是血虚，心悸是阳虚，心乱是阳气飞越。此与以火迫劫，亡阳，必惊狂同义。《浅注》于汗原委未达，不知心火下交于水，乃化气为津为汗，是以汗太多，则心阳外泄也。义详总论，读者须细考之。
不特亡血不可发汗，即素寒者亦不可发汗。病人有素寒，复发其汗，汗乃中焦之汁，发汗更虚其中焦之阳气，其胃中必冷。且胃无阳热之化，则阴类之虫顿生，故必吐蛔。他若胃热之吐蛔，又不在此例矣。
〔张令韶云〕本论逐节之后，必结胃气一条，以见不特吐下伤其胃气，即汗亦伤胃气也。治伤寒者，慎勿伤其胃焉，斯可矣。
病气在外，本当发汗从外而解，而复从内以下之，此为治之逆也。若先发汗，外邪未尽，复从内入，因而下之，治不为逆。病气在内，本当先下之，从内而解，而反从外以汗之，为治之逆。若先下之，内邪未尽，势欲从外而出，因其势而汗之，治亦不为逆。
〔张令韶云〕此章凡六节，前四节言病气随正气之出入以为出入，正气亦随病气之内外而为内外也。或从内解，或从外解，或救其里，或救其表，不可逆也。五节言阴阳和，正气之出入复其常，病气亦随之而解矣。末节太阳之气随荣卫之行于脉外，而行于脉中也。
太阳伤寒，医者误下之，因误下而正气内陷，续得下利清穀不止。虽明知一身疼痛为属表者，而此时不暇兼顾，急当救里，救里之后，审其身疼痛，知表症之未解，兼审其清便自调者，知里症之全瘳，于是复筹所急，曰急当救表。救里宜四逆汤以复其阳，救表宜桂枝汤以解其肌，生阳复，肌腠解，表里和矣。
此一节反应上文先下而后汗之意，以见下之而表里俱虚，又当救里救表，不必拘于先下而复汗之说也。
太阳病，发热头痛，痛在表则脉宜浮而反沉，此正气内虚也。若既汗之不差，其身体疼痛仍然不罢，须知其表热为外发之假阳，脉沉为内伏之里阴，当凭脉以救其里，宜四逆汤。《内经》云太阳本寒而标热，此症见标症之发热，不见本症之恶寒，以本寒之气沉于内，外无恶寒，而内有真寒也。
此一节言病在表而得里脉，又当救其里，不必如上文之身疼痛而止救其表也。太阳之气外行于三阳而从表，内行于三阴而从里。今表证而得里脉，恐沉必兼微，即《易》所谓履霜坚冰至之义也。
太阳病当先发汗，今先下之，虚而不愈，因复发汗，以此汗下失度，致表里俱虚，阴阳不相交接，其人因致首如有所覆戴之象而为冒，此阴虚于下而戴阳于上也。冒家汗出自愈，所以然者，以阳加于阴，得阴气以和之，汗出表和故也。盖表里之气本相通，表和里亦和，不必复下。若审得里未和，然后复下之。
此一节应上文先发汗而复下之之意也。
太阳病未解，诊其脉阴尺阳寸不偏大偏微，而俱见均停，阴阳之气旋转于中，自然变易一番，必先振慄，汗出而解。若邪盛于表，其阳寸之脉必大于阴尺而不均停。但使阳寸脉转微者，始与阴尺之脉停，为阳之过阴，先汗出而解。若邪实于里，其阴尺之脉，必大于阳寸而不均停。但使阴尺之脉转微者，始与阳寸之脉停。为阴之遇阳，下之而解，若欲下之，不得太过，只宜调胃承气汤主之。
此一节言汗下亦所以和阴阳也。
〔正曰〕两微脉与证治颇难解也。《浅注》因添一「使」字，转字以强通之。然必添字方能解，即非解经确诂。先玩原文阴阳俱停句，一「停」字便见阳脉主表主卫气，阴脉主里主营血，俱停则表里营卫俱和，故营卫相合，振慄汗出而解。凡是战汗而解之病，皆是营卫和也。以下乃言营卫不和脉不停均者，但阳脉微为卫不和，故先令汗出则卫和而解。但阴脉微为营不和，故下之令营血和畅则愈。仲景文法，大指如是，惟全书微脉均无当汗下者，而此处微脉独言当汗下，理殊难测，或由传写之讹，或则另有深义，尚须阙以待考。
太阳之为病，无不发热，而汗之自出者，当求之荣卫。盖人身之汗，主之者脉中之荣，固之者脉外之卫，此为荣气被卫气之所以并而弱，卫气受邪风之所客而强，弱则汗不能主，强则汗不能固，邪风为害故使汗出。欲救邪风者，宜桂枝汤调和荣卫之气。
此一节言太阳之气又从荣卫之气出入于内外也。
〔补曰〕《浅注》此段甚精，成无己风伤卫之说，观此便知其谬。仲景明言邪风伤营故营弱，成无己之说谬矣，所以《浅注》，亦不从之，吾于桂枝汤证言之甚详。
伤寒五六日，经尽一周，气值厥阴，藉其中见之少阳而枢转，伤寒如此，中风亦如此。其症往来寒热，少阴之枢象也。胸为太阳之部，胁为少阳之部，太阳不得出，少阳不得枢，故为苦满。「默」字从火从黑，伏明之火郁而不伸，故其形默默。木火郁于中，致胃络不和，故不欲饮食，木火交亢故为心烦，木喜条达而上升，故喜呕。此病气则在太阳，经气则值厥阴，厥阴之中见则为主枢之少阳也。盖少阳之气游行三焦，在脏腑之外，十一藏皆取决之，故兼或然七症：或涉于心而不涉于胃，则胸中烦而不呕；或涉于阳明之燥气，则渴；或涉于太阴之脾气，则腹中痛；或涉于厥阴之肝气，则胁下痞硬；或涉于少阴之肾气，则心下悸而小便不利；或太阳藉少阳之枢转，已有向外之势，则不渴，身有微热；或咳者，又涉太阴之肺气矣。夫五藏之经俞在背，主于太阳，而五藏之气由胸而出，亦司于太阳。今太阳之气逆于胸而不能外去，虽不干动在内有形之藏真，而亦干动在外无形之藏气，现出各藏之症，非得少阳枢转之力，不能使干犯之邪向外而解，必与以小柴胡汤助枢以主之。
此一节言太阳之气不能从胸出入，逆于胸膈之间，内干动于藏气，当藉少阳之枢转而外出也。
〔张钱塘云〕此章凡十五节，皆论柴胡汤之证治。又云：小柴胡汤，乃达太阳之气从少阳之枢以外出，非解少阳也。是以有随证加减之法。李士材谓柴胡乃少阳引经之药，若病在太阳，用之若早，反引贼入门。后人不察经旨，俱宗是说，谬矣。
〔补曰〕《内经》云少阳为枢，盖实有枢之境地可指。又曰十一经皆取决于少阳，亦实有取决之路道可指。盖决如决水，谓流行也，如管子决之则行之义，谓言十二经之流行皆取道于少阳也。少阳是三焦，古作膲，即人身中之膈膜油网，西医名为连网，《内经》名为三焦。宋元后谓三焦有名无象，其说非也。三膲之根发于肾系，由肾系生胁下之两大板油，中生腹肉之网油，连小肠、大肠、膀胱，又上生肝膈，连胆系，由肝膈生胸前之膜膈，循肋腔内为一层白膜，上至肺系，连于心，为心包络，又上而为咽喉，此三膲之腑在内者也。从内透出筋骨之外，是生肥肉，肥肉内瘦肉外一层网膜，有纹理，为营卫外来之路，名曰腠理，乃三膲之表也。邪在腠理，出与阳争则寒入，与阴争则热，故往来寒热。胸胁是膈膜连接之处，邪在膈膜故胸胁苦满。少阳胆火，游行三焦，内通包络，火郁不达故默默。凡人饮水俱从胃散入膈膜，下走连网，以入膀胱。凡人食物化为汁液，从肠中出走网油，以达各脏。邪在膜油之中，水不下行则不欲饮，汁不消行则不欲食。心烦者，三焦之相火内合心包也，喜呕者，三焦为行水之府，水不下行，故反呕也；或但合心火，为胸中烦，而水不上逆则不呕；或三焦之火能消水则渴；或肝膈中之气，迫凑于腹内网油之中，则腹中痛；或邪结于胁下两大板油之中，则胁下痞满；或三焦中火弱水盛，水气逆于心下膈膜之间，则心下悸；或三焦之府不热，则不消渴，而邪在三焦之表，居腠理之间，则身有微热；或从膜膈中上肺冲咽喉，为痰火犯肺则咳。总之是少阳三焦膜中之水火郁而为病也。统以小柴胡汤散火降水主之，各随其证之所见而随证加减，无不确切。《浅注》不能一一指实，但引《内经》囫囵解之，是知其然而不知其所以然也。
●小柴胡汤方
柴胡（半斤）　黄芩（三两）　人参（三两）　甘草（三两）　半夏（半升，洗）　生姜（三两，切）　大枣（十二枚，擘）
上七味，以水一斗二升，煮取六升，去滓，再煎取三升，温服一升，日三服。
后加减法：若胸中烦而不呕，去半夏、人参，加栝蒌实一枚；若渴者，去半夏，加人参合前成四两半、栝蒌根四两；若腹中痛者，去黄芩，加芍药三两；若胁下痞硬，去大枣，加牡蛎四两；若心下悸，小便不利者，去黄芩，加茯苓四两；若不渴，外有微热者，去人参，加桂三两，温覆取微汗愈；若咳者，去人参、大枣、生姜，加五味子半升、乾姜二两。
〔张令韶云〕太阳之气不能由胸出入，逆于胸胁之间，内干动于藏气，当识少阳之枢转而外出也。柴胡二月生苗，感一阳初生之气，香气直达云霄，又禀太阳之气，故能从少阳之枢以达太阳之气。半夏生当夏半，感一阴之气而生，启阴气之上升者也。黄芩气味苦寒，外实而内空腐，能解形身之外热。甘草、人参、大枣，助中焦之脾土，由中而达外。生姜所以发散宣通者也，此从内达外之方也。愚按原本列于太阳，以无论伤寒中风，至五六日之间，经气一周，又当来复于太阳。往来寒热，为少阳之枢象，此能达太阳之气从枢以外出，非解少阳也。各家俱移入少阳篇，到底是后人识见浅处。又曰太阳之气不能从胸出，入逆于胸胁之间，虽不干动在内有形之脏真，而亦干动在外无形之脏气。然见一脏之证，不复更见他脏，故有七或证也。胸中烦者，邪气内侵君主，故去半夏之燥；不呕者，胃中和而不虚，故去人参之补，加栝蒌实之苦寒，导火热以下降也；渴者，阳明燥金气盛，故去半夏之辛，倍人参以生津，加栝蒌根引阴液以上升也；腹中痛者，邪干中土，故去黄芩之苦寒，加芍药以通脾络也；胁下痞硬者，厥阴肝气不舒，故加牡蛎之纯牡，能破肝之牝脏，其味咸能软坚，兼除胁下之痞，去大枣之甘缓，欲其行之捷也；心下悸，小便不利者，肾气上乘而积水在下，故去黄芩，恐寒苦以伤君火，加茯苓保心气以制水邪也；不渴，外有微热者，其病仍在太阳，故不必生液之人参，宜加解外之桂枝，覆取微汗也；咳者伤肺，肺气上逆，故加乾姜之热以温肺，五味之敛以降逆。凡咳皆去人参，长沙之秘旨，既有乾姜之温，不用生姜之散，既用五味之敛，不用大枣之缓也。
〔补曰〕仲景所用柴胡，是今四川产者，一茎直上，中通，有白瓤，故能通三焦之膜膈。色青气香，春日生成，恰得少阳之气，非别省红软银白等柴胡也。各省柴胡性烈，非少阳之性也，用之伤人，比羌独活更烈，决不可用。读仲景书者，若见四川柴胡，则知仲景用药之妙。
上言太阳之病而值厥阴之期，厥阴中见少阳，少阳主枢，太阳病值其主气之期而外出者，藉其枢之有力也。《经》云少阳外主腠理，内主三焦。腠者，三焦通会元真之处，血气所注。今血弱气尽则腠理自开，太阳所受之邪气因其气血之虚而入，邪气与少阳中正之气两相击搏，俱结于少阳所部之胁下，正邪不两立则分争，正胜则热，邪胜则寒，分争则往来寒热，离合无定则休作有时。《经》云少阳之上相火主之。兹则阳明之火郁而不伸，故其象默默，默默之象为少阳专见之症。不欲饮食，为木气内郁而胃络不和也，胃病必及脾，藏府之膜本自相连，脾病其痛必在于下，即前所谓腹中痛是也。然腹中原不可以言下，今以胃邪在胃脘之高，而此痛反居其下，邪高故使呕也。用小柴胡汤转少阳之枢，达太阳之气以主之。若服柴胡汤已而反渴者，是太阳之气不能从枢解，而转属于阳明之燥化也，以白虎加人参汤，按法治之。
上节言太阳之气逆于胸中，而动五脏之气，此言太阳之气结于胁下，而伤太阴阳明之气，亦当藉少阳之枢而转出也。
〔补曰〕腠理者，三焦通会元真之处，血气所注。《浅注》不指出何处，则不知血气如何往来也。盖三焦是内油膜，透出为瘦肉外皮毛内之膜油，其瘦肉肥肉交界处夹缝中有纹理，名曰腠理，为营血卫气出入之路径。血弱气尽则其路径空虚，邪气因入，从腠理内侵，及于胁下，入两大板油之中，乃三焦之府也。三焦根于肾系，由肾系生出两大板油，邪入于此，正气欲出不得，遂结于胁下，其寒热休作有时者，亦因正与邪有或进或退，不相值则休也。默默解见上。三焦为行水化谷之府，不欲饮食，是上焦膜油与胃腕相交之处，窍道不通，故食不入。《内经》云胃有大络，即指胃通于膲膜中之管窍也。《内经》名络，西医名为管，从膜膈下入网油，网膜属三焦，网膜上之膏油，即脾之物。脾脏之油，生焦膜上，与胃府本自相连，邪在脾脏油膜之中，则结于胁下之板油内，或大小肠之油网内，则痛而不通。夫邪在上焦，水穀不得入而痛在下焦，逆气上行，故使水穀呕出也。服汤已渴者，是呕虽已，水已得下，而三焦油膜中火仍不已，熏灼其油乾燥，遂为转属阳明之燥气矣。《浅注》未能确指，故特补之。
太阳之邪不解，可以柴胡转其枢，太阳之气内陷，不可以柴胡虚其里。得病六日，六经之气已周，而又来复于太阳，正是七日。诊其脉迟，气虚也，浮弱。血虚也，气血俱虚而见太阳症之恶风恶寒，当于寻常之太阳症外，另参脉息日期而分别。且又有独见之症，曰手足温，系在太阳也，此气血俱虚。医者不知，反二三下之，虚其中气，以致不能食，而胁下为少阳之部位，其枢逆而不转，故无往来寒热，惟满而且痛。面目及身黄，为太阴土气虚而真色现也。虽颈项强，为太阴之经气不利。而脾不转输，为小便难者，是中气虚之大关键。柴胡汤乃从内达外之品，里气虚者忌用，若与柴胡汤，里气虚陷，后必下重。夫呕渴乃柴胡汤之的症，而本渴而饮水呕者，中胃虚也，柴胡汤非中胃之药，不中与也。与之而中气愈虚，食谷者哕，此缘二三下之既误，不可以柴胡汤而再误也。
此一节言太阳之气陷于太阴之地中，太阴阳明气虚，不能从枢外出，又非柴胡汤所主也。
〔正曰〕浮主阳，浮于外，迟弱主阳气虚弱，非血虚也，阳气不振故恶风寒。手足温者，别于手足潮热而言，谓阳气虚弱，手足当厥冷，即不厥冷而手足温，亦与潮热不同。医者不知为阳虚，乃二三下之，其脾必寒。膜上之膏油，即脾之物也，膜油寒，不能熏化肠中水穀，故不能食。膏油之大者，是胁下两大板油，寒气归此，则胁下满痛。周身之油寒，乃脾土阳虚之极，现出土之本色则黄。虽颈项强，亦是寒，非风热也。小便难，亦是水入膜网之中其膏油不能熏蒸滑利，所谓脾不健运，亦非热也。膏油既弱，则其质虚软，若再用小柴胡汤清利其膜网，则膜网弛纵不收，大小肠往下坠后阴必下重，即今所谓脱肛也。肠连于膜网，而膜网又赖有膏油以充摄之也。今膏油虚软，复用柴胡疏其膜网，是以弛纵而下坠，此理近人少知，不得不详悉言也。又本渴有似燥热，而饮水呕者，则渴是津不升，呕是虚寒，脾之膏不能化水，柴胡是疏三焦之网，故不中与也。若与之，伤其膏油之气，则食穀不化而哕逆。总见膏油不能化水穀，与膜网不通利者有别。须辨到此，乃知仲景论证之精。
前言服柴胡汤已而渴者，以法治之，不再用柴胡也。嗣言柴胡不中与者，戒用柴胡也，然有不可泥者。伤寒四五日，为阳虚入阴之期，身热恶风颈项强，仍在太阳之分，而不入于里阴也。胁下满，得少阳之极象也。手足温者，是余在太阴，今手足温而渴者，为不涉于太阴，而涉于阳明也。上言服柴胡汤已而渴者，当以阳明之法治之。此不因服柴胡汤而渴，仍宜从枢图治，以小柴胡汤主之。至于项强胁满、手足温等症，前言不中与，而兹特与之者，一以大下里虚，一以未下里不虚也。
此一节承上文两节而推言之。凡病气不随经气入里而为燥化，与未陷里阴，里气未虚者，无不可以小柴胡汤治之。
〔补曰〕此证全与上节相同，只是未经误下，脉亦不浮弱，是脾之膏油未受伤，而邪在膜网也，仍当清疏，理其膜网，故用小柴胡汤。以见上节病在膏油，属太阴脾土，此节病在膜网，属少阳三焦，一虚一实，毫釐千里。仲景对举于此，正欲令人互勘。
太阳伤寒，值厥阴主气之期，浮分之阳脉涩，是少阳之枢不能外转也，沉分之阴脉弦，是厥阴木邪下于太阴，则太阴之荣气受伤，法当腹中急痛者，先与小建中汤建立中焦之荣气，令腹痛渐愈。若不差者，与小柴胡汤主之，以转其枢，枢转则邪气外达而痛愈矣。
此一节言太阳病值厥阴主气之期，内干太阴而腹痛，当先补益于内，而后枢转于外也，按原法，腹痛，小柴胡汤去黄芩，加白芍。
〔补曰〕阳脉属气分，卫气从膜网而出，以达皮毛，网膜不通利则卫气难于外出，故脉应之而涩。阴脉属血分，血藏膏油之中，血滞油寒，气不得与血流通，则血行气阻而作痛，所谓痛则不通也。故先与小建中汤以温其膏油建中者，指中焦之而言，此汤温中焦之膏油，膏油既温，则血不凝滞，而膜中之气自畅，斯不痛矣。若油既温和，痛仍不瘥者，是膏油血分通利，而膜网之微丝管窍不通利，故阳气不得出也，复与小柴胡汤疏利其网膜，则阳气得通畅而愈。建中、柴胡二汤互用，从无人实知其理，《浅注》引经为注，只囫囵解而不透彻。今特指出膜网是三焦，膜网上所生之油，是脾所司也，故病在膏油用建中汤，病在膜网用小柴胡，义可知矣。
●小建中汤方
桂枝（三两，去皮）　甘草（二两，炙）　大枣（十二枚，擘）　芍药（六两）　生姜（三两，切）　胶饴（一升）
上六味，以水七升，煮取三升，去滓，肉胶饴，更上微火消解，温服一开，日三服。呕家不可用建中汤，以甜故也。
〔程扶生曰〕伤寒二三日，邪尚在表，未及传里之时，悸则阳虚，烦则阴虚，故以芍药之苦以益阴，姜、桂之辛以扶阳，而复用甘草、大枣之甘温缓其中，中既建则邪不致入里矣。而姜、桂等又能托邪外出，此为阴阳两虚之人，而立一养正驱邪法也。
〔张令韶曰〕经隧之血脉流行不息，今寒气入而稽迟之，入阳络则脉涩，入阴络则阴脉弦，法当腹中急痛，先与建中汤。以经隧之血脉，皆中胃之所生，更得小柴胡汤以转枢机，枢机利则经隧之血脉通矣，通则不痛也。蔚考：《金匮》黄耆建中汤有加减法，小建中汤无加减法。今查内台方议本有加减，未知为年久脱简，抑或许氏新附与否，姑录之以备参考。方议载建中汤，治虚痛者加黄耆，治心痛者加元胡索，治血虚者加当归、芎藭，治盗汗多者加小麦、茯神，治虚中生热加柴胡、地骨皮。
伤寒中风，有柴胡证，但见一让便是，不必悉具。
此一节申明首节之义，以推广小柴胡汤之用也。余通家周宗超云：以伤寒言之，转少阳之枢，外出太阳也，以中风言之，厥阴不从标本，从中见少阳之治也。此解极见明亮。
且夫柴胡汤之用甚广也，即误下之后，而里气不虚者，亦可用之，凡柴胡汤如首节所言之病证，病涉于枢，原有欲出之机，一转即出，而医者竟下之，下之恐邪气乘下之虚而入于里阴矣。若柴胡证不罢者，速宜复与柴胡汤，其气外转，必蒸蒸而振，热退而却复发热，汗出而解，盖以下后伤其中焦之津液，欲作汗时，而为此一番之变动也。
此一节重申柴胡汤之妙，而所以妙之在乎枢转也。
〔补曰〕少阳是三焦，内为膜网，外为腠理，居半表里之间，界内阴外阳之际，故《内经》以枢机比之，非果有机轮转动也。《浅注》加一「转」字，似是而非。盖少阳之邪气，从腠理透入于里，少阳之正气，亦须从腠理透出于外。柴胡生于春日，一茎直上，茎中松白有似人身网膜，故能透达膜油，使气从腠理中直达于外。既下之，邪已于里，正气欲出，必蒸蒸而振者，正与邪争故战也，迨正既胜邪，阳得外出，却只发热而邪随汗解矣。其先蒸蒸，是阴郁其阳，寒热交作，故振而汗不得出，其后郁解则但热不寒，汗遂出而解矣。故以「转」字解少阳经，尤不如「透达」二字解之更切。
盖以枢者内外之枢纽也，可从枢而外出，亦可从枢而内入。伤寒病，过服发表之剂，其恶风寒等症已解，而内虚之症渐形，至二日为阳明主气之期，三日为少阳主气之期，外邪既净，无庸从少阳之枢而外出。而发表后，虚弱不支之病，转入于所合之心包络，包络主血，血虚则心中悸，不独悸而且烦者，以烦涉于心主之血分，而不涉于枢胁之气分，故以小建中汤主之。
此一节浅言之不过虚补二字，而言外合一「枢」字之义见，少阳三焦内合厥阴心包而主血，故亦可随枢而内入也。心包主血，血虚神无附丽而自悸，则悸为虚悸，而烦亦虚烦也。
〔补曰〕三焦即膜网也，包络俗名护心油，膜膈上循腔子，上肺系，至心为包络，《经》曰三焦上合心包，以其膜网相连也，膜与油古又名膏肓，膏即是油，肓即是膜网。小柴胡是疏膜网，建中汤是温补膏油，膏油即脾土所属，心包之火从护心油，而下以温周身之膏油，是为火生土，建中汤即此义也。故以桂枝入心为主，而其馀药皆是补脾。
陈平伯云：但云心中烦悸，不云无汗恶寒等证，可知服过麻黄汤后，表实已解，里虚渐著，故以此汤补之，否则大青龙、栀子豉汤之证，误服害事。
少阳为阳枢，少阴为阴枢，其气相通。太阳病过经十馀日，十日为少阴主气之期，医反二三下之，逆其少阴之枢机。后四五日，乃十五六日之间再作经，而又当少阳主气之期，太阳之气不因下陷，仍欲从枢而外出。故柴胡证仍在者，先与小柴胡汤以解外，若呕不止，是太阳之气不从枢外出，而从枢内入，干于君主之分，外有心下满急之病象，内有郁郁微烦之病情者，为未解也，与大柴胡汤下之，下其邪气而不攻其大便则愈。
此言病在枢者，小柴胡汤达之于外，所以转之，大柴胡汤泄之于内，亦所以转之也。
〔补曰〕但执「枢」字解少阴经，故于呕不止证不能明瞭。于心下急，但言君主之分，皆属含糊。不知心下是指胸前之膈膜，急如里急、少腹急之急，乃是膈膜收缩促急褊窄也。膜通利则松缓，膜郁滞则褊急，少阳三焦膜中火甚，则郁遏烧灼膈膜，收缩而急，火合于心包则烦，火太逆则呕不止，证重于小柴胡，故但用清疏不能降其火。必用大柴胡，有大黄以下之，使火气不逆乃愈，又必用柴胡一味以透达膜膈也，膈膜透达则通利松缓不褊急矣。但曰下之亦是转之囫囵语，安能令人明晰。
●大柴胡汤方
柴胡（半斤）　黄芩（三两）　芍药（三两）　半夏（半升，洗）　生姜（五两）　枳实（四两，炙）　大枣（十二枚，擘）
上七味，以水一斗二升，煮取六升，去滓再煎，温服一升，日三服。一方用大黄二两，若不加大黄，恐不为大柴胡汤也。此方原有两法，长沙辨而均用之，少阳之枢并于阳明之阖，故用大黄以调胃。
〔蔚按〕凡太阳之气逆而内干，必藉少阳之枢转而外出者，仲景名为柴胡证。但小柴胡证心烦，或胸中烦，或心下悸，重在于胁下苦满；而大柴胡证，不在胁下而在心下，曰心下急，郁郁微烦，曰心下痞硬。以此为别小柴胡证，曰喜呕，曰或胸中烦而不呕。而大柴胡证不独不呕，而且呕吐，不独喜呕，而且呕不止，又以此为别。所以然者，太阳之气不从枢外出，反从枢内入，干于君主之分，视小柴胡证颇深也。方用芍药、黄芩、枳实、大黄者，以病势内入，必取苦泄之品，以解在内之烦急也。又用柴胡、半夏，以启一阴一阳之气。生姜、大枣，以宣发中焦之气。盖病势虽已内入，而病情仍欲外达，故制此汤，还藉少阳之枢而外出，非若承气之上承热气也。汪訒庵谓加减小柴胡、小承气可为一方，未免以庸俗见测之也。
伤寒十三日，经尽一周，而又来复于太阳，若不解，又交于阳明主气之期，病气亦随经气而涉于阳明。阳明司阖而主胸，少阳司枢而主胁，既满而又呕，是阳明之阖不得少阳之枢而外出也。日晡所在申酉戌之间，阳明于其所旺时而发潮热，热才已而即微利，此本系大柴胡证，不知用大柴胡方法下之而不得利。今反微利者，知医以丸药下之，丸缓留中，不得外出，非其治也。潮热者，阳明气实也，先宜小柴胡汤以解太阳之邪于外，后以柴胡加芒硝汤解阳明之邪于内而主之。盖胸胁满而呕，太少两阳之病，日晡所发潮热，阳明燥气病也。
此一节言太阳之气于阳明中土，亦当从枢而外出，其用柴胡加芒硝，亦从枢出之义，非若承气之上承热气也。
〔正曰〕胸满而呕，是少阳三焦膈膜郁滞。日晡潮热，是阳明大肠燥结。实热当先用小柴胡汤以治满呕，后用加芒硝汤以治燥实，则膜膈之气上达而病已。大肠之实下行而亦不利，今病已反有微利者何也？盖此症先呕满后潮热，后得之症为标，先得之症为本，此本症呕满是小柴胡证，宜升达之邪，若用大柴胡汤下之，而亦不得利，以呕满之仍欲上达故不得利，何以知下之是用大柴胡，因此节承上节而言，故知之也。「今」字承上文「已」字谓本柴胡证，虽下之而不利，乃今所谓呕满潮热之证已止而反有微利者，知医以别样攻破之丸药强下之，非其治法，故有流弊也。此是上段言本病是少阳证，标病是阳明证，医者不分先后，误以丸下，则非其治也。下一段承上本柴胡证，满而呕吐，而标病又见潮热者，是阳明大肠之实热也。其治法宜分先后，先用小柴胡以解外，使少阳呕满之本证得上达而解，后用加芒硝汤，以泄大肠之实热则潮热并愈，且断无已而反微利之流弊，如此缴转解则方证自明。《浅注》不将下利作撇笔解，几如下利之明，复用芒硝，岂不刺谬哉。故读仲景书，于文法承接转折处，须细心体认。又胸胁系少阳之膜膈，《浅注》以胸属阳明，因此节文潮热是阳明证，故欲摭胸入阳明经，以求通下文之意。岂知于「胸胁」二字既差，而于下文转折剥换又不了了，安能全节文理皆通哉。又大柴胡是治胃，胃通于膜油，人之膏油则色带黄，应土之色也，心下膜膈连胃脾，及两胁之间，膏油最多，热在膏油，胀而挤塞，故上节心下急。以大黄色黄味苦，即于膏油者下之，加芒硝汤，是治大肠。大肠生于下焦，下焦少膏油只是连网，与肠相通，大肠属燥金。芒硝色白属金，质润治燥，味咸直走下焦，故治大肠之燥。如此分别，乃知仲景用药之精。
●柴胡加芒硝汤
柴胡（二两六铢）　半夏（二十铢）　黄芩（一两）　甘草（一两）　生姜（一两）　人参（一两）　大枣（四枚）　芒硝（二两）
上七味，以水四升，煮取二升，去滓，纳芒硝，更煮微沸，分温再服。此药剂之最轻者，以今秤计之，约二两，分二服，则一服只一两耳。
〔蔚按〕小柴胡汤使太阳之气从枢外出，解见原方。兹云十三日经尽一周，既来复于太阳，当解而不能解，又交阳明主气之期，病气亦随经气而涉之。阳明主胸，少阳主胁胸，胁满而呕者，阳明之阖不得少阳之枢以外出也。日晡所者，申酉戌之际也，阳明旺于申酉戌，故应其时而发潮热。热已微利者，阳明之气虽实，其奈为丸药所攻而下陷。陷者举之，用小柴胡汤以解外，解寓升发之义，即所以举其陷而止其利也。又加芒硝者，取芒硝之咸寒，以直通地道，不用大黄之苦寒，以犯中宫，盖阳明之气既伤，不宜再伤。师之不用大柴而用小柴，其义深矣。
伤寒十三日，再经已周，而又来复于太阳，不解则病气已过于阳明胃府，名曰过经。过经谵语者，以胃府有热也，当以汤药下之。若小便利者，津液偏渗，大便当鞕，今不鞕而反下利，诊其脉不与证相背，亦姑谓之调和者，知医不以汤药下之，而以丸药下之，病仍不去，非其治也。若胃气虚寒，而自下利者，脉当微而手足亦厥，必不可下。今脉与阳明胃府证不相背，即可反谓之和者，以丸缓留中，留而不去，此为内实也。以调胃承气汤去其留中之秽，以和其胃气主之。
此一节言病气随经气而过于阳明也。
〔正曰〕姑谓之、反谓之，皆《浅注》强解之词，安知原文实义哉。盖仲景谓谵语便鞕，不当下利，脉亦当大，不当调和。今不硬而反下利，脉不大而反调和者，知医不以汤药涤其热，而但以丸药下其粪，旁流滞下，使当大之脉被其挫弱，遂为调和之形，是下利脉和而实邪仍在，非其治也。何以知下利脉和仍是实邪？仲景又申明曰：若下利是虚，其脉当微，手足当厥。今脉不微而反和，所以知其非虚，乃医者挫弱其脉如此，此虽外见和脉而内仍为实邪也，以调胃承气汤主之。余曾临证，见素虚人及六阴脉人，虽得伤寒热证，脉亦不大，仅见为和，即与此节脉和同一例也。仲景于常诊外添一变法，精之至矣。
太阳病不解，若从胸胁而入涉于阳明少阳之分，此小柴胡汤之证也。今从背经而入于本府，名为热结膀胱，膀胱在少腹之间。经曰膀胱者，胞之室也，胞为血海，居膀胱之外，热结膀胱，熏蒸胞中之血，血阴也，阴不胜阳，故其人如狂。若血自下，则热亦随血而下者自愈。若其邪在外，犹是桂枝证不解者，尚未可攻，当先解其外，外解已，但见少腹急结者，无形之热邪结而为有形之蓄血，乃可攻之，宜桃核承气汤方。
此一节言太阳之邪循经而自入于本府也。
●桃核承气汤方
桃仁（五十个，去皮尖）　桂枝（二两）　大黄（四两）　芒硝（二两）　甘草（二两，炙）
上五味，以水七升，煮取二升半，去滓，纳芒硝，更上火，微沸下火，先食，温服五合，日三服。当微利先食，言服药在未食之前也。
〔蔚按〕张令韶谓太阳有气有经，其气从胸而出入，其经挟脊入循膂而内络膀胱。如病邪从胸胁而入涉于阳明少阳之分，则为小柴胡汤证。循背膂而入，自入于太阳之府，则为桃仁承气汤证。太阳之腑曰膀胱，在小腹之间，为血海之所，膀胱有津液而无血，而与胞中之血海相连，热干之，阴不胜阳则动胞中之血而自下，故其人如狂。然病起外邪，当先解外，必审其小腹急结乃可攻之。急结者，其血有急欲通之象也。桃得阳春之生气，其仁微苦而涌泄，为行血之缓药，得大黄以推陈致新，得芒硝以清热消瘀，得甘草以主持于中，俾诸药遂其左宜右有之势。桂枝用至二两者，注家以为兼解外邪，而不知辛能行气，气行而血乃行也。男蔚按《内经》曰：血在上喜忘，血在下如狂。
伤寒八日，当阳明主气之期，九日当少阳主气之期，下之伤其阳明之气为胸满，逆其少阳之气而为烦惊，以少阳三焦内合心主包络故也。小便不利，为少阳三焦决渎之官失其职也。谵语，为阳明胃气不和也。一身尽重，不可转侧者，少阳循身之侧，枢机不利故也。以柴胡加龙骨牡蛎汤主之。
此一节言太阳之气因庸医误下，以致三阳同病，特立三阳并治之方，滋阳明之燥，助少阳之枢，而太阳不失其主开之职，其病仍从少阳之枢而外出矣。
●柴胡加龙骨牡蛎汤方
半夏（二两，洗）　大枣（六枚）　柴胡（四两）　生姜（一两半）　人参（一两半）　龙骨（一两半）　铅丹（一两半）　桂枝（一两半，去皮）　茯苓（一两半）　大黄（二两）　牡蛎（一两半）
上十一味以水八升，煮取四升，纳大黄，切棋子，更煮一二沸，去滓，温服一升。
〔《内台方议》云〕伤寒八九日，邪气错杂，表里未分，而误下之，则虚其里而伤其表。胸满而烦者，邪热客于胸中。惊者，心恶热而神不守也。小便不利者，里虚津液不行也。谵语者，胃热也。一身尽重，不可转侧者，阳气内荣于里，不行于表也。故用柴胡为君，以通表里之邪而除胸胁满。以人参、半夏为臣辅之。加生姜、大枣而通其津液，加龙骨、牡砺、铅丹，收敛神气而镇惊为佐。加茯苓以利小便而行津液，加大黄以逐胃热止谵语，加桂枝以行阳气而解身重错杂之邪，共为使。以此十一味之剂，共救伤寒坏逆之法也。《伤寒论》共十二味，一本无黄芩，止十一味也。
伤寒腹满为太阴证，谵语为阳明证，其脉不宜浮紧矣。乃取之寸口三部脉浮而紧，其名曰弦，弦为肝脉，此肝乘脾之病也。《内经》云：诸腹胀大，皆属于热。又云：肝气盛则多言。是腹满谵语乃肝旺所发也，旺则侮其所胜，直犯脾土名之曰纵，谓踪势而往，无所顾虑也。宜刺期门二穴以制其纵。
此一节合下节论病在有形之藏，而不在无形之气也。在无形之气，则曰太阴厥阴，在有形之藏，则曰脾曰肝曰肺也。
伤寒发热病在表也，太阳主表而肺亦主表。啬啬恶寒，皮毛虚也，太阳主皮毛，而肺亦主皮毛。金受火克，故大渴欲饮水，饮水过多，肺气不能通调水道，故其腹必满。若得自汗出，则发热恶寒之证便有出路，小便利则腹满之证便有去路，此肺气有权得以行其治节，则其病欲解。而不然者，发热恶寒如此，腹满又如此，此肝木乘肺金之虚而侮其所不胜也，名之曰横，谓横肆妄行，无复忌惮也。亦刺期门二穴以平其横。
按：期门二穴在乳下第二肋端，去乳头约四寸，肝募也，厥阴阴维之会，刺入四分。此穴刺法，能佐小柴胡汤所不及。
〔《活人》云〕穴在乳直下肋骨近腹处是也，则是第二肋当从下数起，恰在软肋之两端，是血刺法，肥人一寸，瘦人半寸，不肥不瘦中取之，但下针，令病人吸五吸，停针良久，徐徐出针，此平泻法也。
太阳病二日，正当阳明主气之期，以太阳之病而得阳明之气，阳极似阴，故扰动不安而反躁。医者误认为阴躁，而凡以火熨其背，背为阳，阳得火热而大汗出。汗乃胃中水穀之津，大热入胃，则胃中之水津竭，遂下伤水阴之气而躁，上动君火之气而烦，中亡胃中之津必发谵语。十馀日又值少阴主气之期，得少阴水阴之气以济之，则阴气复而阳热除。先见振慄之象，旋而大便自下利者，此为阳明得少阴之气，阴阳和而欲解也。且夫阴阳之气，元妙难言也，而以一身之部位论，则身半以上为阳，身半以下为阴。若阳在上而不得下交于阴，故其汗从腰以下不得汗，欲小便不得，反呕。阴在下而不得上交于阳，故欲失溲，足下恶风。然上下所以不交者，责在胃实以隔之，前此止是胃中竭，后此则为大便鞕，鞕者必以法通之，不得拘于大便鞕，小便当数，而反不数及多印板套语，谓津液当还胃中，而不必遽通也。通之之后，得大便已则燥结去，火邪泄，于是阴气旋转而上升，其头卓然而痛。阳气光明而下济，其人足心必热，此穀气下流故也。
此章凡十一节，皆言火攻之误，以明太阳为诸阳主气，阳为火，不可以火攻之也，即不用火而羌独荆防姜附桂茱之类，皆是也。
〔补曰〕此节文繁理奥，或有错简，或章句不应相连，又似当分作两节解，义难通贯，当阙疑以待考。
太阳病中风，以火劫发汗，邪风更被火热逼其血气从外流溢，失其行阴行阳之常度。风为阳，火亦为阳，两阳交相熏灼，其身发黄。设阳邪盛于阳位，则犹可乘其势之欲衄，使之从衄而解。至于阳邪盛，乘阴分之虚而深入之，津液乾涸，则小便难，而阴气阳气之流溢者，至此俱觉虚竭。细察其周身全体，则无汗而枯燥，但头汗为火热上攻而出其津液，不能周遍则剂颈而还。邪热内郁则腹满微喘，邪热上薰而口乾咽烂。其初阳明燥结，或止见不大便，稍久则神乱而谵语，甚者气逆而至哕，其病更深矣。四肢者，诸阳之本，邪热亢盛则手足躁扰，捻衣摸床，俱为真阴立亡之象，恐非药力所能胜者，必察其小便尚利者，为一线之真阴亡而未亡，其人犹为可治。
此一节言火攻之危证也。汪苓友云：诸家注皆言小便自利。夫上文既言小便难，岂有病剧而反有自利之理。必须用药以探之其人小便利，犹为可治之证，如其不利，治亦罔效矣。此说亦通。按探法，猪苓汤可用，或茵陈蒿汤亦妙。
伤寒脉浮，为太阳之病，当以麻黄汤，化膀胱津液出诸皮毛而为汗则愈，太阳与君火相合而主神，心为阳中之太阳。医以火迫劫之，遂致亡其上焦君火之阳，神气浮越，必惊狂起卧不安者，以桂枝去芍药，再加蜀漆牡蛎龙骨救逆汤主之。
前条中风火劫其汗，证见亡阴，故小便利为可治。此条伤寒火劫其汗，证见亡阴，难俟阳之自复，故以此汤从手厥阴以复之。凡亡阴中之阳，必用附子以救之。此亡阴中之阳，因火迫劫，又非附子之所宜。此一节为火逆出其方也，当知手厥阴证之专方，非火逆通用之方也。但汪苓友疑亡阳证，恐不能胜蜀漆之暴悍；柯韵伯疑当时另有蜀漆，非常山苗也；愚每以茯苓代之，热盛者以白薇代之。
●桂枝汤去芍药加蜀漆龙骨牡蛎救逆汤
桂枝（三两，去皮）　甘草（二两，炙）　生姜（三两，切）　牡蛎（五两）　龙骨（四两）　大枣（十二枚，擘）　蜀漆（四两，洗去腥）
上为末，以水一斗二升，先煮蜀漆减二升，纳诸药，煮取三开，去滓，温服一升。原本为末水煮，必有其故。
〔张令韶曰〕伤寒脉浮，病在阳也，太阳与君火相合而主神，心为阳中之太阳，医以火迫劫亡阳，亡其君主之阳，非下焦生阳之阳。心为火迫则神气外浮，故如惊狂而不安。桂枝色赤入心，取之以保心气。佐以龙、牡者，取水族之物以制火邪，取重镇之品以治浮越也。芍药苦平，非亡阳所宜，故去之。蜀漆取通泄阳热，故先煮之。神气生于中焦水穀之精，故用甘草、大枣、生姜，以资助中焦之气也。病在阳，复以火劫，此为逆也，故曰救逆。
病形初作时，绝似伤寒，见恶寒体痛无汗等证，其脉似当弦紧，令诊其脉不弦紧而弱。弱者阴不足，阳气陷于阴分。伤其津液，其人口必渴，若被火攻者，津液愈亡，致胃中燥热必发谵语。然脉弱者虽不可汗，而见证既有发热，再审其脉弱中见浮，不妨服桂枝汤，啜热稀粥，从养阴法以解之，当汗出愈。
此一节言脉弱亦不可以火攻也。按仲景不出方，程郊倩拟用大青龙汤，未免太过。余注拟用桂枝汤，然于「必渴」二字，亦扣不著。今拟小柴胡汤去半夏加栝蒌根，仍与桂枝汤合半用，温服，覆取微汗较妥。
太阳病，法在发汗，然太阳之汗从下焦血液而生。若以火熏之，则血液伤而不得汗。下焦血液生之于肾，肾伤，其人必躁。如经气已周七日之数，复到于太阳之经而不汗解，其火邪下攻则必清血，《内经》云阴络伤则便血，此因火所致，名为火邪。一本清作圊。
此一节言火邪之逆于下也。
〔补曰〕此与热入血室，热结膀胱，蓄血等证，皆是指血室而言。膀胱生于膜油之上，膜油内一大夹室，即血室也。膀胱之气，与血室之血合同而行，是为营卫，营血外出则居于肌肉之分，卫气外出则充于皮毛之间。伤寒邪热，从皮毛气分入膜网而内侵膀胱，则为水结，从肌肉之血分入膜油，而内侵血室则为蓄血下血等证。观此益知血气皮毛肌肉腠理膜油血室膀胱内外之层折矣，即下节唾血亦是从肌肉内侵膜油，干心肺与下血只上下之别，而其理则一也。
脉浮热甚，阳气实也，不宜灸而反灸之，此为病证之实。反以陷下之法灸之，是实以虚治，因火而动，必上攻于咽而咽燥，内动其血而唾血。盖火气通于心，经云手少阴之脉上膈夹咽是也。火气循经上出于阳络，经云阳络伤则血外溢是也。
此一节言邪火之逆于上也。愚按大黄泻心汤可用，或加黄芩，即《金匮》之正法。
微为虚之脉，数为热之脉，虚热盛则真阴虚，慎不可灸，若误灸之，因致火盛为邪，上攻则为烦逆。且阴本虚也，更追以火，使虚者愈虚。热本实也，更逐以火，使实者愈实。阴主荣血而行于脉中，当追逐之馀，无有可聚之势，以致血散脉中。彼艾火之气虽微，而内攻实为有力，焦骨伤筋，大为可畏。所以然者，筋骨藉血以濡养之，今血被火而散于脉中，血一散则难复也，终身为残废之人，谁职其咎耶。
此一节言火邪之逆于中也。虚热之人，以火攻散其脉中之血则难复也，愚按速用芍药甘草汤，可救十中之一二。
脉浮，病在表，宜以汗解，用火灸之，伤其阴血，不能作汗，邪无从出，反因火势而加盛，火性上炎，阳气俱从火而上腾，不复下行，故病从腰以下必重而痹，《内经》云：真气不周，命曰痹，此因火而累气，故不名气痹而名火逆也。然未灸之先，岂无自汗而解者？须知欲自解者，必待其自汗，《内经》云在心为汗，心之血液欲化为汗，必当先烦乃有汗而解。何以知之？诊其脉浮为外出之机，先见故知汗出而解也。
此一节言误灸后之病形，并及未灸前自愈之脉证也。
汗为心液，烧针令其汗，则心液虚矣，针处被寒，核起而赤者，心虚于内，寒薄于外，而心火之色现也。少阴上火而下水，火衰而水乘之，故必发奔豚。其气从少腹上冲心者，灸其核上各一壮，助其心火，并散其寒。再与桂枝加桂汤。其方即于原方更加桂二两，温少阴之水藏而止其虚奔。
此一节言外寒束其内火，用火郁发之之义也。汪苓友云：此太阳病未发热之时，误用烧针开发腠理，以引寒气入藏，故用此法。若内有郁热，必见烦躁等证，又不在此例矣。
●桂枝加桂汤方
桂枝（三两）　芍药（三两）　生姜（三两）　甘草（二两）　大枣（十二枚）　牡桂（二两）
上六味，以水七升，煮取三升，去滓，温服一升。按桂即桂枝也，本方共五两，已经照数加入二两矣。今坊刻各本有加牡桂二两，相传已久，姑录存参。
〔蔚按〕少阴上火而下水，太阳病，以烧针令其汗，汗多伤心，火衰而水乘之，故发奔豚，故用桂枝加桂，使桂枝得尽其量，上能保少阴之火藏，下能温少阴之水藏，一物而两扼其要也。核起而赤者，针处被寒，灸以除其外寒并以助其心火也。
火逆之证，颇类胃实病象，医者误认为里实证而下之，下之不愈，因复烧针，是下既夺其里阴，烧针复逼其虚阳，阴阳两相乖离而烦躁者，以桂枝甘草龙骨牡蛎汤主之。
此一节为火逆烦躁者，立交通心肾之方也。
●桂枝甘草龙骨牡蛎汤方
桂枝（一两）　甘草（二两）　牡蛎（二两）　龙骨（二两）
上为末，以水五升，煮取二升半，去滓，温服八合，日三服。为末水煮，即此是法。
〔蔚按〕太阳病，因烧针而为火逆者多，今人不用针烧，而每有火逆之证者，炮姜、桂、附、荆、防、羌、独之类逼其逆也，火逆则阳亢于上。若遽下之，则阴陷于下，阳亢于上，不能遇阴而烦，阴陷于下，不得遇阳而燥。故取龙、牡水族之物，抑亢阳以下交于阴，取桂枝辛温之品，启阴气以上交于阳。最妙在甘草之多资助中焦，使上下阴阳之气交通于中土，而烦躁自平也。
太阳伤寒者，若在经脉，当用针刺。若在表在肌，则宜发汗，宜解肌不宜针刺矣。若加温针，伤其经脉，则经脉之神气外浮，故必惊也。即《内经》所谓起居如惊，神气乃浮是也。
●张令韶云　：自此上十一节，历言火攻之害。今人于伤寒病，动辄便灸，草菅人命，可胜悼哉。受业薛步云按：火劫发汗，今人少用此法，而荆、防、羌、独、姜、桂、芎、芷、苍、橘之类，服后温覆逼汗，皆犯火劫之禁。读仲景书宜活看，不可死板。


卷一下  ——————————————————————————————————————————————————————————————————————————————————————————

辨太阳病脉证篇  ***************************
太阳病，当恶寒发热。今吐伤中气，津液外泄而自汗出，汗出而外证亦微。不恶寒发热，脾胃之气不足。而关上之脉见微细虚数者，此非本病，以医者吐之之过也。一二日吐之者，以二日为阳明主气之期，吐之则胃伤，而脾未伤，故脾能运而腹中饥，胃不能纳而口不能食。三四日吐之者，以四日为太阴主气之期，吐之则脾伤而胃未伤。脾伤则不胜谷，故不喜糜粥。胃未伤，仍喜柔润，故欲食冷食。朝为阳，胃为阳土，胃阳未伤，故能朝食。暮为阴，脾为阴土，脾阴已虚，故至暮吐。所以然者，以医误吐之所致也。前伤胃而不伤脾，后伤脾而不伤胃，非脾胃两伤之剧证，此为小逆。
此一节言病由误吐，一时气逆使然。后人拟用大小半夏汤，然却不知仲师无方之妙法。
〔述〕此章凡四节，皆言吐之失宜，而变证有不同也。
太阳病不当吐而吐之，但太阳病原当恶寒。今吐后反不恶寒，不欲近衣者，此为吐之伤上焦心主之气，阳无所附而内烦也。
此一节言吐之不特伤中焦脾胃之气，亦能伤上焦心主之气也。
病人脉一息六七至，其名曰数。数为热证，与虚冷之证不同，故数果为热。热当消穀而引食，而反见作吐者，此非热也。以过发其汗，令阳气外微。阳受气于胸中，故膈中之气亦虚，脉乃数也。数为外来之客热，非胃中之本热，无热不能消穀，以胃中虚冷故吐也。
上二节之吐，言以吐致吐。此节之吐，言不以吐而致吐也。
〔补曰〕此与《金匮》，胃中空虚，客气动膈同义。盖阳气微，是指阳明胃中之气微，膈是胸前膈膜，通于胃脘之处，膈膜由胸前上通于心包。心火之所以生土者，皆由心包传入膈膜，以熏化胃中之饮食。而心又主血脉，西医言心体跳动不休，脉即应之而动。今以膈气虚，心火不能生胃土，而客气乘虚入于膈中，扰乱心主之血脉，乃见数象。是此数脉，非阳明胃中本热，乃乘虚外来，侵膈中之客热也。客热在膈，不在胃中，故胃中仍虚冷，所以吐也。《浅注》随文敷衍，未能了晰。又西医之说，详吾《医经精义》，与《内经》论脉相合，读者当参考之。
病证在疑似不可定之际，必求诸病人之情。太阳病既已过经不解，当辨其病留于何经之分，而不必泥于所值之气。约计十有馀日，或留于阳明之分，则心下温温欲吐而胸中痛，以心下与胸中为阳明之所主也。或留于太阳之分，则大便反溏而腹微满，以大便与腹为太阳之所主也。胃络上通于心脾，脉又上膈注心，脾胃不和，故郁郁微烦。然以上诸证或虚或实，不无疑议，必须审病人之情。先此十馀日之时，自料其病，若得极吐极下，而后适其意者，此胃实也，可与调胃承气汤微和胃气。若不尔者为虚证，则不可与。若但欲呕而无心下温温证，但胸中痛而无郁郁微烦证，但微溏而无腹满证者，此且非柴胡证，况敢遽认为承气证乎。然则为承气证，从何处而得其病情乎？以其呕即是温温欲吐之状，故知先此时自欲极吐下也。
此一节言病证在疑似之间，而得其欲吐之情为主，兼参欲下以定治法。甚矣，问证之不可不讲也。
太阳病，六日已过，而至七日，正当太阳主气之期，表证仍在脉则宜浮。今脉微而沉，是邪不在表而在里矣。太阳之病内传，多是胸膈，今反不结胸，是病不在上而在下矣。其人发狂者，邪热内盛，逼乱神明也。此证以热在下焦，少腹当鞕满。然小便与血皆居小腹，蓄而不行，皆鞕满。若小便自利者，知不关膀胱之气分，而在于冲任之血分，必用药以下其血乃愈。所以然者，以太阳之表热随经，而瘀热在少腹之里故也，以抵当汤主之。
此与桃核承气证不同，彼轻而此重，彼为热结膀胱，乃太阳肌腠之邪从背膂而下结于膀胱。此为瘀热在里，乃太阳肤表之邪，从胸中而下结于少腹也。
〔补正曰〕狂为实证，微为虚脉，何以脉微反主狂哉？益狂虽是实，乃阴分血实，非阳分气实也。《金匮》言阳气虚者为狂，谓狂为阴分之血实，而阳分之气以形其虚，此脉之微，亦正是阳分气虚。知病不在气分也，沉脉应病在里，承上文太阳证来则太阳之气出入于胸中，脉应在里，当结胸。今反不在上焦胸前之膈膜中，不为结胸，而其人发狂者，《内经》云：血在下如狂。以热在下焦膜网夹室之内，是为血室，血结为死魄，魄乱其魂，是以狂也。血室后连大肠，前连膀胱，正当小腹之间，故小腹当鞕满。设热结在膀胱，则小便不通。今小便自利者，知不在膀胱，乃在血室中，当攻下其结血，使从大肠浊道而出乃愈。所以然者，以血室之油膜，上连板油而著于背膂，太阳经行身之背，随经瘀热从背膂入血室之里，不从胸入，故不结胸。不在膀胱中，故小便自利，背膂连油膜从血分入，故入血室。若夫热结膀胱，是从胸前上焦气分，从水道决渎之路而入，故入水府。修园不知三焦膀胱原委如此，是以从入之路被其倒乱也。
●抵当汤方
水蛭（三十个，熬）　虻虫（三十个，熬去翅）　桃仁（三十个，去皮尖）　大黄（三两，酒浸）
上四味，锉如麻豆，以水五升，煮取三升，去滓，温服一升，不下再服。
〔张令韶曰〕太阳有经与气之分，亦有外与表之别。桃仁承气证，热结膀胱，乃太阳肌腠之邪从背膂而下结于膀胱，故曰外不解者，尚不可攻，肌腠为外也。抵当证瘀热在里，乃太阳肤表之邪从胸中而下结于小腹，表气通于胸，故曰表证仍在，反不结胸。皮毛为表也，盖太阳之气从胸而出入。太阳之脉循背膂之下络，膀胱经病，外邪从背而入，结于膀胱者，详于桃仁承气汤方注。而气病表邪，从胸而入，不涉于膀胱，故不曰热结膀胱，而曰反不结胸热在下焦，盖下焦即胞中冲任二脉之所起也，冲脉起于气冲，任脉起于中极之下，以上毛际，亦居小腹，故前章曰小腹急结，此章曰小腹鞕满。急结者，急欲下通之象，不必攻之，故曰下者愈，只用桃仁承气足矣。此曰鞕满，全无下通之势，故不曰血自下，而曰下血乃愈，言必攻而始下也，非抵当不可。二证之分别如此。又曰太阳病六七日，正当太阳主气之期，表证仍在，脉当浮，今微而沉者，气随经络沉而内薄也。内薄于胸，当结胸，今反不结胸者，知表邪从胸而入，下于阴分，阴不胜阳故发狂，热在下焦故小腹鞕满。鞕满而小便自利，便知其不在无形之气分，而在有形之血分也。方用虻虫、水蛭。一飞一潜，吮血之物也，在上之热随经而入，飞者抵之在下为血，为热之瘀，潜者当之，配桃核之仁，将军之威一鼓而下，抵拒大敌，四物当之，故曰抵当。
血之与水，以小便之利与不利分之，请再申其说。太阳病，从胸而陷于中土，故身黄，脉沉结，少腹硬，小便不利者，乃脾气不能转输，水聚于少腹，为无血也。而小便自利，其人如狂者，非水聚，为血聚，血证谛也。必谛审其果是血证，方可以抵当汤主之，否则不可姑试也。
此一节申明上文小便自利之义也。喻嘉言云：此条乃法中之法也，见血证为重病，抵当为重药，后人辨证不清，不当用而误用，与夫当用而不用，成败在于反掌，故重申其义也。
《内经》云：今夫热病者，皆伤寒之类也。伤寒有热，至于所有之热皆归于少腹，故少腹应满，小便不利。今反利者，热归血海，为有血也。但血结阴位，卒难荡涤，投药过多，恐伤中气，故当缓缓下之。然又恐药力太微，病根深固难拔，故应用之药，宜尽数以与之，不可更留余药。宜抵当丸。
此一节变汤为丸，分两极轻，连滓而服，又法外之法也。
●抵当丸方
水蛭（二十个，熬）　虻虫（二十五个，熬去翅）　桃仁（二十个，去皮尖）　大黄（三两，酒浸）
上四味杵，分为四丸，以水一升，煮一丸，取七合服之，晬时当下血。若不下者更服。晬时，周时也。
〔陈修园曰〕抵当之脉，浮取微而沉取结。按曰：微而沉，非沉微也，故又以沉结申之。抵当之证发狂，小腹鞕满，小便自利，其中又有发黄病。审其小便不利，为膀胱之气不化。小便自利，非膀胱之气不化，为下焦之瘀不行，以此方之难用，又不可不用，不得不重申其义也。然此为抵当汤丸二证，公共之辨法也。师又以抵当丸方法者，著眼在「有热」二字。以热瘀于里，而仍蒸于外，小腹又满，小便又不利。而反自利，其证较重，而治之不可急遽，故变汤为丸，以和洽其气味，令其缓达病所。曰不可余药者，谓连滓服下，不可留余，庶少许胜多许，俟晬时下血，病去而正亦无伤也。
虽然辨蓄血者，既以小便利为断矣，然不详审其主证而并辨其兼证，恐专执小便利之一说，概认为血证，亦非辨证之法。《内经》云：饮入于胃，游溢精气，上输于脾，脾气散精，上归于肺，通调水道，下输膀胱。故太阳病，小便利者，以其人饮水之多，夫饮水多而小便利，则水气不泄，应无心下悸之病矣。若不下泄而上凌，必心下悸，心恶水制也。是以小便少者，气不施化，必苦里急也，岂独血证然哉。
〔正曰〕《浅注》以心下悸与小便少者作一串说，反形迂曲。盖上节以小便利不利分有血无血，此又以小便利不利分水之在上在下，谓小便利者，水不结在下，以饮水过多，必停在胸膈间，上凌心火而心下悸。是水在上，故膀胱不里急也。若小便不利者，以饮水多，不停胸膈间，必下结于膀胱，无上凌心悸之证，必有苦里急之证矣。词甚爽真，读者当玩。
〔张钱塘云〕上节以小便不利而辨其血之有无，此又以小便之多少而验其水之有无，总结前三节之意，以见不可概认为血证，其章法之精密如此。
问曰：吾闻太阳主开病竟有不能出入内外，而固结于胸为结胸。少阴主枢，竟不能枢转出入，而固结于藏为藏结，其病状何如？答曰：结有正有邪，太阳之正气与邪气共结于膈胸有形之间，故按之则痛。寸以候外，太阳主皮毛，故寸脉浮关以候中，病气结于胸中，故关脉沉，此名曰结胸也。
〔张钱塘云〕此章论结胸、藏结、痞气之证，直至病胁素有痞方止，其中有经气之分、阴阳之异、生死之殊，学者所当细心体会也。
何谓藏结？答曰：胸虽不结，阴邪逆于心下，其外如结胸之状，而内则发于少阴，不如结胸之发于太阳也。上不涉于胸胃，故饮食如故，下干于藏气，故时时下利。寸脉浮，为少阴之神气浮于外也。关脉小细，为少阴之脏气虚于内也，沉紧为少阴之藏气结于内也，若此者名曰藏结。舌为心之外候，其舌上白胎滑者，阴寒甚于下，而君火衰于上也，病为难治。藏结之状既明，而藏结之证不可不讲，藏结发于少阴，少阴上火下水，本热标寒，必得君火阳热之化则无病。今不得其热化，则为藏结，无阳证少阴主枢，今病不见往来寒热，是少阴之阳气不能从枢以出也。阳动而阴静，故其人反静。舌上胎滑者，为君火衰微而阴寒气盛，不得不切戒之曰不可攻也。
此承上文而言藏结之证也。
〔正曰〕藏结，是言下焦膜油中之夹室，即血室丹田之中也，与《金匮》妇人脏燥之脏，皆指此言，非泛言五脏也。血室胞宫，其膜上通胸胁，下通大肠，故上如结胸，而下则时时下利。两面夹写出藏结之所在，凡血室有热，则发于膜腠之间而为往来寒热，藏结皆是阴结，无阳证也，故不往来寒热，仲景此章，历言胸膈胁膜下焦膜油，而并详丹田之结通身膜网已详矣。修园于此尚欠分晓。又详于下，痛引少腹入阴筋节。
少阴上火而下水，其气交会于阳明中土，故脉现于关沉，与结胸无异，而小细紧为脏阴虚寒结证所独也。
〔按程郊倩云〕：浮为寒伤表脉，沉为邪入于里脉。上节单言沉，沉而有力也，此节兼沉小细紧而言，脉之分别如此。
今试言结胸之因，并详其状而及其治。病发于太阳，太阳主外，宜从汗解。而反下之，则热邪乘虚而入，结于胸膈有形之间，因作结胸病，发于少阴。少阴主里，当救其里，而反下之，邪若结于下，则为藏结矣。今不结于藏而结于心下，因而作痞。痞症发于阴，原无下法，不以下之迟早论也。其证治另详于后。阳证之所以成结胸者，以下之太早故也。试再由其因而更详其状：太阳之脉上循头项，今结胸者，气结于内，遂不外行于经脉，以致经输不利，其项亦拘紧而强，有如柔痓反张之状，下之令内之结气一通，则外之经输自和，宜大陷胸丸方。
〔张钱塘云〕此言结胸藏结之所因，而于藏结之中，复又推言痞结，以见痞之同发于阴，而不与藏结同者，藏结结于下，而痞结结于上也，结下者感下焦阴寒之气，结于上者感上焦君火之化也。
●大陷胸丸方
大黄（半斤）　葶苈（半升，熬）　芒硝（半斤）　杏仁（半升，去皮尖，熬黑）
上四味，捣筛二味，纳杏仁、芒硝，合研如脂，和散，取如弹丸一枚，别捣甘遂末一钱匕，白蜜二合，水二升，煮取一升，温顿服之，一宿乃下。如不下，更服，取下为效，禁如药法。
〔蔚按〕太阳之脉上循头项，太阳之气内出于胸膈，外达于皮毛，其治法宜从汗解。今因汗而反下之，则邪气因误下而结于胸膈之间，其正气亦随邪气而内结，不能外行于经脉，以致经输不利而头项强急，如柔痉反张之状。取大黄、芒硝，苦咸以泄火热，甘遂苦辛，以攻水结。其用杏仁、葶苈奈何？以肺主皮毛，太阳亦主皮毛，肺气利而太阳之结气亦解矣。其捣丸而又纳蜜奈何？欲峻药不急于下行，亦欲毒药不伤其阳也。
然亦有不可下者，当以脉为断。结胸证，寸脉浮，关脉当沉。今诊其脉竟浮而大者，浮为在外，大为正虚，邪结于中而正气反虚浮于外，定不可下。若误下之，里气一泄，正气无所依归，外离而内脱，则涣散而死。
此言结胸证，乃太阳之正气合邪气而结于内。若脉见浮大，是邪实固结于内，正虚反格于外也。
〔张钱塘云〕正者主也，客者邪也，正邪并结者，客留而主人仍在，故可下之。邪结于中而反正格于外者，主人去而客留，故不可下也。
太阳中风之病，诊其脉浮而动数。风性浮越，故浮则为风；风为阳邪，故数则为热；阴阳相搏，故动则为痛；邪盛则正虚，故数则为虚。病太阳之膈表则头痛，得标阳之热化则发热。凡伤风必自汗，汗少则恶风，汗出多亦必恶寒。原无盗汗之证，盗汗亦无恶寒之证。今微盗汗出而反恶寒者，乃中风稽久之证，虽不若初中之重，而要其表邪未尝解也。医反下之，表邪乘虚内入，故动数之脉变迟，邪气与膈气在内相拒而痛，胃中被下而空虚。客气无所顾忌而动膈，膈上为心肺，主呼气之出，膈下为肝肾，主吸气之入。今为客气动膈，则呼吸之气不相接续故短气，上下水火之气不交故烦热，烦躁之极则心中懊憹。此皆太阳之气随邪气而内陷，心下因硬，则为结胸，以大陷胸汤主之。若不结胸而陷于太阴湿土之分，则湿热相併，上蒸于头，但头汗出，津液不能旁达，余处无汗，剂颈而还。若小便不利，湿热因无去路，郁于内而熏于外，身必发黄也。
此一节言中风误下而成结胸也。
〔正曰〕脉动应头痛，脉浮应发热，数为虚则应盗汗。若果内虚则不恶寒。今反恶寒者，乃表邪未解，非内虚也。在表宜散，医者不知表散而反下之，则动数快利之脉反变出艰迟之象，此非虚寒脉迟，乃因下后阻抑其脉，使不快利，脉被其阻则不易出。况胸膈间为正气往来之路，为邪所入，正气拒之，则为拒痛。盖正气生于气海，上于胸膈，尤赖胃中气实有以托之，则正气外出，邪不得入。今下后胃中空虚，不能扶托正气，遂令客热之邪得入膈中，行动不止，正气因与相拒也。膈中者，呼吸之路道也，邪正相拒，则呼吸之路不通利故短气，邪内犯则烦，正难出则躁，烦躁之极，心中懊憹。所以然者，人之元气生于膀胱水中，透入气海而上于胸膈，气生一水，为邪所阻，陷于胸中，则仍化为水，与邪热结，是为水火交结，心下因硬，则为结胸。此仲景自行注解之文，《浅注》不知膈间膜油下达气海，内通心包，上达口鼻，外通皮毛，是以注多不晰。又下文若不结胸，是胸前之膈通利，则气得上出，故但头汗出，余处无汗。是邪热从周身皮毛陷于肥肉膏油之内，则周身膜油气不得出，故无汗。若小便利，则水得下泻，不与热蒸。小便不利者，水壅于内，必与热蒸，从肥肉肌腠中必发出黄色。是黄证乃邪热阻于通身之油中，陷胸是邪热阻于胸前之膜中。陷胸是水火相结，发黄是水火相蒸，必知邪正水火之理，又必知膜油之别，然后知仲景连及黄证，是与陷胸互相发明也。
●大陷胸汤方
大黄（六两，去皮）　芒硝（一升）　甘遂（一钱匕）
上三味，以水六升，先煮大黄取二升，去滓，纳芒硝，煮一两沸，纳甘遂末，温服一升，得快利，止后服。
〔蔚按〕大黄、芒硝，苦咸之品，借甘遂之毒，直达胸间之饮邪，不专荡胃中之邪秽也。汤与丸分者，丸恐下之太急，故连滓和蜜服之，使留中之邪从缓而下，汤恐下之不急也。取三味之过而不留者，荡涤必尽也。陈师亮曰：结胸者，结于胸中而连于心下也。身之有膈，所以遮上下也。膈能拒邪，则邪但留于胸中，膈不能拒邪，则邪留胸而及于胃，胸胃俱病，乃成结胸。如胸有邪而胃未受邪，则为胸胁满之半表半里证；如胃受邪而胸不留，则为胃家实之阳明病，皆非结胸也。故必详辨分明，庶无差误。
结胸亦有不因下而成者。伤寒六日，为一经已周，至七日，又当来复于太阳，不从表解而结于胸，则伤寒之邪郁而为热实，其证重矣。又诊其脉沉而且紧，沉为在里，紧则为痛为实。今心下痛，按之如石之硬者，非他药所可攻，必以大陷汤主之。
此一节，言伤寒不因下而亦成结胸也。
〔补曰〕「热实」二字，见另有寒实结胸，不在此例，详于下文，医者当细辨也。又凡紧脉，今法只断为寒，不知紧是绞结迫切之形，无论寒热，但是绞结迫切等证，皆能见此脉形，通考仲景脉法自见。
太阳伤寒十馀日，热结在里，盖胸中为太阳之里也，盖得少阳之枢转，复作往来寒热者，乃太阳藉枢转之机，仍欲外出，可与大柴胡汤，迎其机以导之。若不往来寒热，但结胸而无大热者，此为太阳寒水之气，不行于肤表而内结在胸胁也。身上俱无汗，但头上微汗出者，水逆于胸而不能外泄也。以大陷胸汤主之，令水气泄于下，而正气运于上，则枢转亦利矣。盖大柴胡汤为枢转之捷剂，而大陷胸汤为泄邪之峻药，虽不能转枢，然邪去而枢转，亦何难之有。
〔补曰〕热结在里则似结胸矣。使不往来寒热，而但见烦痛大热等证，便当用大陷胸汤。今复有往来寒热，则热邪虽入结于胸中，而正气尚欲达于身外也，宜用大柴胡汤，有大黄以夺其结热，有柴胡汤以达其正气，为表里两解之法。若但结胸，无往来寒热之证，且无陷胸等烦躁之大热证者，此为水结在胸胁间，非热结也。使纯是水则火不上蒸，无头汗矣，便不得用大陷胸矣。乃虽无大热而尚有热，虽火不结而尚能上蒸为头汗出，则不但水结，尚兼火证矣。故宜以陷胸汤，夺去其水，兼泻其火。大柴胡证是邪结而正欲出，此证是水结而火尚炎，《浅注》将水结以下尽解作水证，与文法、方治均未合。
〔张钱塘云〕此言太阳不能从枢以外出，以致水逆于胸，而成结胸也，太阳寒水之气，内出于胸膈，外达于皮肤，从枢以外出，则有往来寒热之象，不能从枢以出。而结于胸膈有形之间，则无形寒水之气，遂结而为有形之水矣。
太阳病，重发汗，而复下之，亡其津液，津液亡于下，故不大便。自大便不起计有五六日，又值阳明主气之期，津液亡于上，故舌上燥而渴。阳明旺于申酉，日晡所小有潮热，是兼见阳明之燥证。然从心下至少腹鞕满而痛不可近者，则知阳明又不如此危恶，承气汤恐不能四面周到，以大陷胸汤主之。
此一节言汗下亡其津液，而成燥结胸之证也。张钱塘云：《内经》谓二阳为维，谓阳明统维于胸腹之前也。夫太阳由胸膈而出入，是胸膈为太阳出入之门户，心下至少腹，又阳明之所纲维，两经交相贯通，故病太阳兼有阳明潮热之证也。
〔补曰〕从心下至少腹鞕满而痛，是指胸膈连中下焦之膜中皆有结热。又兼日晡潮热，不大便，则大肠中亦有结热也。凡言潮热，皆应大肠燥金申酉旺时而热。大肠与下焦膜网相连，大肠既有燥热鞕满，又抵少腹，则在下焦膜网之中，与大肠热气相合矣。仍用大陷胸汤，使膜中肠中之结併除乃愈。上文结胸而心中懊憹者，是邪从上焦膈膜而上合心包，此节结胸而日晡潮热者，是邪从下焦膜油而下合大肠。读者互勘，可得三焦与脏腑相连之理矣。
然结胸证又必有大小之分也。小结胸病，止从胸而结于胃络，正在心下，不比大结胸之高在心间，且不在少腹也。邪在络脉，按之则痛，不比大陷胸之痛不可按也。脉浮而滑者，浮为在外，滑则为热，里虽结热，而经气仍欲外达之象，以小陷胸汤主之。
此从结胸证中而又分出小结胸证也。
〔正曰〕大结胸证，仲景止言心下鞕满，并未言其高在心间。误添此语，盖不知心下是指膈膜言，心火下交于血室，要从此膈中行，膀胱水中元气，上于肺为呼吸，亦从此膈中行，水火交结于膈中，即为结胸。无分大小结胸，皆是水火结于膈间，膈间正当心下。凡仲景书所谓心下，皆指此膈间而言也。膈间结而分大小之名者，小结胸止在心下，不连腹胁；大结胸则下连胁腹，皆指膈与胁腹之膜言之。修园不知膈与中下之膜相通，又不知正在心下之文，是承上节从心下至少腹言，此不至少腹而正在心下也。是水火之结较轻，故攻水不用甘遂，而止用半夏，攻火不用硝、黄，而止用栝蒌、黄连，且栝蒌瓤格似膜，故入膈膜。《浅注》言结于胃络，亦未尽合。
●小陷胸汤方
黄连（一两）　半夏（半升，洗）　栝蒌（大者一个）
上三味，以水六升，先煮栝蒌取三升，去滓，纳诸药，煮取二升，去滓，分温三服。
〔张令韶曰）气分无形之邪，结于胸膈之间，以无形而化有形，故痛不可按，而为大结胸证。结于胸中脉络之间，入于有形之经络，而仍归于无形，故正在心下，按之则痛，而为小结胸证。方用黄连以解心下之热，半夏以疏脉络之结，栝蒌延蔓似络，性寒凉而实，下行所以导心下脉络之结热，从下而降也。若大结胸胸证亦用此汤，药不及病，多死。又曰：气，无形者也，经，有形者也，以无形之邪结于胸膈之内，故用大黄、甘遂辈，从有形之肠胃而解结于脉络之间，又用黄连、半夏辈，从无形之气分而散其经气，互相贯通之理。徐灵胎曰：大承气所下者燥屎，大陷胸所下者蓄水，此所下者为黄涎，涎者轻于蓄水而未成水者也。审证之精，用药之切如此。
小结胸之病，虽曰止至于胸，而经气则上下而相通。太阳病过二日而至三日，正当少阳主气之期，而不能得少阳枢转，无以自达，遂觉卧不安而不能卧，起不安，而但欲起。病气不能外转，心下必至内结。诊其脉微弱者，此太阳之本有寒分也，何以言之，太阳本寒而标热，病反其本，治亦反其本。今病还是本寒，医者误认为标热，而反下之，若利止，邪不下而即上，必作小结胸。利未止者，当四日太阳主气之期，复下之，气随下陷，变本寒而为标热，则太阴脾家之腐秽遂从此发作，而协太阳之标热而下利也。
此一节言小结胸而复推上下之经气相通也。
〔正曰〕解本有寒分为纯寒，解协热利为寒变热，词理牵强，而于必作结胸之故更不明矣。不知寒分之分作股分解，谓不能卧，但欲起，心下结，已具太阳之标热，有六七分矣。热则脉不当微弱，今脉微弱者，此是热证中兼有太阳本寒二三分也。兼有寒，便不当下，医反下之，若热不下陷而利止，寒反上凑而相结，则为寒热结胸。若利未止，又下之，则寒水不上凑，而标热尽下陷，是为协热利也。寒热水火进退之情如此。
经气不独上下相通，而内外相通，可因脉而知其证。太阳病外证未罢，必不可下，若误下之，其邪陷入，变症不一。若其脉促，为阳邪甚于内，欲出不能出，虽不作结胸者，胸中必有邪恋。言不结者，易于散越，此为欲解而未解也。若脉浮者，病干上焦，其脉道近，此太阳病下之太早，故必结胸也。脉紧者，伤寒脉紧，此因下而不下，迫于咽喉，故必咽痛。脉弦者，是邪陷于胸，枢机不转，故必两胁拘急。脉细数者，细属阴，数主热，是阳邪陷入少阴，为两火相炎，头痛未止。脉沉紧者，沉属里，紧主寒，太阳寒邪侵入阳明，故必欲呕。脉沉滑者，沉属里，滑为水，太阳之邪陷于太阴，水流湿也，故协热利。脉浮滑者，浮主风，滑主热，风性浮动，干动厥阴，故必下血。
上节言上下经气之相通，此节言内外经气之相通也。
内因之水结而不散，则为结胸之证，而外因之水，入于皮肤，亦有小结胸之患。病在太阳之表，应以汗解之，医者反以冷水潠之，若于病人通身浇灌之，其在表之阳热，被冷水止却不得去，较未用水之前，弥更热而益烦。热因水阻则汗孔闭，而肉上结粒如粟起。热却于内，故意欲饮水。外寒制其内热，反不作渴者，宜服文蛤散渗散其水气。若不差者，与五苓散助脾土以转输，仍从皮肤而散之。如水寒实于外，阳热却于内，而为寒实结胸，无肌表之热证者，与三物小陷胸汤，苦寒泄热，为反治之法。至若白散，辛温散结，为从治之法，亦可服。
此一节于小结胸外，又补出寒实结胸证也。
〔正曰〕潠之是外浇冷水，灌之是内饮冷水。其热被外之冷却，则不得出，被内之冷却，又不得入，遂止于肌肉之间，进退两难，故弥更益烦。水气与热结于皮肉间，而起粟粒，是热与水不结胸中，而结在躯壳之皮肉间也。热在躯壳，故意欲饮水。胃中无热，故反不渴，与但欲漱水不欲饮水同意。但欲漱，是热在经脉，不在胃中，此是热在皮肉，不在胃中也。故用文蛤，壳上起纹，有疙瘩者，今之蚶子是矣，用其壳以治人身躯壳外之粟粒，渗水利热，形象皆合。《浅注》解灌、潠皆是外浇冷水，不知「反以」字、「若」字，显分两层，肉上又实指出是躯壳外，文蛤亦是用壳，故能解皮肉间之热与水也。若不差，与五苓散，亦正是散热利水，行皮肉间之药，此皆热与寒水，结在外者也。若因寒水灌潠，热去寒留，不结于皮肉间，而内结于胸中，为寒实结胸。无烦欲饮水之热证者，又当专温其里，与三物小陷胸汤，白散亦可服，皆温其寒，不得用大小陷胸汤矣。按三物小陷胸，必另是一方，非小陷胸汤也，《浅注》即作小陷胸汤解，于「寒实」二字不合，且上文有结胸热实之文，正与此对。又本节承接转换，一线到底，《浅注》亦欠分晓。
●文蛤散方
文蛤（五两）
上一味，为散，以沸汤和一钱匕服，汤用五合。
〔男元犀按〕太阳病不以发汗，而以永潠之，致在表之阳，反退却于内而不得去。师取文蛤为散，味咸质燥，以渗散其水气。若不瘥者，用五苓助脾以转输之，俾仍从皮肤而散也。柯韵伯谓此等轻剂，恐难散湿热之重邪。《金匮要略》云：渴欲饮水不止者，文蛤散主之。又云：吐后渴欲得水而贪饮者，文蛤汤主之，兼主微风脉紧头痛。审证用方，则彼用散，而此则用汤为宜。附文蛤汤：文蛤五两，麻黄、甘草、生姜各三两，石膏五两，杏仁五十枚，大枣十二枚。水六升，煮取二升，温服，一升汗出即愈。
〔张令韶曰〕前论内因之水，结于胸胁而为大陷胸汤证，此论外因之水，入于皮肤而肉中粟起，或为小结胸证。如水寒实于外，阳热却于内，而为虚寒结胸。无肌表之热证者，与小陷胸以解其内之热结，白散辛温，可以散水寒之气。总之寒实于外，热却于内，或用苦寒以解内热，或用辛热以散外寒，随时制宜，无不可也。
●白散方
桔梗（三分）　巴豆（一分，去皮心，熬黑，研如脂）　贝母（三分）
上三味为散，纳巴豆，更于臼中杵之，以白饮和服，强人半钱匕，羸者减之。病在膈上必吐，在膈下必利。不利，进热粥一杯；利过不止，进冷粥一杯。身冷皮粟不解，欲引衣自覆者，若水以潠之洗之，益令热却不得出。当汗而不汗则烦，假令汗出已腹中痛，与芍药三两，如上法。
〔蔚按）巴豆辛热，能散寒实而破水饮，贝母开胸结，桔梗开肺气。不作汤而作散，取散以散之之义也。进热粥者，助巴豆之热势以行之也。进冷粥者，制巴豆之热势以止之也。不用水而粥者，藉穀气以保胃气之无伤也。
既有结胸之证，亦即有如结胸之证。太阳与少阳并病，二阳之经脉交会于头项，受邪则头项强痛。二阳之经脉，皆起于目而行于头，受邪则目或旋晕而眩，头如复戴而冒。夫病在太阳则结胸，病在少阳则胁下痞硬。今两阳并病，原非结胸之证。而时如结胸，不为胁下痞硬，而为心下痞硬者，当刺大椎第一间，以泄太少并病之邪。不已，更刺肺俞以通肺气，斯膀胱之气化行，而邪自不留。复刺肝俞以泻少阳之邪，盖以胆与肝相表里也，慎不可发汗以竭其经脉之血津。倘若误发其汗，则经脉燥热而谵语，相火炽盛而脉弦。若五六日谵语不止，六日值厥阴主气之期，恐少阳之火与厥阴之风相合，火得风而愈炽矣。当刺肝之期门，迎其气以夺之。
此一节言太阳少阳并病，涉于经脉而如结胸，宜刺以泻其气也。并者，犹秦并六国，其势大也。按《图经》云：大椎一穴，在第一椎上陷中，手足三阳督脉之会，可刺入五分，留三呼，泻五吸。肺俞二穴，在第三椎下，两旁相去一寸五分，中间脊骨一寸，连脊骨算，实两旁相去各二寸，下仿此。足太阳脉气所发，可刺入三分，留七呼，得气即泻，肥人可刺入五分。肝俞二穴，在第九椎下，两旁相去各一寸五分，宜照上实折，可刺入三分，留六呼。期门二穴见上章。
病在经脉而如结者，不独男子也。妇人中风，发热恶寒，当表邪方盛之际，而经水适来，盖经水乃冲任厥阴之所主，而冲任厥阴之血，又皆取资于阳明。今得病之期，过七日而至八日，正值阳明主气之期，病邪乘隙而入，邪入于里，则外热除而脉迟身凉，已离表证，惟冲任厥阴俱循胸胁之间，故胸胁下满，如结胸之状，而且热与血搏，神明内乱而发谵语者，此为热入血室也。治者握要而图，只取肝募，当刺期门，随其实而泻之。何以谓之实？邪盛则实也。
此节合下一节，皆言妇人热入血室，病在经脉，状如结胸者，正可以互证而明也。
〔正曰〕《浅注》言冲任厥阴循胸胁之间，不知冲任厥阴起于血室，而血室即下焦油膜中一大夹室也，上连两胁之板油又上连胸膈间之油膜。热入血室，连及板油，胸膈，则胀满如结胸状。但论脉而不论膜，未知仲景历言胸胁之旨矣。又期门穴，在肋骨尽处，当胸前膈膜之端，膈膜前连胸，后连肝，故称期门穴，为肝募，募即膜也，当膜之端而泻之也，知此则知结胸、血结所以相似之故矣。
经水未来，因病而适来者，既明其义矣。而经水已来，因病而适断者何如？妇人中风七八日，业已热除身凉，而复续得寒热，发作有时，其经水已来而适断者，果何故哉？盖以经水断于内，则寒热发于外。虽以经水适来者不同，而此亦为热入血室，其血为邪所阻，则必结，结于冲任厥阴之经脉，内未入藏，外不在表，而在表里之间，仍属少阳，故使如疟之状，发作有时。以小柴胡汤主之，达经脉之结，仍藉少阳之枢以转之，俾气行而血亦不结矣。
此一节承上文而言中风热入血室，其经水已来而适断，当知异中之同，同中之异，各施其针药之妙也。
〔正曰〕在表里之间，仍属少阳，此不但与血证未明，且于疟证亦不明矣。盖邪在表里之间，只能往来寒热，而不发作有时，惟疟证邪客风府，或疟母结于胁下膜油之中。卫气一日一周，行至邪结之处，欲出不得，相争为寒热，所以发作有时也。夫卫气者，发于膀胱水中，透出血分，血为营，气为卫，此证热入血室，在下焦膜网之中，其血必结。阻其卫气，至血结之处，相争则发寒热。卫气已过，则寒热止是以发作有时，与疟无异。原文「故使」二字，明言卫气从膜中出，血结在膜中，故使卫气不得达也。用柴胡透达膜膈而愈，知热入血室，在膜中，即知疟亦在膜中，膜透出肌肉为腠理。修园但言半表半里，知外之腠理，不知内之膜油，于仲景精意未明。
热入血室，不独中风有之，而伤寒亦然。妇人伤寒，寒郁而发热，当其时经水适来，过多不止，则血室空虚，而热邪遂乘虚而入之也。昼为阳而主气，暮为阴而主血，今主气之阳无病，故昼日明瞭，主血之阴受邪，故暮则谵语，如见鬼状者。医者当于其经水适来而定其证，曰此为热入血室，非阳明胃实所致也。既非阳明胃实，则无以下药犯其胃气及上二焦。一曰胃脘之阳，不可以吐伤之，一曰胃中之汁，不可以汗伤之，惟俟其经水尽，则血室之血，复生于胃府水穀之精，必自愈。慎之，不可妄治以生变端也。
此一节言女人伤寒之入于血室也。郭白云云：前证设不差，服小柴胡汤。柯韵伯云：仍刺期门。
〔正曰〕注经水适来为过多不止，热乘虚入。观上节经水适断，不是过多不止，热亦入血室，便知此解非也。且下文必自愈。正是经水不止，热随经血而下泻，故其热必自愈，修园解为血复生于胃，非自愈之确解也。不知无犯胃气及上二焦，是明血室在下焦膜中，不可妄治中上焦也。又谵语见鬼，《浅注》言因经水适来，始能辨其阳明证。不知仲景阳明篇并无见鬼之文，如见鬼状，专属热入血室，阳明证只谵语不见鬼也。鬼者，魄也，人之魂属气，魄属血，血死即为死魄，魄掩其魂，故如见鬼。男子伤寒亦有此证，皆是热入血室。盖谵训多言妄语，言为心声，阳明热合心包，故多言妄语。不干魄气，故亦不见鬼，热入血室乃见鬼也。修园此节不免有误。
再由此而推言乎诸节，伤寒六日已过，至于七日，又值太阳主气之期，发热；病在太阳之标气，微恶寒，病在太阳之本气，病气不能从胸而出入，结于经脉之支、骨节之交，故支节烦痛。经气郁欲疏，故微呕。不结于经脉之正络，而结于支络，故心下支结。外证未去者，以其寒热犹在也，以柴胡桂枝汤主之，取其解外，又达太阳之气，而解支节之结。
此一节言太阳之气化，而结于经脉之别支也。
〔正曰〕发热恶寒，四支骨节疼痛，即桂枝证也。呕而心下支结，即心下满，是柴胡证也。「外证未去」句，以明柴胡证，是病将入内，而桂枝证尚在，不得单用柴胡汤，宜合桂枝汤治之，义极显明。而陈注支节是外结于经脉之支络，注心下支节亦是支络。然考仲景书，所谓支节皆言四支，而心下支结之「支」字，又与四支不同。若皆指作支络解，试问支节疼属何经之支络？心下支结又属何经之支络哉？语涉含糊，只生葛藤耳。盖支结即支满、支饮同义，心下指膈中言，膈中行气行水，管窍支分派别，西洋医书，图出管窍，则真如树枝贯串。支结者，即指此膈间管窍不通也，柴胡汤之胸满亦是此意，注家何必扯杂。
●柴胡桂枝汤
柴胡（四两）　桂枝　黄芩　人参（各一两半）　甘草（一两，炙）　半夏（二合半，洗）　芍药（一两半）　大枣（六枚擘）　生姜（一两半，切）
上九味，以水七升，煮取三升，去滓温服。
〔蔚按〕小柴胡汤解见本方。此言伤寒六七日，一经已周，又当太阳主气之期，其气不能从胸而出入，结于经脉以及支络，故取桂枝汤，以除发热恶寒，藉小柴胡汤，以达太阳之气从枢以转出。
支结之外又有微结，伤寒过五日而至六日，为厥阴主气之期，《经》云厥阴之上，中见少阳。已发汗，而复下之，则逆其少阳之枢，不得外出，故胸胁满，不似结胸证之大结，而为微结，气不得下行，故小便不利，《经》云少阳之上，火气治之，故渴。无枢转外出之机，故渴而不呕。热结在上而不在下，故别处无汗，而但头汗被蒸而出。少阳欲枢转而不能，故为往来寒热。心烦者，少阳与厥阴为表里，厥阴内属心包而主脉络故也。总之太阳之病，六日而涉厥阴之气，不能得少阳之枢以外出若此。此为未解也，以柴胡桂枝干姜汤主之。此汤达表、转枢、解结、止渴、理中，各丝丝入扣。
此一节言太阳病，值厥阴主气之期而为微结也。
●柴胡桂枝干姜汤方
柴胡（半斤）　桂枝（三两）　乾姜（二两）　栝蒌根（四两）　黄芩（三两）　牡蛎（二两）　甘草（二两，炙）
上七味，以水一斗二升，煮取六升，去滓，再煎取三升，温服一升，日三服。初服微烦，复服汗出便愈。
〔张令韶曰〕伤寒五六日，厥阴主气之期也。厥阴之上，中见少阳。已发汗而复下之，则逆其少阳之枢，不得外出，故而胁满微结。不得下行，故小便不利。少阳之上，火气治之，故渴。无枢转外出之机，故不呕。但头汗出者，太阳之津液不能旁达，惟上蒸于头也。少阳欲枢转而不能，故有往来寒热之象也。厥阴内属心包而主脉络，故心烦。此病在太阳，而涉厥阴之气，不得少阳之枢以外出，故曰此为未解也。用柴胡、桂枝、黄芩，转少阳之枢而达太阳之气。蛎牡启厥阴之气，以解胸胁之结。蒌根引水液以上升，而止烦渴。汗下后，中气虚矣，故用乾姜、甘草以理中。
〔正曰〕已发汗，则阳气外泄矣，又复下之，则阳气下陷，水饮内动，逆于胸胁，故胸胁满微结，小便不利。水结则津不升故渴，此与五苓散证同一意也。阳遏于外，不能四散，但能上冒为头汗出。而通身阳气欲出不能，则往来寒热，此与小柴胡证，同一意也。此皆寒水之气闭其胸膈腠理，而火不得外发，则返于心包，是以心烦。故用柴胡以透达膜腠，用桂、姜以散撤寒水，又用栝蒌、黄芩以清内郁之火。夫散寒必先助其火，本证心烦已是火郁于内，初服桂、姜，反助其火，故仍见微烦，服则桂、姜之性，已得升达而火外发矣，是以汗而出愈。原注稍涉含糊。
微结中又有阳微结之不同，于阴结者，不可不知。伤寒太阳证，五日为少阴主气之期，而六日为厥阴主气之期，气传而病不传，仍在太阳之经，太阳之气上蒸，故头汗出。太阳之本气为寒，故生恶寒。太阳标阳之气，不外行于四肢，故手足冷。此皆太阳在表之证也。心下满，口不欲食，大便硬，此皆太阳传里之证也。太阳之脉不宜细，今竟见脉细者，何也？细为少阳之脉，今以阳而见阴，则阳转微，此为阳微结。故见证必有表之头汗出，微恶寒，手足冷，复有里之心下满不欲食，大便硬也。由此言之，随证以审脉则可，若舍证以言脉，则同类之可疑者不少。不独脉细而在里，即脉沉亦为在里也，虽然，随证审脉，既不可以板拘，而病证互见，又何以自决？惟于切实处决之，今于头汗出一证，即可定其结为阳微。假令为少阴之纯阴结，不得复有外证，悉入在里，而见痛引少腹入阴筋之证矣。此证犹幸为半在里，半在外也，脉虽沉紧，究不得为少阴藏结之病。所以然者，三阴之经络剂颈而还，少阴证不得有头汗，今头汗出，故知为太阳之枢滞，非少阴之藏结也，可与小柴胡汤以助枢转，而里外之邪散矣。设外解而里不了了者，胃气不和也，得屎而解，此阳微结之似阴，而要不同于阴结者如此。此可变，小柴胡汤之法为大柴胡汤。
此一节言阳微结之似阴，虽见里脉，而究与少阴之纯阴结有辨也。
小柴胡证、大陷胸证既各不同，而痞证更须分别。太阳伤寒至五日，少阴为主气之期，六日为厥阴主气之期，大抵五六日之间，是少厥太三经之交也。太阳主开，呕而发热者，欲从枢外出之象，其馀皆为柴胡汤证悉具，医者不用柴胡，而以他药下之，下之犹幸其不下陷，所具之柴胡证仍在者，可复与柴胡汤。此虽已下之，却不为逆，服药之后，正气与邪气相争，正气一胜，则邪气还表，必蒸蒸而振。蒸蒸者，三焦出气之象，振者，雷出地奋之象，却发热汗出而解，少阳枢转，气通于天也。若下之，心下满而硬痛者，此为结胸也，宜大陷胸汤主之。但满而不痛者，乃病发于阴，误下之后而成此为痞，痞证感少阴之热化，无少阳之枢象，柴胡不中与之，宜半夏泻心汤。
此一节复以小柴胡证、大陷胸证夹起痞证，言大陷胸不可与，即柴胡亦不可与也，特出半夏泻心汤一方，以引起下文诸泻心汤之义。
〔正曰〕《浅注》以小柴胡证、陷胸证夹起痞证。不知此三证原是一串，故仲景连及之，并非借宾定主也。盖小柴胡证是表之腠理间病，腠理是赤肉外之膜油，若从外膜而入内膜，聚于胸膈，则为陷胸。盖胸膈乃内膜之大者，为上下之界，故邪入于内，多于正气，结于此间，正气不升，饮水亦停于膈，是为有形之水饮；邪气内陷，并心包之火，阻于胸膈，则为有形之痰血。血生于心火，火行则血行，火阻则血阻，血与水交结，则化为痰。是为结胸实证，当夺其实，用大陷胸汤。但满而不痛，则无血与水，无凝聚成痰之实证，只水火无形之气塞于胸膈，和其水火之气而痞自解，不必攻下有形之物也。柴胡是透膈膜而外达腠理，陷胸是攻膈膜而下通大肠，泻心等汤则只和膈膜以运行之。皆主膈膜间病，而有内外虚实之分，故仲景连及言之其示人也，切矣。修园注痞是病发于阴证，尚欠分晓。
●半夏泻心汤方
半夏（半升，洗）　黄芩　乾姜　甘草（炙）　人参（以上各三两）　黄连（一两）　大枣（十二枚，擘）
上七味，以水一斗，煮取六升，去滓，再煮取三升，温服一升，日三服。
〔蔚按〕师于此证，间日即云伤寒五六日，呕而发热，柴胡证俱在者，五六日乃厥阴主气之期，厥阴之上，中见少阳，太阳之气，欲从少阳之枢以外出。医者以他药下之，心下满而硬痛者为结胸，但满而不痛者为痞。痞者，否也，天气不降，地气不升之义也。芩、连大苦以降天气，姜、枣、人参，辛甘以升地气，所以转否而为泰也。君以半夏者，因此证起于呕，取半夏之降逆止呕如神，亦即小柴胡汤去柴胡加黄连，以生姜易乾姜是也。古人治病不离其宗如此。
结胸痞症，由于误下所致，可知下之不可不慎也。太阳少阳并病，宜从少阳之枢转。医者不知枢转之义，而反下之，逆其枢于内，则成小结胸，心下硬。枢逆于下，则下焦不合，而下利不止；枢逆于上，则上焦不纳，而水浆不下；枢逆于中，则中焦之胃络不和，故其人心烦。此并病误下之剧证也。
此一节言太阳少阳并病，误下之剧证也。
〔受业薛步云云〕误下后，太少标本水火之气，不能交会于中土，火气不归于中土，独亢于上，则水浆不下，其人心烦；水气不交于中土，独盛于下，则下利不止。此不可用陷胸汤，即小柴胡亦未甚妥，半夏泻心汤庶几近之。
知并病之不可以误下也，亦知阴证更不可以误下乎。伤寒病在表则脉浮，而在阴则为紧，浮中见紧者，可以定其为少阴之表证矣。何以言之？少阴篇云：少阴病，得之二三日，麻黄附子甘草汤微发其汗。以二三日无里证，故微发汗是也。医者不知微发其汗，而复下之，其紧初见于浮分者，旋而反入于里，变为沉紧。病发于阴而误下之，则作痞，痞之所由来也。但痞与结胸异，彼以按之自硬，此以按之自濡；彼为有形之结痛，此但无形之气痞耳。
此一节申言痞证之因。
〔正曰〕紧是少阴证，与仲景少阴证之脉法不合。盖紧脉是寒被其火，浮紧主在表，则为皮毛肌腠间病，沉紧主在里。曰反入里者，谓本浮而反沉，主从外而入内，故主陷入胸膈而为痞也。又曰但气痞耳，则是仲景自行注解，言痞止是寒热无形之气，不似结胸，是水火有形之痰也。读者当辨。
痞证间有风激水气而成者，自当分别而观。太阳中风，动其寒水之气，水气淫于下则下利，水气淫于上则呕逆。然风邪在表，须待表解者，乃可从里攻之。若其人内水渗溢，则漐漐汗出。水有潮汐，则汗出亦发作有时，水搏则过颡，水激则在山，故为头痛。水饮填塞于胸胁，则心下痞而硬满，又引胁下而作痛。水邪在中，阻其升降之气，上不能下则乾呕，下不能上则短气。历历验之，知里证之未和，惟此汗出、不恶寒之另为一证者，即于不恶寒中，知表证之已解，因而断之曰，此表解里未和也。以十枣汤主之。
此一节于痞证外论及太阳中风，激动其寒水之气而为痞也。漐，音蛰，汗出如小雨不辍貌。
〔正曰〕发作有时，是何缘故？何得比为水有潮汐？头痛亦何比得为水激在山？盖水停胸胁，在膜油中，与疟邪之客于募原同也。募原今人不知，盖即三焦之油膜也，邪在膜中，正气过此，与之相争，则疟发作。此节水留膈膜之间，卫气与争则发作，卫气已过则止，与疟之发作有时，其理正同。卫气争而得出，则漐漐汗出。寒水之气，随太阳经脉上攻于头，则为头痛。故但用十枣汤，攻其水而诸证解。又有此「硬满」二字，与但气痞者不同，仲景欲人互参，故继上章而详此也。
●十枣汤方
芫花（熬）　甘遂　大戟　大枣（十枚，擘）
上上三味等分，各别捣为散，以水一升半，先煮大枣肥者十枚，取八合，去钱，温服之，平旦服。若下少病不除者滓，纳药末。强人服一钱匕，羸人服半明日更服，加半钱，得快下利后，糜粥自养。
〔蔚按〕太阳为天，天连于水，太阳中风，风动水气，水气淫于上则呕逆，水气淫于下则下利，水气聚于心下则为痞，且硬满引胁而痛也。其人漐漐汗出，头痛乾呕，短气汗出等证宜辨：若恶寒为表未解，不可攻之；若不恶寒，为表解而里未和，宜用此汤。第三味皆辛苦寒毒之品，直决水邪，大伤元气，柯韵伯谓参、术所不能君，甘草又与之相反，故选十枣以君之，一以顾其脾胃，一以缓其峻毒。得快利后糜粥自养，一以使穀气内充，一以使邪不复作。此仲景用毒攻病之法，尽美又尽善也。
痞证间有汗下，虚其阴阳而成者，亦当分别而观：太阳病，在肌腠者，宜桂枝汤以解肌。医者误以麻黄汤发汗，徒伤太阳之经而虚其表，遂致发热恶寒比前较甚。若再用桂枝汤啜热稀粥法，则愈矣。医者不知，因复下之，更甚太阴之藏，而虚其里，心下作痞，责之表里俱虚，阴气与阳气并竭，并竭则不交而为痞矣。且夫阴阳之为义大矣哉，自其浅言之，则气阳也，血阴也；自其深言之，阳有阳气，而阴亦有阴气，阴气为无形之气，随阳气循行于内外，不同于有形之阴血，独行于经脉之中也。阴血止谓之阴，阴气谓之为阴，亦可谓之为阳。此证无阳则阴独，其理虽奥，医者不可以不明。倘复加烧针，以强助其阳，火气因攻于胸而为烦，土败而呈木贼之色，其面色青黄。脾伤而失贞静之体，其肌肤瞤动而不安者，难治。今面色不青而微黄，是土不失其本色也。手足温者，犹见土气灌溉于四旁也，病尚易愈。
此一节言汗下伤阴阳之气而成痞者，不可更用烧针也。今闽粤江浙医辈，不敢用麻黄汤，而代以九味羌活汤。香苏饮加荆、防、芎、芷、炮姜之类，视麻黄汤更烈。
〔正曰〕阴气谓之为阴，又云亦可谓之为阳，则混淆矣。阴阳气并竭，与无阳则阴独实为难通。吾于此颇有意会，然仍不敢解，恐未合圣师心法也，故阙之以待考。
痞发于阴，实感少阴君火之气而成，故其病心下不通而痞，以手按之，却不硬而濡，此病在无形之气也，诊其脉却不同误下入里之紧。关脉之上浮者，以关上为寸，浮为上升，此少阴君火亢盛之象。以大黄黄连泻心汤主之，泻少阴亢盛之火而交于下，则痞结解矣。
此一节言痞感少阴君火之气而成，出其正治之方也。此外各泻心法，皆因其兼证而为加减也。
〔补曰〕结胸泻心，所谓胸心，皆指膈膜而言，心包之火，随血下行，要从此过。膀胱之水，从胃而渗入三焦，膈膜是上焦，乃水之上源，三焦决渎之水，要从此过。其膀胱所化之气，透入气海，循下焦油膜而上出口鼻，充皮毛，均要从膈膜中过。是以膈间有结胸、痞气之证，结胸是有形之实证，痞气是无形之虚气。结胸有寒热并结者，又有寒实热实之殊。痞证有水火交痞者，又有单水痞、单火痞之异，十枣汤单是水痞，此汤是单火痞。仲景对举之，正欲令人互勘。
●大黄黄连泻心汤方
大黄（二两）　黄连（一两）
上二味，以麻沸汤二升渍之，须臾绞去滓，分温再服。
〔蔚按〕心下痞，按之濡而不鞕，是内陷之邪与无形之气，搏聚而不散也。脉浮在关以上，其势甚高，是君火亢于上，不能下交于阴也。此感上焦君火之化而为热痞也，方用大黄、黄连大苦大寒以降之，火降而水自升，亦所以转否为泰法也。最妙在不用煮而用渍，仅得其无形之气，不重其有形之味，使气味俱薄，能降而即能升，所谓圣而不可知之谓神也。
痞为少阴本热火亢，而有覆呈太阳本寒为病者，亦须分别。心下痞，为少阴君火内结之证，而复恶寒，乃得太阳本寒之气，而且汗出者为太阳本寒之甚，而标阳又虚。难以自守之象。以附子泻心汤主之。盖以太阳少阴标本相合，水火相济，本气中自有阴阳水火。非深明阴阳互换之理者，不可以语此。
〔补曰〕泻心皆是水火虚气作痞，惟此是火气实，水气虚，水中化气，即卫外之阳气也，故用附子补水分之阳气。
●附子泻心汤方
大黄（二两）　黄连　黄芩（各一两）　附子（一枚炮去皮，破，别煮取汁）
上四味切三味，以麻沸汤二升渍之，须臾绞去滓，纳附子汁，分温再服。
〔蔚按〕心下痞，是感少阴君火之本热也，复恶寒者，覆呈太阳寒水之本寒也。汗出者，太阳本寒甚，而标阳大虚，而欲外撒也。治伤寒以阳气为主，此际岂敢轻用苦寒。然其痞不解，不得不取大黄、黄连、黄芩之大苦大寒，以解少阴之本热。又恐亡阳在即，急取附子之大温，以温太阳之标阳。并行不悖，分建奇功如此。最妙在附子专煮，扶阳欲其熟而性重；三黄汤渍，开痞欲其生而性轻也。
水火不交，其作痞固也，而土气不能转运者，亦因而作痞，太阳之本寒也。伤寒中风，但见恶寒之本病，不见发热之标病，汗之宜慎，而下更非所宜。医者不知其病止在本，汗后复以承气之类下之，故心下痞。与泻心汤欲泻其阳痞，而痞竟不解。所以然者，汗伤中焦之汁，下伤中宫之气，脾虚故也。脾虚不能上升而布津液，则其人渴而口中躁烦。脾虚不能下行而调水道，则其人小便或短赤，或癃闭而不利者，以五苓散主之。
上节言水火不交而成痞，此言土不灌溉，而亦成痞也。
〔补曰〕痞是水火虚气，然亦有单水痞之实证，十枣汤是也。又有单水痞之虚证，五苓散是也，辨证细密之至。又原文「本」字下，当有脱简。
脾不和者，既因以成痞矣，而胃不和者亦然。伤寒汗出，外邪已解之后，惟是胃中不和。不和则气滞而内结，故为心下痞硬，不和则气逆而上冲，故为乾噫。盖胃之所司者，水穀也，胃气和则谷消而水化矣。兹则谷不消而作腐，故为食臭。水不化而横流，故为胁下有水气。腹中雷鸣下利者，水穀不消，糟粕未成，而遽下，逆其势则不平，所谓物不得其平则鸣者是也。以生姜泻心汤主之。
上节言脾不转输而成痞，此节合下节，皆言胃不和而亦成痞也。
〔正曰〕以「物不得其平则鸣」解腹中雷鸣，牵强之至。岂知「水气」二字，仲景明言有水复有气，若有水不有气，则水停而气不鼓之，不雷鸣矣。有气不有水，则气行而水不激之，亦不雷鸣矣。惟水与气争趋，是以雷鸣下利。又按诸泻心证，皆是痞结膈膜之间，西医言膈膜有管窍，通于胃中，《内经》言胃有大络，是指纹络，其实络中有管窍也。胃络通于膈，故各泻心汤治膈间，皆用和胃之药，借胃气以运行其膈间也。但各节是言膈病而兼治胃，此节是言胃病而兼及膈也。病当在膈，则食管中无病，故不食臭，肠中亦无病，故不下利。惟因胃中水火不和，而兼膈痞者，不但火逆之气出于膈间而为乾噫，必且食物在胃脘亦秽逆而为食臭。不但水与气从膈侵及胁下，而且复中大小肠，与胃连为一体者，亦为水气攻冲而雷鸣下利。细观此节，便知肠胃、膈膜之别，并知火逆、水泻之原矣。
●生姜泻心汤方
生姜（四两，切）　甘草（三两，炙）　人参（三两）　乾姜（一两）　黄芩（三两）　半夏（半升，洗）　黄连（一两）　大枣（十二枚，擘）
上八味，以水一斗，煮取六升，去滓，再煎取二升，温服一升，日三服。
〔男元犀按〕太阳为寒水之经，寒水之气伤于外者，可从汗而解之，寒水之气入于里者，不能从汗解之，汗出解后，而后现之证，俱属水气用事，为本条之的证。惟心下痞硬，为诸泻心法统共之证。陈平伯云：君生姜之辛温善散者，宣泄水气；复以乾姜、参、草之甘温守中者，培养中州；然后以芩、连之苦寒者，涤热泄痞。名曰生姜泻心，赖以泻心下之痞，而兼擅补中散水之长也。倘无水气，必不用生姜、半夏之辛散，不涉中虚，亦无取乾姜、参、草之补中。要知仲景泻心汤有五，然除大黄黄连泻心汤正治之外，皆随证加减之方也。
然而胃不和中，又有误下之虚证。太阳病，或伤寒或中风，不应下者，医反下之，虚其肠胃，则水寒在下而不得上交，故其人下利，日数十行，穀不化，腹中雷鸣。火热在上而不得下济，故其人心下痞硬而满。乾呕心烦，不得安，此上下水火不交之理，本来深奥，医者不知，只见其心下痞，谓邪热之病不尽，复误下之，则下者益下，上者益上，其痞益甚。此非结热，但误下以致胃中虚，客气乘虚上逆，故使心下硬也。以甘草泻心汤主之，此交上下者，调其中之法也。
此一节承上节胃不和而言胃中虚之证也。
●甘草泻心汤方
甘草（四两）　黄芩（三两）　乾姜（三两）　半夏（半升，洗）　大枣（十二枚，擘）　黄连（一两）
上六味，以水一斗，煮取六升，去滓，再煎取三升，温服一升，日三服。
〔陈平伯曰〕心下痞本非可下之实热，但以妄下胃虚，客热内陷，上逆心下耳，是以胃气愈虚，痞结愈甚。夫虚者宜补，故用甘温补以虚；客者宜除，必藉苦寒以泄热。方中倍用甘草者，下利不止，完穀不化，此非禀九土之精者，不能和胃而缓中。方名甘草泻心，见泄热之品，得补中之力，而其用始神也。此伊尹汤液所制，治狐惑蚀于上部则声嗄者，方中有人参三两。
痞不特上中二焦之为病也，即下焦不和亦能致痞。伤寒服攻下之汤药，下后则下焦之气下而不上，故下利不止；上焦之气上而不下，故心下痞硬。伊圣泻心汤，所以导心下之火热而下交也。服泻心汤已，则心下之痞满既除，而上中之气亦和矣。复以他药下之，则下焦之气益下而不能上，故利不止。医又认为中焦虚寒，以理中汤与之，利益甚。盖理中者，温补脾胃，其效专理中焦。此利不在中焦而在下焦，当以赤石脂禹馀粮汤主之。复利不止者，法在分其水穀，当利其小便。
此一节言下焦不和以致痞，发千古所未发。
〔正曰〕下焦不和以致痞，误矣。下焦是大肠胱膀间之膜油，主通利水道，入膀胱，又主收止大肠之气，并以膏液润大肠也。此处病，万不能上胸膜而作痞证，且原文言此利在下焦，并未言此痞在下焦，何得妄扯而反自鸣得意哉。盖此节是治痞而致利，服泻心汤己，是已治其痞硬，而反下之，是又误下之也，遂利不止，是痞已去，只是利不止也。故下文但言治利，不言治痞。修园于文法未细玩，故误，只缘不知三焦是何物耳。仲景曰：理中者，理中焦，是理小肠脾胃间之膜油。此利在下焦，是指大肠膀胱间之膜油，故以赤石馀粮止塞大肠。若仍利者，当利小便，是当从油膜而分消之，使从小便去，则水不侵入大肠矣。识得下焦之膜油，则知利小便即是治大便之利，并知治中焦之误，且知下焦不能为胸痞，并知痞证误下，所以能致下利也。会通结胸痞满各证，皆在上焦膜膈中，或时连及中下焦与腠理者，皆因以膜相连之故，同而不同之理，皆可明矣。
●赤石脂禹馀粮汤方
赤石脂（一斤，碎）　禹馀粮（一斤，碎）
上二味，以水六升。煮取二升，去滓，分三服。
〔张令韶曰〕石性坠下，故以治下焦之利，非仅固涩也。下焦济泌别汁，而渗入膀胱，故利不止者，又当利其小利，以分别其水穀焉。夫心下痞属上中二焦，此复言不特上中二焦不和而成，即下焦不和而亦能成痞也。柯韵伯曰：甘、姜、参、术，可以补中宫元气之虚，而不足以固下焦脂膏之脱。此利在下焦，故不得以理中之剂收功矣。乃大肠之不固，仍责在胃，关门之不闭，仍责在脾。二石皆土之精气所结，实胃而涩肠，急以治下焦之标者，实以培中宫之本也。要知此证土虚而火不虚，故不宜于姜、附。若湿甚而虚不甚，复利不止者，故又当利小便。又曰：凡草木之药，皆禀甲乙之气，总不若禀戊己之化者，得同气相求之义，又有炉底补塞之功。
下后致痞，言之详矣。而发汗在吐下之后而成痞者，奈何？伤寒吐下后，又发其汗，则夺其经脉之血液而为汗矣。心主血，故虚烦，心主脉，故脉甚微。八月值阳明主气之期而从阖，九日值少阳主气之期，而不能枢转，故心下痞硬，而胁下亦痛。甚至阴虚阳亢，虚气上冲于咽喉，血不上荣头目，时形其眩冒，经脉动惕者，以吐下之后而汗，则经脉之血告竭，而筋遂无所养也。久而不愈，恐肢体不为我用而成痿。
此一节，虽吐下与汗并言，却重在误汗一边。
汗吐下后病已解，而尚有痞噫之证未除者，不可不备其治法。伤寒发汗，若吐若下，解后，心下痞硬，噫气不除者，此中气伤而虚气上逆也，以旋覆代赭汤主之。
此节言治病后之馀邪，宜于补养中，寓散满镇逆之法。
●旋覆代赭石汤方
旋覆花（三两）　人参（二两）　生姜（五两，切）　代赭石（一两）　大枣（十二枚，掣）　甘草（三两，炙）　半夏（半升，洗）
上七味，以水一斗，煮取六升，去滓，再煎取三升，温服一升，日三服。
〔俞麟州曰〕此即生姜泻心汤之变法也。夫二条皆有心下痞硬句，而生姜泻心汤，重在水气下趋而作利；旋覆代赭汤，重在胃虚挟饮，水气上逆而作噫。取治水气下趋而利者，必用生姜以散水；胃虚挟饮而噫者，必用赭石以镇逆。二条对勘，益见仲景制方之妙。罗东逸云：此方治正虚，气不归元，则承领上下之圣方也。盖发汗吐下后，邪虽去，而胃气之亏损亦多，胃气既亏，三焦亦因之而失职，阳无所归而不升，阴无所纳而不降，是以浊邪留滞，伏饮为逆，故心下痞硬，噫气不除。方中以人参、甘草养正补虚，姜、枣和脾养胃，所以定安中州者至矣。更以赭石，得土气之甘而沉者，使之敛浮镇逆，领人参以归气于下；旋覆之辛而润者，用之开肺涤饮，佐半夏以蠲痰饮于上。苟非二物承领上下，则何能除噫气而消心下之痞硬乎。观仲景治下焦水气上凌，振振欲擗地者，用真武汤镇之；利在下焦，大肠滑脱者，用赤石脂禹馀粮汤固之；此胃虚于中，气不及下，复用此法领之，而胸中转否为泰。其为归元固下之法，各极其妙如此。
下之太早，为结胸，为痞，此症之常也，而症之变者，又当别论。太阳温病、风温症，热自内发，宜用凉散而托解之，不宜下之太早也。下后虽不作结痞等证，而下之太早，其内热尚未归于胃腑，徒下其屎，不下其热，热愈久而愈甚矣。欲解其热，必不可更行桂枝汤以热增热。须知温病、风温证，为火势燎原而莫戢。若火逼于外，则蒸蒸而汗出，火逆于上，则鼾齁而作喘。内热已甚，而外反见其无大热者，可与麻黄杏子甘草石膏汤，顺其势而凉解之，此下后不干结痞，而另有一证也。
此一节因上下文，皆言下后之证，亦姑备此证以参观也。诸本皆疑其错简，或谓其传写之误。然汉季及晋，为时未久。不可与秦以前之书并论。余读书凡有遇不能晓悟之处，皆自咎识见不到，不敢辄以错简等说自文。
下后表证未解而作痞，不无里寒内热之分，试言其里寒。太阳病，不用桂枝汤解肌，外证未除，医者卤莽而数下之，致虚胃气，虚极则寒，中气无权，既不能推託邪热以解肌，遂协同邪热而下利。利下不止，胃阳愈虚，而阴霾之气，愈逆于上，瀰漫不开，故心下痞硬。此为表里不解者，以桂枝人参汤主之。
此一节合下节，皆言太阳表里不解而成痞也。弟宾有按：此「协热」二字，与别处不同，盖由肌热不从外解，故其方不离桂枝。
●桂枝人参汤
桂枝（四两）　甘草（四两，炙）　白术（三两）　人参（三两）　乾姜（三两）
上五味以水九升，先煮四味，取五升，纳桂，更煮取三升，温服一升，日再服，夜一服。
〔蔚按〕太阳外证未除而数下之，未有不致虚者。里虚则外热内陷，故为协热利不止。协，合也，同也，言但热不虚，但虚不热，皆不足以致此也。太阳之气出入于心胸，今太阳主阳之气，因误下而陷于下，则寒水之阴气，反居于阳位，故为心下痞硬，可与甘草泻心汤。此条非热结，但以「胃中虚，客气上逆，故使硬」句互参。方用人参汤以治里虚，桂枝以解表邪。而煮法桂枝后纳者，欲其治于里药中越出于表，以解邪也。沉丹彩曰：此与葛根黄连汤，同于误下而利不止之证也，而寒热各别，虚热对待，可于此互参之；彼因实热而用清邪，此因虚邪而从补正；彼得芩连而喘汗安，此得理中而痞硬解；彼得葛根以升下陷而利止，此藉桂枝以表解邪而利亦止矣。
试言其内热：伤寒，大下之后，复发其汗，则太阳之气逆于心胸，故心下痞。而恶寒之证仍在者，为表未解也。夫从外而内者，先治其外，后治其内，故不可攻痞，当先解表，必俟不恶寒之表证尽解，乃可以攻其痞。解表宜桂枝汤，攻痞宜大黄黄连泻心汤。
此一节，汪苓友谓其重出，而不知仲师继上节而覆言之，以见表之邪热虽同，而里之变证各异。且表里同治，有用一方而为双解之法，双解中又有缓急之分，或用两方而审先后之宜，两方中又有合一之妙。一重复处，开出一新境，不可与读书死于句下者说也。
今试即痞证而总论之，可以从中而解，亦可以从外而解也。伤寒发热，汗出不解，邪结心中而心下痞硬。然邪虽已结聚，而气机仍欲上腾，故呕吐。不得上出，而复欲下行，故呕吐。而又下利者，当因其势而达之，达之奈何？用大柴胡汤从中上而达太阳之气于外，以主之。治痞者，不可谓泻心汤之外无方也。
此一节，所以结痞证之义也。按此证宜用大柴胡汤之无大黄者。
又即结胸之证而总论之，以见大小陷胸汤外，又有吐法以补其所未及也。病如桂枝证，但头不痛，项不强，知其病不在太阳之经脉矣。寸脉主上而微浮，设是风邪，当从胸以及于头而俱痛。今头项如故，惟胸中痞硬，何也？胸中乃太阳出入之地，本寒之气塞其道路故也。气上冲咽喉，喘促而不得自布其鼻息者，此为胸有寒也，《内经》云：太阳之上，寒气主之。寒气结凝于胸，则太阳之气不能从胸以出，当吐以从高越之，宜瓜蒂散。此可见结胸之证不一，因下而成者固多，因汗而成者亦复不少，不因汗吐下而成者亦有之，因其欲吐不得吐而成者亦有之。其治法，示不专主于大小陷胸等方也。
●瓜蒂散方
瓜蒂（一分，熬黄）　赤小豆（一分）
上二味，各别捣筛为散。已合治之，取一钱匕，以香豉一合，用热汤七合，煮作稀糜，去滓取汁，和散顿服。不吐者，少少加，得快吐乃止。诸亡血虚家，不可与瓜蒂散。
〔蔚按〕太阳之脉连风府，上头项，今云不痛不强者，不在经脉也。太阳之气出入于心胸，今云胸中痞硬，气上冲咽喉，不得息者，是邪气欲从太阳之气上越也。寸脉微浮者，气欲上越之象也。然欲越而不能遽越，其寒水之气不在经，亦不在表，而惟在于胸中，故曰胸中寒。方取瓜蒂之苦涌，佐以赤小豆之色赤而性降，香豉之黑色而气升，能使心肾相交，即大吐顷神志不愦，此所以为吐法之神也。又论云：病人手足厥冷，脉乍紧者，邪在胸中。心下满而烦，饥不能食者，病在胸中，当须吐之，宜瓜蒂散。诸家解互异，惟徐灵胎以邪在胸中，阳气不能四达解之，甚为简妙。
又即藏结之证而总论之，在少阴止为难治，止为不可攻，在厥阴则为不治。病人胁下，平素有痞，其痞连在脐傍，为天枢之位，此脾气大虚而肝气自旺，总为肾家真阳衰败，致胸中为气不布，肝木之荣失养，三阴部分皆虚矣。又值寒邪内入，则藏真之气结而不通，其痛从脐旁引及少腹，以入阴筋者，以少腹阴筋皆厥阴之部，厥阴为阴中之阴，不得中见之化，此名藏结，必死。可知结在少阴，无君火化者，止曰难治，曰不可攻，以少阴上有君火，犹可冀其生也；结在厥阴，两阴交尽，绝不见阳，必死无疑矣。
此一节，所以结藏结之义也。
〔正曰〕「脏」字如《金匮》妇人脏躁之脏，指血室胞宫而言。凡男子女人皆有血室胞宫，乃下焦一大夹室也，此夹室之膜，上则连胁下之板油，其下则有窍，通于前阴，故痛引阴筋。仲景此章，历言胸膜、胁膜、脾胃及下焦膜中各证，而又言及下焦夹室内之脏结，上中下三焦详矣。修园不知三焦为何物，是以有天枢之位、脾气之说。不知胞宫乃肾肝所司，肾肝阳败而始结，何得摭言天枢脾气哉。盖以脏结即今人所谓缩阴证也，入阴筋者，将阴筋引入于内，即缩阴证是也。上文「引」字与此句「入」字紧连，故知其为引之使入也。曰少腹，曰阴筋，则其所谓脏结，为指胞宫，更无疑矣。
病在络，与在经者不同，《金匮》既有热极伤络之论矣。太阳之病气在络，即内合于阳明之燥化。伤寒病，若吐若下后中气受伤，至七日，又当太阳主气之期，八日又当阳明主气之期。其病不解，则太阳之标阳，与阳明之燥气相合而为热，热结在里，表里俱热。热伤表气故时时恶风，热伤里气故大渴，感燥热之化故舌上乾燥而烦。推其燥而与烦之情形，欲饮水数升而后快者，必以白虎加人参汤，清阳明之络热而主之。
〔张钱塘云〕邪之中人，必先于皮毛，次入于肌，次于络。肺入主皮毛，脾主肌，阳明主络。太阳病气在于皮毛，即内合于肺，故麻黄汤所以利肺气；在于肌，即内合于脾，故桂枝汤、越婢汤所以助脾气；在于络，即内合于阳明，故白虎汤所以清阳明之气。然均谓之太阳病者，以太阳为诸阳主气，皮毛肌络，皆统属于太阳也。合下共三节，言太阳病在于络，合于阳明，而为白虎之热证也。此章三节，论燥热火之气，下章风湿相搏两节，论风寒湿之气。所谓《伤寒论》一书，六气为病之全书也。
〔补曰〕热结在里，对皮毛之表而言，非胃中也，张陈注为热在阳明之络，然《金匮》云：热伤阴络则下血，伤阳络则衄血，此未言血。且注「络」字，又不指出为何物，安能的确？又「经络」二字混称，后人遂以直脉为经，横脉为络。《内经》又言，胃有大络，脾有大络，五脏又皆有络，然则络是何物哉？盖人身内外之微丝血管也，西医名管。凡通气行血之窍道，皆油膜微丝血管，《内经》所谓脉络，西医皆名为管也。是络乃行气行血之路道，在内通于肠胃，而在外则行于肌肉之中。此证热在肌肉，肌者肥肉，肉者瘦肉，热在此间，从络通于肠胃，故见口舌乾燥。瘦肉属血分，肥肉属气分，皆脾与胃之所司，故能内合于胃也。
伤寒病，太阳之标热，合阳明之燥气，热盛于内，而外反无大热。阳明络于口，属于心，故口燥渴而心烦。太阳循身之背，阳明循身之面，热俱并于阳明，则阳明实而太阳虚矣。可即于其背之微恶寒者，以知为阳明之燥热益盛焉。白虎加人参汤所以主之。
虽然，解络热者，白虎为其所长，而表热则不可以概用。伤寒脉浮，发热无汗，其表不解者，与络无与也，不可与白虎汤。若渴欲饮水，为热极伤络，可以直断其无表证者，以白虎加人参汤主之。
此申明白虎汤能解络热，而不能解表热也。
〔受业侄道著按〕白虎证，其脉必洪大。若浮而不大，或浮而兼数，是脾气不濡，水津不布，则为五苓散症。
〔魏子干曰〕：入于肌络者，宜桂枝汤；肌气之在里者，宜越婢汤；络气之入里者，宜白虎汤。
太阳少阳并病，心下硬，颈项强而眩者，是太阳之病归併于少阳。少阳证汗下俱禁，今在经而不在气，经则当刺大椎、肺俞、肝俞，以泄在经之邪，慎勿下之。小结胸篇戒勿汗者，恐其谵语；此戒勿下者，恐其成真结胸也。
此三节，言太阳合併于少阳而为病也。
●同学周镜园曰　：此言太少并病，证在经脉，不在气化。病经脉者，当刺少阳经脉，下颈，合缺盆。太阳经脉还出别下项，故颈项强。太阳起于目内眦，少阳起于目锐眦，故目眩。太阳经隧在膀胱，其都会在胸肺，肺脉还循胃上口，上通心膈之间，胆脉由胸贯于膈。脉络不和则心下鞕，故刺大椎以通经隧之太阳，刺肺俞以通都会之太阳，又刺肝俞以通少阳之脉络，谆谆戒以勿下者，以病在经脉，宜刺不宜下也。
合病又与并病不同，并病者彼并于此，合病者，合同为病也。太阳与少阳合病，太阳主开，少阳主枢，今太阳不能从枢以外出，而反从枢而内陷，其自下利者，内陷之故。与黄芩汤，清陷里之热，而太阳之气达于外也。若呕者，乃少阳之枢，欲从太阳之开以上达，宜顺其势而利导之，用黄芩加半夏生姜汤，宜其逆气而助其开以主之。
●黄芩汤方
黄芩（三两）　甘草（二两，炙）　芍药（二两）　大枣（十二枚，擘）
上四味，以水一斗，煮取三升，去滓，温服一升，日再，夜一服。若呕者，加半夏半升、生姜三两。
〔蔚按〕仲景凡下利证俱不用芍药，惟此方权用之，以泄陷里之热，非定法也。张令韶曰：此治太阳与少阳合病而下利与呕也。合者彼此合同，非如并者之归併于此也。太阳主开，少阳主枢，太阳不能从枢以外出，而反从枢以内陷，故下利。与黄芩汤清陷里之热，而达太阳之气于外。若呕者，少阳之枢，欲从太阳之开以上达也，故加半夏、生姜，宣达其逆气，以助太阳之开。
太阳之病，既归併于少阳，则以少阳为主矣。然亦知少阳三焦之气，游行于上中下者乎？上焦主胸，中焦主胃，下焦主腹。伤寒胸中有热，逆于上焦也；胃中有寒邪之气，逆于中焦也；腹中痛，逆于下焦也；欲呕吐者，少阳三焦之气，逆于上中下之间，欲从枢转而外出也。治宜取小柴胡转枢之意而加减之，俾寒热宣补，内外上下，丝丝入扣则愈，以黄连汤主之。
●黄连汤方
黄连　甘草（炙）　乾姜　桂枝（各三两）　人参（二两）
上七味，以水一斗，煮取六升，去滓，温服一升，日一服，夜二服。
〔王晋三曰〕此即小柴胡汤变法，以桂枝易柴胡，以黄连易黄芩，以乾姜易生姜。胸中热，呕吐，腹中痛者，全因胃中有邪气，阻遏阴阳升降之机，故和人参、大枣、乾姜、半夏、甘草专和胃气，使入胃之后，听胃气之上下，敷布交通阴阳。再用桂枝宣发太阳之气，载黄连从上焦阳分泻热，不使其深入太阴，有碍虚寒腹痛。
〔补曰〕胸中是言胸膈之内，乃指心包而言，不知膈膜，则不知胸中是何物也，且不知胸中与胃界限不同也。此证惟心包有热，其馀胃中、腹中、大小肠皆有寒气，故只用黄连一味，清心包之热，而其馀则皆治寒也。
风湿相搏，有从寒伤所致者，其证奈何？伤寒八曰当阳明主，期气之九日当少阳主气之期，宜从少阳之枢而外出也。乃不解，而复感风湿，合而相搏，寒邪拘束，故身体疼。风邪煽火，故心烦。湿邪沉著，故不能自转侧。邪未入里，故不呕不渴。脉浮虚而涩者，以浮虚为风，涩则为湿也。此风多于湿，而相搏于外，以桂枝附子汤主之。若患前证，其人脾受湿伤，不能为胃行其津液，故大便硬。愈硬而小便愈觉其自利者，脾受伤，而津液不能还入胃中故也。此为湿多于风，而相搏于内。即于前方去桂枝，加白术汤主之，湿若去，则风无所恋，而自解矣。
此节合下节，言风湿相搏之病也。但此节宜分两截看：「风湿相搏」至「桂枝附子汤主之」，作一截，言风湿相搏于外也。「若其人」至「去桂加白术汤主之」，又作一截，言风湿相搏于内也。要知此节桂枝附子汤，是从外驱邪之表剂；去桂加白术汤，是从内撤邪之里剂；下节甘草附子汤，是通行内外之表里剂也。
〔正曰〕仲景书凡「风寒」二字，有通称不分别者，盖外感或系寒随风至，或系风挟寒来，故二字往往通用。此风湿是寒风，非热风也，修园执定风为阳邪，谓是后感于风，风邪煽火，与上文方治不合，须玩此「烦」字不是心烦，乃骨节烦疼，谓其发作烦频也。风欲行而湿阻之，故烦疼。湿甚则筋胀，不能掉动，故不可转侧。盖筋生于瘦肉两端，而膜网则包著瘦肉，西医以筋是连网所生也。连网者，中国所谓膜肉也。膜油即脾之物，脾主湿，故湿能从膜油而犯其筋节。膜又是三焦所司，至行小便，故三焦阳虚，则能小便自利。脾之油受湿，不运行，则大便反硬。会得此理，乃与仲景方相合也。
●桂枝附子汤
桂枝（四两）　附子（三枚，去皮，炮，破八片）　生姜（三两切）　甘草（二两，炙）　大枣（十二枚，擘）
上五味，以水六升，煮取三升，去滓，分温三服。此方药品，与桂枝去芍加附子汤同，但分两之轻重不同，其主治亦别。仲景方法之严如此。
●桂枝附子去桂加白术汤
白术（四两）　甘草（二两，炙）　附子（三枚，炮）　大枣（十二枚，擘）　生姜（三两）
上五味，以水七升，煮取三升，去滓，分温三服。初服，其人身如痹，半日许复服之，三服尽，其人如冒状，勿怪。此以附子、术并走皮内，逐水气，未得除，故使之尔。当加桂枝四两，此本一方二法也。
〔蔚按〕师云：伤寒八九日，风湿相搏，身体疼烦，不能自转侧者，风湿之邪盛也。湿浮于中，无上达之势，故不呕。湿为阴邪，无阳热之化，故不渴。邪盛则正虚，故脉浮虚而涩。但前方主桂枝，为风胜于湿。风为天之阳邪，主桂枝之辛以化之。后方去桂加术，为湿胜于风。湿为地之阴邪，主白术之苦以燥之。或问苦燥之品，不更令大便硬，小便自利乎？曰太阴湿土，喜燥而恶湿，湿伤脾土，则不能输其津液以入胃，师所以去解表之桂，而加补中之术也，且湿既去，而风亦无所恋而自除。经方无不面面周到矣。
风湿相搏之病，见证较剧者，用药又宜较缓。风湿相搏，业已深入，其骨节烦疼掣痛，不得屈伸，近之则痛剧，此风寒湿三气之邪阻遏正气，不令宣通之象也。汗出气短；小便不利，恶风不欲去衣，或身微肿者，卫气、荣气、三焦之气俱病，总由于坎中亢阳之气失职也。务使阳回气暖而经脉柔和，阴气得煦而水泉流动矣。以甘草附子汤主之。
此一节，承上节言风湿相搏，病尚浅者利在速去，深入者妙在缓攻，恐前方附子三枚过多，其性猛急，筋节未必骤开，风湿未必遽走，徒使大汗出而邪不尽耳，故减去一枚，并去姜、枣，而以甘草为君者，欲其缓也。此方甘草止用二两而名方，冠各药之上，大有深义。余尝与门人言：仲师不独审病有法，处方有法，即方名中药品之先后亦寓以法，所以读书当于无字处著神也。受业门人答曰：此方中桂枝，视他药而倍用之，取其入心也，盖此证原因心阳不振，以致外邪不撤，是以甘草为运筹之元帅，以桂枝为应敌之先锋也。彼时不禁有起予之叹，故附录之。
〔补曰〕烦疼掣痛，不得屈伸，即上节不能转侧，同一理也，皆是筋胀之故。自己且不能动，况他人近之，有所触动，不更剧乎。寒风伤卫，则汗出恶风，不欲去衣。湿停则为水，故小便不利，身微肿。故用附子、桂枝振其卫阳，白术、甘草行其脾湿。此节浅而易解，而注家多不明也。
●甘草附子汤方
甘草（二两，炙）　附子（二枚，炮去皮，破）　白术（二两）　桂枝（四两）
上四味，以水六升，煮取三升，去滓，温服一升，日三服。初服得微汗则解。能食，汗止复烦者，服五合。恐一升多者，宜服六七合为妙。此言初服之始。
〔王晋三云〕甘草附子汤，两表两里之偶药，风淫于表，湿流关节，治宜两顾。白术、附子顾里胜湿，桂枝、甘草顾表胜风。独以甘草冠其名者，病深关节，义在缓而行之。若驱之太急，风去而湿仍留，反遗后患矣。
是故不知证者，不可以言医，不知脉者，亦不可以言医，脉之不可不讲也。脉之紧要者，散见各证之中，不能悉举也，亦不必赘举也。然太阳总诸经之气，而诸脉之同者异者，似同而实异者，似异而实同者，有同中之异，异中之同者，虽曰不可言传，而亦无不可以意会矣。今欲举一以为偶反。即以太阳伤寒言之，太阳本寒而标热，若诊其脉象浮滑，浮为热在表，滑为热在经，此为表有标热，便知其里有本寒，《内经》所谓凡伤寒于为热病是也，病宜以白虎汤主之。凭脉辨证之法，从此比例之思过半矣。
〔张钱塘云〕上八节以风寒湿热燥火之气，结通篇太阳之病，以见伤寒一论，六淫之邪兼备，非止风寒也。此三节，以浮滑结代之脉象，结通篇太阳之脉，以见太阳总统诸经之气，而诸脉之死生，亦俱备于太阳中也。
●白虎汤方
知母（六两）　石膏（一斤，碎）　甘草（二两）　粳米（六合）
上四味，以水一斗，煮米熟汤成，去滓，温服一升，日三服。
〔蔚按〕白虎汤，《伤寒论》凡三见：太阳条治脉浮滑，厥阴条治脉滑而厥，又治三阳合病，腹满身重，难以转侧，口不仁而面垢，谵语遗尿等证。而原本此方列于太阳条甘草附子汤之下者，言外见风寒湿燥火之气，俱括于太阳之内，且下一条炙甘草汤，亦即润燥之气。可知《伤寒论》非止治风寒二气也。
〔柯韵伯曰〕：阳明邪从热化，故不恶寒而恶热，热蒸外越故热汗自出；热灼胃中，故渴欲饮水；邪盛而实，故脉滑，然犹在经，故兼浮也。盖阳明属胃，主肌肉。虽有大热而未成实，终非苦寒之味所能治也。石膏辛寒，辛能解肌热，寒能胜胃火，寒性沉降，辛能走外，两擅内外之能，故以为君；知母苦润，苦以泻火，润以滋燥，故以为臣；用甘草、粳米调和于中宫，且能土中泻火，作甘稼穑，寒剂得之缓其寒，苦药得之化其苦，使沉降之性，背得流连于中也。得二味为佐，庶大寒之品无伤损脾胃之虑也。煮汤入胃，输脾归肺，大烦大渴可除矣。白虎为西方金神，所以治渴，秋金得令，而炎暑自解矣。
浮滑恒脉之外，又有剧脉曰结，危脉曰代，不可不知。夫伤寒之脉何以结代？非洞悉乎造化阴阳之本者，不可与言。盖脉始于足少阴肾，生于足阳明胃，主于手少阴心。少阴之气不与阳明相合，阳明之气不与少阴相合，上下不交，血液不生，经脉不通，是以心气虚，常作动悸。以炙甘草汤主之，补养阳明，从中宫以分布上下
〔陈师亮曰〕代为难治之脉，而有治法者何？凡病气血骤脱者，可以骤复，若积久而虚脱者，不可复。盖久病渐损于内，脏气日亏，其脉代者，乃五脏无气之候。伤寒为暴病，死生之机，在于反掌，亦有垂绝而不可救者。此其代脉，乃一时气乏，然亦救于万死一生之途，而未可必其生也。
●炙甘草汤方
甘草（四两，炙）　生姜（三两，切）　桂枝（三两）　人参（二两）　生地黄（一斤）　阿胶（二两）　麦门冬（半升）　麻子仁（半升）　大枣（三十枚，擘）
上九味，以清酒七升，水八升，先煮八味，取三升，去滓，纳胶，烊消尽，温服一升，日三服。一名复脉汤。
〔蔚按〕周禹载云：本条不言外证，寒热已罢可知，不言内证，二便自调可知。第以病久，正气大亏，无阳以宣其气，更无阴以养其心，此脉结代、心动悸所由来也。方中人参、地黄、阿胶、麦冬、大枣、麻仁，皆柔润之品，以养阴，必得桂枝、生姜之辛，以行阳气，而代结之脉乃复。尤重在炙甘草一味，主持胃气，以资脉之本原。佐以清酒，使其捷行于脉道也。其煮法：用酒七升，水八升，只服三升者，以煎良久，方得炉底变化之功，步步是法。要之师言结代者用此方以复之，非谓脉脱者以此方救之也，学者切不可泥其方名，致误危证。推之孙真人制生脉散，亦因其命名太夸，庸医相沿，贻害岂浅鲜哉。男元犀按：此证必缘发汗过多所致。汗为心液，心液伤则血虚不能养心，故心动悸；心液伤则血不能荣脉，故脉结代。取地黄、阿胶等，为有形之品，补有形之血，另立法门。
其结代之脉状何如？结能还而代不能还也。脉按之来缓，不及四至，而时一止复来者，是阴气结，阳气不能相将，此名曰结。然不特缓而中止为结，又脉来动而中止更来，小数中有还者反动，是阴气固结已甚，而阳气不得至，故小数而动也，亦名曰结，此为阴盛也。结脉之止，时或一止，其止却无常数。若脉来动而中止，止有常数，既止遂不能自还，阳不能自还而阴代之，因而复动者，俨如更代交代之象，名曰代，此独阴无阳也，得此脉者必难治。此毫釐之分，学者于此判之指下，则可言脉矣，岂独太阳已哉。
此一节，复申明结代之脉状，毫釐千里，务分彷彿中也。
〔正曰〕后世脉诀益详，而脉理益昧，因分脉辨证，不能会通脉之理也。试思脉诀只二十八脉，而病证不止二十八门，若不贯通脉之全理，安能即二十八脉而断尽百病哉。故人谓仲景脉法不详，而不知仲景论脉，皆是以一贯万，举一反三，则脉理无不通矣。故此三节，特举浮滑结代以明脉理，知此而各脉之理无不通也。盖脉是血脉，血生于心，西医言心有血脉管，心体跳动不休，则脉应之而动。《医林改错》言脉是气管，气方能动，非血管也，此说大谬。使脉是气管，则一呼当一动，一吸当一动，何以一呼二动，一吸二动，明明与呼吸相反哉，则知其决非气管。《脉经》云：脉为血府，仲景复脉汤又全是大补心血，则知脉生于心血，其应心而动为无疑矣。故凡迟数结代，三部均见，断无寸迟尺数，尺结代而寸不结代者。以脉管只一条，数则均数，迟则均迟，结代则均结代，皆是应心而动，故无三部之分。知此则知凡系脉管中事，如细散芤涩革弱等，理均可识矣。故拈结代二脉，以总明脉管所主之理也。脉管外是肌肉油膜也，乃三焦气分所往来，气附脉行，《内经》云：卫气一日行尽周身，而复大会于手太阴肺，故脉动而气亦应之，气升则脉浮，气降则脉沉，气盛则脉洪，气衰则脉微，气盈则脉滑，皆是随气呈露，故有寸浮尺沉、寸洪尺微之异，随气之部分，而异其强弱，所以有三部之别。知此则知凡脉管外气分所主之事，如弦紧牢濡等理，均可识矣。故拈浮滑二脉，以总明脉管外气分所主之理也。读仲景此三节，则于脉理可以全通。


卷二  ——————————————————————————————————————————————————————————————————————————————————————————

辨阳明病脉证  ***************************
〔补曰〕《内经》云：阳明之上，燥气治之，燥者阳明之本气也，此气在人，则属胃与大肠，在天则属申酉二辰，申当坤方属土，酉当兑方属金，在四时当七八月，为燥金用事之候。盖天地只是水火二气化生万物，水火相交，则蒸而为湿。燥与湿反，乃水火不交之气也，火不蒸水则云雨不生，水不济火，则露泽不降，水不润则木气不滋而草木黄落，火不蒸则土返其宅而膏脉枯竭。究水火之所以不交，则由于金性之收，收止水火，各返其宅，故神名蓐收，司秋月，草木枯稿，水泉涸竭，是为燥金用事之验也。其在一日则为申酉二时，天地赖此燥气，所以戢水火之盈馀，竭物产之精华而使之消息也。人身禀天地之燥气，于是有胃与大肠，二者皆消导水穀之府，惟其禀燥气，是以水入则消之使出，不得停于胃中。西洋医言胃之通体皆有微丝血管，吸水出胃而走入连网。西医所谓连网，即是膈膜，乃《内经》所谓三焦，为化行水穀之府也，水出胃走入膈膜，然后下行而入膀胱，若胃之燥气不足，则水停矣。西医言食入则胃热辏至以腐烂之，西医所谓热即燥气也，水既出于胃中，而食物之质未尽化者，下行入小肠以化液，其所剩糟粕，乃入大肠。然糟粕至此，尚有馀液，必得大肠燥金之气以收吸之，使余液吸尽，出往下焦去讫，而糟粕乃化为坚粪。若大肠燥气不足，则为溏泻。此胃与大肠所以必有此燥气，而后能消水穀也。然而燥气大过，则又为结鞕等证，必赖太阴之湿以济之。《内经》言阳明不从标本，从中见之气化，正是赖中见太阴湿气，以济其燥之义，仲景存津液亦是此义。手太阴肺与手阳明大肠相表里，位虽上下悬隔，然肺系之油网下连膈膜，又下连板油，至下焦油网，则与大肠相接，肺津腴润，注于大肠，则燥而不太过。足阳明胃与足太阴脾相表里，位甚相近，以膜相连，胃中食物化液归脾，从膜中布达，乃生膏油，膏油者，脾之物也，膏油功用，上济胃气，下滋大肠。膏油之色，本带微黄，故病能发黄疸。膏油透出筋骨之外，则为肥肉，是名曰肌，邪在肌肉，循膏膜而入，则能内通于胃，胃有大络，上通于心，西医言胃中化液，有大管导之上行，至颈会管，遂与心之血管相会。西医所谓管，即《内经》所谓络也，络言其丝条，管言丝条中之孔窍，胃络通心，故胃中燥火，入心乱神则为谵语。燥热相合，胃家实，则谵语。舌上起芒，口乾燥，又以胃管上通口也。若燥屎在大肠，则为潮热，应申酉金旺之时，而始从下潮上也。其经行身之前，从面至腹，抵足趺，皆阳明经所行。脐下血室，有冲脉两条，夹脐而上，至于喉间，是冲脉，丽于阳明之部分，阳明胃中汁液化血，则下入血室。又血室一名气海，膀胱所化之气，归于气海，上出口鼻，亦必从脐旁循阳明之道路而上，是以冲气亦能随脉上逆入胃。「阳明」二字，或言取太少两阳，合併于人身之前，两阳相合，故曰阳明。然《内经》言阳明少阴有司天在泉之说，是人身之阳明经，仍取天之阳明以为名也。在天以卯酉属阳明，以卯酉为日月之门户。且酉为日入，如《周易》明入地中之明，言阳明阳盛而竭，是以成其燥气。阳明之气，必以下行为顺者，金气肃降，所以成化工也。各经皆有阳明之证，以水穀之海，而各经皆秉气于胃也。读者当会通焉。
问曰：病有太阳阳明，有正阳阳明，有少阳阳明，何谓也？答曰：太阳阳明者，盖以明阳之上，燥气主之，本太阳不解，太阳之标热，合阳明之燥热，并于太阴脾土之中，脾之津液，为其所烁而穷约，所谓脾约是也。正阳阳明者，盖以燥气阳明之本也，天有此燥气，人亦有此燥气，燥气太过，无中见太阴湿土之化，所谓胃家实是也。少阳阳明者，盖以少阳之上，相火主之，若病在少阳，误发其汗，误利其小便已，则水穀之津液耗竭，而少阳之相火炽盛，津竭则胃中燥火炽，则烦而实，实则大便难是也。
此一节，言阳明有太少正之分也。
〔补曰〕太阳阳明者，从太阳肌肉而入内之膜油，脾主膏油，被热灼而膏油枯缩，则肠亦枯涩，是为脾约，指脾之膏油收缩而言也。少阳阳明，是膜网与胃相通，膜网之水，外从腠理而汗，下从小便而泄，则胃中之水皆去，遂乾燥矣。此处提纲，即将膏油膜网与肠胃相通之迹先行发明，则通篇变证可寻求矣。
何谓正阳阳明之为病，燥气为阳明之本气，燥气盛于上，则胃家实于内，一言以蔽之，曰胃家实也。
此复申明正阳阳明之为病也，按沉尧封曰：此是阳明证之提纲，后称「阳明证」三字，俱有胃家实在内。胃家实，言以手按胃中实硬也。如大陷胸证，按之石硬，即名实热；栀子豉证，按之心下濡，即名虚烦。夫心下俱以濡硬分虚实，何独胃中不以濡硬分虚实乎？此说与柯韵伯之论相表里，虽非正解，亦可存参。
问曰：何缘得太阳阳明病？答曰：太阳之津液，从胃府水穀而生，患太阳病，若发汗，若下，若利小便，此皆亡胃中之津液，胃中无津液而乾燥，其太阳未解之邪热，因转属于阳明，其不更衣为肠内之实，肠内既实，其大便必难通而闭塞者，此名太阳转属之阳明也。
此一节，承上章太阳阳明病而言也，然重申胃家实之旨，是阳明病之总纲。
〔正曰〕此承上太少阳明而言，《浅注》谓单承太阳，不知仲景虽未提出「少阳」字面，而若利小便，已承上文少阳条，即如太阳篇，其干及少阳之证，又何曾提出「少阳」二字？读者当细玩之。
问曰：有诸中者形于外，阳明病外证云何？答曰：胃热之外见者，肌肉之中，蒸蒸然热达于外，名曰身热，与太阳之表热不同也。热气内盛，濈濈然汗溢于外，名曰汗自出，与太阳之自汗不同也。表寒已解，故不恶寒，里热已盛，故反恶热也。因只有胃家实之病根，即见热盛汗出之病证，不恶寒反恶热之病情内外俱备，方是阳明之的证。
此一节补出阳明外证，合上节为一内一外之总纲。
〔正曰〕身热自汗，与太阳正同。太阳之邪在肌肉，则翕翕发热，淅淅自汗出。肌肉即肥肉，与内之膏油皆属于脾胃，故胃热亦发见于肌肉，而为身热自汗，与太阳同也。惟不恶寒，反恶热，是阳明燥热之的证，与太阳之恶寒不同。《浅注》不知肌肉之理，是以略差焉。
问曰：身热不恶寒，既得闻命矣。今阳明病有始得之一日，不发热而恶寒者，何也？答曰：阳明主金气，金气微寒也，邪初入故恶寒，及邪既入于肌肉之分，即从热化，虽得之一日，不待解散，而恶寒将自罢，燥气内出，即自汗出而恶热也，此阳明之的候也。
此承上文不恶寒反恶热而言也。但上文言阳明自内达外之表证，此言风寒外入之表证。
问曰：阳明病，未经表散，其恶寒何故自罢？答曰：阳明与他经不同，以其居中土也，中土为万物所归，故凡表寒里热之邪，无所不归，无所不化，皆从燥化而为实，实则无所复传。一日表气通于太阳，其始虽颇恶寒，而二日为阳明主气之期，正传而邪亦传，正再传而邪有所归而不再传，故恶寒自止。此胃家实所以为阳明病之根也。
此复设问答，以明恶寒自罢之故，并指出胃家实之根也。
过汗亡津液，而转属阳明者固多，而汗出不彻，与不因发汗者，亦有转属之证。本太阳病，初得病时，发其汗，汗先出不彻，其太阳表热之气，不能随汗而泄，而即与燥气混为一家，因此而转属阳明也。此外更有伤寒发热无汗，其时即伏胃不和之病机。呕不能食，不能发汗，而反汗出濈濈然者，水液外泄，则阳明内干，是转属之外，又有一转属阳明之证也。
上文历言阳明本经之自为病，此复申明太阳转属阳明之义，除过汗亡津液外，又有此汗出不彻而转属，不因发汗而转属，合常变而并言之也。
三日为少阳主气之期，病固宜乘其气，而枢转外出矣。今伤寒三日，现阳明证而脉大，为邪归中土，无所复传，是不能从少阳之枢而解也。
〔述〕自此以上六节，论阳明之气主表而外合太阳，主里而内关津液之义也。按此即高士宗所谓读论者因证而识正气之出入，因治而知经脉之循行，则取之有本，用之无穷矣。
阳明与太阴，正气相为表里，邪气亦交相为系，伤寒阳明脉大，今浮而缓，阳明身热，今止手足自温，是为病不在阳明，而系在太阴。太阴者，湿土也，湿热相併，身当发黄。若小便自利者，湿热得以下泄，故不能发黄。至七日已过为八日，值阳明主气之期，遂移其所繫，而系阳明，胃燥则肠干，其大便无有不硬者，此为阳明也。
此节合下节，明阳明与太阴相表里之义也。
伤寒由太阴而转系阳明者，其人不特大便硬，而且濈然微汗出也。
此承上节而补言阳明之汗出，即上章所云外证俱在其中矣。
〔正曰〕上是由太阳转系太阴，故曰脉浮，此节转系阳明，亦是由太阳而转系阳明，是从自汗油膜中入胃，《浅注》言太阴，误矣。盖此二节，正是明首章太阳阳明之义而已。
阳明不特与太阴表里，而且与太阳少阳相合。阳明中风，不涉于本气之燥化，而涉于少阳之热化，故口苦咽乾；复涉于太阴之湿化，故腹满微喘；又涉于太阳之寒化，故发热恶寒。阳明脉本浮大，以阳明协于太阳，故脉象浮中不见大而见紧，浮紧之脉，宜从汗以解之。若误下之，阳邪内陷于中土，则中土不运，而腹增满，少阳之三焦不能决渎，复增出小便难之新证也。
〔述〕此言阳明之气不特与太阴为表里，抑且中合于太阳，外合于少阳也。
〔正曰〕此只申明少阳阳明证，脉浮而紧，是弦脉也。发热恶寒，是太阳证也。口苦咽乾，是少阳证也。惟腹满微喘，兼在阳明，当借少阳而达于表，不可下肠胃而引入里也。少阳三焦司决渎。故引入里则小便难。《浅注》牵引太阴，又复指为太阳，反生葛藤。
阳明本经自患之病，未曾久留太阳经，而化热者，风自为风，寒自为寒，可于是辨之：若能食，名中风，以风能鼓动阳明之气也；不能食，名中寒，以寒能闭拒阳明之气也。然此特初病则然，久则为实满等证，虽能食者，亦归于不能食矣。
此一节，以食而辨风寒之气，即以食而验阳明之胃气，因正而辨邪，因邪而识正。善读者，能会心于文字之外则得矣。
试论中寒：阳明病若中寒，阴寒过甚，不得本气燥热之化，则谷不消而不能食。水不化，而小便不利。四肢为诸阳之本，胃阳虚而津液外泄，故手足濈然汗出。此欲作大便固而仍不固，欲作大瘕，泄而仍不瘕，燥气用事，必大便初硬，寒气用事，而后半即溏。所以然者，以胃中冷，水穀不能泌别故也。
此言阳明中寒也。
〔补曰〕「水穀不别」四字，指出水从胃中即散出而走膜膈也。西医所谓胃之通体有微丝血管将水散出，《内经》所谓上焦为水之上源，即指水从胃中而散入膜膈也。胃中冷，即总论所谓燥气不足，合总论观，而水穀之治法明矣。
试论中风：阳明中风之病，胃为阳土，风为阳邪，两阳相得，故初病时欲食，即此可以定其为中风矣。然病在阳明，小便当利，大便当硬。今小便反不利，大便反自调，是津液尚还入于胃中，但不得少阴之癸水以相合也。少阴主骨节，而不能上合于阳明，故其人骨节疼。且骨节合于肌肉之间，翕翕如有热状，似此阳不遇阴，病难自解。乃奄然烦躁而发狂，濈然汗出而解者，此少阴癸水之阴气，不胜阳明穀神之阳气，两不相敌者忽而两相合，遂与作汗而共并，即战慄汗解之义也。脉若转迟而为紧则愈，盖以紧则为阴，阴气复而阳气平，戊癸合矣。
此言阳明中风也。
〔正曰〕饮食与大便自调，是阳明之穀气胜也。小便不利，是太阳之水不化。其人骨节疼，是太阳之身疼痛。翕翕如有热状，是太阳桂枝证之翕翕发热。此乃太阳水中所化之气，沸郁在肌肉间，皆太阳病，本未能解，惟赖阳明之穀气胜，外合太阳，两阳相併，是为重阳，《内经》云重阳狂，故必奋然发狂，濈然汗出而解。仲景又自注曰：此为太阳水中所化之气，不胜于胃中之穀气，而穀气有权，得发于肌肉之间，与太阳之汗交併外出，故得解也。又注曰：脉紧则愈，亦是太阳外闭，阳明内搏之脉。《浅注》以水为少阴癸水，以脉紧为戊与癸合，牵强之至。
阳明病，欲解时，从申至戌上。盖阳明旺于申酉，病气得天时之助也。然此言阳明之表证，出微汗而解。若胃家实之证，值旺时更见发狂谵语矣。
此言阳明欲解之时，作一小结也。
阳明病，虽以胃家实为大纲，而治者当刻刻于虚寒上著眼。阳明病，胃气实则能食，今不能食，可以知其胃家之虚矣。医者反攻其热。则虚不受攻，寒复伤胃，其人必哕。所以然者，胃中虚冷故也。此胃气存亡之关头，不得不再为叮咛曰：以其人胃气本虚，故攻其热必哕。
此一节言阳明中气虚寒之为病也。
〔补曰〕此言胃气虚冷，无燥屎，虽有身热之阳明证，亦不可误攻其胃，非胃有燥屎，而不可攻也。《浅注》必扯胃家实为言，反添葛藤。
胃气虚，则不能淫精气于经脉，阳明病脉宜大而反迟，是经脉不能禀气于胃也。《内经》云：食气入胃，浊气归心，淫精于脉，脉气流经。可知食气散于各经之中，自不厌其饱。若不能散达，止留滞于胃，故食难用饱。饱则浊气归心，不淫于脉流于经，所以微烦。不但此也，且不能循经上行而头眩；不能循经下行，必见小便难；上下不行，则留滞于中为腹满。此欲作谷疸，黄瘅病也，虽已下之，而腹满如故。所以然者，以胃虚不能淫精于经脉，脉迟故也。
此一节，言食气入胃，胃虚不能淫精于经脉也。
〔正曰〕小便难，不是经脉所司，乃三焦膜网所司也，膜网不清利，谷又不化，则壅滞蒸发，遂为黄疸。修园不知「阳明病」三字是言身热本属阳证，不知脉迟是言阳症见阴脉，知食难用饱，是迟脉之胃虚冷，身虽热，而胃则不热也，不知饱则微烦，是胃络通心，食停则心气阻遏，故烦也。「谷疸」二字，谷是病在胃，疸是病在膜腠。《浅注》乃扯经脉为解，岂不误哉。
胃气虚则不能输精于皮毛，阳明病法当多汗，今反无汗，其身痒如虫行皮中状者，此以胃气久虚，不能输精于皮毛故也。《内经》云：输精皮毛，毛脉合精，行气于府。可知内而经脉，外而皮毛，皆禀气于胃，胃虚，皮毛经脉俱无所禀矣。
此一节，言胃气虚不能输精于皮毛也。
阳明居中土，主灌溉于上下内外四旁也。兹先言中气寒逆于上。阳明病，法当多汗，而反觉无汗，而小便利，寒气中于里，而水溢下行也。至二日主气之期，以及三日，不拘日数，但觉呕而咳，即《内经》所谓邪中于膺则下阳明是也。手足厥者，胃阳虚寒，其气不能敷布于四肢也。《内经》云：阳明之脉循发际，至头颅，阳明寒气，牵连正气而上逆，故必苦头痛。若不咳不呕，手足不厥者，为寒气已除，阳明正气而既能四布，即不上逆，故头不痛。
此节言阳明之气合寒气而上逆于头，不能灌溉于四旁也。凡言邪即以言正，言正即以言邪，为读仲诗书第一要法。余于数节必重申之，不厌于复也。述此章凡四节，论阳明居中土，主灌于上下内外四旁也。
再言中风气逆于上，阳明病其证不一，然他证无论，但头旋目眩，此证不在阳明提纲之内，自有阳有阴有寒有热，从何处辨起？惟不恶寒，知病属阳明而不属阴经矣。前云阳明病，若能食，名中风，故吾即于其能食，知为阳明胃热而非阳明胃寒矣。由是热气上冲，肺受火烁而发咳，咳极其人必咽痛。若热不上干于肺而不咳者，咽亦不痛。
此一节，言阳明之气合风热而上逆于咽，不得流通于下也。
〔程扶生云〕阴邪下利故无汗而小便利。风邪上行，故不恶寒而头眩。寒则呕不能食，风则能食，寒则头痛，风则咽痛，是风寒入胃之辨也。按虽本章之义，不重在此，而亦不可不知，咳出于肺，当云喉咙痛，今胃热甚，则咽痛，二者相连，气必相侵。
更有郁于中土之证，阳明病，其气不能外达于皮毛则无汗，不下输于膀胱则小便不利。心中懊憹者，中土郁而成热，热气为烦也。郁于中则现于外，身必发黄。
此节合下节，皆言阳明之气郁于中土，不得外达而下输也。
郁于中土，若误火更益其热。阳明病，医者不知所以无汗之故，以火强迫其汗，热邪被火，周身之气燥极，而热不外越而上攻，于额上而微汗出。又不得下泄，而兼小便不利者，湿热相搏，亦必发黄。
此节即上节所言发黄之证，借被火以言其更甚也。凡误服羌、独、荆、防及姜、桂、乌、附之类，皆以「被火」概之。阳明之脉起于鼻，行发际，至额颅。
阳明原主里病，今诊其脉浮而紧者，仍见太阳表实无汗之脉，阳明被太阳之寒邪外束，则阳气不能宣发而为热，故必乘其所旺申酉时而潮热，如潮水之发作有定时。若脉但浮而不紧者，是见太阳表虚自汗之脉，阳明被太阳之风邪外涣，则阳气尽浮于表，及卧而阴血归肝之顷，两不相顾，必为浮阳盗去而汗出。
〔述〕此三节言阳明主里，复外合于表气，内通于经脉，复还于胃中也。
〔正曰〕此脉紧，是应大肠中有燥屎结束之形也，故必潮热。凡仲景所言潮热，皆是大肠内实结，解为太阳实邪，非也。仲景脉法，如脉紧者必咽痛，脉迟身凉，为热入血室，皆与后世脉诀不同。修园未明脉之至理，而拘于紧主外寒，是以误注。又此盗汗是盛阳不入阴而盗汗，解以阴不归肝，亦略误。
阳明之脉起于鼻，交额中，还出挟口，今阳明燥热之病，其口无不干燥。若热止在于经，其人但欲以口嗽水，济其经热，漱毕吐去，而不欲嚥下者，热不在胃故也。阳明气血俱多，经中热盛，则逼血妄行，因此必发其衄。
此言阳明之津液通于经脉而血衄也。
阳明病，本自汗出，医更重发汗，外热之病已差，而内尚微烦不了了者，此大便必硬故也。津液为胃所主，以发汗亡其津液，胃中乾燥，故令大便硬。今姑不问其大便，当问其小便，日几行，若汗出本日小便日三四行，今于微烦之曰止再行，故知大便不久自出，盖以大小便皆胃府津液之所施也。今为小便数少，以津液当复还入胃中，故知不久必大便也。此胃府实大便硬，亦有不必下者，医人不可不知也。
此言阳明之津液复还于胃中也。
阳明证既知有不必下者，更当知有不可下者。伤寒呕多，为阳明胃气之虚，胃气既虚，虽有阳明燥热之证，切不可攻之。
此一节言胃气虚者不可下也。
〔述〕阳明有胃气，有悍气，有燥气。胃气者，柔和之气也；悍气者，慓悍滑利，别走阳明者也；燥气者，燥金之气也。病在悍气者，要攻；病在燥气者，可攻；病在胃气者，不可攻；病在燥气而胃气虚者，亦不可攻。故此三节，俱言不可攻也。按师言其不可，非坐视而不救也，必有所以可者，在正面旁面对面，皆可以悟其治法。若常器之《补亡论》，必处处补出方治，无论其搔不著痒也，即有偶合之处，反令鸢飞鱼跃，水流花放，活泼文章，俱成糟粕。长洲汪苓友多宗其说，何其陋欤。
阳明病，外有身热，自汗出，不恶寒，反恶热之证，便知其内为胃家实之证。但胃家实，只指不下利而言，务宜活看，亦知其实处即是虚处。若心下硬满者，止在心下，尚未及腹，止是硬满，而不兼痛，此阳明水穀空虚，胃无所仰，虚硬虚满，不可攻之。若误攻之，则穀气尽而气败，利遂不止者，死。若其利能自止者，是其人胃气尚在，秽腐去而邪亦不留，故愈。
此一节，言虚而假实者不可下也。
〔受业薛步云按〕心下为阳明之膈，膈虽实，腹必虚，气从虚闭，是阳明假实证，攻之是为重虚。
〔正曰〕心下硬满，是言胸前膈膜中之痞不在胃中，故不可攻。修园不知，而以硬为水穀空虚，胃无所仰，夫既空虚无所仰，焉能致硬？此皆修园强词，而细考原文，绝不合也。
《内经》云：中于面则下阳明，以阳明之脉上循于面，故也。阳明病通面合见赤色，为阳气怫郁于表，不可攻之。若误攻之，胃气徒虚，津液大耗，热不得越，故必复发热，面色之赤者，亦变为色黄。《内经》云：三焦膀胱者，腠理毫毛其应，以三焦主腠理，膀胱应皮毛。今郁热在表，三焦失其决渎之官，膀胱失其气化之职，小便不利，为发黄之根也。
此一节，言外实内虚者不可下也。
〔补曰〕膜是三焦，接于肠胃，胃别水，散入膜中，水从膜中行，是为三焦决渎之官。三焦膜上皆生有膏油，乃脾胃之所司也，胃热陷于膏油，蒸郁其水，不得从膜中畅行而小便不利，必且蒸发出膏油之本色，是为发黄。膏油本微有黄色，水火相蒸，则更发黄也。
不可攻者既明，而可攻者更不可以不讲。阳明病，不吐不下，可知其胃气不虚也。心烦者，以胃络上通于心，阳明之燥火，与少阴之君火相合故也。胃气虽曰不虚，却是不和，可与调胃承气汤以和之。
此一节，言阳明胃府不和，宜与调胃承气也，述此三节，皆言可攻之证，而又以明三承气之各有所主也。
阳明病脉迟，为阳邪入于里阴。然止言脉，犹不足凭也，必以汗出知阳热之内蒸。然止言汗，亦不足凭也，虽汗出为阳热之内蒸，而表未罢者亦恒多汗出之证，必以不恶寒者定其表证之已罢。然表证已罢，尤当再验其里证，阳明主肌肉，邪在表阳则身轻，易以转侧，若入于里阴，则其身必重，邪结于中，必碍呼吸而短气。腹满难以下通，势必上逆而为喘，此已属大承气证矣。然犹必身热变为潮热，知其热邪尽入于胃，乃可以指其实在日。有潮热者，此外欲解，可攻里也。又必通身热蒸之汗，变为手足濈然之汗，热与汗俱敛止，露出胃所主之四肢，为本证真面目，乃可指其实在日，手足濈然而汗出者，此大便已硬也。以大承气汤主之。若其人汗出虽多，微发热恶寒者，外未解也，不可攻里。即不恶寒，而其热不潮，为胃未全实，未可与大承气汤。若其人腹大满大便不通者，凡不见潮热之证，止可与小承气汤微和胃气，勿令大泄下。
●大承气汤方
大黄（四两，酒洗）　厚朴（半斤，炙去皮）　枳实（五枚，炙）　芒硝（三合）
上四味，以水一斗，先煮二物，取五升，去滓，纳大黄，煮取二升，纳芒硝，更上火微煮一两沸，分温再服，得下，余勿服。
〔武陵陈氏云〕方名承气，殆即亢则害承乃制之义乎。亢即反兼胜己之化，承者以下承上也。夫天地一理，万物一气，故寒极生热，热极生寒，物穷则变，未有亢极而不变者。伤寒邪热入胃，津液耗，真阴虚，阳盛阴病，所谓阳盛阴虚，汗之则死，下之则愈。急以苦寒胜热之剂，救将绝之阴，泻亢甚之阳，承气所以有挽回造化之功也。然不言承亢而言承气何哉？夫寒热流转，不过一气之变迁而已，用药制方，彼气机之不可变者，力难矫之，亦第就气机之必变者而一承之耳。设其气有阳无阴，一亢而不可复，则为脉涩直视喘满者死，何则？以其气机已绝，更无可承之气也。由是言之，圣人虽尽人工之妙，止合乎天运之常耳，不云承气而云何？按陈氏此注，必须熟读。
〔蔚按〕承气汤有起死回生之功，惟善读仲景书者方知其妙。俗医以滋润之脂麻油、当归、火麻仁、郁李仁、肉苁蓉代之，徒下其粪，而不能荡涤其邪，则正气不复。不能大泻其火，则真阴不复，往往死于粪出之后。于是咸相戒曰润肠之品且能杀人，而大承气汤更无论矣。甚矣哉，大承气汤之功用，尽为那庸耳俗目所掩也。
〔张隐菴曰〕伤寒六经，止阳明少阴有急下证，盖阳明禀悍热之气，少阴为君火之化，在阳明而燥热太甚，缓则阴绝矣，在少阴而火气猛烈，勿戢将自焚矣，非肠胃之实满也。若实在肠胃者，虽十日不更衣，无所苦也。仲师所云急下六证，若究省不到，不敢急下。且病此者，鲜有能生之。且予尝闻之曰：痞满燥实坚，五证皆备，然后可下。噫，当下者，全不在此五证。
●小承气汤方
大黄（四两）　厚朴（二两，炙去皮）　枳实（三枚大者，炙）
上三味，以水四升，煮取一升二合，去滓，分温二服。初服汤，当更衣，不尔者，尽饮之，若更衣者，勿服之。
〔男元犀按〕三承气俱阳明之正方，调胃承气，其方已载于太阳篇，故不复列。《伤寒论》云：阳明病不吐不下，心烦者，可与调胃承气汤。言阳明病者，胃不和也；言不吐不下者，胃不虚也；胃络上通于心，阳明之燥火与少阴之君火相合，故心烦。可与此汤，解见太阳本方下。至于大承气，取急下之义。阳明谵语潮热；胃中有燥屎五六枚；及二阳并病潮热，及阳明下后心中懊憹而烦，胃有燥屎；及大下后六七日，不大便，烦不解，腹满痛，本有宿食；及少阴证，口燥舌乾，或自利清水，色纯青等证。俾奏功于顷刻。小承气取微和胃气，勿令大泄下之义。阳明病，热未潮，大便不鞭，恐有燥屎，少与此汤，转失气者，可与大承气攻之；若不转失气者，不与。及太阳病，汗吐下后，微烦，小便数，大便因鞕者，令邪去而正不伤。论中逐条俱有深义，张令韶云：胃与大肠小肠，交相贯通者也。胃接小肠，小肠接大肠。胃主消磨水穀，化其精微，内灌溉于脏腑，外充溢于皮毛，其糟粕下入于小肠，小肠受其糟粕，复加运化，传入于大肠，大肠方变化，传道于直肠而出，故曰：小肠者受盛之官，化物出焉。大肠者，传道之官，变化出焉。是大承气者，所以通泄大肠而上承热气者也，故用朴实以去留滞，大黄以涤腐秽，芒硝上承热气。小承气者，所以通泄小肠而上承胃气者也，故曰微和胃气，是承制胃府太过之气者也。不用芒硝而亦名承气者，以此名调胃承气，乃调和胃气而上承君火之热者也，以未成糟粕，故无用枳、朴之消留滞，此三承气之义也。承者制也，谓制其太过之气也，故曰亢则害承乃制。
〔柯韵伯曰〕诸病皆因于气，秽物之不去，由于气之不顺也，故攻积之剂，必用气分之药，因以承气名汤。方分大小有二义焉，厚朴倍大黄，是气药为君，名大承气；大黄倍厚朴，是气药为臣，名小承气。味多性猛，制大其服，欲令大泄下也；味寡性缓，制小其服，欲微和胃气也，大小之分以此。且煎法更有妙义：大承气用水一斗，煮枳、朴取五升，纳大黄，再煮取二升，去滓，纳芒硝，何哉？盖生者气锐而先行，熟者气钝而和缓，仲景欲使芒硝先化燥屎，大黄继通地道，而后枳、朴除其痞满。若小承气，以三味同煎，不分次第。同一大黄，而煎法不同，此可见微和之义也。
〔张宪公云〕承者以卑承尊，而无专成之义，天尊地卑，一形气也，形统于气，故地统于天，形以承气，故地以承天。胃，土也，坤之类也；气，阳也，乾之属也，胃为十二经之长，化糟粕，运精微，而成传化之府，岂专以块然之形，亦惟承此乾行不息之气耳？汤名承气，确有取义，非取顺气之义也。
宪公此解，超出前人，惜其所著《伤寒类疏》，未刊行世。宪公讳孝涪，古吴人也。
〔补曰〕三承气汤，不但药力有轻重之分，而其主治亦各有部位之别。故调胃承气汤，仲景出「心烦」二字，以见胃络通于心。而调胃承气，是注意在治胃燥也，故以大黄色黄归土，气烈味苦，大泻中土之热者为主，佐以芒硝，所以润燥，而合之甘草，使药力缓缓留中，以去胃热，故名调胃也。大承气汤，仲景提出「大便已硬」四字，是专指大肠而言。大肠居下，药力欲其直达，不欲其留于中宫，故不用甘草。大肠与胃，同禀燥气，故同用芒硝、大黄以润降其燥，用枳朴者，取木气疏泄，助其速降也。若小承气汤，则重在小肠，故仲景提出「腹大满」三字为眼目。盖小肠正当大腹之内，小肠通身接连油网，油是脾所司，膜网上连肝系，肝气下行，则疏泻脾土而膏油滑利，肝属木，故枳、朴秉木气者能疏利，脾土使油膜之气下达小肠而出也，又用大黄归于脾土者，泻膏油与肠中之实热，此小承气所以重在小肠也，其不同芒硝，以小肠不秉燥气，不取硝之滑润。至大承气亦用枳、朴者，以肝木之气从油膜下接大肠，《内经》所谓肝与大肠通也。三承气汤，药力皆当从胃中过，从大肠而去，但其所命意则各有区别，用者当审处焉。
胃合海水，无病之人亦日日有潮，但不觉耳，病则气随潮而发现于外，故凡阳明病，必审其有潮热，又大便微硬者，方可与大承气汤。若大便不硬者，即不可与之，切勿概以潮热为可攻也，然而大便，又不可尽信也。若其人不大便，已六七日，未敢必其果有燥屎与否。恐有燥屎，须知之法，少与小承气汤，汤入腹中，下转而失气者，此有燥屎，乃可以大承气攻之；若不转失气者，为胃气之虚，此但初头硬，后必溏，不可攻之，攻之则胃气愈虚，必胀满不能食也。试观胃虚之人，渴欲饮水者，与水则哕，水且不宜于胃，而况攻下乎？推而言之，凡得攻而潮热已退，其后复发潮热者，必大便复硬，但溏者既去，则所留者虽硬而甚少也。止须复以小承气汤和之，然亦必须转失气者乃可再投。若仍不转失气者，并小承气且难再投，慎不可径用大承气以妄攻也。
此言大承气行便硬，小承气行燥屎，各有所主，而胃气虚者，慎不可攻也。
〔补曰〕失气之「失」，当是「矢」字，矢气即今之放屁也。古名便粪为矢，今人名为出弓，古名矢气，今名出虚弓，即俗所言放屁也。矢讹为「失」，便不可解，注家不加考订，古义所以不明。
阳明谵语，其中有虚实之不同，生死之各异者，不可不知。夫阳明病，实则语皆狂乱，名曰谵语；虚则聆其所语，如郑国之声而不正，轻微重复，名曰郑声，郑声即重语也。盖谵语原非死证，而邪气入藏，以致精气不荣于目，致直视而谵语，则危矣，更加喘满者，脾肺不交，血气脱于上，主死。及下利者，脾肾不固，而气脱于下，亦主死。
此章统论谵语各证之治法也。谵语之时，聆其声有不正之声，轻微重复之语，即是郑声，注家分而为两，皆相沿之误也，故止首节提出郑声，而后无郑声之证。
〔补曰〕声音出于肾，成于肺，而其辨言语者，则出于心，心欲言而舌动音出，遂成词句。心气实，则神烦乱而言语多妄，故为谵语；心气虚则神颠倒而言语重复，故为郑声。谵语当攻，郑声不当攻。谵语多生，兼郑声则多死，故下文言谵语而直视喘满者，下利者死，则谵语而兼郑声，亦在死之例矣。细玩文法，意见言外。又阳病所以谵语者，胃络上通于心，燥火相併而神明被其荧惑，故烦妄多言。至于见鬼，则又心血结而为死魄，心肝之神魂自见，此死魄，故如鬼状。血室中血结，亦能如见鬼状。肠胃中燥屎，亦死魄之类，故皆能如见鬼状。谵语见鬼不见鬼，又可知其故矣。
有亡阳而谵语者，汗为心液，心为阳中之太阳，发汗多则心液虚矣。若重发汗者，心液为虚，虚于内则心主阴乏，阳无所附，而遂亡于外矣。亡其阳，则神气亦昏而谵语。脉乃血脉，脉短者，心液亡，心气绝，故死。若脉不短，而且自和者，病虽剧亦不死。
此言亡阳谵语也。
〔补曰〕此见谵语不尽胃实，心神虚乏，亦谵语也。又见心神藏于血中，血脉乏竭则神不可复，故死；血脉流利，则神可归宅，故不死。西医言心体跳动不休，而脉管随之以动。中国虽无此说法，然观仲景复脉汤，纯治心血，则脉之託根于心为不爽矣，脉短则心血结则神亡，脉和则心血足而神复。仲景示人至深切矣。
有亡阴而谵语者，伤寒若吐若下后，不解，其阴亡液矣，阴液亡，故不大便五六日，上至于十馀日。阳明旺于申酉之间，其时名为日晡所，邪气随旺时而发潮热，且全显出本来燥气之象，而不恶寒，且热甚神昏，无问答而一人独语，无所见而如见鬼状。若剧者，神识不为我用，发则不识人；阳奔于外而躁扰，故循衣摸床；阴孤于内而无所依，故心惕而不安；阳脱于上，故微喘；精不荣于目，故直视。此阳热甚而阴液亡，其生死只在一瞬之间，须于脉候决之。弦为阴脉，若脉弦者为阴气未绝，可生；涩则微血，若脉涩者，为阴血已结，必死。而苟病势尚微者，无以上之剧证，但见发热谵语者，以大承气汤主之。若一服利，即止后服。盖以大承气用之得当，可以养阴；不当，亦所以亡阴也。可不慎欤。
此言亡阴谵语也。
〔按柯氏云〕吐下后不解，病有微剧之分，微者是邪气实，当以下解。剧者邪正交争，当以脉断其死生：弦者是气实，不失为下证故生；涩者是正气虚，不可更下故死。「生死」二字，从治病者看出，又是一解，却是正解。
有亡津液而谵语者，阳明燥热之气为病，其人多汗，以津液外出，以致胃中乾燥，大便必硬，硬则胃气不和而谵语，以小承气汤主之。若一服谵语止，更莫复服。
此言亡津液而谵语也。
然其中虚实之辨，当专辨其脉。阳明病，其作谵语，有虚有实。若发潮热，脉滑而疾者，此阳明里实也，以小承气汤主之。然服之多寡，亦因其证为进退。先与承气汤一升，服后腹中转矢气者，更服一升；若不转矢气，勿更与之。设明日不大便，脉反变滑，病为微涩者，微则气衰，涩则血少，此里虚也。邪盛正衰，法为难治，热邪虽盛，亦不可更与承气汤也。
此以脉而辨谵语之虚实，前欲与大承气，以小承气为法；今欲与小承气，即以小承气先与为试法，可知古人之谨慎如此。
〔按柯氏云〕势若不得不通者，可用蜜导；虚甚者，与四逆汤，阴得阳则解矣。愚以救逆，当临时审其所急，不可预有成见。
〔正曰〕里虚，是指胃中无燥屎也，盖不转矢气，即为无燥屎，仲景已有明文，而柯氏犹云可用蜜煎导，只缘注家但知谵语是胃病，而不知谵语是心主之病。胃家实热上熏，为谵语者，夺其实则愈。今里虚而胃不实，则不可下。若脉滑者，心主之阴血尚足，急去其心中之热，而谵语可治矣。设脉反微涩，心中阴血已结，故脉应之而涩，血竭而阳神又乱，谵语不休，则正既败而邪又甚，是以难治。此与上谵语、脉短，同是指心主言，读者互参，则不致误。
且有在胃在肠，亦须分别：《内经》云：胃满则肠虚，肠满则胃虚。阳明病，若谵语，有潮热，反不能食者，胃满也，胃满则胃中必有燥屎五六枚也；若谵语潮热而能食者，肠满也，肠满则胃无燥屎，故但大便硬尔。俱宜大承气汤下之。
〔述〕此以能食不能食，以验谵语有燥屎便硬之不同，而又以明肠胃更虚更满之义也。胃主纳穀，胃满则不能容谷，故不能食；肠主变化，肠满则难以变化，故但硬，然肠虽满而胃则虚，故又能食。
间有热入血室而谵语者，以冲任二脉为血室，皆起于胞中，与阳明合，故阳明病。热逼于经，故必下血。血者神也，下血而即谵语者，血脱神昏也。此为热入血室。何以为血室，男女皆有之，在男络唇口而为髭鬚，在女月事以时下是也。但头汗出而别处不到者，血下夺则无汗，热上扰则汗蒸也。肝统诸经之血，刺肝之期门，随其实而泄之，俾热出血室，而外出于皮肤，濈然汗出则愈。
此言下血谵语也。
〔补曰〕义详太阳篇。
间有因风致燥而谵语者，奈何？夫汗多亡液，以致胃燥谵语故也。今汗出不见其多，而亦谵语者，以有燥屎在胃中，此为风也。谓风木之邪干于中土，风燥而非热燥也。燥实必须议下之，然亦俟其过经，俾有馀不尽之风邪，悉归胃中，并于燥屎，乃可下之。下之若早，风性涣动，善行数变，内伤神气，其语言必乱。以风邪尽入于里，邪盛则实，此为表虚里实故也。盖风燥症，俟过经宜下，下早以致里实证，亦宜下，统其法曰下之则愈，统其方曰宜大承气汤。
此言风木之邪，燥其津液而为谵语也。
攻里太早，致里实而谵语者，言之详矣。而攻表失法，致里实而谵语者，亦可并举而相参。伤寒四日为太阴主气之期，五日为少阴主气之期。病邪随经气而内入则脉沉。太阴少阴之气不相生，而为喘满。沉为在里，而反发其表汗，则胃府之津液越出，大便遂燥结为难。误发汗，致其表虚，大便难，成为里实，其虚灵不昧之天君，因邪实而失其灵，实日增实，久则谵语。
此承上节表虚实里，而补出寻常里实之因，以备互证也。
谵语亦有三阳合病者，太阳阳明少阳，三阳合而为病，腹满，阳明之热合于前也；身重，太阳经热合于后也；难以转侧，少阳经热合于侧也。三证见而一身之前后左右，俱热气瀰漫矣。口不仁而面垢，热合少阳之府也；谵语，热合阳明之府也；遗尿，热合太阳之府也。三证见而身内之上下中俱热气充塞矣。大抵三阳主外，三阴主内，阳实于外，阴虚于内，故不可发汗以耗欲竭之阴。以发汗则谵语，阳浮于外，则阴孤于内，故不可下夺，以伤其欲脱之微阳。若下之则额上生汗，手足逆冷。医者审其未经汗下之误，兼治太阳少阳，不如专顾阳明，若自汗出一证者，从阳明而得太阳少阳之总归，白虎汤主之。苟非自汗出，恐表邪抑寒，亦不敢卤莽而轻用也。
此言三阳合病而为谵语也。
谵语亦有二阳并病者：太阳阳明二阳并病，太阳病气俱已归併于阳明，无复有头痛恶寒之表证，则为太阳证罢，但见有发潮热，手足漐漐汗出，大便难而谵语者，皆阳明结邪之里证也。下之则愈，宜大承气汤。
此言二阳并病而为谵语也。
阳明表证少而里证多，下法之外，发汗尚宜详慎，而温针更无论矣。然而病兼表里，又另有其法：阳明病在表，其脉则浮，而涉于里则又紧，咽连胃脘，脾开窍于口，阳明与太阴相表里，邪气相侵，故咽燥口苦。手太阴肺主天，足太阴脾主地，地气不升，天气不降，故腹满而喘，此病阳明之里也。发热汗出，不恶寒，反恶热，已详本篇之首，此病阳明之表也。土气不和，则为身重，此阳明之表里俱病也，可转其机，为两解之法。若误发其汗，则伤肾液而躁，伤心液而愦愦，阴液既伤，则阳邪益炽，故病反增谵语。若误加烧针，则经脉受伤，必见憷惕。水火不交，则为烦躁不得眠，若下之，则胃中空虚，客气乘虚而动膈，又从膈而上乘于心，故心中懊憹。舌为心苗，舌上有胎者，热甚而为邪气所郁之象也。宜栀子豉汤，导火热以下降，引阴液以上升，以主之。
此言阳明病兼表里，非汗下温针所能治也。
〔补曰〕阳明病至身重者，是言热在阳明肌肉及内膜油间也。若外发皮毛之汗，则津液外泄，邪热乃内入，遂变为谵语，谵语治法见上文。又邪热在肌肉，若加烧针，则热伤肌肉，必筋脉憷惕而手足烦躁。此仲景未出方，尚宜俟考。若邪热在肌肉膜中，医者误以为在胃中而下之，则胃中空虚，客热之气动于膜膈之中，并于胃络以上乘心，则懊憹，宜栀子豉汤主之。如此分三层解，义甚了晰，注家不可不分别也。
栀子豉汤方（见太阳）
然栀子豉汤止为热邪乘心之剂也，恐不能兼清阳明经气之燥热。若前证外更加渴欲饮水、口乾舌燥者，为阳明经气之燥热也，又宜白虎加人参汤主之。
此承栀子豉汤而进一步言也。
白虎加人参汤，止清阳明经气之燥热，若脉浮发热，渴欲饮水。如前证外更加小便不利一证者，为阳明累及太阴脾气，不能散精归肺，通调水道，下输膀胱所致也。第运脾调肺以导水，又必以清热滋阴为本，方不失为阳明之治法。以猪苓汤主之。
此承白虎加人参汤，又进一步言也。
〔正日〕此「若」字是言或汗或吐或下后，若不变出以上三证，而但变为渴欲饮水，口乾舌燥者，为白虎加人参证。若变出脉浮热渴，而又小便不利者，为猪苓汤证。仲景已将上文尽行剥去，只就本节现出之证处方，文意极其了当。修园纠缠前证，而曰更进一步，实属自寻荆棘。
●猪苓汤方
猪苓（去皮）　茯苓　阿胶　滑石（碎）　泽泻（各一两）
上五味，以水四升，先煮四味，取二升，去滓，纳下阿胶烊消，温服七合，日三服。
〔述〕此汤与五苓之用有天渊之别：五苓治太阳之水，太阳司寒水，故加桂以温之，是暖肾以行水也；此汤治阳明少阴结热，二经两关津液，惟取滋阴以行水。盖伤寒表证最忌亡阳，而里热又患亡阴，亡阴者亡肾中之阴与胃之津液也，若过于渗利，则津液反致耗竭。方中阿胶，即从利水中育阴，是滋养无形以行有形也，故仲景云：汗多胃燥，虽渴而里无热者，不可与也。
猪苓汤助脾气之转输，肺气之通调，利小便，甚为得法矣。若阳明病，汗出过多而渴者，为津液外越，以致中干作渴，非水津不布而渴也。即小便不利，不可与猪苓汤，以汗多胃中燥，恐猪苓汤复利其小便，更走其津液故也。
自「阳明病，脉浮而紧」至此，看似四节，实是一节，细玩其段段相承，上下聊络，以见伤寒不可执定一法，用药即如转环也。
且阳明中有寒冷燥热之分，不可不辨，试先言下焦之虚寒：夫虚则脉浮，而寒则脉迟，今阳明戊土，不能下合少阴癸水，而独主乎外，则表热；少阴癸水，不能上合阳明戊土，而独主乎内，则里寒。戊癸不合，而下焦生阳之气不升，故下利清穀而不能止者，以四逆汤主之。
〔述〕此节言阳明下焦虚寒也。本章凡三章，以上中下三焦，论阳明有寒冷燥热之病也。
再言中焦之虚冷：若胃中虚冷，视下焦之生阳不起者，彼为火虚，此为土虚，其土虚亦本于火虚，虚极则寒，寒则失其消穀之用，每由食少而至于不能食者，若复令其饮水则两寒相得而为哕。
此论阳明中焦虚冷也。
再言上焦经脉之燥热，热在经脉，故脉浮发热。热循经脉而乘于上焦，故口乾鼻燥。其能食者，热在经脉，不伤中焦之胃气也。经脉热甚则发衄。
此言阳明上焦经脉燥热也。
阳明主阖，若终阖而无开机，则死矣，所以言之不厌于复也。兹先以阳明之气，不得交通于上下言之：阳明病，外证未解，而遽下之，其外有热，而手足温热。在于外，故不结胸。胃络不能上通于心，故心中懊憹。下后胃虚，故饥不能食。阳明之津液，主灌溉于上下，今阳明气虚，其津液不能周流遍布，惟上蒸于头，故但头汗出而余处无汗者，宜交通其上下，以栀子豉汤主之。受业薛步云按：栀豉汤能开阳明之阖，须记之。
此言阳明之气，不得交通上下，而为栀子豉汤证也。
〔述〕合下五节，论阳明主阖，贵得枢转以出。若阖于心胸腹胃之间，无开转之机，则死矣。
其或阖于胸胁之间者，阳明病，发潮热，则大便应硬，小便应利矣。今大便溏而小便自可，知其气不涉于大小二便，止逆于胸胁之间也。至胸胁满而不能去者，宜从枢胁而达之于外，以小柴胡汤主之。
此言阳明之气阖于胸胁之间，宜枢转而出也。
〔补曰〕此潮热，是如疟之发作有时，以胸胁结满，冲阳之气行至结处，即相交而发热。疟疾如是。此少阳阳明但热不寒者，亦如是，即大便硬之申酉潮热，亦是正气至申酉而并于大肠也。读者当会通。
然而小柴胡之用不止此也。夫阳明之气，由下而上，由内而外，出入于心胸，游行于腹胃，靡不藉少阳之枢。今阳明病胁下硬满，不得由枢以出也。不得由枢以出，遂致三焦相混，内外不通矣。下焦不通，津液不下而为不大便；中焦不治，胃气不和而为呕；上焦不通，火郁于上，其舌上必现有白胎者，可与小柴胡汤，调和三焦之气俾上焦得通，舌上白胎自去，津液得下而大便利，胃气因和而呕止。三焦通畅，气相旋转，身濈然而汗出解也。
此言小柴胡汤不但达阳明之气于外，更能调和上下之气，流通内外之津液也。
〔正曰〕解舌上白胎为火衰于上？非也。小柴胡正是清上焦之火，何得云火衰于上，盖非病在三焦膜膈之中，则舌色必白，现出三焦之本色也，故丹田有热亦云舌上白胎。丹田是下焦之膜中也，此上焦是胸前，正当胃中之水散走之路，阳明之热，合于此间，则水不得入于膜中而反呕出。是为上焦不通，必用柴胡以透达胸膜，则上焦得通，水道下行，是以津液得下。胃中水不留逆，则因而和平，内膜之水道既通，则外膜之气道自畅，故身濈然而汗出解也。今人以白胎为寒，多致谬误，盖白胎只是应在三焦，并不以此辨寒热也。
今从主阖之理，藉枢开之所以然者而深论之。阳明中风，少阳脉弦，太阳脉浮，阳明脉大，阳明兼见三脉，宜可以相藉而枢开矣。乃其气主阖，又不能得枢开而短气。夫不能枢开而出，阖于腹则腹都满，阖于胁则胁下及心作痛，以手久按其心腹胁下之病处而气不通，以久按之则阖而复阖也。阳明之脉起于鼻，其津液为汗，气阖于内，津液不得外达，故鼻乾不得汗。阳明随卫气而行于阴，故嗜卧。土内郁而色外呈，故一身及面目悉黄，脾不能为胃行其津液，故小便难。阳明之气旺于申酉，邪热旺时而发，故有潮热。阳明气逆于上，故时时哕。三阳之脉循绕耳之前后，邪盛于经，故耳前后肿。医者取足阳明之经，随其实而刺之，虽刺之少差，然枢不外转而病不解，病过十日，又当三阴受邪。若脉续浮者，知其不涉于阴，仍欲从少阴之枢而出也，故与小柴胡汤以转其枢。若脉但浮，别无馀证者，是病机欲从太阳之开而出也，故与麻黄汤以助其开。若不尿，腹满加哕者，是不从太阳之开、少阳之枢，逆于三阴也。夫不尿则甚于十日前之小便难矣，腹满加哕，则甚于十日前之腹部满，时时哕矣。枢转不出，逆于三阴，谓非不治之证而何？
〔述〕此节言阳明主阖，必藉少阳之枢、太阳之开。若阖而不能开转，则一息不运，气机穷矣。故《经》曰：太阳为开，阳明为阖，少阳为枢，三经者不得相失矣。
〔正曰〕执定「阖」字死板解之，而所以短气满痛等证，反晦而难解，且与下文用小柴胡及麻黄汤法不能贯通。不知此节是发明首章少阳阳明、太阳阳明之义，故提出脉弦为少阳经之眼目，提出脉浮为太阳经之眼目。此下先言少阳阳明，谓少阳三焦膜中水不得利，则气不化而气短，三焦之膜油布于腹中，故腹都满。胁下是板油所居，心下是膈膜所在，故结而作痛。久按之，气不通，则膜中之气结之甚矣。此皆少阳三焦膜中病也。而阳明经脉之热，又夹鼻作干，膜与油连，膏油是阳明所司，膏油被蒸，周身困顿，故嗜卧。遂发出膏油被蒸之黄色。膜中水不利，则小便难。有潮热者，发作如疟，应正气至邪结处而热，与上条潮热同例，非大便硬，申酉热也。此膜中实胃中虚，膜中气逆入胃则哕，三焦病也。随少阳经上耳，则前后肿，刺之是刺少阳经，解为刺足阳明，安能愈耳肿哉。刺之则经脉已愈，而别处各证不解，又见脉浮，有欲出于表之情，故与小柴胡，使达于外。若脉但浮，无馀证，是言无少阳之证，而只有阳明证也。以脉浮，即从太阳汗之可也。此篇是论阳明证，故少阳兼证即名馀证也，《浅注》多误。
以上各法，无非使气机之旋转也。至于下法之穷，又有导法以济之。阳明病，自汗出，不可再发其汗。若再发其汗，兼见小便自利者，此为津液内竭。津液既竭，则大便硬不待言矣。若大便虽硬，不可攻之，当须自欲大便，宜蜜煎导而通之。若土瓜根及与大猪胆汁，皆可为导。
〔述〕此言阳明气机总要其旋转。津液内竭者，不宜内攻，而宜外取也，盖以外无潮热，内无谵语，与可攻之证不同，须待也。
●蜜煎导方
蜜七合，一味纳铜器中，微火煎之，稍凝似饴状，搅之勿令焦著，欲可丸，并手捻作挺，令头锐，大如指，长二寸许。当热时急作，冷则硬，以纳穀道中，似手急抱，欲大便时乃去之。
●猪胆汁方
大猪胆一枚，泻汁，和醋少许，以灌穀道中。如一食顷，当大便出。
〔蔚按〕津液内竭，便虽硬而不宜攻，取蜜之甘润，导大肠之气下行。若热结于下，取猪为水畜以制火，胆为甲木以制土，引以苦酒之酸收，先收而后放，其力始大，其宿食等有形之物一下，而无形之热亦荡涤无馀矣。
●按《内台方》云　：将蜜于铜器内，微火煎之，稍凝似饴状，搅之勿令焦，滴水中坠凝可用。蘸皂角末，捻作挺，以猪胆汁或油润穀道，纳之少顷，欲大便乃去之。又猪胆汁方：以猪胆汁二枚，以小竹管插入胆口，留一截，用油润，内入穀道中，以手将胆捻之，其汁自内出，一食顷，当大便下。又用土瓜根削如指状，蘸猪胆汁纳入穀道中，亦可用。
阳明可汗之证，亦有在肌在表之分，兹先言其在肌：盖太阳以皮毛为表，阳明以肌腠为表。阳明病，表气虚，则脉迟。邪干肌腠，则肌腠实而肤表虚，故汗出多，微恶寒者，表未解也。可发汗宜桂枝汤。
此节合下节，言阳明病，在肌表而可以汗解也。盖阳明以肌腠为表，在太阳则谓之解肌，在阳明则谓之发汗也。
阳明病邪在表则脉浮，邪在表则表气拒闭，而肺气不利，无汗而喘者，发汗则愈，宜麻黄汤。
〔述〕此阳明之表证脉也，二证俱是太阳，而属之阳明者，不头痛项强故也。要知二方全为表邪而设，不为太阳而设，见麻黄证即用麻黄汤，见桂枝证即用桂枝汤，不必问其为太阳阳明也。若恶寒已罢，则二方所必禁矣。
热有郁于气分者，阳明居中土而色黄。阳明病，若发热汗出，此为热从汗越，不能发黄也。若热气上蒸于头，但头汗出而身无汗，其汗剂颈而还。津液不能下行而小便不利，不能上行而渴引水浆者，此为瘀热在里。土郁色现身必发黄，以茵陈蒿汤主之。
〔述〕此为热郁气分而为茵陈蒿汤证也。合下节言阳明为燥热之经，总统气血，故可病于气，而亦可病于血也。
〔补曰〕土色本黄，人之脾胃属土，故胃中有黄液，凡呕吐者，间或吐出黄液也。胃通于油膜，凡膏油皆脾所司，膏油之色亦本带微黄，膜中小水通利，则涤瑕而黄不蒸也。若小便不利，则蒸发土之色。故用茵陈以利小便，用栀子大黄者，涤胃中之黄液也，胃液被蒸，必汗垢而后发黄，故服之。尿当如皂角汁，色正赤，是胃液变也，知此而发黄之实理乃得。
●茵陈蒿汤方
茵陈蒿（六两）　栀子（十四枚）　大黄（二两，去皮）
上三味，以水一斗，先煮茵陈减六升，纳二味，煮取三升，去滓，分温三服。小便当利，尿如皂角汁，色正赤，一宿腹减，黄从小便去也。
〔柯韵伯曰〕太阳阳明俱有发黄证，但头汗出而身无汗，则热不得外越，小便不利，则热不得下利，故瘀热在里而发黄。太阳之发黄，乃太阳之标阳下合太阴之湿气，而阳明之发黄，亦阳明之燥热内合太阴之湿化故也。然里有不同。肌肉是太阳之里，当汗而发之，故用麻黄连翘赤小豆汤以发其汗，而肌肉之黄从汗外泄也矣。心胸是太阳之里、阳明之表，当寒以胜之，故用栀子柏皮汤，乃清火法。肠胃是阳明之里，当泻之于内，故立本方是逐秽法。茵陈禀北方之色，经冬不凋，傲霜凌雪，偏受大寒之气，故能除热邪留结，率栀子以通水源，大黄以调胃实，令一身内外瘀热悉从小便而出，腹满自减，肠胃无伤，乃令合而竭之之法，此阳明利水之圣剂也。又按仲景治阳明渴饮有三法：太阳篇之五苓散，微发汗以散水气者，不与焉；若大渴烦躁，小便自利者，白虎汤加参，清火而生津；脉浮发热，小便不利者，猪苓汤滋阴以利水；若小便不利，而发黄腹满者，茵陈汤以泄热，令黄从小便出。病情治法，胸有成竹矣。窃思仲景利小便必用气化之品，通大便必用承气之品，以小便由于气化也。兹小便不利，不用二苓者何？本论云：阳明病，汗出多而竭者，不可与苓猪汤，以汗多胃中燥，猪苓汤复利小便故也。须知阳明汗出多而渴者，不可用，则汗不出而渴者，津液先虚，更不可用明矣。此惟以推陈致新之茵陈，佐以屈曲下行之栀子，不用枳、朴，以承气与芒硝之峻利，则大黄但能润肠泄热，缓缓而行，故必一宿而腹始减，黄从小便去，而不由大肠去。仲景立法之奇，匪彝所思耳。
热有郁于血分者，《内经》云：上气不足，下气有馀。久之不以时上，则善忘者。阳明证，其人喜忘者，乃血随气行，俱并于下，故必有畜血。所以然者，本有久瘀之血停积于下，心主血，瘀血久停于下而不得上，则心气虚，故令善忘。阳明主燥，其屎虽硬，血又主濡，而大便反易，血久则黑，火极反见水化，故其色必黑。宜抵当汤下之。
〔述〕此言热郁血分而为抵当汤证也。师辨太阳蓄血证，必验其小便利，辨阳明蓄血证，必验其大便易，亦各从其府而言之。
大承气为阳明之攻药，然胃实可攻，胃虚不可攻。阳明病，既下之，而热邪乘虚而内陷，心中懊憹而烦，绝似虚烦之栀子豉汤证。而审其胃中有燥屎者，为邪不陷于心而陷于胃，如徒用栀子豉汤，无济于事，不可不攻。若腹只微满，为中土内虚，初头硬，后必溏，胃无燥屎，不可攻之。是则可攻不可攻，全凭燥屎之有无也。若有燥屎者，宜大承气汤。
〔述〕此章凡六节，五节俱论大承气汤，要以攻胃实，不可以攻胃虚，末节又提虚寒一条以结之。弟宾有：按少腹，按之软而不拒按者，无燥屎也；小腹硬而拒按者，有燥屎也，此辨证之捷诀。
何以知胃中有燥屎也，然辨之有法：阳明病，下之后，病人不大便五六日，那入下脘及肠中，还绕于脐作痛，烦极而至于躁，随所旺日晡所发作有时者，此有燥屎，故使不大便也。
此承上文胃中有燥屎者可攻而言也。
然胃实之证，必以脉实为凭，否则又须分别：病人阳气盛而烦热，阳若得阴汗出则解；若不解，又如疟状，日晡所发热者，属阳明也。然又有表里，须凭脉以断：脉实者为病在里，宜下之；若脉浮虚者，为病在表，宜发汗。下之与大承气汤，发汗宜桂枝汤。盖以脉为凭，不必以日晡所发热，而遽认为里实也。
〔述〕此言凭脉之虚实以辨表里，以施汗下，不可概与承气也。
脉实固宜下矣，然有大下后六七日，不大便，烦仍不解，腹仍满痛者，此有未尽之燥屎也。所以然者，以胃为水穀之海，能容水穀三斗五升，本有宿食未尽故也，宜大承气汤以推陈致新。是知大承气汤不独能下胃热，而亦能下宿食。
〔述〕此承上文下之而言也。此证著眼在六七日，以六七日不大便，则六七日所食之物又为宿食，所以用得大承气。
下后有燥屎，既详其验法矣，而未下，有燥屎者，又有验之之变法。病人小便不利，若津液还入胃中，则大便下而愈矣。今邪热耗灼，清道涸竭，大便不得其灌溉，则结聚不下而乍难；结者自结于中，其未结者旁流而乍易。又于日晡所之时有微热，气满不得下而喘冒，胃气不得和而不能卧者，皆为有燥屎之征也。宜大承气汤。
此又识燥屎之变法，医人不可以不知也。
〔补曰〕解大便乍难乍易甚精。喘冒者，气喘郁冒，头晕痛也。
虽然阳明实热之证固多，而虚寒者亦复不少。胃主容谷，今食谷欲呕者，属阳明胃气虚寒也，以吴茱萸汤主之。若得些汤而呕反剧者，人必疑此汤之误，而不知阳明与太阴相表里，其食谷欲吐者，是阳明虚甚，中见太阴，为中焦之胃气虚寒也。服吴茱萸汤之后反剧者，是太阴虚回，中见阳明，为上焦之胃口转热也。此为从阴出阳，寒去热生之吉兆，可以析其疑，曰太阴湿土喜得阳明之燥气，其病机属上焦而向愈也。书曰：若药不瞑眩，厥疾不瘳，其斯之谓与。
〔述〕上五节论阳明实热之证，此节又提虚寒一条，以结上文五节之意。
〔正曰〕解吴茱萸是治太阴，以回中焦之胃寒。解得汤反剧，是从阴出阳，而移居上焦之胃口，非也。同是一胃，安有胃气、胃口之分？不知胃是食管，上焦是膈膜，食管中寒，不任水穀而欲呕，故以吴茱萸汤温之，使寒散而水穀得下也。若得汤反剧，则非胃中之寒，乃上焦膈膜中之热也，膈中得汤，反助其热，热熏入胃则更加呕矣。一曰属阳明，一曰属上焦，正欲人分别层析，而《浅注》强扭之至，于仲景文法皆不可通。
●吴茱萸汤方
吴茱萸（一升，酒选）　人参（三两）　生姜（六两，切）　大枣（十二枚，擘）
上四味，以水七升，煮取二升，去滓，温服七合，日三服。
前言太阳阳明，今试重申其转属之义。太阳病，寸缓，为阳气虚，关浮，为中气虚，尺弱，为阴气虚。其人发热汗出，复恶寒，皆为桂枝证之未解，又于不呕知其里气之和。里气既和，缘何心下又发痞？但心下痞非本有之证者，此以医下之太早所致也。如其不因误下者，邪热入里则罢。太阳之本寒，从阳明之燥化，病人不恶寒，而且渴者，此太阳转属阳明也。其小便数者，津液下渗，大便必硬，是硬为津液之不足，非胃家之有馀，即不更衣，十日亦无所为痞满硬痛之苦也。若津液竭而渴欲饮水，宜少少与之，以润其燥。然此但因其竭，而以通权之法救之，审其实系水津不布而渴者，又宜五苓散助脾气之转输，而使水津之散布。夫曰十日无所苦，承气汤既不可用，饮水不至数升，白虎加人参汤又非所宜，惟助脾气以转枢，多饮暖水以出汗，则内外俱松。须知病从太阳而入者，仍从太阳而出也，此散不能养液，但以阳明病与转属阳明者，或异或同，可分可合，亦视治者之活法耳。
〔正曰〕浮缓弱均注为虚，与证不合。不知浮缓而弱，是中风脉；其人发热汗出复恶寒，是中风证；又不呕，则胃中无病。而但见心下痞，是痞不在胃中，乃在膈膜中，即太阳篇之泻心证也。此因风证，当因桂枝汤，而反下之太早，邪陷于胸膈所致，不得以其痞满，而误认为阳明胃家之实也。如其不因下而痞满，又不恶寒，则无太阳之风证。且但口渴，现出阳明之燥证，此乃转属阳明胃中之实热矣。此为上段，是辨胃与膈致痞各异也。下段又是为大便硬，致辨言阳明大肠燥热，固因大便硬，而亦有不关大肠之燥者。盖凡膀胱中小便数，水行太多，无复灌溉肠中，则大便必硬，颇似大肠燥结之证。但大肠燥结，久不更衣，必有潮热满急之苦矣；今系膀胱中小便数，水去多以致便硬，虽不更衣至十日之久，而亦无潮热满急等苦矣。水不留则津不升，渴欲饮水者，宜少少与之。此但当以胱膀化气法救之，有如渴者，气不化津也，宜五苓散，化气化水以升津液，则自然更衣。幸勿误用承气等法。此为下段，是辨大肠与膀胱致硬不同也。此等层折交通之故，则知者少矣。
〔述〕此章凡七节，皆论太阳阳明也。首节统论转属之意，次节甚言津液之不可亡，三节、四节申言亡津液，遂成胃热脾弱之证，五节言发汗后转属阳明，六节言吐后转属阳明，七节总言发汗吐下皆能转属阳明，皆所以亡津液也。
津液根于身中之真阴，脉寸缓为阳微，而汗出少者，阴阳同等，为自和也；汗出多者，阴液亡，而阳反独盛，故为太过。此皆自出之汗也。若阳脉不微而实，医因发其汗而出多者，亦为太过，太过为阳亢，与阴隔绝而不相和于里，何也？发汗亡其津液，而大便因硬也。
上节亡津液是本旨，而五苓散特为转属证之变治，非亡津液之主方。此节复足上文亡津液之意，而治法自在言外。汪苓友云即用下麻仁丸，愚以为麻仁丸未尽其量。
阳绝于阴，其脉奈何？盖胃土为阳，土贵得阴气以和之。若病人脉浮而芤，浮为亢阳，芤为孤阴，浮芤相搏，则胃之阳气盛而生热，热则津液愈竭，无以维其阳，其阳亢则与阴相绝，所谓阳绝于阴者如此。
此又承上文而申言阳绝之脉。愚按浮为阳之阳，言阳邪也，其阳之阳，言人身之阳气也。
〔正曰〕此说非也，解见下节。
阴虚不能以和阳，诊之于手之气口则芤，诊之于足之趺阳则涩。趺阳者，胃脉也，胃为阳，脾为阴，今趺阳脉浮而涩，浮则胃之阳气强，涩则脾之津液泄而小便数，浮涩相搏，其津液不能返入胃中，而大便则难。夫脾土为胃行其津液者也，津液鲜少，则其脾无可奈何为穷约。麻仁丸主之，泻脾之阳，即扶脾之阴也。
此从上文阳绝之脉而补出阴虚之脉，出其方治也。
〔正曰〕此三节皆言脾约证，而所因各有不同也，首节言汗出多者亡津液，则阳气孤绝在里，熏灼脾之膏油，而膏油枯缩，不能注润于肠中，则大便难；次节是言浮为阳气亢，芤为阴血虚，其胃阳遂与脾阴相绝，而脾之膏油被胃热灼，亦枯缩矣；此节又言若不出汗，不血虚，而为小便数，则津又从小便泻去，膜中不润，被胃热灼枯其膏，则脾油亦缩，而为脾约不大便也。脾指膏油，约谓枯缩，《浅注》解为无可奈何，殊可笑也。
●麻仁丸方
麻子仁（二升）　芍药（半升）　枳实（半斤，炙）　大黄（一斤，去皮）　厚朴（一斤炙，去皮）　杏仁（一升，去皮尖，研作脂）
上六味为末，炼蜜为丸桐子大，每服十丸，日三服，渐加以知为度。
〔男元犀按〕脾为胃行其津液也，今胃热而津液枯，脾无所行而为穷约，故取麻仁、杏仁多脂之物以润燥，大黄、芍药苦泄之药以破结，枳实、厚朴顺气之药以行滞。以蜜为丸者，治在脾而取缓，欲脾不下泄其津液，而小便数以还津液于胃中，而大便难已也。蔚按：古今权量尺寸不同，考之《内台》方：麻仁四两，杏仁六两，芍药、枳实各三两，厚朴三两，大黄八两。炼蜜丸如梧桐子大，熟水下五十丸。
有汗后而转属者，太阳病三日，发汗不解，热从内出，如甑釜之蒸蒸发热者，乃热邪内陷，与阳明水穀之气合併而为热，属于胃也，必也，釜底抽薪而热自愈，以调胃承气汤主之。
〔述〕此方热邪由汗后而入于胃府也。阳明者，无形之气化也，胃者，有形之胃府也。
有吐后而转属者，夫有形之邪，在于胃之上脘，宜吐而越之。今伤寒吐后，则上脘之邪已去，而腹仍胀满者，乃中下之实邪未解也。宜与调胃承气汤。
此言吐后而热邪仍留而未解也。
总而言之，大凡太阳病，若吐若下若发汗，则津液无矣，津液亡于外，则燥热甚于内，故微烦。又走其津液而小便数，大便因小便之数，而致硬者，与小承气汤和之愈。
此总论发汗吐下后，皆可以转属于阳明也。
〔补曰〕上二节是邪入于胃府中者，故均用调胃承气，而其邪入之路，一则从肌肉蒸热而入胃，一则从吐伤胃阴而入胃，胃连及小肠，皆在腹间，故曰腹满。二证有表里之异，而邪皆已入胃，故用调胃承气汤。此一节言汗吐下均能伤膜网中之水津，而水津不灌于肠，故大便难，以小承气和之，是和小肠与膜网之气也。合共三节，第一节是从肌肉油膏而入胃，第三节是从膜网窍道而入肠。膜即肓也，油即膏也，膏肓相连而又有分别也。调胃小承气，义已见前。
非关转属，其病为阳明自得之病，得病二日算起至三日，始满二日，值阳明主气之期，阳明为气血之主，邪伤则不能自振，故脉弱。自得之病，不关转属，故无太阳柴胡证。胃热上乘于心则烦，烦极而卧不安则躁。胃居于心下，邪实于胃，故心下硬。胃气未虚，则能食。今病至四五日，虽能食，亦不可遽以为能食而大下之，宜以小承气汤，不及升而少少与微和之，令烦躁小安。至六日仍不大便，仍与小承气汤加至一升，使得大便而止。甚矣，小承气汤之不可多用也如此。若烦躁，心下硬，其不大便至于六七日，似可以大下无疑矣。而只因其小便少一证者，津液尚还入胃中，虽不能食，而与谵语潮热有燥屎之不能食者不同，但初头硬，后必溏，未定成硬，攻之必溏，须待小便利，屎定成硬，乃可攻之，宜大承气汤。甚矣，大承气汤之不可骤用也如此。
〔述〕此章凡五节，论阳明自病，非关转属。首节反复辨论，以示不可轻攻之意。后四节又于阳明中，从《内经》悍气之旨，悟出悍热之气，为病最急，又不可泥于不可轻攻之说，徐徐缓下，以成莫救之患也。
〔正曰〕此分两段，上段言脉弱者，虽燥硬，亦不可攻，只当用小承气和之而已，治燥硬者，当顾其虚也，次段言小便少者，未尽结硬，不可攻之，须审其小便利者，屎乃纯硬，方可断为燥结而攻之也。是须辨别，不是须等待，安有病浅而待其病深之理。且使待之久，而小便仍少，岂遂别无治法哉。一字之差，所误不少。
然亦不可拘于不轻下之说以误事也。阳明有悍热之气，为害最速，不可不知。《灵枢·动输篇》云：胃气上注于肺，其悍气上冲头者，循咽上走空窍，循眼系，入络脑，出颐下客主人，循牙车，合阳明，并下人迎，此胃气别走于阳明者也，故阴阳上下，其动若一。伤寒六七日，为一经已周，其悍热之，上走空窍而循目系，故目中不了了，睛不和。其悍热之气，别走阳明，上循空窍，不在表而亦在里，故无表里证。惟其无里证，故大便不硬，而只觉其难；惟其无表证，故身不大热，而止微热者。此悍气之病而为实也，急下之，宜大承气汤。急下之以救其阴，稍缓则无及矣。
〔述〕此言阳明悍热为病，是当急下，又不可拘于小便利而后下之也。不了了者，病人之目视物不明瞭也。睛不和者，医者视病人之睛光或昏暗，或散乱也。按此证初看似不甚重，至八九日必死，若遇读薛立斋、张景岳书及老秀才，多阅八家，惯走富贵门第者从中作主，其死定矣。余所以不肯为无益之谈，止合拂衣而去矣。
〔正曰〕阳明悍热之说非也，义详于后，兹不具论。但就本节解之曰：伤寒六七日，邪热已内合阳明，当身大热，大便当极硬矣。乃无阳明肌表之证，而身只微热，无阳明胃里之证，而大便只微难，看似不甚重矣。孰知其燥热之气，从膜网缝隙之中，而上入脑髓，直冲目系。目中不了了，睛不和者，是脑髓瞳神有立时败坏之势，危之极矣，急宜釜底抽薪，故当急下之，此与上文「若吐若下若发汗，微烦，小便数」同是膈膜中证，惟烦与便数是热循膈膜，上入心包而下走膀胱，心包之神不至立亡，膀胱之水不至立涸，是其燥热尚轻也，故止以小承气汤和之；此节热循膈膜，上冲髓海，干犯神水，有立刻神亡之惧，是其燥热甚重，且势危也，故当急下。《内经》言胃络上通于脑，西医言脑气筋多繫于胃，然主络言筋，实皆从膈膜而上通，故原文「无表里证」句明明指出在膜网缝中也，与前微烦小便数节，同在膜中，而轻重不同，非彼是燥热，此是悍热也。悍热之说，实为蛇足。
又有宜急下者。阳明病，审其发热系悍气为热，其汗多者，为热势炎炎，而津液尽出，亢阳无阴，缓则无及，急下之，宜大承气汤。
此言悍热之气，内出迫其津液外亡者之宜急下也。魏千子云：止发热汗出，无燥渴硬实之证，而亦急下者，病在悍气愈明矣。
〔正曰〕此节亦非悍气，只与上文蒸蒸发热者节，分轻重而已。阳明内主膏油，外主肌肉，邪热在肌肉中，则蒸蒸发热。若汗出不多，其热势尚轻，只如上文用调胃承气汤足矣。此之汗出者，为热太猛，膏液恐其立竭，故急下之，以泻其燥热之势。是只与上节分轻重，而亦无悍热之说，与蒸蒸发热节，皆在肌肉膏油中，此不可不知者也。
更有宜急下者，悍热为病，阳气盛也，阳盛则阴虚，复发汗以伤阴液，其病不解，悍热之气反留于腹，其腹满痛者，与燥屎之可以缓下者不同，须急下之，宜大承气汤。
〔述〕此言悍热之气，不上走于空窍，而下循于脐腹也，亦宜急下也。以上为阳明三急下证。
三急下之外，又有不可以言急，而亦不可以姑缓者，医者不可不明。腹虽不痛而常满不减，即偶减一二分，亦不足言，虽不甚危，亦当下之，以其病在阳明，无形之悍气从肓膜而聚有形之胸腹，亦与阳明之本气不同，必宜大承气汤，方足以济之也。
〔正曰〕此两节亦非悍气，只与上腹满者，与调胃承气汤两节分轻重而已。上两节是言汗吐下后，邪热入于肠胃，是居府中之证也，宜调胃承气以和胃管，小承气以和肠中。此两节腹满而痛者，其结甚，减不足言者，其结亦固。痛者急，故曰急下；减者缓，故但曰当下。皆是夺去胃肠管中之实也。肠中之实，亦只是燥热相合而结，并非别有悍热。将此四节与上文四节合看，则阳明之层折，与燥热之轻重，无不了然。
〔述〕承上文而言腹满痛者，固宜急下，若不痛而满云云。虽不甚急，而病在悍气，非下不足以济之也。问曰：三急下证，本经并不说出悍气，兹何以知其为悍气也？答曰：阳明有胃气，有燥气，有悍气。悍气者，别走阳明而下循于脐腹，《素问·痹论》云：卫气者，水穀之悍气也。其气慓疾滑利，不入于脉，循皮肤之中，分肉之间，熏于肓膜，散于胸腹。目中不了了，睛不和者，上走空窍也。发热汗多者，循皮肤分肉之间也。腹满痛者，熏盲膜而散胸腹也。慓悍之气伤人甚捷，非若阳明燥实之证，内归中土，无所复传，可以缓治也，故下一「急」字，有急不容待之意焉，所谓意不尽言也。学者得其意而通之，则缓急攸分，轻重立见，庶不临时舛错也。〔按仲师自序云〕撰用《素问》《九卷》，可知《伤寒论》全书皆《素问》《九卷》之菁华也。钱塘张氏注中，补出「悍气」二字，可谓读书得间，然长沙何不明提此二字乎？不知《伤寒论》字字皆经，却无一字引经，撰用之所以入神也。
〔正曰〕阳明只一燥气，合于邪热，则为燥热，轻者可以缓调，重者必须急下，方能挽亢阳而存孤阴，为燥热正治之大法，非阳明燥热之外，别有所以悍热也。若夫《内经》所谓悍气，是申明胃气之意，言营者水穀之精气，而卫者水穀之悍气，非言阳明燥气外，另有一悍气也。不入于脉，言荣血乃入脉管，此系卫气，故不入脉管，熏于盲膜，散于胸腹，皆言卫气循行膜膈之中也。《灵枢》所谓循咽冲头，上走空窍，亦只是冲气从上焦膜膈而上走空窍也。凡此皆言卫气之行，慓悍有力，故能卫外，仍只是言卫气之行而已。何曾是言阳明胃别有悍气哉？故此四节，只是燥热相合，太重且急，故当急下，并非言胃另有一种悍气也。注家于《内经》「悍气」二字，扯入阳明，既与经旨有乖，而于阳明篇反添蛇足，不亦谬乎？
合病既审脉而足其顺与否，亦审脉而知其可下与否，阳明为金土，少阳为水火，二阳合病，则土受木克，金被火克，故必下利。若阳明脉大，与少阳脉弦相敌，其脉不负者，与病机为顺也。若只见少阳之脉弦，而不见阳明之脉大，为阳明负于少阳者，于正气为失也。然木火固能乘其所胜而剋金土，金土却亦能乘其所不胜，而侮木火，此胜彼屈，互相剋贼，两败俱伤，名为负也。盖阳明负于少阳则下利，少阳负于阳明则有宿食。若脉滑而数者，乃内有宿食也。阳明戊土有馀，少阳初生之甲木郁于土中，不能畅达，当下之，以平土中之敦阜，而助初生之甲木，宜大承气汤。
此言阳明少阳合病，审其应下者下之，中寓土郁夺之、木郁达之二意。
〔述〕经云：食入于胃，散精于肝。又土得木而疏，阳明土胜，少阳木屈，则为顽土，故木不可太胜，土亦不可大旺，平则治，偏则病也。
病有不在阳明之经腑，而在于阳明之络者，不可不知。然而络病下后，又有瘀色与便脓血之不同。病人外无头痛恶寒之表证，内无谵语硬满之里证，发热七八日，值阳明主气之期，阳热不退，则阴液日亏，虽脉浮数者，宜汗而不宜下。然发热而不恶寒，汗之不可，欲为发热证筹一去路，亦可斟酌下之，以除络中之热。然谓之可者，几经详慎，若差之毫釐，则为大不可也。假令已下，其脉浮已解，而数不解，是络热不因下而除，反乘下后内虚而合于胃而为热，胃热则消穀善饥。至六七日，再值阳明主气之期，若不大便者，热得燥气而横，血因燥热而凝，知其有瘀血也，宜抵当汤。夫抵当汤为攻瘀血方，兹不直断之曰「主之」，而仅商之曰「宜」者，盖欲临证者，审其有身黄、小便自利、善忘如狂等证，而后用此剂而得宜也。若脉浮已解而数不解，而且下利不止，是血不为热灼而为瘀，反为热逼而下奔，必又协肠胃之热而便脓血也。此证温剂有桃花汤，寒剂有白头翁汤，浅而易知，不必特立方治也。
此论邪干阳明之络，处方宜详慎而灵活也。
〔正曰〕此节是言肌肉膏血间病，人身内外，皆以膜相连，膜有缝隙，行水行气，属气分，膜上生膏油肥肉，而膏油肥肉中尽是血丝脉络萦行，此单言膏血肌肉间病，故提出无表里证为眼目，言不在皮毛之表、肠胃之里，而只在肌肉膏血间，则相蒸发热，应宜清解。若久至七八日，则清之不能遽解，可用调胃承气。用大黄、甘草，色黄入膏油者，引热气归肠胃而下泻之，则热解，而浮数当已。假令已下，脉浮已解，而热势不休，数脉仍不解者，则膏油中之热因下而入于胃，胃之燥气本能消穀，西医言食入则胃热辏集以化谷也。今又合膏油之邪热，则为消穀善饥之中消证矣。若不为中消，而为下后亡津液，至六七日不大便者，其热必结于膏油血液之间而有瘀血，盖下焦膏油中，血液注润大肠，则大便调。今瘀血在膏油，而不注大肠，宜抵当汤逐其瘀血也。若下之后，热仍甚，而脉数不解，又因下后利亦不止者，其热必胁合于大肠而便脓血，是为今之痢疾。总之邪热在膏油中，合于胃则为消穀，结其血则瘀血，合于大肠而下利，则为便脓血。修园不知肌肉膏油属脾而生于膜上，与肠胃皆相通也。
阳明之里即是太阴，合其气则为黄，请先言寒湿：伤寒法应发汗，所以使热从汗越也。乃发汗已，而通身与目俱为黄。所以然者，暴感之寒邪，郁于表者已解，而以本有之寒湿病在里者不解故也。盖湿热之黄可下，而此以寒湿为黄不可下也，当于寒湿中求其法而治之。
此言寒湿发黄，不可误以湿热之法治之，五苓、真武皆正方也，时法加入茵陈蒿亦妙。
〔述〕此章凡四节，论阳明之热，合太阴之湿而为发黄证。
湿热之黄治法何如？伤寒七八日，又当再经之期，湿热现于外，故身黄如橘子色。湿热郁于里，故小便不利。其腹微满者，因小便不利所致也。以茵陈蒿汤主之。
此言湿热郁于内外也。
伤寒湿热已发于外，而不郁于里，故只身黄发热而无别证者，以栀子柏皮汤主之。
此言湿热之发于外也。
●栀子柏皮汤方
栀子（一十五个，擘）　甘草（一两，炙）　黄柏（二两）
上三味，以水四升，煮取一升半，去滓，分温再服。
伤寒，表证未解而瘀热在里，与太阴之湿气混合，身必发黄，以麻黄连翘赤小豆汤主之。
此言湿热之瘀于内也。
〔述〕太阳之发黄，乃太阳之标热下合太阴之湿气；阳明之发黄，亦阳明之燥热内合太阴之湿化。若止病本气而不合太阴，俱不发黄，故曰：太阴者身当发黄。若小便自利者，不能发黄也。
●麻黄连翘赤小豆汤方
麻黄（二两，去节）　赤小豆（一升）　连翘（二两）　杏仁（四十个，去皮尖）　大枣（十二枚，擘）　生梓白皮（一升）　生姜（二两）　甘草（二两，炙）
上八味，以潦水一斗，先煮麻黄再沸，去上沫，纳诸药，煮取三升，分温三服，半日服尽。按：无梓皮，以茵陈代之。
〔蔚按〕栀子柏皮汤，治湿热已发于外，止有身黄发热，而无内瘀之证。此治瘀热在里，迫其湿气外蒸而为黄也。麻黄能通泄阳气于至阴之下以发之，加连翘、梓皮之苦寒以清火，赤豆利水以导湿，杏仁利肺气，而达诸药之气于皮毛，姜枣调荣卫，以行诸药之气于肌腠，甘草奠安太阴，俾病气合于太阴而为黄者，仍助太阴之气使其外出下出而悉去也。潦水者，雨后水行潦地，取其同气相求，地气升而为雨，亦取其从下而上之义也。
〔补曰〕在里，言在肌肉中，对皮毛而言，则为里也。肌是肥肉，气分所居，肉是瘦肉，血分所藏。若热入肌肉，令气血相蒸，则污滞不行，是名瘀热。气瘀则为水，血瘀则为火，水火蒸发于肌肉中，现出土之本色，是以发黄。故用麻黄、杏仁发皮毛以散水于外，用梓白皮以利水于内。梓白皮，象人之膜，人身肥肉，均生于膜上，膜中通利，水不停污，则不蒸热，故必利膜而水乃下行。此三味是去水分之瘀热也。连翘散血分之热，赤豆疏血分之结。观仲景赤豆当归散，是疏结血，则此处亦同。此二味是去血分之瘀热也。尤必用甘、枣、生姜宣胃气，协诸药，使达于肌肉。妙在潦水，是云雨既解之水，用以解水火之蒸郁，为切当也。即方观证，而义益显明，陈注解「里」字不确，故注与方皆不切。


卷三  ——————————————————————————————————————————————————————————————————————————————————————————

辨少阳病脉证篇  ***************************
〔补曰〕手少阳三焦经，足少阳胆经，胆附于肝，人皆知之。惟三焦，则晋唐以后无人知之，遂以为有名无象，乃人身内之空腔子，色赤属火，而分上中下三停，故名三焦。至本朝王清任《医林改错》，痛诋其非，直谓《内经》所言三焦托空之说，无其府也。盖王清任从军剖死人，层层剥视，故力诋腔字赤色之误，而其所著《医林改错》又言另有气府，联接小肠，即鸡冠油也。气府鸡冠油，下连大肠，前连膀胱，此油中有窍。凡人饮水至胃，即另有窍道将水分出，走入油网，而不入膀胱，水绝不入小肠也。今人以为水从小肠脐下乃飞渡入膀胱，真是痴人说梦。西洋医书亦言中国人妄言三焦，实无其物。又言人身有连网，中国不知也。西医之言曰人身内外皮里，皆有连网相连，凡骨肉之间，脏腑之内，莫不有连网以联缀之。凡人饮入之水，皆从胃散出，走连网中而下入膀胱。中国不知水由连网中行，谓水至小肠之下乃分清浊而飞渡入膀胱，此说非也。又中国言膀胱有下口，无上口，亦非也。膀胱上接连网，其上口即在连网中，水从此入也。按西医及王清任，皆斥三焦之谬，而自称气府连网，为中国古今所不知。此诚足骂尽今医矣，然不可以薄《内经》、仲景之书也。西医不知中国有《内经》、仲景之书，而王清任又不考古，自鸣得意，不知其所谓气府连网，已具于《内经》、仲景之书，即三焦是也。《内经》、仲景之书，不名气府，不名连网，故西医与王清任皆不知之也。《内经》云：三焦者，决渎之官，水道出焉。此即西医与王清任所指之水道也。晋唐以后，并此水道而亦不知者，则以医士浅陋，不考「焦」字之义，故致贻误。盖《内经》，焦古作[米/韦|焦]字，从採有层折可辨也，从韦，以其膜象韦皮也。从焦有绉纹，如火灼皮也，西医以连网二字形之，古圣只一个膲字，已如绘其形也，后又改作膲字。《集韵》云：膲者，人之三焦，通作「焦」。引医经上膲在胃上口，中焦在胃中脘，下膲当膀胱上口，已将三焦之形指出。省文作「焦」，而后人遂不可识，亦何不考之甚也。西医又言连网从内出外，则为皮里肉外之膜，包裹瘦肉，其两头即生筋，而著于骨节之间，此即《内经》三焦主腠理之说也。腠者，皮肉相凑接也，理者，有纹理，乃人周身膜网有缝隙窍道也。按之西医诸说，而鸡冠油与连网，皆即三焦也。但西医、王清任不知三焦发源何处，管领何事，惟《内经》、仲景则精之至矣。盖三焦之根起于肾中，肾系贯脊通髓，名为命门，故曰三焦根于命门，从命门而发出膜网，是生胁下之两大板油，又生脐下之网油，后连大肠，前连膀胱，肾之通于膀胱，是从此中有细窍相通，故曰肾合三焦、膀胱也。膀胱之后，大肠之前，其膜中一大夹室，女子名血室，男子名精室，又名气海，道家名丹田，乃血气交会，化生精气孕育之所。此为下焦至要之地，转从焦膜中，能入血室，而膀胱之水，又赖气海之阳气以蒸之。又有冲任两脉导血而下，以入于此。导气而上，出于胸膈。凡热入血室，冲气上逆，水不化气，皆责于此，此下焦至重之所也。从脐上至胸前之鸠尾，环肋骨，至腰脊，是为中焦，其膜根于肾系，而发此下焦至重之所也。从脐上至胸前之鸠尾，环肋骨，至腰脊，是为中焦。其膜根于肾系，而发出如网，与小肠、胃脘相连接，有细窍通于肠胃，故曰：泌别糟粕，蒸津液也，此为中焦。此膜上又有脾脏居之，脾气发生膏油，凡有膜网处，无论上中下及内外膜网，其上皆生膏油，《左传》所谓膏肓也。肓言其膜，属三焦之物，膏即言其油，乃属于脾。凡化水化谷，皆是膏油发力以熏吸之，所谓脾主利水化食者，如此而其路道则总在中焦之膜中也。此膜著背脊处，上行至肝，是为肝膈，肝体半在膈上半在膈下，膈发于肝，循肋骨而至胸前之鸠尾，下遮浊气，上护心肺，为阴阳之界限。肝气之通于膈，以入肠胃，走血室，路道皆在膈膜与中下之油网中也。胆气从肝系入膈走膜中，入胃化谷，所谓木能疏土得此也。而西医则云：胆有汁水，入胃化谷，言气言汁，理皆不悖，此胆与三焦相合之路也。膈又名膻，从膈而循腔子，上肺系，连心系，生包络，皆此膈之膜，上入而生之物也，故膈名膻，而包络居中，即名曰膻中。又曰：包络与三焦相表里，以其皆是膜之体而相连也。包络理心血而下行，随冲任以入于血室，灌溉上下四旁，其路道皆从膈膜而下，火即随血而下交焉。脐下之气上于肺为呼吸，并外达皮毛为卫气，皆要从膈中而出，气不得出于膈，则为水结，火不得下于膈，则为火结，此痞结陷胸之所由来，皆指膈中而言者也。从膈膜上肺系，又上咽，直贯髓海，走空窍。凡是目中耳中脑中，所有薄膜包里者，西医名为内皮，又名为脑气筋，下通于胃，通于心肝，而不知《内经》只名为经，名为络，言其在三焦膈膜中，有丝条管窍上入于脑也，此皆在内之膜，上中下无所不周者也。至于焦膜从内透出于外，包里瘦肉者，两头生筋，凡筋抽惕，皆是膜中之证。瘦肉外肥肉内夹缝中，有纹理，名曰腠理，其外为肌，肌外为皮毛，营血从内出外，有血丝导之，而至于肌，以为卫之应，此血丝管，大而直者名经，小而纵者名络，皆行于膜中，出腠理而居于肌肉者也。卫气从内出外，从微缝中出肌肉而达于皮毛，卫气随呼吸而更换，营血则一日一周回，而营卫之行，又皆在腠理中往来，故能往来寒热，《内经》谓少阳为枢，正言其从阴出阳，责在腠理，如户枢，当内外之界也。从下而上，责在胸膈，亦如户枢，当出入之界也。凡此皆是少阳三焦，膜中路道，为脏腑周身内外之关键。故伤寒六经，皆有少阳证，而仲景不列入少阳，使各从其类也。但读者如不知少阳三焦，则六经之证皆不能通矣。然此上皆论三焦之形，而非少阳之气化也，因再补言气化曰：少阳者，天地生阳之气，从阴出阳，发生万物，故曰：少阳于一岁为春，属正二三月，于一日为寅卯辰时，皆阳气初出，发生之际也。盖天之阳气，当冬令亥子丑月，潜于地下黄泉之水中，至建寅月阳气从水中透出于地，草木秉此阳气而萌芽发生，至卯月则阳气正畅，草木条达，至三月则阳气已旺，草木敷荣，于是由木令而交火令矣。观其出于冬而交于夏，为水生木、木生火之象，故少阳之初，水木之阳也，少阳之终，木火之阳也。人秉此气，于是而生三焦与胆，三焦根于肾系，秉水中之阳，达于气海，上合肝胆，为水生木，《内经》所谓少阳属肾，即指秉于阳之义也。合于胆木，全是生阳，而胆乃布气于胃中，为木能疏上，以化水穀，上达胸膈，以至心包，为木生火，相为表理，《内经》所谓少阳之上，火气治之，即指胆木生火而言也。盖水生木，为少阳之根抵，木生火，为少阳之极功，水火调和，风木不郁，则少阳舒畅，百病不生。仲景此篇所论，首言少阳气化之病，继言三焦膜中交通之故，欲人推此以求之各经，而证无不明，非略也，言简而意已赅也。
少阳者，一阳也，少阳之为病，奈何？《内经》云：少阳之上，相火主之，若从火化，火胜则干，故口苦咽乾。又云：少阳为甲木，风虚动眩，皆属于木，故目眩也。少阳气化之为病如此。
此节为少阳证之提纲，主少阳之气化而言也。
〔柯韵伯云〕太阳主表，头痛项强为提纲。阳明主里，胃家实为提纲；少阳主半表半里之位，仲景特揭口苦咽乾目眩为提纲，至当不易之理也。盖口咽目三者，不可谓之表，亦不可谓之里，是表之入里，里之出表处，所谓半表半里也，三者能开能阖，恰合枢机之象。苦干眩者，皆相火上走空窍而为病也，此病自内之外，人所不知，惟病人自知，诊家所以不可与问法，三证为少阳病机，无风寒杂病而言。
〔补曰〕少阳是三焦，肾繫命门之中，水中之阳，故曰少阳。从肾系达肝系，而与胆通，水中之阳，上生胆木，是为春生之阳，故曰少阳。胆寄于肝，秉风化而生火，故又为风火之主。若少阳三焦与胆皆不病，则风火清畅，生阳条达，人自不知不觉也。设病少阳胆木之火，则火从膜中上入胃口，而为口苦咽乾。设病少阳胆木之风，则风从膜中上走空窍，入目系，合肝脉，肝脉贯脑入目，胆经与之合，则风火相煽而发目眩。眩者，旋转不定，如春夏之旋风，乃风中有郁火之气也。此少阳胆经自致之病，仲景以此提纲，既见胆中风火之气化，又见三焦膜膈之路道，凡少阳与各经相通之理，欲人从此会通之矣。
少阳之脉，从耳后入耳中，出走耳前。少阳中风，风扰其窍道，故两耳无所闻。少阳之脉，起目锐眦，风火交攻，故目赤。少阳之枢机不运，故胸中满。少阳相火之气内合于君火，火盛而生烦者，为少阳自受之风邪，不可吐下以伤上下二焦之气。若吐下以伤之，则因吐而伤少阳三焦之气，上合厥阴之心包而悸；因下而伤少阳胆木之气，内合厥阴之汗而惊。
此言少阳自受之风邪，戒其不可吐下也。上节提其总纲，专就气化而言，此节补出经脉病治，就经脉而言也。
〔补曰〕胸中满句，最是少阳关键处。胸前有膈，膈膜上循腔子，为胸中，此膈膜连于心包，而附近胃中。邪在膈膜中，故胸中满，上僭入心包，故心烦。此在膜中，不在胃中，故不可吐下。若吐下伤胃之阳，则膀胱水气上凌而悸；伤胃之阴，则心包之火飞越而惊。修园于胸中不知是膈膜，又不知膈膜中是水火游行之路，故未能解明也。
少阳伤寒，脉现出本象之弦，并现出寒伤经气之细。少阳之脉上头角，故头痛。少阳之上，相火主之，其发热者，露出相火之本象，此属少阳自受之寒邪也。少阳主枢，非主表，不可发汗，惟小柴胡汤加减为对证。若发汗竭其津液，以致胃干，则发谵语。夫枢者少阳也，而所以运此枢者，不属于少阳而属胃，胃之关系甚重也。胃和则能转枢而病愈；胃不和，则少阳三焦之气内合厥阴心包而烦。少阳胆气失其决断之职而悸。推而言之，胃为五脏六腑之本，皆可以少阳属胃之一说悟之也。
此言少阳自受之寒邪，戒其不可发汗也。合上节，所谓少阳有汗吐下三禁是也。汉文辞短意长，读者当于互文见意。
〔正曰〕此属于胃，非言转枢少阳者，其权属于胃，乃言发汗谵语，其邪转属胃也。盖少阳三焦膜腠之中，为水火往来之路，发汗则水外泄而火内盛，故合于阳明之燥而发谵语。若汗后阳明胃不燥，则清和而愈，此胃无燥热，不与三焦合邪也。若胃不清和而有燥热，合于三焦，从胸膈上入心包则烦矣。而亦有阳随汗泄，内动水气而悸者，总皆发汗伤其水火之所致也。谵语烦悸，各详太阳篇，此不列方，正令人会通各经，而仲景少阳篇略而不略也。
少阳为病，何以谓之转属？本太阳标阳之病不解，与少阳相火为一属，今因不解而转入少阳者，少阳不得枢转，则胁下鞕满，枢机逆而胃气不和，则乾呕不能食。不能由枢而开阖，故往来寒热。然尚未吐下，中气犹未伤也。脉沉紧者，枢逆于内，不得外达也，与小柴胡达太阳之气，使之从枢以外出。此言太阳之转属少阳，非少阳之自为病也。
〔正曰〕修园于少阳执定「枢」字，扭捏解之，而于少阳为枢之理实不知也。盖《内经》枢字，是比譬语，言少阳三焦主膈膜中，出则为表，入则为里，如户枢之居间，而内外相接，非真别有枢机之输也。修园「枢逆」、「枢转」等字，将「枢」字死解，非也。此节是言三焦有膜，膜上有膏，邪从太阳肌肉入于膏油，而内著胁下，居板油之内，则胁下痛满，膏油主消食，故不能食。邪从皮毛而入于膜，是为腠理，居阴阳之界，故往来寒热。膜缝内气逆而上，则为乾呕。脉沉者，邪已内陷之象，脉紧者正与邪争，尚欲外出之象，故以柴胡汤清利疏达，而膜中油中之邪仍透出而解矣。此少阳为枢之义也，幸勿将「枢」字死解。
小柴胡汤方本论无方，此方列于太阳篇中，今补其方名。
论以口苦咽乾目眩为提纲，言少阳之上，相火主之，少阳为甲木，诸风掉眩，皆属于木，主风主火，言少阳之气化也。论云：少阳中风，两耳无所闻，目赤，胸中满而烦，不可吐下，吐下则悸，而恐此言少阳自受之风邪也。论云：脉弦细，头痛发热者，属少阳，少阳不可发汗，发汗则谵语，此属胃，胃和则愈，胃不和则烦而悸，此言少阳自受之寒邪也。论云：本太阳病不解，转属少阳，胁下痞硬，乾嚥不能食，寒热往来，尚未吐下，脉沉紧者，与小柴胡汤。此邪从太阳转属，仍达太阳之气，从枢以外出也。论云：若已吐下，发汗温针，谵语，柴胡证罢，此为坏病，知犯何逆，以法治之。此言当审汗出温针四者之逆而救之也。少阳未列专方，当于太阳篇求之。
〔补曰〕少阳未立专方之故，能详吾篇首总论，其义自明。陈注脉弦，即为自收之寒，又曰从枢外出，「枢」字已辨，读者皆当会通也。
若已经吐下发汗，三禁之外，又加温针助火，无伤经脉，四者犯一，则发谵语，以谵语为此证关键，可知柴胡汤证不见而罢，此为少阳枢坏之病。审其或犯吐下而逆，或犯发汗而逆，或犯温针而逆，知犯何逆，随其所犯而以法救治之。
此言已犯吐下发汗之禁，当审其救治之法也。补出温针，见温针虽不常用，而其为祸更烈也。时医辄用火灸，更以人命为戏矣。
〔补曰〕此节柴胡汤证，乃少阳三焦，膜网中之正方正治也。若柴胡证罢，则邪逆于腑，为三阳坏病；邪逆于脏，为三阴坏病。谵语者，邪逆于脏腑之一端也，即不谵语，而知其另犯何逆，皆当以法救之。法在何处？盖仲景已详于二阳、三阴各篇中，按各经法治之可也。仲景于此只提数语，而凡见二阳三阴各证治，义已赅举，欲人会而通之也。
太阳主开，阳明主阖，少阳主枢，三阳合病，则开阖枢俱病矣。关上为少阳之部位，今脉见太阳之浮阳明之大，二阳浮大之脉，俱上于少阳之关上，是二阳开阖之机逆于少阳枢内不能出也，入而不出，内而不外，则三阳之气俱行于阴，故但欲眠睡。开目为阳，合目为阴，今卫外之阳气，乘目合之顷，内行于阴，则外失所卫而出汗。
此虽三阳合病，而以少阳为主也，庞安常云：脉不言者，弦者隐于浮大也。
〔补曰〕少阳半表半里，若从半表而外合于阳明太阳，则为三阳合病，其脉亦应三阳主外之象，而浮大上关上，则寸更浮大，皆主在表也，三阳经皆起于目，而三焦膜腠上通耳目空窍，声音从耳入，耳壅塞则聋。神魂从目出，目沉迷则但欲眠。盖邪热在时则神魂不得入，而虚烦不眠；邪热在表，则神魂不得出，而但欲眠。神魂者，阳也，与卫气为一体，神魂内返，则卫气不出而卫外，故目合则汗。其汗之路，又从膜而蒸其肌肉，从肌肉而渗出皮毛，总见少阳三焦膜网外通二阳，凡一切由外入内，由内出外之理，皆可知矣。即太阳阳明关于少阳膜间之证，亦从可知矣。少阳证所以不详者，凡二阳无证，已具太阳阳明篇中，故不具论，读者当会其通也。
邪在少阳，入阴最近，此以循次而言也。然太阳原不必拘于次也，即如伤寒六七日，阴阳六气相传一周已过，又当来复于太阳之期，若得少阳之枢转，止可以从太阳之开而出矣。今身无大热，其人烦躁者，此为太阳已去，故身无大热，邪入少阴故见烦躁也，是可见枢有权则转，外枢失职则内入，当于少阳一经三致意也。推而言之，太阳与少阴一表一里，雌雄相应之道也。若当太阳主气之期，不从表而出于阳，即从里而入于阴矣，而少阳直入于厥阴者亦然。今医者止守日传一经之说，必以太阳传入阳明，阳明传入少阳，少阳传入太阴等经矣。岂知经气之传有定至，于病气或随经气而传，或不随经气而传，变动不居有如是哉。
此从少阳而推广传经之义也。
〔补曰〕此节言少阳从半里而入阴经也。少阳三焦之膜网，全与三阴各脏相连，若外无大热，而其邪热从膜网入心包则烦，入肾中则躁。盖三焦之膜，发于肾系，上生胸膈，又从胸膈循腔子，而上生心包络，故邪能从膈膜而内入心肾也。举此入阴之一端，而凡入太阳、入厥阴无一非从膜而入，皆可一隅三反矣。合上一节，总见少阳三焦，是人通身之膜网，或从半表而出阳，或从半里而入阴，将少阳真面目全盘托出矣。仲景此篇，何曾独略哉？
然亦有以次相传者，伤寒三日，为少阳主气之期，亦阴阳交换之时也。若病气随经而行，则三阳为尽，三阴当以次受邪，邪入太阴，则不能食而呕矣。乃其人反能食而不呕，其病邪不随经而入于太阴，太阴为三阴之首，既不受邪若此，即此知其为三阴俱不受邪也。
此言少阳亦有以次而传，与上文互相发明，述此当与太阳篇至七日以上自愈者，以行其经尽节合看，则传经瞭然。
〔补曰〕三阳为尽，三阴当受邪，此二句又将少阳真面目全行托出，见少阳三焦之膜网，外通阳明、太阳之表，内通太阴、少阴、厥阴之里。三阳为尽，谓从太阳之皮毛，入阳明之肌肉，至少阳之膈膜，是三阳之界限已尽矣。若邪从膜而上入包络，入肝膈则为入厥阴经；若邪从膜而上循包络以入心，循膜之根源以入肾系，则为入少阴经；若邪从膈膜而入板油网油，则为入太阴脾经。故曰：三阴当受邪也，譬如入太阴脾，则呕不能食，今反能食而不呕是邪仍在膜，不入太阴经。邪在膜中，不入于内，此为三阴不受邪也。上节言类躁，是入厥阴少阴，此节言不呕能食，是不入太阴，再合上三节三阳合病观之，则凡出阳入阴，全从膜中往来，而少阳三焦之义明矣。故各经皆有少阳证，而少阳篇寥寥数节，正是一以贯之也。
伤寒三日乃少阳主气之期，若脉弦大为病进，今少阳本弦之脉转而为小者，不惟不入于阴，即少阳之病亦欲已也，《经》曰：大为病进，小为病退者也。
此承上文而言少阳之病，欲自已也。
少阳病欲解时，从寅至辰上。盖以少阳之气旺于寅卯，至辰上而其气已化，阳气大旺，正可胜邪故也。
此言少阳病之得旺时而愈也。
〔愚按〕少阳病脉证并治法，仲师原论只十条，注家因寥寥数条疑其散失不全，或疑为叔和散编入诸经，辨论不一。余向亦信从之，自甲寅至庚申，每诊病后，即谢绝应酬，与《伤寒论》金匮二书为寝食，方知前此之所信从者误也。今姑节录其说而辨正于后，起今古而同堂，谅韵伯、平伯诸先生，当亦许余为直友也。
〔柯韵伯云〕六经各有提纲，则应用各有方法，如太阳之提纲主表，法当汗解，而表有虚实之不同，故立桂枝、麻黄二法。阳明提纲主胃实，法当下解，而实亦有微甚，故分大小承气。少阳提纲，有口苦咽乾目眩等证，法当清火，而火有虚实，若邪在半表，则制小柴胡，以解虚火之游行，大柴胡以解相火之热结，此治少阳寒热往来之二法也；若邪入心腹之半里，则有半夏泻心黄连黄芩等剂。叔和搜採仲景旧论，于少阳太阴二经，不录一方，因不知少阳证，故不知少阳方耳。著《论翼》将小柴胡汤、大柴胡汤、及桂枝干姜汤、柴胡桂枝汤、柴胡加龙骨牡蛎汤、黄连汤、黄芩汤皆移入内。陈平伯云：少阳一经，居半表半里之界。凡伤寒在经之邪，由阳入阴者，每从兹传入，名曰阳枢。不离半表，而仍不主乎表，故不可发汗；不离半里，而又不主乎里，故不可吐下。惟小柴胡和解一法，为本经的对之方，然病机有偏表偏里之殊，即治法有从阴从阳之异，所以麻、桂、承气无加减，而小柴胡汤不可无加减也。总之，往来寒热，为本经所必有之证，故柴胡一味，为本方所不减之药，其馀则出入加减，随证而施。愚按柯韵伯以大小柴胡二方为少阳半表之方，半夏泻心汤等为少阳半里之方。又云少阳主寒热，属于半表，则寒热往来于外，属于半里，其寒热虽不往来于外，而亦相搏于中，故黄连汤、半夏泻心汤、黄芩汤、黄芩加半夏生姜汤，所治痞痛利呕等证皆是。其说却亦近道，然而浅矣。至陈平伯所言，伤寒在经之邪，由阳入阴，从兹传入，皆系门外话，至云惟小柴胡和解一法，为本经的对之方，病机有偏表偏里之殊，治法有从阴从阳之异，其说亦为近道，然而泥矣。二家不知小柴胡是太阳病之转枢方，阳明及阴经，当藉枢转而出者亦用之。少阳主枢，谓少阳之方，无有不可，若谓少阳之专方，则断断乎其不可也。近时注家，凡论中有柴胡之方，俱汇入少阳，甚者四逆散亦附其内，反以仲师活泼泼之妙，成为印板，论中露出「柴胡证」三字，俨如云端指示，究竟柴胡证何尝是少阳证耶？移易圣经，亦自贻荒经之诮耳。
〔正曰〕柯韵伯、陈平伯之说，原无大差，但必将各方拦入少阳，则不可也。盖少阳之界，出则为阳明太阳，入则为少阴太阴厥阴，皆从膜中相通，故各经皆有少阳证，不和少阳三焦之膜，不能通各经之理，既知少阳三焦之膜，则又当随膜之所在而分属各经，亦不得将各经之方拦入少阳也。柯、陈自有未合，而陈修园必要将柴胡证翻剥为非少阳证，亦又过矣。


卷四  ——————————————————————————————————————————————————————————————————————————————————————————

辨太阴病脉证篇  ***************************
〔补曰〕太阴者，阴之极大者也。太阳如天，太阴即如地，天无所不包，故太阳起于至阴，而极于皮毛。地无在不有，故太阴内连各脏，而外连皮毛。太阴者，脾脏也，俗名连贴。西医云脾形曲如带，居胃后，在连网之上。《内经》云：脾之与胃，以膜相连耳。膜是三焦之物。膜上之膏油即脾之物也。盖言脾脏，则形名连贴，而言脾所司之物，则内为膏油，外为肌肉，脾旺纳穀，化生膏油，从内达外，生出肥肉，是内外皆脾之物所充周也，故曰太阴，言其大无不至，是象夫大地也。顾方其体则曰地，而言其用则曰土，《内经》云：中央生湿，湿生土，土生甘，甘生脾。又曰：太阴之上，湿气治之。湿者，脾之本气也，土之有湿则为膏壤，脾秉湿气，是生膏油，膏油滑利则水道畅，故脾土主利水。膏油生于膜上，膜内有热水不通，则蒸发膏油之色而为发黄。膏油外达，是生肌肉，凡肌肉之邪，皆属脾分，故桂枝汤多补托脾气之药。脾之膏油，内连肠胃，肠胃中食物赖膏油之湿腐之。若膏油不能灌溉肠胃，则枯燥结硬，膏油干缩，名曰脾约，言脾所司之膏油收缩，则大便硬也。膏油中有血丝管，营绕于内，名曰络脉，在躯壳外者名阳络，在躯壳内者名阴络，此血丝管又为生发膏油之本。血属心，膏属脾，血丝管生膏油者，心火生脾土之义也。西医言食入，则脾拥动发赤，以放出热气，遂生甜肉汁，入胃中化谷，即《内经》火生土之义也。如火不生土，则胃中食不化，不思饮食，或呕或泻。盖脾之膏油，不能熏吸饮食，而寒湿之气返注入肠，故腹泄，膏油中有滞著，则腹胀满，以部位言，则司大腹，外主四肢，居中央者，运四方也。脾与胃相为表里，是为燥湿互相为用，究湿之气化，非寒非水，乃水与火交而后成湿焉。长夏之时，所以湿气用事者，正阴阳交媾之时，水火相蒸之候，故土居中央，央者阴阳交会之义，鸳鸯鸟不独宿，亦取阴阳交会之义。盖「阴阳」二字双声合为一音，即「央」字也。土居中央者，即阴阳相交，水火合化之义也。譬有咸鱼一条，天晴久而欲雨，则咸鱼必先发湿，咸鱼中之盐即水也，其发湿者，热气逼之，而水出与火交，故湿也。又如有干茶叶，一经火烘，即行回润，是茶叶中原具水气，烘之即润，又是火交于水，即化为湿之义。此天地之湿土，其气象如此，而人身之湿土，亦象此也。人身之水气，从油膜中行，人身之火与血，亦有脉络绕行油膜之中，是血与气会于膜，而遂生膏油，即是水与火交而生湿也。火不足则湿不发，水不足则湿不流，经太阴之上，湿气治之，其义如是，必先明焉，而后可治太阴病。惟足太阴属脾土，而手太阴则属肺金，伤寒无肺金证治者，非手太阴不主气化也，无金之清，亦不能成土之湿，特肺与膀胱合于皮毛，又与大肠相合，肺病多见于二经，而本篇却不再赘，读《伤寒》者，当会通也。
太阴气之为病，太阴主地而主腹，故腹满，为本证之提纲。然腹之所以满者，地气不升也，地气不升，则天气不降，不降故上者不能下而吐，食不下，不升则下者不能上，而自利益甚。太阴湿土主气，为阴中之至阴，阴寒在下，而湿气不化，故时腹自痛。若误以痛为实而下之，则脾土愈虚，不能转运，必于脾部之胸下结硬，此以气而言也。更以经言之，足太阴脉入腹属脾络胃，手太阴脉起于中焦，下络大肠，还循胃口，上膈属肺，其义亦同，至以藏而言虽脾也，而肺亦属焉。该于经气之中，不复再赘。
此太阴证之提纲也。
〔补曰〕「腹」字是言肠胃之外，皮肤之内，凡是膏油，重叠复厚，故名曰腹，脾所司也。饮食入胃，此膏油熏吸之，而水乃化气走入下焦，食乃化液以奉心血。若太阴病，脾之膏油不能熏吸，则食不下行，久而吐出，水穀停于肠中，而寒热又下注入肠，则自利益甚，寒气攻阻，则时腹自痛。若用凉药下之，则腹中膏油得寒而结，有若水凝，故结硬。言胸下者，即指全腹而言，如《金匮》之大建中证是也，是皆指膏油膜网中言也。《浅注》解「腹」字不确，故于太阴脾土所司何物，亦不能明，所以多含糊语也。
太阴中风，风淫末疾，故四肢烦疼，其脉为浮可知矣。今轻手诊其阳分则微，知风邪之当去矣。重手按其阴分则涩，知气血之衰少矣。又统诊其部位，上过寸，下过尺，而长者是脉络相通，故为欲愈。
此言太阴腹满之内证，转而为四支烦疼之外证。微涩之阴脉，转而为长之阳脉，由内而外，从阴而阳，故为欲愈之候也。按是后言太阴中风，未言太阴伤寒，至第六节方言太阴伤寒，学者当知仲景书互文见意。
〔正曰〕注阳脉微为风邪当去，此想像语，非定论也。注阴脉涩为血气衰少，夫血气既衰少，则不得复见长脉，长既为脉络相通，则不衰少也。此《浅注》自相矛盾，实于脉法不明。不知仲景论脉，皆是与证合勘，反正互参，乃得真谛。此节言太阴中风，脉若阳大而阴滑，则邪盛内陷矣。今阳不大而微，阴不滑而涩则邪不甚，不内陷矣，然微涩虽邪不内陷，又恐正虚亦不能自愈，必微涩而又见长者，乃知微涩，是邪不盛，不是正气虚，长是正气足，不嫌其微涩，故为欲愈。此等脉法，层层剥辨，非如后世之死诀也。
太阴病欲解时，从亥至丑上，何也？太阴为阴中之至阴，阴极于亥，阳生于子，至丑而阳气已增，阴得生阳之气而解也。
此言太阴病解之时也。
〔陈亮师云〕此言太阴病解之时，太阴坤土，其象为纯阴，亥为阴之尽，与纯阴相类，阴极则复，至子则一阳生，而为来复之时，四季皆属土，而运气以丑未为太阴湿土，子丑乃阳生之时，阴得阳则解，故主乎丑而不主乎未，以未为午后一阴主之时也。从亥言之者，阴极则阳生，故运类而及之也。
〔正曰〕阴得生阳之气而解，说似近理，而实非也。下篇少阴病欲解，从子至寅，乃为阴得阳则解。以坎中原藏一阳，故得一阳之气，而成为肾经坎水生阳之气化，故乘旺而病解。至于太阴经，则系阴中之至阴，旺于阴而不旺于阳者也。故从亥至丑，皆夜气所存，是为至阴，脾经得夜至阴之气则旺，相而病解也。凡六经皆乘旺而解，岂独太阴不然哉。若是乘生阳之气，则当从子起，不当亥起矣。故人有白昼不能食，至夜能食者，得脾阴之旺气故也。修园于六气司天之义未明，故于六经旺时亦不能解。须知少阳是生阳之气，出当寅位，盖乘日之初出，乘春之初至，而少阳遂司其气。逮寅卯以至于申，而少阳生物之气尽矣，故曰寅申少阳司天也。阳明者，阳气正盛，如日之正明起于卯而极于酉，故卯酉阳明司天。太阳者，阳之至极，故当辰而盛，阳之盛者，不能骤衰，必至戌位阴已盛，而太阳之气，乃入于地水之中矣，故辰戌太阳司天。若夫阴气，则生于午，于《易》为离卦，离中一阴，渐至于亥子，而少阴之气盛矣，故从午至子，为少阴所司也。由少而壮，是为太阴，太阴之气，起于未土，至亥子而阴已盛，至丑土而阴已，故亥子丑，为太阴旺时。若夫厥阴则为尽阴，阴尽阳生，起于亥者，当阴之极也，终于巳者，阴气至巳而尽也，故曰巳亥厥阴风木司天也。此节因论太阴解时，并言六气之理，学者当详考也。
太阴内主藏气，而外主肌腠，太阴病，脉浮者，病在肌腠也，可轻发肌中之微汗，宜桂枝汤。
此言太阴病之在外也。
〔受业侄道著按〕脉浮者，太阴之土气运行也，可发汗者，太阴之地气上而为云也，桂枝汤在阳名为解肌，在太阴名为发汗，何以言之？盖太阳以皮毛为表，太阴以肌腠为表也。
〔王宇泰云〕病在太阳，脉浮无汗，宜麻黄汤。此脉浮当亦无汗，而不言者，谓阴不得有汗，不必言也，不用麻黄汤，而用桂枝汤，盖以三阴兼表病者，俱不当大发汗也，须识无汗亦有用桂枝汤也。
〔按〕时说以桂枝汤为太阳专方，而不知亦阴经之通方也，又以为治自汗之定法，而不知亦治无汗之变法也。
〔正曰〕太阴病，是指腹满，湿气为病也。湿在内，脉当沉，今脉浮者，是湿从外至，仍欲外出之象，故用桂枝汤从中外托，使自油网中而托出肌外，以为汗也，王说不当大发汗，陈说无汗之变法，均不精确。须思脾太阴与肺太阴合，肺主皮毛，故应肺脉之浮而可发汗也。
太阴病，在外者，既有桂枝之治法矣。若病在内，自利不渴者，无中见之燥化，此属太阴，以其脾脏有寒故也，当温之，宜服四逆辈。
此言太阴病之在内也，自利者，不因下而利也，凡利则津液下注，多见口渴，惟太阴湿土之为病不渴。
〔受业黄奕润按〕以不渴一证认太阴，是辨寒热利之金针，此二节，言太阴病在外者，宜桂枝以解肌，在内者不渴，无中见之燥化，属本脏，有寒，宜四逆辈，四逆辈者，理中汤丸等温剂，俱在其中也。
〔补曰〕一个「辈」字，已括尽太阴寒证之治法，仲景欲人推例以得，非故略也。
〔程郊倩〕三阴同属脏寒，少阴、厥阴有渴证，太阴独无渴证者，以其寒布中焦，总与龙雷之火无涉。少阴中有龙火，水底寒甚则龙升，故自利而渴；厥阴中有雷火，故有消渴；太阳一照，雷雨收声，故发热则利止，见厥复利也。愚按脾不输津于上，亦有渴证，然却不在太阴提纲之内。郊倩立言欠圆，然亦不可少此一论，为中人以下，开互证之法。
〔正曰〕龙雷之火，是宋元后邪说，至于烈日当空，龙雷潜伏，以此误治杀人者，何止千百，皆因失阴阳之真理故也。《内经》仲景无此说法，后人万万不可妄添。我辈注书，只可将圣经发明，不可干圣经外另生支节也。
《内经》云：太阴之上，湿气主之，中见阳明，是以不得中见之化，则为脏寒之病。若中见太过，又为湿热相併之病，此太阴之所以有寒，复有热也。伤寒，脉浮而缓，手足自温者，系在太阴，而中见阳明之化也。阳明之热，合于太阴之湿，即时当发身黄。若小便自利者，湿热得以下泄，不能发黄。至七八日，又值阳明主气之期，一得阳热之化，正气与邪气相争而暴烦，故虽暴烦下利，日十馀行，必当自止。所以然者，太阴中见热化，以脾家实，仓禀之腐秽当去故也。
此言太阴伤寒自利慾解之证也。按成注云：下利烦躁者死，谓先利而后烦，是正气脱而邪气扰也。兹则先烦后利，是脾家之正气实，故不受邪而与之争，因暴发烦热也。
〔补曰〕「系」字是联缀之义。太阴者，指人身之膏油而言，膏油生周身膜网之上，而邪入膏油，有如联缀之形，故曰系在太阴。膜网中是三焦水道，水道若遏，则合膏油之热，蒸而为湿，遂发黄瘅。黄者土之色，人身膏油原带微黄，被湿热蒸，则更发黄。若小便自利则湿不遏，而热不蒸故不发黄。然小便利者易于结硬，虽不发黄，又恐合阳明之燥而为烦，且不大便矣。乃至七八日，虽暴烦，颇似阳明之燥，但大便不结，且下利日十馀行，则烦非内燥，而利非脾虚，乃脾家气实，能自去其腐秽也，病必自止。举此以见黄证之原，方证见太阳阳明，而此乃发明之也。又举烦硬与下利，见于四逆、承气等法中，而此又详辨之，使无误认也。
论云：伤寒脉浮而缓，手足温者，系在太阴，太阴当发身黄。若小便自利者，不能发黄。至七八日，虽暴烦下利，日十馀行，必自止，以脾家实，腐秽当去故也。此言太阴寒证，外亦有热证也。《经》云：太阴之上，湿气主之。中见阳明，若不得中见之化，则为脏寒之病，若中见太过，湿热相併，又为发黄之证。小便自利者，以太阴中见热化，脾家实，仓禀之腐秽当自去也。
又有太阳转属之证。本太阳病，医反下之，太阳之气陷于太阴之地中，因而腹满，时痛时止者，乃太阳转属太阴也，宜启下陷之阳，以和不通之络，以桂枝加芍药汤主之。若满甚而为大实常痛，不定以时者，此脾胃相连，不为太阴之开，便为阳明之阖，以桂枝加大黄汤主之，权开阳明之捷径，以去脾家之腐秽。
此言太阳转属太阴之病也。
〔受业汪桂小山云〕太阳标热，误下之，不特转属于太阴，亦转属于阳明也。腹满时痛，脾气不濡也，宜桂枝汤加芍药，入太阴出太阳也；大实痛者，转属阳明也，桂枝汤加大黄者，入阳明出太阳也。
●桂枝加芍药汤方
桂枝（三两）　芍药（六两）　甘草（二两）　生姜（三两）　大枣（十二枚）
上五味，以水七升，煮取三升，去滓，分温三服。
●桂枝加大黄汤方　，即前方加大黄二两。
〔述〕桂枝加芍药汤，倍用芍药之苦降，能令桂枝深入于至阴之分，举误陷之邪而腹痛自止。桂枝加大黄者，以桂、姜升邪；倍芍药引入太阴，鼓其陷邪；加大黄运其中枢，通地道，去实满；枣、草助转输，使其邪悉从外解下行，各不相背。
大实痛，权借大黄芍药之力，以行腐秽，固已。然脾胃相连，而脾气又盗藉于胃气也，胃之气贯于脉，胃之强弱，征于便之利不利。太阴为病，脉弱，其人陆续自便利，其胃弱可知矣。设或不得已而通因通用，当行大黄、芍药者，亦宜减少其分两而用之，以其人胃气弱，大便易动故也。胃气为生人之本，太阴然，即六经亦莫不然也。
此一节承上节而言，减用大黄芍药者，以胃气之不可妄伤也。
论云：本太阳病，医反下之，因以腹满时痛者，属太阴也，桂枝加芍药汤主之。大实痛，桂枝加大黄主之。此言误下转属之证也。又云：太阴为病，脉弱，其人续自便，设当行大黄芍药者，宜减之，以其人胃弱易动故也。此承上节脾家实，宜芍药、大黄以行腐秽。而脉弱者，大便陆续而利出，宜减芍药、大黄以存胃气。甚矣，伤寒之治，首重在胃气也。
〔沉尧封云〕太阴阳明俱属土，同主中州，病则先形诸腹。阳明为阳土，阳道实，故病则胃家实而非满也。太阴为阴土，阴道虚，故病则腹满，而不能实也。凡风燥热三阳邪犯阳明，寒与湿二阴邪犯太阴，阳邪犯阳则能食而不呕，阴邪犯阴则不能食而吐；阳邪犯阳则不大便，阴邪犯阴则自利，证俱相反可认。若误下则胃中空虚，客气动膈，在阳邪则懊憹而烦，在阴邪则胸下结硬，倘再误攻，必致利不止而死。此太阴病之提纲也，凡称太阴，俱指腹满言。
〔正曰〕胃家既实，安有不满之理。阳道实而非满，其说有差。又阴道虚，故满而不实，亦非也。既云阴道虚，则当空空如也，何以又能满哉？此盖不知胃是胃管，脾是油网，油网在胃管之外，胃管内常有糟粕，故能结实，油网中无糟粕，邪在油网中，只能壅水与血而为满胀。一实不满，各有界限不同，沉氏说殊误。
〔柯韵伯云〕太阴脉布胃中，络于嗌，故腹满嗌乾，此热伤太阴，自阳部注经之证，非论中所云太阴自病也。仲景以太阴自病为提纲，因太阴主内，故不及中风四肢烦疼之表，又为阴中至阴，故不及热病嗌乾之证。太阴为开，又阴道虚，太阴主脾所生病，脾主湿，又主输，故提纲主腹满时痛而吐利，皆是里虚不固，湿胜外溢之证也。脾虚则胃亦虚，食不下者，胃不主纳也。要知胃家不实，便是太阴病。
〔补曰〕在地为土，在人为脾，究竟脾是人身何物，管理何件事，故不将膏油指出，而徒笼统言之，则义不明也。
愚按仲师太阴病脉证，只有八证，后人谓为散失不全，及王叔和之变乱，而不知八条中有体有用，有法有方，真能读之，则取之无禁，用之不竭矣。所可疑者，中风证四肢烦疼，言其欲愈之脉，而不言未愈时何如施治。太阴病脉浮，宜桂枝汤，而不言脉若不浮，如何施治。惟于自利不渴脏寒证，出其方曰四逆辈，凡理中汤、通脉四逆汤、吴茱萸汤之类，皆在其中。又于太阳误下，转属腹时痛证，出桂枝加芍药汤方，大实痛证，出桂枝加大黄汤方，又以胃气弱，减大黄、芍药为训，此外并无方治，以为少则诚少矣。而不知两节两出其方，大具经权之道，宜分两截看，仲景所谓太阴证，与《内经》人伤于寒为热病腹满嗌乾证不同。提纲皆言寒涩为病，以四逆辈为治内正法，桂枝汤为治外正法，自第一节至第五节，一意浅深相承，不离此旨，所谓经也，此为上半截。第六节言太阴湿土，不与寒合而与热合，若小便利则不发黄，若暴烦下利，则腐秽当去，是常证之外，略有变局，另作一小段，为承上起下处。第七节，言太阳病误下转属太阴，腹满时痛，大实痛者，以桂枝加芍药加大黄为主治，一以和太阴之经，略变四逆辈之温而为和法，变桂枝汤之解外而为通调内外法，是于有方处通其权也；一以脾胃相连，不为太阴之开，便为阳明之阖，既阖而为大实痛，不得不借阳明之捷径，以去脾家之腐秽，要知提纲戒下，原因腹时痛而言，此从正面审到对面以立法。又于暴烦下利十馀行自止节言愈，尚未言方，此从腐秽既下后，想到不自下时之治法，是于无方处互明方意，以通权也，此为下半截。总而言之，四逆辈、桂枝汤，及桂枝加芍药、桂枝加大黄汤，皆太阴病之要剂。若不渴，则四逆辈必须；若脉弱，则芍、黄等慎用。脉浮有向外之势，桂枝汤之利导最宜。烦疼当未愈之时，桂枝加芍药汤亦可通用。陈平伯谓桂枝加芍药汤为太阴经之和剂，又谓三阴皆有经病。仲景各立主方：太阴经病，主以桂枝加芍药汤；少阴经病，主以麻黄附子细辛汤；厥阴经病，主以当归四逆汤。原文虽止八条，而诸法无有不具，柯韵伯等增入厚朴生姜半夏甘草人参汤、白散、麻仁丸等方，欲广其用，反废其活法。大抵未读圣经之前，先闻砭剥叔和之语，谓非经文，无不可以任意增减移易，致有是举耳。


卷五  ——————————————————————————————————————————————————————————————————————————————————————————

辨少阴病脉证篇  ***************************
〔补曰〕少阴一经，水火阴阳之故，不易知也，今特分合详言如下。
足少阴肾经，肾形如豆，居背脊十四椎下，左右各一枚，中有油膜一条，是为肾系，贯于脊中，以通髓道，名曰命门，为人身生气之根。肾属坎水之阴，其系则坎水中之一阳从此系生出膜网周于上下，名曰三焦，故《内经》曰肾合三焦，三焦根于肾系，生出油网，连接大肠之前，膀胱之后，中间一个夹室，是为胞宫，道家谓之丹田，与膀胱只隔一层，膀胱者为肾行水之府也，故《内经》又曰肾合膀胱。西医言人饮水从胃散出，走油膜，历肾中，两肾将水滴沥，然后从油膜入下焦，以渗入膀胱，此膀胱所以为肾之阴府也。又赖三焦为肾之阳府，阴阳相交，合为坎中满之象，而气生焉，故《内经》云肾生气。西洋有人身气管图，从鼻入肺过心，循背脊入肾而下分细管，以入腹，又图前面亦有气管，惟脐旁者最大，西洋所图，不知前后管各有不同，后面是吸入之气管，前面是呼出之气管，循环一周，《内经》所以有任督之分。凡人张口能出气而不能入气，即知呼吸有前后之异矣。《内经》又云：生气通天，盖人鼻孔，所吸者天阳也，吸天阳入肺，历心，又引心火从背后气管而至于胞中，膀胱与胞相连，胞中之阳热遂熏蒸膀胱之水，化而为气，馀沥则泄为小便膀胱，如釜中著水，胞中如灶底添薪，蒸水为气，透出膀胱，亦归胞中，故胞宫又名气海，此气然后循脐旁之气街穴，上胸膈而出于肺，是为呼出之气，卫皮毛，温支体，出声音，充脏腑，只此一气而已矣。气出口鼻，又化津液，盖气本水中阳气所化，遇阴则复化为水，人身肺为清金，气上则化津，如西洋化学所谓天阳上升，至冷则复下化为雨露也。
手少阴心经心体上圆下尖，形如牛心，其上周围有夹膜膏油包裹，即包络也。包络上为心系，连于肺系，皆著于颈下，其系之膜网遂循腔子而至胸肋尽处，则为膈，膈下为中焦之膜油，又下则为下焦矣。心中脉管通于上下内外者，皆是从包络之膜油而行达也。西医言心空如囊，有两房，左房递血出行，周于身则血变紫色，名为炭气，复返于肺，得出气吹之，紫色退而还为赤血，乃从心右房以入。其左右开阖起落不休，则周身之脉应之而动。《医林改错》妄言脉是气管，谓气方能动，然使脉果是气管，则当与呼吸相应，何以一呼脉两跳一吸脉两跳，显与气之出入相违，则脉为血管无疑。《难经》云：脉为血府，《内经》云心之合脉也，与西医之说皆合。惟西医知血生于心，出则名血管，不名为脉。且心之何以能生血，则西医不知也。善夫，《内经》之言曰：南方生热，热生火，火生苦，苦生心，心生血，在天为热，在地为火，在脏为心，在色为赤，此数句将心之生血发明无遗。盖心在五行，秉火气以为体者也，于卦为离，离火之色正赤，故心火化液，则为赤血。离中含阴，故心亦阳中有阴，乃化为血。此「阴」字是指阴液，乃人之津入胃中化谷，取出汁液，从胃络上行于肺，其色尚白，妇人之乳汁即此上行于肺之汁液也。又上交于心，则得心火之化而变赤色，是为血，故妇人乳子则血少而经不行，即知汁液奉心乃化为血也。《灵枢》云：中焦泌糟粕，蒸津液，化其精微上注于肺脉，乃化为血，此液上入于心，即离中之阴也，阴得阳化而为血，血虽火体而仍属阴分，其理明矣。
合心肾论之曰，心主血脉，肾主元气，血为营，营行脉中，气为卫，卫行脉外，西洋医谓回血管，至肺复入心，即《内》《难经》所谓人一呼脉行三寸，一吸脉行三寸，昼夜一万三千五百息，脉行五十度周于身，复会于手太阴肺，是其义也。卫气则昼行于阳二十五度，则人醒，夜行于阴二十五度，则人寐，平旦行尽，则卫气与营血大会于手太阴肺。营以为守，卫以为御，营统于肝，卫统于肺，而其根则皆在心肾也。《内经》云肾藏精，然精虽以肾为主，而实则合心血之所化也。《内经》云女子二七而天癸至，任脉通，太冲脉盛，月事以时下；男子二八而天癸至，精气溢泄。天癸者，天一坎中之阳气，从命门下至胞宫，则化为水，名曰天癸，是督脉所发，乃先天阳气至于胞宫也。阳至则阴应之胸前。任脉与太冲脉皆司后天之阴血，导心血下入胞中，与天癸之水相合。女子属阴，以血为主，则气从血化，天癸之水皆变为赤色，阴之道主下行，是为月信。男子属阳，以气为主，则血从气化，血皆变为水之色，是之谓精，精非清水极稠浓者，以其中含血质也。阳之道主上行，是生髭鬚，其精之内敛者则返至肾系，入于脊中，是生骨髓，上至于脑而为髓海。脑开七窍，与天气通，故脑髓者，又人身元气所宰矣。《内经》又曰：心藏神，然神虽以心为主，而实合髓以为用者也。西洋医言人知觉运动皆脑髓筋用事，心是顽物，不主知觉，其说非也。西医知脑髓筋通于心而不知心能用髓，髓不能用心，髓是坎水之精所化。髓通于心，合为离火，中含一阴之象，惟其阴精内含，阳精外越，所以心火光明，烛照事物而神出焉。即如读文字，久犹记忆，其能记者，脑髓之力也，此髓譬如照像，将影留在镜上，即久犹记得之理也。然此影不自留于镜，必先用日光照之乃入于镜，则知此文字不自入于髓中，必用心读之，然后留记于脑髓之中，不思则不记，后再思之则能记得其思之也。心火上照其髓，而所留记之文字，乃出古人思字，从心从囱，殆即以心用髓之义，而心之藏神意可知矣。夫心肾本分水火，而皆称少阴经者，以心主血，肾主水，皆具阴质，而二经皆阴中有阳，不纯于阴，故曰少阴。皆称热气治者，盖天地水中之阳气，上腾积聚阳精，则为日，水中之阳，与天上之日，亦止是一热气而已。若乎火者，丽木则明有形质与热之但属气分者不同，所谓丽木则明之火也，故就先天根源论之，则少阴统称热，而火属少阳，乃为丽木则明之火。热属气，火属血，热与火不同，故六经分热与火为二气焉。心主血，血脉下行而交于大腹，膜中肾主气，气道上行，亦交于大腹膜中。大腹者，中焦也，为脾所司，血液与气泽交会于此，遂生膏油以化水穀，此少阴心肾交于中土之实迹也。余再详原文注中。
《内经》云：少阴之上，君火主之。又云：阴中之阴，肾也，是少阴本热而标寒，上火而下水，其病不可摸捉。故欲知少阴之为病，必先知少阴之脉象，其脉薄而不厚为微，窄而不宽为细。又须知少阴之病情，其病似睡，睡非似醒非醒，神志昏愦，但见其欲寐。所以然者，少阴主枢转出入于内外，今则入而不出，内而不外故也。
〔正曰〕「枢转出入」四字，用解少阴之病，不确实也。少阴之为枢，《内经》只用此一字，取譬少阴，阴阳相生，循环如枢而已，非言其出入旋转也。且就注所谓入而不出，内而不外者，问是何物，不将此物指明，但言其不出不外，真恍慌语也。须知此分血气言，血属心所生，而流行于脉中，心病则阴血少而脉细，气属肾所生，而发出则为卫阳，卫阳出则醒，入则寐，所以有昼夜也。今肾气病则困于内而卫阳不出，故但欲寐。只此四字，已将心肾水火血气之理全盘托出，仲景提纲语真包括无馀义矣。
〔述〕此先论少阴标本水火阴阳之气，其见于脉证，有如是也。手足之少阴俱在内，按柯注云：仲景以微细之病脉、欲寐之病情提纲立法于象外，使人求法于象中，凡证之寒热，与寒热之真假，仿此义以推之，真阴之虚实见矣。
〔蔚谨按〕心病于神则脉微，肾病于精则脉细欲寐，病于阴不得寐，病于阳今欲寐而不得寐，故曰但欲寐。
〔正曰〕心病于神则脉微，肾病于精则脉细，其说非也。微是肾之精气虚，细是心之血虚，脉管是指血之路道，血少故脉细微，属气分，气旺则鼓动而不微。今将微属心血，细属肾气，真大误也，再详于后。
少阴上火而下水，水火济则阴阳交百枢机矣。少阴病，其脉从肺出，络心注胸中，胸中不爽，欲吐而不能吐，心中热烦不能寐而但欲寐，此水火不济，阴阳不交，机枢不转之象也。五日正少阴主气之期，至六日其数已足，火不下交而自利，水不上交而作渴者。此属少阴之水火虚也。水虚无以沃焚，火虚无以致水，虚故引水自救，此少阴病寒热俱有之证也。若少阴热则小便必赤，若小便色白者，白为阴寒，少阴阴寒之病形悉具，此确切不移之诊法也。然吾又原其小便之所以白者，以下焦虚而有寒，全失上焦君火之热化，不能制水，故令色白也。
此言少阴上火下水之病也。
〔补曰〕此总论少阴上属心火，下属肾水，上焦心之阴虚则引水自救，下焦肾中阳虚则有寒，下不能治水，少阴水火之脏，故每见此上火下水之证。凡水火分病，则寒热之药分治之，凡水火合病，则寒热之药合用之。知此则不疑于仲景之方治矣。
少阴阴阳不交之病，病人脉沉分之阴、浮分之阳，俱紧，少阴原有寒而复受外寒也。阴不得有汗，今反汗出者，阴盛于内而亡阳于外也。此属少阴阴阳不交之故。不交则阳自阳而格绝于外，反有假热之象，法当咽痛；不交则阴自阴而独行于内，必有真寒之证而复上吐下利。
少阴病，不可发汗，不可不知，何也？少阴病金水不能相滋而为咳，少阴失闭藏之职，而为下利，二者为少阴常有证。若咳利而复谵语者，知足少阴之精气妄泄，手少阴之神气浮越，必被火气劫故也。然不特谵语，且小便必难，以汗与小便皆身中之津液，以强责少阴汗以竭其津液之源也。
此言少阴病不可发汗，以火劫汗之祸更烈也。少阴原有灸法，而少阴之热证又以火为仇。
〔次男元犀谨按〕少阴咳而下利，治有两法：寒剂猪苓汤，热剂真武汤之类，皆可按脉证而神明之。
〔正曰〕注此言少阴之热证，非也。咳而兼下利，惟寒水乃有此证。寒水之证，自无谵语，而今忽有谵语者，被火气劫发其汗，心神飞越，无所依归，故发谵妄之言也。何以知其被火劫，察其小便，必见艰难，以强责少阴之汗，汗出则膀胱之水外泄，故小便难。是小便之难本非热证，而谵语亦非热证，皆劫汗神飞越之所致，勿误认为阳明热证之谵语也。
《内经》云：心部于表，肾治于里，是少阴有里亦有表也。少阴病，肾水之气少则脉细，君火之气不升则脉沉数，此病为在少阴之里，不可发汗以伤其里气。
此言少阴之里病不可发汗也。程扶生、汪苓友、郑重光注解，俱以邪热传里而言，误矣。
〔正曰〕肾水气少则脉细，非也。细是脉管中之血少，属心经也。君火之气不升则脉沉，亦非也。沉是气不上升，则脉管落下，气不上升者属肾经，气生于肾也。数则兼沉细二者言，之数脉不忌发汗，见于沉细之中则为少阴在里之病，故不可发汗。
少阴为气血之主，脉为血气之先。少阴病，因反发热，权用麻黄、附子以微汗之。若脉微则不可发汗以伤其阳，以脉微汗出而亡阳故也。因里热，甚可权用下法，但误汗后心阳已虚，而尺脉弱涩者，阴亦虚也，复不可下之以伤其阴。盖微为无阳，涩为少血，汗之亡阳，下之亡阴，此少阴阴阳两虚，即不可汗，复不可下如此。
此言少阴证之虚者，不可汗，又不可下，不可误施而伤其根本也。
〔补曰〕此论心与肾一层气分一层血分，理极分明，盖脉管内是血分，乃心血流行之路也。脉管外是肌腠层气分，乃肾阳化生卫气而充达于肌腠也。弱涩是脉管中之血少，当属心经心火亢者，本当下之，若见尺脉弱涩，则为心血已虚于下，虽遇当下之证，亦不可下之矣。脉管外层气分，气分充足则能将脉托出，极其显露，决不微也。若脉微者，是肾中阳气不能外充，虽气分之邪当从汗解，而亦不可发汗，恐虚阳无根，随汗而亡也。仲景将阴阳二脉合论于此，至于见证，则多分见，不必合见也。总之，圣论详明，可分可合，要在将心肾血气分别清楚，则无迷误。
少阴欲愈，而可治之证，不可不知。少阴病，阴寒盛则脉紧，七日日外而八日，乃阳明主气之期，忽然自下利，脉变紧象而暴微，手足亦不厥而反温，盖脉紧反去者，为少阴得阳明之气，少阴病为欲解也。凡阳气暴回则烦，坚水得暖则下。今虽发烦，与下利乃戊癸合化，生阳渐伏，必自愈。
此言少阴得阳热之气而解也。余自行医以来，每遇将死证，必以大药救之，忽而发烦下利，病家怨而更医，医家亦诋前医之误，以搔不著痒之药居功，余反因热肠受谤甚矣，名医之不可为也，附笔于此，以为知者道。
〔补曰〕上二节沉细微弱涩，皆言少阴虚证，此脉紧是言少阴实证，寒气凝结，阳回气复，则脉变紧而为微结，因烦而自解化矣。前节微脉是虚而不欲愈者，此节微脉是和而欲愈者，剥换处正欲人参考而得也。又脉紧句又有手足冷厥意在内，观下文「反温」二字，则知先有手足冷，其后下利慾解乃反温也。
少阴病水胜土虚则下利。若利自止，土气复也，虽见恶寒之甚，其身屈曲向前而踡卧。然身虽恶寒，而手足为诸阳之本，禀于胃气。若手足温者，中土之气和也，有胃气则生，故可治。
此言少阴得中土之气为可治也。
〔补曰〕少阴肾中之阳，下根于足，上达于手而充塞于膏膜之中，膏即脾所司也。脾膏阳足则熏吸水穀，不致水穀从肠中直泻而出。若肾阳不充于脾，而脾土所司之膏油失职，水穀不分，气陷而崩注，是为下利。其肠中水穀泄尽，利止后恶寒踡卧。若生阳已竭者，则手足厥冷而死。设手足温者，是肾中生阳尚在，故为可治，白通汤等方是矣。
少阴病恶寒而踡，寒气甚矣，然时或自烦，而绝无躁象，烦时自觉其热，欲去衣被者，君火在上也。阴寒之气见火而消，故为可治。
此言少阴得君火之气为可治也。
〔补曰〕水寒于下而火浮于外，是水病而火尚在则阳未绝也，引火下交于水中则愈。
少阴中风，风为阳邪，则寸口阳脉当浮。今脉阳寸已微，则知外邪不复入矣。病在少阴则尺部阴脉当沉，今阴尺反浮者，则内邪尽从外出矣，此为欲愈。此言少阴中风欲愈之脉也。少阴伤寒之愈脉，自可类推。
少阴病，欲解时，从子至寅上。盖各经解于所王之时，而少阴独解于阳生之时，阳进则阴退，阳长则阴消，即所谓阴得阳则解也。
此言少阴得夜半之阳而解也。
少阴而得太阳标阳之热化则生，少阴阴寒之病，上吐下利而手足不逆冷，反发热者，此少阴而得太阳之标阳也，阴病得阳，故为不死。若不得太阳之标热，则少阴之气反陷于下，而脉不至者，当灸少阴之太溪二穴七壮，以启在下之阳。
此论少阴病而得太阳标阳之热化也。太溪二穴在足内踝后五分，跟骨上动脉陷中。
〔正曰〕太阳之标，是经脉与皮毛也，经脉皮毛那能生出阳气，反助肾中之真阳哉。盖此节言上吐下利，水土同崩，若真阳绝则死。今手足不逆冷，反发热，则知真阳尚存，虽阴寒吐泻而不至于死也。理最了当，而修园反扯杂不可解矣。标本之义见及各经总论，何修园知之而尤有未知耶。
少阴热化太过，而亦成病。少阴病，八日为阳明主气之期，九日为少阳主气之期，病气由阴而渐出于阳，身以外为阳，手足为诸阳之本，一身手足尽热者，阳气盛也。所以然者，以少阴之本热移在膀胱，膀胱为胞之室，膀胱热不得外发于肢体而为热，必内动其胞中之血而为便血也。
此言少阴热化太过，脏病干腑而为便血也。按：柯注下利便脓血指大便言，热在膀胱而便血，是指小便言。汪注肾主二便，从前后便而出皆是。
〔正曰〕原文明言热在膀胱，则知便血是言小便也。汪注谓从前后便出，何故添出大便一层，反生支节哉。盖太阳膀胱主周身，此少阴病，是脉细但欲寐，而又见一身手足尽热，则为少阴心火之热，随小肠油膜下合膀胱，心火在内，本不身热，因合于膀胱，乃通于表，即周身皆热，心主血脉，热淫而血溢，必合膀胱之水下行而为小便下血也。此节是心火血分下干肾府之病，下一节是肾水中之阳虚误治，伤其心火之血分，血病及水，水病及火，合观心肾所司，可以知其故矣。
少阴热化太过，内行于里，热深者厥亦深，故少阴病但厥无汗。本无发汗之理，医者不知而强发之，不但不能作汗，反增内热，必动其少阴之血逆行上窍，然未知从何道之窍而出。少阴之脉，循喉咙，挟舌本，系目系，或从口鼻，或从目出，是名下厥上竭。然其名亦何所取？考《内经厥论》云：阳气衰于下则为寒厥，阴气衰于下则为热厥，其起必于足下者，以阳气起于足五指之表，阴气起于足五指之里也。今以但厥无汗之少阴病，因发汗而鼓激少阴热化之邪，自下而逆，上下因失血而竭，少阴原少血之脏，血竭故为难治。
〔正曰〕解但厥无汗为里热，非也。使果是里热而又动血，是上皆热，施治不难措手，此云难治者，以下厥本是阳虚于下，阳下陷而不升，则卫气不能达于肌腠，故无汗，明言卫阳不外达，则无津气，不得有汗也。而医者乃强发之，则肌腠间既无气津，只有营血，独被其劫必动，而上出，是为阴血竭于上也。下厥当用热药，上竭又当凉药，相反相妨，故为难治。盖少阴为水火两脏，有合病者，有分病者，若扯杂无分晓，则不知其义矣。须知少阴之厥与厥阴不同，厥阴则厥深者热亦深，若少阴则厥是阳虚，此先题少阴证三字，则为脉细、但欲寐之厥，是阳虚也。观二经总论自知。
少阴病，标寒外呈，必定恶寒，恶寒之甚，其身必踡，以少阴之脉从然谷至俞府，皆行身之前，脉起足心，足寒则引起而踡也。若少阴标寒内陷，不止恶寒，而且自利，此内外皆寒，不得君火之本热，病之至危者也，然犹幸其手足之温，验阳气之未绝。若手足逆冷者，为真阳已败，不治。
〔述〕此章凡六节，皆言少阴阳气衰微而为不治之死证也。少阴阴寒为病，得太阳之标阳可治，得君火之本热可治，下焦之生气上升可治，中焦之土气自和可治，四者全无，故为难治。
〔正曰〕君火之本热实则少阴肾中之阳上交于心而为热，盖肾中之阳，乃地下黄泉中之生阳上发，则为天阳，积阳为日。人身之心阳，即如天之日也，故心阳实根于肾阳，而肾阳最重，但有肾阳，即可以生心阳也。故仲景所论逆冷不治，皆是肾无生阳。但心阳与肾阳虽一家，而实有不同；心属血分，其阳名为火，血行于膏油中，为火生土。肾属气分，其阳名为元气，气行于膏膜，则膏油充足，是为脾中元阳，此水火二者交于中土之义也。中焦之生阳，亦止是肾阳而已。至于肾阳达于太阳经，则为卫外之标阳，其根总在肾中，无肾阳则标阳不生，岂有肾之本阳既无，而反求标阳来救者哉。故注少阴而曰得标阳，得中焦之生气，皆支离语。中焦与标阳全赖少阴，而少阴之阳不倚赖彼也，注者勿忘却主人翁。
少阴病，上吐下利。恐阴阳水火之气顷刻离决，然阴阳水火之气，全藉中土交合。若中土气败则阴不交于阳而躁，阳不交于阴而烦。且土气既败，不能旁达而为四肢逆冷者，死。
此言少阴藉中土之气交上下而达四旁，若胃气绝则阴阳离，故主死也。
〔补曰〕中土是后天，心肾是先天，后天实赖心肾水火，一血一气相交于膜网之间，是生膏油，即人身之中土也。膏油不熏吸水穀，上逆下崩为吐利，虽属中土失职，实则心肾不相交而水火离决也，是中土必赖少阴之气交，非少阴反藉中土之气交，此理不可颠倒。又阳烦阴躁，义亦难明，盖烦是阳气无赖，譬如灯内无油，不能济火，则烬落烟生烦之象也。躁是阳气欲离，譬如灯小油多，火将淹灭，则闪爆作声而后火离其炷矣。用洋灯试之自见，其闪爆者，躁之象也，然则烦躁之理可恍悟矣。
少阴病，下利不止，则阴竭于下矣。若下利既止，其人似可得生，乃利虽止而头竟眩，眩甚则昏冒，且时时自冒者，主死何也？人身阴阳，相为倚附者也，下利则阴竭于下，阴竭则孤阳无依，遂上脱而为眩冒之死证。可见阳回利止则生，阴尽利止则死矣。可见利止而眩冒为死证，利不止而眩冒更为死证矣。
此言少阴孤阳上脱者死也。「时时自冒」句下，一「自」字见病非外来，气脱时自呈之危象。
少阴病，阳气不行于四肢故四逆，阳气不布于周身故恶寒而身踡，阳气不通于经脉故脉不至，且不见心烦而惟见躁扰者，纯阴无阳之中忽呈阴证似阳，为火将绝而暴张之状，主死。
此言少阴有阴无阳者死也。
少阴病，六日已过，至七日乃由阴而阳之候，一呼一吸为一息，呼出心与肺，吸入肾与肝。今息高者，少阴气绝于下，止呼出而不能吸入，生气上脱，有出无入故死。
此言少阴生气脱于上者死也。
少阴病，脉微细沉但欲卧为阳虚不能外达，惟行于内也。汗出为阳气不能外达，外失所卫而不固也。不烦，自欲吐，为不得上焦君火之化也。此少阴阴寒之本病，尚非必死之候，亦非必不死之候也。惟于五日为少阴主气之期，至六日而足其数，视其阴阳胜复何如，其如五六日间真阳自复，或因药力而复，阳复则寒解，否则阴胜而危。故少阴病以五六日为生死之关，如至五六日其病不解，上言汗出，为阳亡于表，今则自利，为阳绝于里，里寒甚于表寒也。上言不烦欲吐，为里本无热，今则复烦躁，为寒邪逼脏，真寒反为假热也。上言但欲卧，是阳气受困，今则不得卧寐者，是真阳被逼，无所归而飞越也。此皆阳气外脱，主死。
此言少阴阳气外脱者死也。
少阴标寒而本热，太阳标热而本寒。少阴病，始得之，当不发热，今反发热，是少阴而得太阳标热之化也。既得太阳之标热，其脉应浮，今诊其脉沉者，为虽得太阳之标热，仍陷少阴之里也，以麻黄附子细辛汤主之，使少阴、太阳交和于内外则愈。
此言少阴得太阳之标阳，而太阳之标阳又陷于少阴之里阴也。
●麻黄附子细辛汤方
麻黄（二两，去节）　细辛（二两）　附子（一枚，炮去皮，破八片）
上三味，以水一斗，先煮麻黄减二升，去上沫，纳诸药，煮取三升，去滓，温服一升，日三服。
述此章凡九节，论少阴自得之病，或得太阳之标，或得君火之化，或得水阴之气，或在于表，或在于里，或在于经，或归于中土，不可执一而治也。
〔蔚按〕少阴病，始得之，是当无热，而反发热，为太阳标阳外呈。脉沉为少阴之生气不升，恐阴阳内外不相接，故以熟附子，助太阳之标阳而内合于少阴，麻黄、细辛，启少阴之水阴而外合于太阳。须知此汤非发汗法，乃交阴阳法。
〔补曰〕此两节总言少阴之表即是太阳。若始得病，邪从表入，合于太阳经而恶寒发热，且并无烦躁下利诸里证者，仍当从表以汗解之，使随太阳之卫气而从卫以解，故用麻黄以解外也，再用附子以振肾中之阳，内阳既振，乃能外达也。若但取发汗，则用甘草益中气以宣达之，如桂枝汤之用甘、枣矣。惟脉沉为阳陷不升，则用细辛一茎直上者以升之也。盖发汗欲其横行，故用补，举阳欲其直上，故用升。附子本温肾中之阳，而陈注曰温表阳，麻黄本散在表之寒，而陈注曰启少阴，颠倒其词，于生阳之根与卫阳之出入盖未明也。
少阴病，反发热，自始得之，以及二三日，值少阳主气之期，阴枢藉阳枢以转出，宜麻黄附子甘草汤微发其汗。夫太阳主表而内合于少阴，少阴主里而外合于太阳，今以二三日无少阴之里证止是发热，得太阳之表证，故微发汗也。
此言少阴得太阳之表证，二三日可微发汗。
●麻黄附子甘草汤方
麻黄（二两，去节）　甘草（二两，炙）　附子（一枚，炮去皮）
上三味以水七升，先煮麻黄一二沸，去上沫，纳诸药，煮取三升，去滓，温服一升，日三服。
〔蔚按〕少阴病，自始得以至二三日，无下利、厥逆大寒之里证，又无心中烦、不得卧，热化之里证，又无口燥咽乾、自利清水、腹胀、不大便，当急下之里证。可知病少阴而得太阳之表热，非汗不解，而又恐过汗以伤心肾之真液，故于前方去细辛，加甘草之补中，取中焦水穀之津而为汗，则内不伤阴，邪从汗解矣。须知此汤变交阴阳法为微发汗法。
少阴病，得之二三日以上，自二日以及三日，各随三阳主气之期以助上焦君火之热化也。下焦水阴之气不能上交于君火，故心中烦。上焦君火之气不能下入于水阴，故不得卧。法宜壮水之主，以制阳光，以黄连阿胶汤主之。
此言少阴上焦君火之热化也。
●黄连阿胶汤方
黄连（四两）　黄芩（一两）　芍药（四两）　鸡子黄（二枚）　阿胶（三两）
上五味，以水五升，先煮三物取二升，去滓，纳胶烊尽，小冷，纳鸡子黄搅令相得，温取七合，日三服。
〔受业周易图按〕鸡属酉金，而黄象地，用二枚者，取地二之阴以补心也。
〔补曰〕此节言少阴心之阴血病。火扰其血不得安，故烦而不卧。注家勿扯下焦解之，则义自了当，方亦皎然矣。
〔元犀按〕少阴病，但欲寐为提纲。此节云心中烦，不得卧，是但欲寐之病情，变而心中烦，可知水阴之气不能上交于君火也。心烦之极而为不得卧，可知君火之气不能下入于水阴也，此为少阴热化之证。方中用黄连、黄芩之苦寒以折之，芍药之苦平以降之，又以鸡子黄补离中之气，阿胶补坎中之精，俾气血有情之物交媾其水火，斯心烦止而得卧矣。此回天手段。
少阴病，君火不宣而太阳寒水之气用事，得之一日，正当太阳主气之期，足其数至于二日，火用不宣，全无燥渴，故口中和。背为阳，阳中之阳心也，又太阳其行在背，其人背恶寒者，是心主阳衰，太阳寒盛之证，当灸之。灸鬲关二穴，以救太阳之寒，灸关元一穴，以助元阳之气。法宜益火之源以消阴翳，以附子汤主之。
此节言少阴病上焦君火衰微，反得太阳之寒化，下节言下焦生阳不起，从阴而内注于骨也。
〔正曰〕此节言少阴肾之元阳病，非言心火不宣，乃是肾水中命门之真阳不能充达也。肾水坎中一阳，生于两肾中间，是为命门，此阳气随吸入之天阳下入脐，下丹田气海之中，蒸动膀胱之水，则化为气，充达于外，是为卫气。肾之元阳化气为卫，随太阳经而布于外太阳者，肾之府也。太阳之阳，实则肾中之元阳也，肾阳不振，以致太阳经恶寒，宜附子汤兼温经脉以助其阳，故用附子入肾水也。解为助心火则与方不合，修园不知心火属血分，肾阳属气分也。
●附子汤方
附子（二枚，炮，破八片）　茯苓（二两）　人参（二两）　白术（四两）　芍药（三两）
上五味，以水八升，煮取三升，去滓，温服一升，日三服。
〔蔚按〕论云：少阴病，得之一二日，口中和，其背恶寒者，当灸之，宜此汤。此治太阳之阳虚，不能与少阴之君火相合也。又云：少阴病，身体疼，手足寒，骨节痛，脉沉者，宜此汤。此治少阴君火内虚，神机不转也。方中君以生附子二枚，益下焦水中之生阳，以达于上焦之君火也。臣以白术者，以心肾藉中土之气而交合也。佐以人参者，取其甘润以济生附之大辛；又佐以芍药者，取其苦降以泄生附之大毒也。然参、芍皆阴分之药，虽能化生附之暴，又恐其掣生附之肘，当此阳气欲脱之顷，杂一点阴柔之品，便足害事，故又使以茯苓之淡渗，使参、芍成功之后，从小便而退于无用之地，不遣余阴之气以妨阳药也。师用此方，一以治阳虚，一以治阴虚，时医开口辄言此四字，其亦知阳指太阳，阴指少阴，一方统治之理乎。
少阴病，下焦生阳之气不周于一身，故身体痛。生阳之气不充于四肢，故手足寒。生阳之气不行于骨节，故骨节痛。脉沉者，生阳之气陷而不举也，亦以附子汤主之。
〔述〕君火者，上焦君主之心火，生阳者，下焦水中之生阳，即先天之真火也。少阴病不得君火之热化者死，热化太过者病，不得生阳之气者死，生阳渐复者生。
〔补曰〕君火之说，皆后世添设之名目，《内经》只曰少阴之上，热气治之，不名君火也，吾于篇首已详言之。然同是一热气也，而根于肾中，为坎阳，藏于心中为离火，位分既殊，而名之曰君火生阳，亦属义有可通。陈注于此言君火、言生阳，颇有分晓，亦读书者之一助。至于仲景此节，则专属生阳不能充达，故以「脉沉者」三字明之，以见是阳气下陷也。注此节者，又不可妄扯君火为解。
〔按柯注〕此与麻黄附子甘草汤皆是治少阴证，而有出入之不同。经曰少阴之阴，其入于经也。从阳部注于经，其出者从阴内注于骨。发热脉沉，无里证者，从阳部注于经也。身体痛，骨节痛，脉沉者，从阴内注于骨也。从阳注经，是表热里寒，病从外来，故温而兼散；从阴注骨，是表寒里虚，病从内出，故温而兼补。
感君火之化而病有形之经脉奈何？少阴病，热化太过，则闭藏失职而下利；热化太过，则阴络受伤而便脓血。须知便脓血者，大肠郁化之腐脓，与阴络之血相併而出，于下利清穀不同也。以桃花汤主之。
此合下二节言少阴感君火之热化，不病无形之气化，而病有形之经脉也。
●桃花汤方
赤石脂（一斤，一半全用，一半筛末）　乾姜（一两）　粳米（一升）
上三味，以水七升，煮米令熟，去滓，温服七合，纳赤石脂末方寸匕，日三服。若一服愈，余勿服。
〔张令韶曰〕少阴病，下利脓血，桃花汤主之。此感少阴君火之热，不病无形之气化，而病有形之经脉也。经谓心之合脉也，又谓阴络，伤则便血。赤石脂色赤而性涩，故能止下利脓血。乾姜、粳米，温补中焦，以资养血脉之源，所以治之。论又云：少阴二三日至四五日，腹痛，小便不利，下利不止，便脓血者，桃花汤主之。此言二三日至四五日，值太阴主气之期，而脾络不通，则为腹痛；脾络不通，不能转输，则为小便不利；小便不利，则水穀不分，而为利不止；阴络伤，则为脓血。石脂为山之血脉凝结而成，故治经脉之病。下节言便脓血可刺者，所以申明病在经脉之义也。
少阴病，君火之热化大过，自二日阳明主气之期，得燥气之助而更甚。过少阳之三日，阳经已遍至四日，太阴以及五日，正为少阴主气之期，热气欲奔注而下利。其未利之前，必先腹痛，下利则水液全归于大肠。其未利之前，必先小便不利，旋而下利不止。其便非清穀而为脓血者，亦以桃花汤主之。
此即上节之义而复详其病情也。
凡病在经脉者宜刺之。少阴病，下利便脓血者，经脉之病也，可刺。
受业黄奕润云：此亦申明上文之义，少阴内主水火，外主经脉，水火于内，不能循经出入，故标阴之水气干于脾而下利，本热之火气干于胃而便脓血，刺之则经脉通，水火运行内外矣。
〔正曰〕热化太过，奔注下利，此说非也。厥阴篇泄利后重，方是热太过奔迫下注也。此篇一则曰下利，再则曰下利不止，无后重之文，知是虚利，非实证也。故用米以养中，姜以温中，石脂以填塞中宫。观赤石、禹馀粮之填塞止利，便知此方亦是填塞止利矣，利止则脓血随之以止。盖脓血原是热所化，今因脾虚寒，用从治法引少阴之热，使就归于中土，则火来生土而不往乾血脉，斯脓血亦因以止也。然从治诱敌之法，止可暂用，不可久用，恐久仍化热而又动脓血矣。故戒曰：一服愈，余勿服，以免过剂，反增变也。下节又言下利，便脓血者，可刺，隐见下利当温，而温药又恐不能去血脓中之热，宜分头施治，内用温药以止其利，而其外则可用针刺以泻血脉中之热，则泻经脉而不动脏寒，温脏寒而不犯经脉，为至妙也。证中标阴本热及水火运行之说，皆彷彿语，未能指实，盖此证是脾土有寒，心经有热，热化脓血，寒为利不止。桃花汤正治利不止，反治便脓血，再加刺法，则是桃花汤专止利，刺法专治脓血。此等虚中实证，急难下手，故仲景亦慎之又慎，用脂米极多，而用姜极少，恐其多则动血也。脂米补而质柔，则不犯血脉，以免动血。此等难措手处，非阅历不知。
按常器之云：可刺幽门二穴，在腹第二行侠巨阙两旁各五分；交信二穴，在内踝上二寸。郭白云云：刺当作灸，而不知经脉之病宜刺不宜灸也。柯韵伯云：便脓血，亦是热入血室所致，刺期门以泻之，病在少阴而刺厥阴，实则泻其子也。
虽然少阴先天水火之气，皆赖后天中土以资生而资始也。医者必明乎此，方可与言少阴之证治。少阴病上吐下利则中土虚矣。中土虚不能灌溉四旁，故手足厥冷。不能交媾水火，故烦躁。其烦躁欲死者，水自水，火自火，阴阳欲合而不得也，以吴茱萸汤主之。
此一节言少阴水火之气，皆本阳明之水穀以资生，而复交会于中土，以总结上文数节之义。
〔蔚按〕少阴之脏，皆本阳明之水穀资生，而复交会于中土。若上吐下利，则中土大虚，中土虚则气不行于四末，故手足逆冷；中土虚，不能导手少阴之气而下交，则为烦；不能引足少阴之气而上交，则为躁，甚则烦躁欲死。方用吴茱萸之大辛大温，以救欲绝之阳，佐人参之冲和，以安中气，姜、枣和胃以行四末。师于不治之证，不忍坐视，专求阳明，是得绝处逢生之妙，所以与通脉四逆汤、白通加猪胆汁汤三方鼎峙也。论云：食谷欲呕者，属阳明也，吴茱萸汤主之。又云：乾呕，吐涎沫，头痛者，吴茱萸汤主之。此阳明之正方也。或谓吴茱萸降浊阴之气，为厥阴专药，然温中散寒，又为三阴并用之药，而佐以人参、姜、枣，又为胃阳衰败之神方，昔贤所以有论方不论药之训也。
少阴上火下水而主枢机。今少阴病水在下而火不能下济，故下利；火在上而水不能上交，故咽痛；上下水火不交则神机枢转不出，故胸满；且神机枢转不出，郁于内，则心未有不烦者；以猪肤汤主之。
〔述〕此章凡四节，俱论少阴主枢旋转内外，无有止息，逆则病也。
〔正曰〕少阴所以咽痛者，少阴经脉夹咽，邪迫结于咽则痛，义本易知，而陈注必执定少阴之枢旋转内外为解，则何故不旋转，何故不内不外，何故为咽痛，义反多隔。少阴主枢之辨，详下「急下之」节。此凡四节，言咽痛止是少阴经脉夹咽之痛也。又此下利是郁热下注之利，如四逆散之下利，是陈注解为水在下而火不能下济，亦非也。盖火不下济，是虚寒下利，仲景必曰四支逆冷，或曰下利清穀，或曰自利不止。若此节，止有「下利」二字，则非虚寒下利之类。且合胸满心烦论之，则知胸满非虚，心烦非寒，乃郁热下注，如四逆散之下利，同是热症矣。水阴随热下注，不能上升，故心烦咽痛，如近今所传白喉证。是白喉书言其咽白烂，不可发汗，亦不可下，当一意清润，其书甚效，而不知仲景猪肤汤实开其先也。白粉熬香，和中止利；其白蜜、猪肤则清润之极品。观今湖南白喉证书，而此节之义明矣，本仲景此意推广之，则白喉揭表一书，诚为猪肤汤之功臣。
●猪肤汤方
猪肤（一斤）
上一味，以水一斗，煮取五升，去滓，加白蜜一升，白粉五合，熬香，和令相得，温分六服。
〔张令韶曰〕此方合下四方，皆以少阴主枢旋转内外，无有止息，逆则病也。夫少阴上火下水而主枢机，下利者，水在下而火不得下济也。咽痛者，火在上而水不得上交也。上下水火不交，则神机枢转不出，故胸满。神机内郁，故心烦。猪为水畜，肤取其遍达周身，从内而外，亦从外而内之义也。蜜乃稼穑之味，粉为五穀之精，熬香者，取香气助中土以交合水火，转运枢机者也。
〔正曰〕执定枢转出入立说，于少阴水火相生之义，实有未明。又解猪肤为从内而外，亦从外而内，真彷彿语，安知仲景实义哉。
少阴之脉，从心系上挟咽。今少阴病二三日，乃三阳主气之期，少阴君火外合三阳，上循经脉而及咽。今咽痛者，可与甘草汤，服汤后不差者，与桔梗汤。
〔述〕此言少阴之气循经而上逆于咽也。
〔补曰〕此咽痛当作红肿论，与上节猪肤汤不同。猪肤是白烂，故宜清润以生肌；此是红肿，故宜泻火以开利，火生土而火气退卸。故用甘草引火生土而为泻火之正法。后人用芩、连、大黄则力更重，然只是仲景甘草汤之意，主于泻火而已也。仲景不用三黄者，以此是主方，言外原可加减。且芩、连、大黄等速降而下，恐剽而不流，反不能泻上焦之火，使之渐退，故以甘草缓缓引之，使泻火而生土，则火气退矣。近有硼砂，能化痰清火，为治喉要药，其味颇甘，今皆知其治咽痛，而不知即仲景甘草汤意也。服之不差，恐咽壅塞未易去，故加桔梗开利之，后人用刀针放血，即是开利之意，仲景示人以法，虽方药似有未备，而治法则已明矣。陈注未确。
●甘草汤方
甘草（二两）
上一味，以水三升，煮取一升半，去滓，温服七合，日二服。
●桔梗汤方
桔梗（一两）　甘草（二两）
上二味，以水三升，煮取一升，去滓，分温再服。
〔述〕少阴之脉，从心系上挟咽，二三日乃三阳主气之期，少阴君火外合三阳，上循经脉，故咽痛。甘草生用，能清上焦之火而调经脉。若不差，与桔梗汤以开提肺气，不使火气壅遏于会厌狭隘之地也。
少阴病，咽中伤而溃烂生疮，不能语言，声不出者，奈何盖少阴之脉入肺循咽咙，肺属金主声，金空则鸣，肺受火气所烁，而咽咙为之窒塞故也。以苦酒汤主之。
〔述〕此言少阴水阴之气不能上济君火也。或问：仲景言咽痛，咽以咽物，于喉何与，而云语声不出耶？答曰喉与咽相附，仲景言少阴病热咽痛，而喉咙即在其中。
〔正曰〕此生疮，即今之喉痈喉蛾，肿塞不得出声。今有用刀针破之者，用巴豆烧焦烙之者，皆是攻破之，使不壅塞也。仲景用生半夏，正是破之也。予亲见治重舌，敷生半夏，立即消破，即知咽喉肿闭亦能消而破之矣。且半夏为降痰要药，凡喉肿则痰塞，此仲景用半夏之妙，正是破之又能去痰，与后世刀针、巴豆等法较见精密。况兼鸡清之润、苦酒之泄，真妙法也。今人喉科，大半是此汤余意，陈注不能指实，而张隐菴力求精深，于方与证之真面，究未知也。
●苦酒汤方
半夏（洗，破如枣核大十四枚）　鸡子（一枚，去黄，内上苦酒著鸡子壳中）
上二味，纳半夏，著苦酒中，以鸡子壳置刀环中，安火上，令三沸，去滓，少少含咽之。不差，更和三剂。
〔蔚按〕一鸡子壳之小，安能纳半夏十四枚之多？近刻以讹传讹，即张令韶、张隐菴、柯韵伯之明，亦仍之。甚矣，耳食之为害也。余考原本，半夏洗，破十四枚，谓取半夏一枚洗去其涎而破为十四枚也。旧本「破」字模糊，翻刻落此一字，以致贻误至今，特正之。张令韶曰：此治少阴水阴之气不能上济君火也。君火在上，热伤经络，故咽中伤，生疮，《经》曰：诸痛疮疡，皆属心火是也。在心主言，在肺主声，皆由肾间之上，生气所出，少阴枢机不能环转而上达，故不能语言，声不出也。张隐菴有云：人之声音，藉阴中之生气而出。半夏生当夏半，感一阴之气而生，故能开发声音。破十四枚者，七为奇数，耦七而成十四，是偶中之奇，取阴中之生阳也。鸡卵属金而白象天，肺主金主天，助肺以滋水之上源也。刀为金器，环者还也，取金声环转之义也。苦酒，醋也，《书》曰曲直作酸，《经》曰少阳属肾，一以达少阳初生之气，一金遇木击而鸣矣。火上三沸者，金遇火而三伏，三伏已过，金气复矣。枢转利，水气升，金气清，则咽痛愈而声音出矣。
〔正曰〕此咽生疮，是肿塞不得出声，半夏、苦酒以攻破之，一言可以明之也。而张注不能将咽中疮或指为肿，或指为烂，皆无定评，故说虽精而不能实事求是也。
少阴主枢，少阴病，热气不能从枢而出者，既有甘草汤、桔梗汤之治法矣。而寒气不能从枢而出，逆于经脉之中，而为咽中痛，非甘草、桔梗二汤所能治也。以半夏散及汤主之。
〔述〕此言少阴枢机逆于经脉，不能环转而四散也。
〔正曰〕此言外感风寒客于会厌，干少阴经而咽痛，此证予见多矣。喉间兼发红色，并有痰涎，声音嘶破，咽喉颇痛，四川此病多有，皆知用人参败毒散即愈，盖即仲景半夏散及汤之意也。陈注以为枢机不能转环四散，不但方证未明，且令少阴之气化亦模糊而不能辨。
●半夏散及汤方
半夏（洗）　桂枝（去皮）　甘草（炙，以上各等分）
以上三味，各别捣筛已，合治之，白饮和服方寸匕，日三服。若不能散服者，以水一升煎。
七沸，内散两方寸匕，更煎三沸，下火令小冷，少少咽之。
〔蔚按〕少阴主枢，热气不能从枢而出，逆于经脉而咽痛，为甘草汤证。寒气不能从枢而出，逆于经脉而咽中痛，为半夏散及汤证。半夏运枢，桂枝解肌，甘草缓痛，和以白饮者，即桂枝汤啜粥之义，从中以达外，俾内外之经脉通，而少阴之枢机出入矣。如咽痛不能服散，以汤少少咽之，取其轻捷，即汤亦同于散也。
〔正曰〕陈注亦知此方散寒而已，必拈「枢」字重复言曰从枢，不从枢，枢在何处？何物是枢？不知少阴经气之实，而从徒定古人譬语，认作实事，反添多少渣滓。
少阴下利四逆，有寒热虚实之不同也，试先论虚寒。少阴脉微细，但欲寐之病，不见他证，只见下利，为阴寒在下，君火不得下交，大失闭藏之职，以白通汤主之。
〔述〕此节单论下利，以起下文五节之意。此章凡六节，言少阴四逆有寒热虚实之不同，不必尽属于阳虚也。凡言少阴病，皆指脉微细，但欲寐而言。
●白通汤方
葱白（四茎）　乾姜（一两）　附子（一枚，生用，去皮，破八片）
上三味，以水三升，煮取一升，去滓，分温再服。
脉之生原始于肾，从下而上，由阴而阳，自内而外。少阴病，下利脉微者，肾脏之生阳不升也。与白通汤以启陷下之阳，而利竟不止，反见厥逆无脉，阴邪上逆而乾呕，虚阳越而发烦者，此非药之误也，以阴寒极盛，骤投热药而拒格耳。必取热因寒用之法，与白通加猪胆汁汤主之，使药力与病气相安。服此汤脉暴出者，灯光之焰主死。脉微续者，为阳气渐复，主生。
此言少阴之生阳陷下视前证而较重也。
●白通加猪胆汁汤方
葱白（四茎）　乾姜（一两）　附子（一枚，生用，去皮，破八片）　人尿（五合）　猪胆汁（一合）
以上三味，以水三升，煮取一升，去滓，纳胆汁、人尿，和令相得，分温再服。若无胆，亦可用。
〔男元犀按〕白通汤主少阴水火不交，中虚不运者也。生附启水脏之阳上承于心，葱白引君主之火下交于肾，乾姜温中土以通上下，上下交，水火济，中土和，利自止矣。
〔蔚按〕白通加猪胆汁汤，张令韶之注甚妙，令韶谓脉始于足少阴肾，主于手少阴心，生于足阳明胃，诚见道之言。少阴下利脉微者，肾脏之生阳不升也，与白通汤以启下陷之阳。若利不止，厥逆无脉，乾呕烦者，心无所主，胃无所生，肾无所始也。白通汤三面俱到，加胆汁、人尿调和后，人生气俱在，为效倍速。苦咸合为一家，入咽之顷，苦先入心，即随咸味而直交于肾，肾得心君之助，则生阳之气升。又有附子在下以启之，乾姜从中以接之，葱白自上以通之，利止厥回，不烦不呕，脉可微续，危证必仗此大力也。若服此汤后，脉不微续而暴出，灯光之回焰，吾亦无如之何矣。
少阴病二三日，三阳主气，得阳热之化，病当自已矣。若不已，至四日又值太阴主气之期，交于五日，已满太阴之数，太阳主腹故腹痛，脾主转输故小便不利，脾主四肢故四肢沉重而疼痛。自下利者，少阴之水病而中土之闸折也，盖肾者，水也，而主乎水者，生阳之火也，火衰不能生土，土虚不能制水，水寒用事，此为有水气，乃真武之正证。然水性无定，其人或咳或人便利，或下利，或呕者，为真武之兼证。正证宜真武汤主之，兼证宜真武汤加减主之。
此言少阴之生阳虚，而中土因以受病也。
〔补曰〕修园长于治寒水，故其注寒证总不错误，惟于「水气」二字每混为一，不知非也。盖但是寒水滞留，只是小便不利、四肢沉重、自下利而已，不能腹痛与四肢疼痛也。盖其有气欲行，遇水阻拒，乃为痛也。凡气者，皆生于肾，布于肺，而其又赖肝木舒散之性以达之也。必肝木不舒散，乃郁遏为痛，血阻水阻皆为痛矣。故凡理气之药，枳、朴、木香皆秉木气，芍药平肝木止痛，亦是泄木气之遏郁也。此有水复有气，故姜、附、苓、术以治水，而必加芍药以泄其气也。若下利者，气既下泄，不当复泄，故去芍药可知，水与气之分矣。
●真武汤加减法
若咳者，加五味子半升，细辛、乾姜各一两；若小便利者，去茯苓；若下利者，去芍药，加乾姜二两；若呕者，去附子，加生姜足前成半斤。
少阴病，下利清水完穀，寒在里也。里寒而外反热，阴盛格阳也。惟其阴盛，故手足厥逆，脉微欲绝。惟其格阳，故身反不恶寒，其人面赤色。或涉于太阴而腹痛，或涉于中胃而乾呕，或循经挟咽而咽痛，或中焦穀神内虚，利止而脉不出者，俱以通脉四逆汤主之。
此言少阴内真寒而外假热也。
●通脉四逆汤方
甘草（二两，炙）　附子（一枚，生用，大者，去皮，破八片）　乾姜（三两）
上三味，以水三升，煮取一升二合，去滓，分温再服。其脉即渐而出者愈，非若暴出者之自无而忽有，既有而仍无，如灯火之回焰也，面赤色者，加葱九茎；腹姜二两；咽痛者，去芍药，加桔梗一两；利止脉不出者，去桔梗，加人参二两。
〔参各家说〕阳气不能运行，宜四逆汤；元阳虚甚，宜附子汤；阴盛于下，格阳于上，宜白通汤；阴盛于内，格阳于外，宜通脉四逆汤。盖以生气既离，亡在顷刻，若以柔缓之甘草为君，岂能疾呼散阳而使返耶，故借用乾姜而仍不减甘草者，恐散涣之馀，不能当姜、附之猛，还藉甘草以收全功也。若面赤者，虚阳上泛也，加葱白引阳气以下行腹中；痛者，脾络不和也，去葱，加芍药以通脾络；呕者，胃气逆也，加生姜以宣逆气；咽痛者，少阴循经上逆也，去芍药之苦泄，加桔梗之升提；利止脉不出者，穀气内虚，脉无所禀而生，去桔梗，加人参以生脉。
四肢为诸阳之本，四逆俱属阳气虚寒，然亦有阳气内郁者。少阴病，枢机不利，不能转阳气以达于手足，以致四肢厥逆，医者宜认定四逆为主证。而枢机无主，随见或然之证，亦以互参。其人于四逆见证中，或病涉于肺而咳，或涉于心而悸，或于府而小便不利，或标寒病于内而腹中痛，或本气郁于下而泄利下重者，统以四逆散主之。
此言少阴四逆亦有里热而致也。或咳，或利，或小便不利，同小青龙证；厥而心悸，同茯苓甘草证；或咳，或利，或小便不利，又同真武证。种种是水气为患，肾为水脏，水性无定，变证处实不离其本相。愚按少阳为阳枢，小柴胡汤为转阳枢之专方；少阴为阴枢，此散为转阴枢之专方。学者于二方细细体会，并于两方加减处细细寻绎，知其异并知其同，知其同中之异，并知其异中之同，则于本经治法，思过半矣。
〔正曰〕此散为少阴阴枢之专方，其说非也。少阴为枢，不重在出入也。且此数节皆主四逆立论，盖四逆是少阴之主证，或内寒四逆，为通脉、真武等方；或外郁而四逆，则此方也，与小柴胡意正相近，特因辨四逆而列此一条，何得指为少阴阴枢之专方哉。
●四逆散方
甘草（炙）　枳实（破，水渍，炙）　柴胡　芍药
上四味，各十分，捣筛，白饮和服方寸匕，日三服。后加减法：咳者，加五味子、乾姜五分，并主下利；悸者，加桂枝五分；小便不利者，加茯苓五分；腹中痛者，加附子一枚，炮令坼；泄利下重者，先以水五升，煮薤白三升，去滓，以散三方寸匕纳汤中，煮取一升半，分温再服。
〔张令韶曰〕凡少阴四逆，俱属阳气虚寒，然亦有阳气内郁，不得外达而四逆者，又宜四逆散主之。枳实形圆臭香，胃家之宣品也，所以宣通胃络；芍药疏泄经络之血脉，甘草调中，柴胡启达阳气而外行，阳气通而四肢温矣。若咳者，肺寒气逆也，用五味、乾姜温敛肺气，并主下利者，温以散之，酸以收之也；悸者，心气虚也，加桂枝以保心气；小便不利者，水道不行也，加茯苓以行水；腹中痛者，里寒也，加附子以温寒；泄利下重者，阳气郁于下也，用薤白以通阳气。
凡少阴下利，俱属下焦虚寒，然亦有脾不转输，水津不布而利者。少阴病下利六日，为六经已遍，交太阳所主之七日，乃阴尽出阳之期也。而利竟未止，且见肺气不调而咳，胃气不和而呕，水津不上交而渴，君火不得下交而心烦，至此变但欲寐之本证而为不得眠者，其为热甚而躁动明矣。兹亦不用寒凉之剂，惟助脾气之转输，水津四布而诸证俱愈，如云行雨施，乾坤自有一番新景象矣。以猪苓汤主之。
此言少阴下利，不属于里寒，而出一输脾利水之法也。利水之中兼育真阴，是又法外之法。
〔正曰〕此方主下利，全是引水复行故道，入三焦膜中，使从小便出，则不流走肠间而利自止矣。凡不利者，仲景言皆当利其小便，此必小便不利；水不入于膜中，则膜中少阳之火上逆为咳为呕；膜中无水，则不能化气升津，是为口渴；阴津不上交于心，则烦不得眠。皆因水不入膜，不能化津，小便不利故也。用猪苓、茯苓从脾以利水，然不引水入于膜中，则脾亦无功，故先用滑石，色白入肺，以导水之上源，使入膜中也；继用阿胶，秉阿井伏流之性，使其复归故道；再用泽泻，生于水中者，以引水气归根。水既引归膜中，而二苓乃渗利之化，其质为气以上升，是为津液，津液上升则渴、咳、呕、烦，自此等精义，岂易知哉。
少阴上火下水，其病有水与火之分，其治若焚与溺之救，请先论君火之亢。少阴病，得之二日，合阳明之燥化，又交于少阳主气之三日，不能合阴阳二枢以外转，反合君相二火以内焚，其证口燥咽乾者，君火炽盛，水阴枯极也。急下之，上承热气而下济水阴，缓则焦骨焚身，不可救矣，宜大承气汤。
〔述〕此章凡四节，论少阴上火下水而主枢机出入者也。病在上之火者，宜下之，病在下之水者，宜温之，或下或温，如救焚溺，宜急而不宜缓也。首节论君火亢于上，次节论本火煽于中，三节论少阴枢转不出，逆于地中，末节论少阴阴寒在下不能上达，急下急温各有攸宜。
〔正曰〕心开窍于舌，舌下廉泉、玉英二穴，有津灌出于口，胃开窍于口，胃之燥气不灼伤津液，则口不干。今少阴心火合于阳明胃，为火就燥，舌下津不出，而口中燥气复灼故口燥。少阴心脉挟咽，少阳三焦脉亦挟咽，《内经》云二阴一阳，结为喉痹，此咽乾者即二阴一阳火热相合，与喉痹同一例也。「口燥咽乾」四字，指阳明燥火热三者合併，真如焚矣，故急下之。陈注原不差，独其「不能合阴阳二枢以外转」句则差矣。《内经》少阴为枢，不过比水火阴阳循环相生之象，与少阳之半表半里不同，故少阳外出，是出于肌表，实有外出之地界也。陈注不知少阴为枢，与少阳不同，乃亦解为外出，试问少阴外出，将出之于何地乎。
《难经》云：从前来者为实邪，肾之前肝也，少阴病，自利清水，乃水阴不能上济，而惟下泄，且所泄者只是清水，与清穀不同，其色纯青，乃肝木之色，火得木助，一水不能胜二火也。心下为土之位，土受木克必痛。少阴证以口中和、口乾燥为辨寒热之金针，而此口乾燥者，为火盛水竭无疑矣。亦当急下之。救垂竭之水而遏燎原之火，宜大承气汤。
此少阴之水阴为水火交煽而烁竭，虽既利之后，亦宜再利，通因通用也。然自利只是清水可知，水愈去而谷愈结，仍是通因塞用。
〔正曰〕水不上济而唯下泄，试问何故下泄，修园不能知也，火得木助，现木之青色，然未知何故要泄出木之色。又心下必痛，解为土受木克，尤非也。既土受木克，岂可再用大承气以攻其土哉。盖纯青为木之色者，是现出胆汁之本色也。西洋医言肝气有馀则生胆汁太多，呕苦不食，大便青色，此其色纯青之义也。西医用大黄、水银粉治之，与此论正合。其心下必痛者，是指胸前之膈膜言也，膈连于肝而通于胆系，胆火盛汁多，从肝系而注入膈中，至心下将膈中所行之水阻遏，使返还入胃中，从下而泄，是为清水，其色纯青也。盖膈膜是行水之道，水要从胃而入膈，胆之火汁要从膈而入胃，逆拒于心中下之膈，故心下必痛。胆汁泻入胃，而水不得入于膈，反随胆汁下泄，为下利清水，其色纯青也。水既从胃中下泄，而膈膜中反无水，不能化气升津，故口乾燥。水津者，肾所主，故此证归入少阴肾经。修园之证近理，然于仲景此等精义则未知之也。
少阴病六日交于七日，又值太阳主气之期，其病当由阴出阳而愈矣。乃君火之气不能从枢而出，竟陷于太阴土之中，以致腹胀不大便者，《内经》云暴腹胀大，皆属于热。又云：一息不运则针机穷者，此也。不可不急下之，以运少阴之枢，使之外出宜大承气汤。
〔述〕此论少阴君火枢转不出，逆于地中也。
〔补曰〕枢转不出，上节已辨其非矣，而暴腹胀之义尤当发明。盖「腹」字是指油膜言之，油膜中乃消水行气之路道也。若是膜中水胀，则渐积而胀。至于气胀，则能暴发，盖热盛则气立涨。西洋化学云天之空气，冷则收敛，热则充涨。人身油膜中空，为行气之路道，而肾阳又化水以为气也。肾中阳热暴发，则气骤涨充塞而不流通，故腹胀不大便，宜急下之也。
少阴先天之气，发原于下而达于上，少阴阴寒之病脉沉者，生气衰微不能上达也。急温之以启下焦之生阳，宜四逆汤。
〔述〕此言少阴之气不能由下而上也。脉沉而四逆、吐利烦躁等证，已伏其机。沉脉即宜急温所谓见微知著者，消患于未形也。
究之少阴水火寒热之气，变幻无常，医者能于所以然处得其悟机，则头头是道矣。少阴病，饮食入口则吐。阴寒之气甚，拒格而不纳也，然何以遽定其为少阴乎？惟于不饮食之时，审其心中温温欲吐，复不能吐，以此定其为少阴枢机之病也。然胸中痰实之病，当其始得之，亦有欲吐不吐及微厥而手足发寒，与少阴寒邪相似，但少阴之脉必微细，痰滞之脉必弦迟，若脉弦迟者，此为胸中痰实，不可温其下焦也，当吐以越之。夫惟以弦迟之脉，知其胸上有痰而可吐。若膈上有寒饮，系少阴之寒气上弥，气本无形，故为有声无物之乾呕者，不可吐也，急温之，温之则寒散而饮亦去矣，宜四逆汤。
按此言少阴阴寒之气上弥，得食则吐，未得食则欲吐不吐，时而乾呕也。中段言痰实脉证，为借宾定主笔。
〔述〕此二节，言少阴水火寒热之气，以终少阴之义。
〔正曰〕提出中段为宾，扯搭前后作主，反生葛藤。不知此只分两段，上言当吐之，下段言不可吐，极明爽也。上段言少阴病，或饮食入口则吐，或心中温温欲吐不能吐，二者始得之，不应即见虚厥。乃始得而手足即寒，是邪伏于内，阳不外达，故脉弦迟而不微细。此胸中痰实，非虚寒也。且邪高在胸，不当下之，当吐之为宜。至若膈上有寒饮，发乾呕者，心中无温温之意，又非饮食入口则吐，亦非欲吐不得吐，乃胸中虚寒生饮，非胸中实不可吐也，当急温之。此一反一正之文法，惜修园未细玩耳。
少阴阴寒之证宜温，然肾为坎而主水，不宜偏温，固不待言。而心属离卦，离得坤之中爻，亦不得过于偏温也，然而温之自有其道。少阴病，里寒下利，诊其脉得阳虚之微、阴虚之涩，阳虚不能胜阴，则阴寒上逆而作呕，阴虚不能内守，则津液外越而汗出，脉证如此，亦不过揣摩其大略，犹未敢定其必然也。然则将何以必之乎？必之于数更衣而反少者，盖以阳虚则气下坠，阴弱则勤努责也。此时既欲救阳，又欲护阴，用药不可偏胜，再四思维，只当温药扶阳养阴，外其上取百会穴而灸之既已，用姜、附辈之补阳而温中，更当助姜、附辈之升阳而行上，则下利可止，此即下病上取法也。
〔述〕少阴上火下水而主神机出入，故少阴篇中俱论阴阳水火神机枢转上下出入之至理。知正气之出入如是，即邪气之出入亦如是，因邪以识正，由正以识邪，邪去则正自复，正复则邪自去，攻也补也，一而二，二而一也，悟此可以入道矣。若徒泥章句，不能通其意于言外，虽日读仲景书，日用仲景方，终属门外汉耳。
〔补曰〕必数更衣，反少者，义尚未明，阙以待考。
论云：少阴之为病，脉微细，但欲寐也。此以少阴标本水火阴阳之气见于脉证者为提纲也。《经》云少阴之上，君火主之。又云阴中之阴肾也。少阴本热而标寒，上火而下水，神之变，精之处也。论中言少阴自得之病，或得太阳之标，或得君火之化，或得水阴之气，或在于表，或在于里，或归于中土，俱明神机枢转上下出入之至理，故其方亦寒热攻补表里之不同。
〔正曰〕少阴水火相衔，为生阴生阳之本，义诚难明，而陈氏只执定「少阴为枢」一语，扭捏解之，于阴阳生交之理反不明也。注中一则曰从枢，再则曰从枢，枢在那里？如何从法？修园亦当哑然。


卷六  ——————————————————————————————————————————————————————————————————————————————————————————

辨厥阴病脉证篇  ***************************
〔补曰〕《内经》云厥阴之上，风气治之。风者，阴阳摩荡之气，故西人云树枝不动，亦有微风，每一时许，行六七里，所以嘘万物而遂其生者也。人身秉此风气，是生厥阴肝木之脏；肝膈下连于肾系，为水生木；肝膈上连包络，合为一经，为木生火。三者合化，氤氲畅达而血气得以周流，为此厥阴风气之和也。风之为病，又由于水冷火热不得其平之故。西洋天学家言，空中之气有冷热二种，空气热则涨而上升，他处冷空气即来补之，试于室中热火，门之上下各有孔。则上孔之热气必外出，下孔之冷气必内入。成风之理，与此相同，因此成两种风：其一为自冷处吹向热带之风，如热带内气候常热，则气涨而升，南北两极气候常冷，则南北两极生风，吹向热带中去；一为自热处吹向冷处之风，盖风既会于热带，复散而回转，吹向冷处。中国冬日则热带在南，故风从北吹向南去，是为寒风；夏日则热带在北，故风从南吹向北去，则为热风。余按吹往南者，以阴从阳，如《周易》之巽卦，热带在南而风生于北，故其卦二阳在上而一阴在下也。吹往北者，阴极阳回，如《周易》之震卦，虽《易经》训震不名为风，然震训东方也。《内经》云东方生风，应春气，阳回阴退之象，故上二阴爻而下一阳爻，阳生阴退，为得其和。在人属厥阴肝经，厥者，尽也逆也，阴尽而阳生，极而复返，故曰厥阴。谓厥阴肝脏内含胆火，厥阴包络下通三焦，阴为体而阳为用，《内经》所谓厥阴不从标本，从中见之气化者，正谓其通阳和阴，以成其氤氲摩荡之和风，则气血无病也。若肝木挟肾水，发而为寒风，如风从冷带吹来者也，遂发厥利。若包络挟心火，发而为热风，如风从热带吹来者也，遂发脓血；或寒热互相进退，为厥热往来；或外寒内热，为厥深者热亦深，或下寒上热为饥渴，又不能食；或阴搏阳回，为左旋右转之抽风；或阳回阴复，为厥热停匀而自愈。至于风之生虫，必先积湿，故虫从风化，又云虫从湿化，盖先有阴湿浸渍，后被阳风熏动，则蠕蠕而生矣。人多不知此经证治，皆以「风气」二字，先不明也。
《内经》云：厥阴之上，风气主之，中见少阳。是厥阴以风为本，以阴寒为标，而火热在中也。至厥阴而阴已极，故不从标本，从于中见。厥阴气之为病，中见少阳之热化则消渴。厥阴肝木在下，厥阴心包在上，风木气从下而上合心包，风火相击则气上撞心，心中疼热。火能消物故饥，胃受木克故虽饥而不欲食。蛔感风木之气而生，蛔闻食臭则上于膈，故食则吐蛔。厥阴之标阴在下，阴在下而反下之，有阴无阳，故利不止。
此言厥阴自得之病，乃厥阴病之提纲也。
〔补曰〕渴欲饮水，气上冲心，心中疼热喜饥，此是厥阴包络挟心火之热发动于上，如赤道热气涨而上升之义。其不欲食，食则吐蛔，下之利不止，又是厥阴肝气挟肾水之寒相应而起也。如北极冷气吹往热带之义，西洋论风最确，然中国自古造字风从「凡」从「日」，吾乡吕竹如解「风」字，言「风」者随阳进退，故古文从「日」，今文从「虫」者，则又虫因风化之义。详观造字之义，而西洋之说，与仲景所论厥阴风气之为病，皆可晓矣。注家于厥阴寒热错杂处，每多讹解，因不知「风」字之义耳。
厥阴风木主气，厥阴中风，同气相感也。风为阳病，浮为阳脉，今脉微浮，以阳病而得阳脉，故为欲愈，若不浮，不得阳脉也，故为未愈。
〔述〕此言厥阴中风有欲愈之脉，有未愈之脉也。三阳经中风有中风形证，伤寒有伤寒形证，三阴中惟太阴篇有太阴中风四肢烦疼，太阴伤寒手足自温二证，而少阴厥阴但有中风之脉，而无中风之证。盖二经受病，邪入已深，风寒形证更无分别。但阴经之脉当沉细，今反浮者，以风为阳邪，元气复而邪将散，故脉见微浮也，浮则欲愈矣。若脉不浮，是邪深入不能外散，故为未愈。
〔正曰〕风为阳邪，是但知热风而不知寒风也。吾于总论言风甚详，若执定风为阳邪，于厥阴风气治之之理，固不能通，且与中风杂病亦多不合。
厥阴病，欲解时，从丑至卯上，何也？少阳旺于寅卯，从丑至卯，阴尽而阳生也，解于此时者，中见少阳之化也。
此言厥阴病愈之时也。
〔补曰〕《浅注》此篇，凡言得中见之热化者，似将厥阴热证误作中见之气解矣。不知《内经》所谓得中见少阳之化者，不指火热，是指冲和之阳而言。盖少阳者，阳之初，生于一，岁为初春，于一日为平旦。人身厥阴，一经风气治之，阳动阴应，往往厥热互胜，惟得其和平，合于少阳之冲和，斯为无病。厥阴从中见之气化者如此，以见阴太过则为厥，阳太过则为热，必恰阁中见少阳之气，则为平和无病。此节从丑至卯，恰是平旦，为少阳司气之时，厥阴至此时则借其和平之气而愈，正是从中见之气化也。若他处热证，亦扯中见为解，则混淆矣。
厥阴病，阴之极也，若渴欲饮水者，得中见之化也，得中之病，即从中治，宜少少与之愈。若多与则入于太阴而变证矣。
此言木火亢盛，得水济之，则阴阳气和而病自愈。　男元犀按：　水为天一之真，以水济火，贵乎得当。此欲饮水者，与消渴引饮有重轻也。
〔正曰〕此言包络挟心火而发动，即热风也，故少与水，盖热风则当单治其热，意已见于言外。读者勿扯肝木及中见之化为解，免生葛藤。
〔述〕厥阴篇自提纲后，止三节提出厥阴病，其馀则曰伤寒，曰病，曰厥，曰下利，而不明言厥阴病者，以厥阴从中治而不从标本也。
〔正曰〕厥阴阴尽阳生，恐其阴有馀，亦恐其阳太过，惟得其和平，合于中见少阳之气则无病。故从中见之气化者，谓得中见少阳之冲气，则化其偏而为和也。乃注不言从中之气化，而言从中治，一个「治」字，似欲舍肝与包络，另寻中见以求治法，则支离矣。且曰其馀皆不明言厥阴病，便知厥阴不从标本，然仲景六篇中，何曾节节皆提出某经某证来，以不提「厥阴病」三字为不从标本，不但于义未悉，即于文法亦不善读。
手冷至肘，足冷至膝，为四逆；手冷至腕，足冷至踝，为厥。凡诸四逆、厥者，多属阳气大虚，寒邪直入之证，而热深者亦间之。虚寒厥逆，其不可下，固不待言，即热深致厥，热盛于内，内守之真阴被烁几亡，不堪再下以竭之。吾为之大申其戒曰：此皆不可下之。推而言之，凡阴虚、阳虚之家，即不厥逆，其不可下也，亦然。
〔述〕此起下文诸节厥逆之意。
〔正曰〕此节非起下文，乃承上节而言也。上节是言热风，此节是言寒风。上节是包络挟心火之热而发于胸中，此节是肝木挟肾水之寒而发于四肢。寒宜温，不宜下，且四肢厥冷是少阴之本证，而亦厥阴之兼证，不但厥阴之厥逆不可下。即少阴之厥逆亦不可下，故以「诸」字赅之。然则厥阴之厥，为挟肾寒，义可知矣。此一节单言寒风，合上节言热风者，皆是分疏提纲之意，不应扯入热深阴亡等语，反令文义不明。
阴阳寒热，原有互换之理。厥阴伤寒，先得厥阴之标阴则厥，后得少阳中见之热化则发热。既得热化，则向之厥时而利者，必于热时自止。医者治之得法，从此厥不再作，而利亦不再下矣。否则复得标阴之气，仍如前之见厥复利，循环不已，而病势日加矣。
此言阴阳寒热互换之理也。
〔补曰〕厥热互相胜负，理已详总论中，注家若执标阴之寒、中见之热为解，则反不能通。盖火热水寒乃人身本有之气，肝木挟肾水之寒气肆发，则为厥逆而利。包络挟心火之热气肆发，则为发热利止。一热一厥，互相进退，则为厥热往来，为水寒火热两者交会，化为冲和之阳气，是为少阳，则风气和矣，此仲景所谓阴阳相顺接也，亦即《内经》所谓从中见之化也。且《经》言从中见之化，并未言从中见之热，盖厥阴之热出于心包，厥阴之厥发于肝肾也，惟不热不厥，化而为少阳之冲和则愈，是从其化，非从其热也。《浅注》凡解中见，均涉含糊，特详于此，而以下皆不再辩矣。
然而寒热胜负，视乎胃气。厥阴伤寒始得时，即得少阳中见之热化，故发热。即至于六日，一经已过，复作再经，不得少阳中见之化，其厥反至于九日之久，厥而即利，前详其义，兹不复赘。大凡厥利者当不能食，今反能食者，恐为除中，何以谓之？除中以其除去中气，求救于食，如灯将灭而复明之象也，当以索饼试。以索饼试之，为谷能胜胃土，今食以索饼而不暴然发热者，知胃气尚在，故能任所胜之穀气而相安，此可以必其热来而厥回利愈，夫厥阴之厥，最喜热来，诚恐暴然之热一来，不久即出而复去也。后三日脉之，其热续在者，乃中见之热化犹存，即一阳之生气有主，期之旦日寅卯，夜半子丑而愈。所以然者，本发热六日，厥反九日，今复续补发热三日，并前六日，亦为九日，以热与厥，期无太过、不及而相应，故期之旦日、夜半愈。若再后三日脉之而脉数。其热不罢者此为中见太过，少阳气有馀，逆于肉里，必发痈脓也。
此论寒热胜复之理而归重于胃气也。
〔弟宾有按〕索饼，素饼也，不入荤腥故名素。夜半阳生，旦日阳长，阳进而阴退也。
〔述〕此节大意，谓发热则厥利止，热去则复厥利，故厥阴发热，非即愈，候厥利转为发热，乃属愈期耳。是以厥转为热，夜半可愈，热久不能，必发痈脓。可知仲景不是要其有热，要其发热而厥利止，厥利止而热亦随罢，方为顺候。何注家不达此旨，强为注释，以致厥阴篇中无数圣训，反成无数疑窦耶。
〔补曰〕与厥相应，则厥热平而合为冲和之少阳，故愈。厥有馀则纯阴无阳，为不得愈，热有馀亦为亢阳，而非少阳也，故必复痈脓而不得愈。夜半者阳之初生，旦日者阳之冲和，乃天少阳司气之时也，借天少阳之气化，人身厥阴寒热变为冲和之气，所谓得中见少阳之化者如此。注家不可妄扯。
前言脉数为热，便知脉迟为寒。伤寒脉迟六七日，正藉此阴尽出阳之期，得阳气而可望其阳复也。医者不知，而反与黄芩汤彻其热则惟阴无阳矣。盖厥阴为阴之尽，当以得阳为主，忌见迟脉，而反见之，脉迟为里寒，今与黄芩汤复除其外热，则内外皆寒，腹中应冷，当不能食，今反能食，此名除中，谓中气已除而外去，必死。由此观之，伤寒以胃气为本之旨愈明矣。
〔述〕此承上文脉数而推及脉迟，反覆以明其义。
厥阴，伤寒先病标阴之气而厥，后得中见之化而发热，既得热化，其下利必自止，而反汗出咽中痛，阴液泄于外，而火热炎于上也。《内经》云：一阴一阳结，谓之喉痹。一阴者，厥阴也，一阳，少阳也，病厥阴而热化太过者，其喉为痹。所以然者，以下利不当有汗，有汗则阳热反从汗而上升也。最妙是发热之时，阳守中而无汗，则热与厥应而利必自止。若厥止而热与利不止，是阳热陷下，必便脓血。夫既下陷而为便脓血者，则阳热不复上升，而其喉不痹，上下经气之相通如此。
〔述〕此言热化太过，随其经气之上下而为病也。
〔补曰〕别经寒热，皆不剽疾，惟厥阴司风气，风性善动，挟寒气则木剋土而迅发疾走，是为厥利除中。挟热气则火流金而迅发疾走，是为喉痹、便脓血。此合上节观之，而厥阴寒热之义可瞭然矣。
厥阴伤寒，若一二日未愈，过于三日之少阳，则从阳而交于阴矣。至四五日未愈，过于六日之厥阴，则又从阴而复于阳矣。阴阳不可见，见之于厥热二证，在阴而厥者，在阳必发热，以此知其前与后之由。四五日之前，遇阳而热者，一二日之后遇阳必厥。以此知其深与微之病，厥深者热亦深，厥微者热亦微，此阴阳往复之理也。厥应下之，以和阴阳之气，而反发汗者，必火热上炎，口伤烂赤，以厥阴之脉循颊里、环唇内故也。
此一节遥承上节，诸四逆厥者不可下之，恐人泥其说而执一不通也。注家谓单指厥而言，非是。按前云不可下者，指承气等方而言也。此云应下之者，热证轻有四逆散，重有白虎汤，寒证有乌梅丸是也。
〔沉尧封云〕此正邪分争，一大往来寒热病也。厥深热亦深，厥微热亦微，犹言寒重则发热亦重，寒轻则发热亦轻，论其常理也。其有不然者，可以决病之进退矣，故下文即论厥少热多、厥多热少。不知注《伤寒》者，皆以「热」字作伏热解，遂令厥阴病有热无寒矣。不思乌梅丸是厥阴主方，如果有热无寒，何以方中任用姜、附、桂、辛、椒大辛热耶？盖厥阴为三阴之尽，病及此者，必阴阳错杂。况厥阴肝木于卦为震，一阳居二阴之下，是其本象，病则阳泛于上，阴伏于下而下寒上热之证作矣。其病脏寒，蛔上入膈，是下寒之证据也。消渴、心中疼热，是上热之证据也。况厥者，逆也，下气逆上，即是孤阳上泛，其病多升少降。凡吐蛔气上撞心，皆是过升之病，治宜下降其逆上之阳，取《内经》高者抑之之义。其下之之法，非必硝、黄攻克实热，方为下剂，即乌梅丸一方已具。方中无论黄连、乌梅、黄柏，苦酸咸，纯阴，为下降。即附子直达命门，亦莫非下降药也，下之而阳伏于下，则阴阳之气顺而厥可愈矣。倘误认为外寒所束，而反发其汗，则心中疼热之阳尽升于上，而口伤烂赤矣。
〔正曰〕沉氏辨伏热之非，然此一节却正是伏热证，盖此节当分两段解，前一段而厥者，必发热，是言先厥后热，以厥为主，热发则厥退也。后一段前热者后必厥，是言先热后厥，以热为主，厥发则热伏也，故承之曰厥深者热亦深，厥微者热亦微，为伏热之厥，故应下之。将此节作两段解，则厥热往来之理，与厥深热深之义皆明矣。
阴阳偏则病，而平则愈。厥阴伤寒病，其标阴在下故厥，五日热化在中，故热亦五日，盖以五日足一候之数也。设六日过五日一候之数，当复厥，不厥者，中见之化胜，不复见标阴之象也，故自愈。然或至于六日而仍厥，而其厥之罢终不过于五日，以发热五日，较之亦见其平，故知其不药而自愈。
〔述〕此言厥热相应阴阳平，当自愈也。
〔正曰〕手足皆有厥阴经，且厥阴之脉上至头顶，何以单言标阴在下哉。热化在中之说，上文已辨之矣。此节总注证阴阳平当自愈，义颇了当，不应扯标阴、中热等语，反生葛藤。
手之三阴三阳，相接于手十指。足之三阴三阳，相接于足十指，凡厥者，阴阳气不相顺接，便为厥，厥者手足逆冷是也。
此申明上文致厥之由，并起下文诸厥之病，承上接下之词也。
〔按陈平伯云〕本条推原所以致厥之故，不专指寒厥言也。看用「凡」字冠首，则知不独言三阴之厥，并该寒热二厥在内矣。盖阳受气于四肢，阴受气于五脏，阴阳之气相贯，如环无端。若寒厥则阳不与阴相顺接，热厥则阴不与阳相顺接也。或曰：阴不与阳相顺接，当四肢烦热，何反逆冷也？而不知热邪深入阳气，壅遏于里，不能外达于四肢，亦为厥冷，岂非阴与阳不相顺接之谓乎。仲景立言妙之如此。
〔受业周易图按〕阴阳者，厥阴少阳也，厥阴统诸阴之极，少阳总诸阳之始，一行阴道而接于阳，一行阳道而接于阴，阴阳相贯，如环无端，此顺接也，否则阴阳之气不交，则为厥矣。
〔补曰〕不相顺接者，是言阴阳之气不交，厥自厥而热，自热不能合同而化也，不是十指之脉不相顺接，要从阴阳气化上讲，于义乃确，读总论则知阴阳所以不相顺接之故。
厥有相似者，必须细辨，吐蛔尤其显然者也。而躁而不烦，与烦而不躁，为少阴厥阴之真面目，亦生证、死证之大关头。伤寒病，脉微为少阴之本脉，而厥为少阴之阴证。至再复于太阳之七日，阳明之八日，不得阳热之化，不特足手厥冷，而周身之肤亦冷。其人躁动而无暂安时者，孤阳外脱，而阴亦不能为之守也。此为少阴之藏真将厥，而厥非为厥阴之蛔厥也。蛔厥者，其人当吐蛔，以吐蛔为厥阴主证之大眼目也。今病者不躁而静，静中而复有时发烦，与无暂安时者不同。此为藏寒，蛔不安而上入于膈，故因蛔之上膈而烦，又因蛔之下膈须臾而烦复止。得食而呕，即所谓饥不能食是也。又烦者，即所谓气上撞心，心中热是也。蛔闻食臭出，其人当自吐蛔，即所谓食则吐蛔是也。厥阴为风木之脏，虫从风生，故凡厥阴之变证不一，无论见虫不见虫，辨其气化，不拘其形迹，皆可约其旨，为蛔厥者，统以乌梅丸主之，又主久利方，何也？以厥阴证非厥即利，此方不特可以治厥，而并可以治利，凡阴阳不相顺接，厥而下利之证，亦不能舍此而求方。
此借少阴之脏厥，托出厥阴之蛔厥，是明托法。节末补出「又主久利」四字，言外见本经厥利相因。取乌梅丸为主，分之为蛔厥一证之专方，合之为厥阴各证之总方。以主久利而托出厥阴之全体，是暗托法，作文有借宾定主之诀，余请与儒医说此腐话。
〔补曰〕此节注尚不差，惟所以生蛔之理尚未发明，盖必大小肠中所积糟粕，先得肝木挟寒水之气为之浸渍，又得心包络导火热之气薰而煽之，则阳引其阴，阴动于阳而蠕蠕生虫矣。阳动阴应则风生，阴从阳变而虫出，此风气所以生虫也。虫生皆在大小肠中，以肝与包络之膜皆下连大小肠也。虫虽生于寒湿，而实借感于风热，故脏寒，则下焦纯寒，蛔亦不安，欲上膈以就热。须知厥阴寒热往复，乃有此忽然生蛔，忽然脏寒，忽然蛔上，忽然蛔下之证。
●乌梅丸方
乌梅（三百个）　细辛（六两）　乾姜（十两）　黄连（一斤）　当归（四两）　附子（六两，炮）　蜀椒（四两，炒去汗）　桂枝（六两）　人参（六两）　黄柏（六两）
上十味，异捣筛，合治之，以苦酒渍乌梅一宿，去核，蒸之五升米下，饭熟捣成泥，和药令相得，内臼中与蜜杵二千下，丸如梧桐子大。先食，饮服十丸，日三服，稍加至二十丸。禁生冷、滑物、食臭等。
论云：厥阴之为病，消渴，气上撞心，心中疼热，饥而不欲食，食则吐蛔，下之利不止。此厥阴病之提纲也。经云：厥阴之上，风气主之，中见少阳，是厥阴以风为本，以阴寒为标，而火热在中也。至厥阴而阴已极，故不从标本而从于中治。
〔正曰〕解中气作火热，又曰从中治，余于上文已详辨之，兹不复赘。
〔沉尧封云〕此厥阴证之提纲也。消渴等证外，更有厥热往来、或呕或利等证，犹之阳明病胃家实之外，更有身热汗出、不恶寒反恶热等证，故阳明病必须内外证合见，乃是真阳明，厥阴病亦必内外证合见，乃是真厥阴，其馀或厥或利或呕，而内无气上撞心、心中疼热等证，皆似厥阴而非厥阴也。
〔正曰〕或厥或利或呕，此篇所论，皆是厥阴证也。乃云此不是真厥阴，是不知厥阴之气化者矣。读总论及各节补正处自见。
〔男元犀按〕论云：伤寒脉微而厥，至七八日肤冷，其人躁无暂安时者，是以少阴证之脏厥，唤起厥阴之蛔厥也。然少阴证水火不交，则为烦躁，若真阳欲脱危证，则但躁不烦，与厥阴之但烦不躁者不同，故曰：肤冷而躁，名曰脏厥，非蛔厥也。蛔厥为厥阴病的证，厥阴阴极阳生，中为少阳相火，名曰蛔厥，此」蛔」字所包者广，厥阴主风木，若名为风厥，则遗去「木」字，若名为木厥，又遗去「风」字，且用字亦不雅驯。若名为风木厥，更见执著，第以「蛔厥」二字该之，盖以蛔者风木之虫也，而吐蛔为厥阴之真面目，拈此一字而病源病证俱在其中。其人当吐蛔者，以风木之病当有是证，亦不必泥于蛔之有无，如本节静而复烦，与上肺气上冲心，心中疼热皆是也。曰蛔闻食臭出，其人当自吐蛔，又用一「当」字者，言吐蛔者其常即不吐蛔，而呕而又烦，风木之动，亦可以吐蛔例之也。曰静而复烦，曰须臾复止曰又烦者，风有作止也。然通篇之眼目在「此为脏寒」四字，言见证虽曰风木为病，相火上攻，而其脏则为寒，何也？厥为三阴，阴之尽也，《周易》震卦一阳居二阴之下，为厥阴本象，病则阳逆于上，阴陷于下，饥不欲食，下之利不止，是下寒之确证也。消渴，气上撞心，心中疼热，吐蛔，是上热之确证也。方用乌梅，渍以苦酒，顺曲直作酸之本性，逆者顺之，还其所固有，去其所本无，治之所以臻于上理也。桂、椒、辛、附，辛温之品，导逆上之火，以还震卦下一画之奇。黄连、黄柏，苦寒之品，泻心胸之热，以还震卦上四画之耦。又佐以人参之甘寒，当归之苦温，乾姜之辛温，三物合用，能令中焦受气而取汗。而乌梅蒸于米下，服丸，送以米饮，无非补养中焦之法，所谓厥阴不治，取之阳明者，此也。此为厥阴证之总方，注家第谓蛔得酸则静，得辛则伏，得苦则下，犹浅之乎，测乌梅丸也。
〔补曰〕厥阴之寒热，总因风气而煽动也，故用乌梅敛戢风气，而余药兼调其寒热。
厥阴不特藉少阳之热化，而尤藉少阳少阴之枢转。厥阴伤寒，微从少阳之热化则热少，微现厥阴之标阴则厥微，惟其热少厥微，故手足不厥冷，而止见指头带寒，少阳主阳之枢，少阴主阴之枢，阴阳枢转不出，故默默不欲食。少阳主烦，厥阴主躁，阴阳不能以骤交，故俟数日。若小便利，色白者，枢转利而三焦之决渎得气，此热从水道之下行而除也。然病以胃气为本，故必以食验之，其人慾得食，胃气和，其病为愈。若厥而呕，少阴枢转不出也。胸胁烦满者，少阳枢转不出也。阴阳并逆，不得外出，内伤阴络，其后必便血，《内经》云阴络伤则便血是也。
以上俱言厥阴藉少阳之热化，而此言热化之外又藉其枢转，且又藉阳枢挟阴枢而俱转也。
〔正曰〕藉热化既误，而又云藉阳枢亦误，且云借阳枢挟阴枢而俱转，于仲景文义添出葛藤。不知此节当分两段，皆言外厥内热之注。上段内热轻则又厥亦轻，但指头寒而不大厥也，故其内之热亦只默默微烦躁，不至于呕而烦满也。待数日后，或得小便利色白者，则此微热已从小便除去，遂欲得食而病愈矣。此是上段，假言厥轻热微者，可得小便利而自愈矣。下段乃言内热之重者，曰若厥之甚，而又呕吐，比上段之不欲食为更重矣。此为厥深热亦深，胸胁必烦满，其后阴尤必便血也。义甚爽直，何必扯阳枢阴枢为借，而又借转而又转之说哉。
热邪内陷，既为便血证矣，而寒邪内陷，其证若何？病者手足厥冷，厥阴乏中见之化，而标阴之为病重矣。胸在上而主阴，腹在下而主阳，今阴邪各从其类，不结于上，故言我不结胸，结于下，故小腹满，以手按之而痛者，以厥阴之脉过阴器抵少腹，此冷结在少腹内之膀胱关元也。
〔述〕上节热邪枢转不出，逆于阴络而便脓血，此节寒邪枢转不出，逆于膀胱关元而为冷结也。脐下四寸为中极，三寸为关元，少阳之气出于中极，循关元而上。
〔补曰〕关元即胞宫也，又名血室，又名气海，又名丹田，义详少阴总论。此因肝系之膜，下连网油而至脐下，肝脉又抵少腹，包络之血下膈，循冲任而下会于胞宫，故二经之冷，亦能下结于胞宫也。原文先言我不结胸，以见胸前之膜膈，固与肝繫心包相通而下至胞宫，亦是二经膜膈相通之处，乃肝之气与包络之血会聚之所，故能结于此也，知此则凡寒疝、症瘕之故皆可会通。
厥阴伤寒发热四日，厥反三日，复热四日，即厥与热之日数比较，厥少热多者，为阳气进而阴气退，其病势当易愈。若四日至七日，寒去而热不除者，阳气太过，阴血受伤，其后必便脓血。
此节言阴阳胜负，可以日数之多寡验之也。厥阴病多有便血者，以厥阴主包络而主血也。
〔述〕张注《内经》云：人之伤于寒也，则为热病，热虽盛不死，是伤寒以热为贵也。然热不及者病，太过者亦病，故此节论寒热之多少，以明不可太过与不及也。
〔补曰〕厥阴之厥冷，是肝挟肾水，则侮脾土而利不止。厥阴之热，是包络挟心火，则伤血脉而便脓血，以包络主血故也。读者先将寒热分得开，乃知寒热相错之故。且知包热肝寒，合化则寒热平而成为少阳之冲和，所谓得中见之化则愈也。《浅注》多以热为中见之化，则义反支离。
厥阴伤寒，厥四日，热反三日，复厥五日，其病势为进，即其厥与热之日数比较，寒之数多而热之数少，阴气盛而阳气退，故其病势为进也。
上节言热胜于厥而伤阴，此节言厥胜于热而伤阳也。
〔陈平伯云〕上条以热多而病愈，本条以厥多而病进。注家皆以热多正胜、厥多邪胜立论，大失仲景本旨。如果热多为正胜，当幸其热之常在，以见正之常胜，何至有过热便脓血之变？且两条所言，皆因热深，非由寒胜。发热与厥，总是邪热为祸，有何正胜邪胜之可言？乃仲景以热多为病愈，厥多为病进者，是论病机之进退，以厥为热邪向内，热为热邪向外，凡外来客热，向外为退，向内为进也，故热多为病邪向愈之机，不是病邪便愈之候。所以纵有便脓血之患，而热逼荣阴，与热深厥逆者仍有轻重。若是厥多于热者，由热深壅闭阳气，不得外达四肢，而反退处于邪热之中，复申之曰：阳气退，故为进。盖厥多热少，因阳气退伏，不因阳虚寂灭，于热深之病机为进也。此虽引而不发之旨，然仲景之意自是跃如，奈何注家不能推测，反将原文蒙晦耶。按：此说未免矫枉过正。
〔正曰〕陈平伯只知厥阴有真热假厥之证，而不知厥阴有真厥真热互见之证，谓此节之厥总是热邪。而不知此节之厥，正是言寒邪也。此篇文法，凡言邪热发厥者，皆是先言热后发厥，为厥深热亦深；凡言寒邪发厥者，皆是先发厥，后乃发热，以见阳回阴退，则望其冲和而愈。若寒多热少，则阳气反退，阴气反进，故为病进。平伯不知此义，而修园亦未辨明，皆因厥热之理一间未达耳。
厥阴有不治之证，不可不知。伤寒六日，厥阴主气，既至七日，值太阳主气之期，竟不能得阳热之化，阳欲绝而不行于脉，故脉微。阳欲绝而不行于四肢，故手足厥冷。虚阳在上而不能下交于阴，故烦。真阴在下而不能上交于阳，故躁。此阴阳水火不交之故，宜灸厥阴，以启阴中之生阳，而交会其水火。若灸之而厥不还者，阳不复，阴气乖离，故死。
此言上下水火不交而死也。言厥阴之病，俱见少阴之死证，以少阴为厥阴之母，乙癸同源，穷则反本之义也。
〔正曰〕厥阴之厥，原是肝木挟肾水而生寒；厥阴之烦，原是包络挟心火而生热。故厥阴俱见少阴之死证，义极爽直，至谓乙癸同源，穷则反本，失于太迂曲矣。
〔张令韶云〕灸厥阴，宜灸荥穴，关元、百会等处。荥者，行间穴也，在足大指中缝间。会者，章门穴也，在季胁之端，乃厥阴少阳之会。关元在脐下三寸，足三阴经脉之会。百会在顶上中央，厥阴督脉之会。
〔沉丹彩云〕可灸太冲二穴，在足大指下后二寸陷中，灸三壮。盖此穴是厥阴脉之所注也。此章凡六节，皆论不治之死证。
厥不还者死，可知厥阴病发热为不死证矣。然发热亦有三者，为死证：一者厥阴伤寒，既见发热，则利当自止，而反下利，身虽发热而手足反见厥逆，是孤阳外出，独阴不能为之守，而躁不得卧者，阴盛格阳，主死。
此言厥阴发热，以躁不得卧，定为死证也。
二者厥阴伤寒，以热多厥少为病退，病退则利渐止，而厥渐回矣。今既见发热，热甚而下，下利至甚，热利不止，而厥亦不止者，即《金匮》所云六腑气绝于外者，手足寒。五脏气绝于内者，利下不禁，脏腑气绝，故主死。
此言厥阴发热，以厥不止定为死证也。
三者厥阴伤寒，六日为厥阴主气之期，交七日又有太阳阳热之化，故不利。若热微而渴，汗濈濈而微利者，是阳复之证，不可认为虚脱。倘若骤然便见发热而下利，其人汗出不止者，热汗下一时并见，乃真阳之气虚脱于内而为利，浮散于外而为热为汗，主死。所以然者，表里之阳气皆去，阴气独存，有阴无阳故也。
此言厥阴发热，以汗出不止定其为死证也。
然以上皆亡阳之死证，而亡阴死证不可不知。伤寒五六日，六经已周也，不伤于气而伤于血，故不结胸。既不结胸，则腹亦不硬而软濡，脉乃血脉，血虚则脉亦虚，阴血虚于内，不能与阳气相接于外，故手足复厥者，慎不可下。此厥不为热深而为亡血，若误下之，则阴亡而阳亦亡矣，故死。
上节言亡阳而死，此节言亡阴而死也。
〔补曰〕此上四节，《浅注》极其了当，惜全书不尽如是也。
病既见少阳之热化而发热，而仍得厥阴之阴寒而厥，厥至于七日，六气已周而又来复于太阳，而厥应止矣。今则不惟不止，反加下利者，此阴盛虽未至于死，而亦为难治，总之厥阴为阴之尽，不得阳热之化，即为不可治矣。
〔述〕此言六气已周，病不解而为难治之证也。
阳盛则促，虽手足厥逆，亦是热厥，忌用火攻。然有阴盛之极，反假现数中一止之促脉，但阳盛者重按之，指下有力，阴盛者重按之，指下无力。伤寒脉促，知其阳盛之假。手足厥逆者，知其阴盛之真，可于厥阴之井荥经俞等穴灸之，以通其阳。盖以厥阴为阴之极，贵得生阳之气也。
此言厥证之寒也。述此章凡八节，皆论厥证之有寒有热，有虚有实也。
伤寒脉滑而厥者，阳气内郁而不得外达，外虽厥而里有热也。白虎汤主之。
此言厥证之热也。脉滑为热，然必烦渴引饮，乃为白虎汤之对证。
〔受业何鹤龄按〕白虎汤论中两见，一见于阳明篇，曰伤寒脉浮滑，表有热里有寒也；此篇曰伤寒脉滑而厥者，里有热也。盖以脉滑为热，彼滑脉从浮分而见，故主表热；而此为里热，其滑脉从沉分而见可知也。
经脉流行，常周不息，若经血虚少则不能流通畅达，而手足为之厥寒，脉细，按之欲绝者，以当归四逆汤主之。若其人内有久寒者，宜当归四逆加吴茱萸生姜汤主之。
此言经脉内虚，不能荣贯于手足而为厥寒之证也。内者，中气也，姜、萸以温中气。一说久寒即寒疝症瘕之属。
〔沉尧封云〕叔和释脉，云细极谓之微，即此之脉细欲绝，即与微脉混矣。不知微者薄也，属阳气。虚细者小也，属阴血。虚薄者未必小，小者未必薄也。盖荣行脉中，阴血虚则实其中者少脉故小。卫行脉外，阳气虚则约乎外者怯脉故薄。况前人用「微」字多取「薄」字意，试问：微云淡河汉，薄乎细乎。故少阴论中脉微欲绝，用通脉四逆主治，回阳之剂也。此之脉细欲绝，用当归四逆主治，补血之剂也。两脉阴阳各异，岂堪混释。
〔受业何鹤龄按〕此厥阴不能上合于心包也。心包主血，亦主脉，横通四布。今心包之血不四布，则手足厥寒，又不能横通于经脉，则脉微欲绝，故以此汤养血通脉以主之。
〔补曰〕沉氏论脉甚精，何氏心包主血，亦与此经之旨意相合，此等好注脚不可多得。
●当归四逆汤方
当归（三两）　桂枝（三两）　芍药（三两）　细辛（三两）　大枣（二十五个）　甘草（二两，炙）　通草（二两。按即今之木通是也。今之通草名通脱木，不堪用）
上七味，以水八升，煮取三升，去滓，温服一升，日三服。
●当归四逆加吴茱萸生姜汤方
即前方加吴茱萸半升、生姜三两，以水六升，清酒六升，和煮取五升，去滓，分温五服。
〔陈平伯云〕仲景治四逆每用姜、附，今当归四逆汤中并无温中助阳之品，即遇内有久寒之人，但加吴茱萸、生姜，不用干姜、附子，何也？盖厥阴肝脏，藏荣血而应肝木，胆府内寄，风火同源，苟非寒邪内犯，一阳生气欲寂者，不得用大辛大热之品，以扰动风火，不比少阴为寒水脏，其在经之邪可麻、辛与附子合用也。是以虽有久寒，不现阴寒内犯之候者，加生姜以宣泄，不取乾姜之温中；加吴萸以苦降，不取附子之助火。分经投治，法律精严学者所当则效也。
〔受业林士雍按〕此证何以辨为真厥阴中风之病，盖风为阳邪一也，入于一经则随一经之气变其面目。论中提六经之病，皆加一「为」字可味。中于厥阴，阳邪则其厥愈深，其脉愈细，所谓先厥后必发热也。大要从本篇提纲处细绎其旨而得其真。今且于本节后半「若其人内有久寒者」八字对面寻绎出来，彼曰内，便知此之为外，太阳篇有外不解用桂枝汤之例。彼曰久，便知此为暴病，非十日已去，过经不解之邪。彼曰寒，寒为阴邪，便知此为中风之阳邪，故君当归补厥阴之血，即取桂枝汤为解外之法，加细辛、木通烈而且通，因病未久而期速去之意，去生姜，重加大枣，以风为阳邪，与厥阴合为一家，恐助辛、桂之热，当驯辛、桂之性。若内有久寒，方加吴萸、生姜、清酒之温，一为中风主治，一为伤寒主治。
〔正曰〕林说许多矫强，皆因误认风为阳邪之故。当归四逆汤明是温药，与阳邪不合，今欲迁就其词，以曲圆其风为阳邪之说，则两失矣。
〔罗东逸曰〕厥阴为三阴之尽，阴尽阳生。若受寒邪，则阴阳之气不相顺接，故脉微而厥。然厥阴之脏，相火游行其间，经虽受寒而脏不即寒，故先厥者，后必发热，所以伤寒初起，见其手足厥冷，脉细欲绝者，不得遽认为寒而用姜、附也。此方取桂枝汤，君以当归者，厥阴主肝，肝为血室也。佐细辛，其味极辛，能达三阴，外温经而内温脏。通草其性极通，善开关节，内通窍而外通荣。去生姜者，恐其过表也。倍大枣者，即建中加饴之义，用二十五枚者，取五五之数也。肝之志苦急，肝之神欲散，辛甘并举，则志遂而神悦，未有厥阴神志遂悦而脉微不出，手足不温者也。不须参、苓之补，不用姜、附之峻，此厥阴厥逆与太少不同者也。若其人内有久寒，非辛温之品不能兼治，则加吴萸、生姜之辛热，更用酒煎，佐细辛直通厥阴之脏，迅散内外之寒，是又救厥阴内外两伤于寒之法也。
〔正曰〕此因脉细知其寒在血分，不在气分，故不用姜、附，而但用桂、辛以温血也。罗氏扯说相火，谓虽厥冷脉细，不得遽认为寒，然试问当归四逆汤非治寒而何。
经脉内虚而厥，既有当归四逆之治法矣。而阳虚而厥，治之奈何？大汗出，为表阳虚，热不去，为阳气外越。内拘急，为阴气内盛。四肢疼，为阳虚不能四达。又下利，为下焦之生阳下泄。厥逆而恶寒者，表阳脱于外，生阳泄于下也。以四逆汤主之，回表阳之外脱，救生阳之下陷。
此阳虚而厥，反作假热之象也。陈亮师云：大汗出，谓如水淋漓。热不去，谓热不为汗衰，盖言阳气外泄，寒邪独盛，表虚邪盛。如此势，必经脉失和，于是有内拘急、四肢疼之证也。再下利厥逆，阴寒内盛，恶寒，阳气大虚，故用四逆汤，急温经复阳以消阴翳。
〔陈平伯云〕大汗身热、四肢疼，皆是热邪为患，而仲景便用四逆汤者，以外有厥热恶寒之证，内有拘急下利之候，阴寒之象内外毕露，则知汗出为阳气外亡，身热由虚阳外越，肢疼为阳气内脱，不用姜、附以急温虚阳，有随绝之患。其辨证处，又只在恶寒下利也。总之仲景辨阳经之病，以恶热不便为里实，辨阴经之病，以恶寒下利为里虚，不可不知。愚按：上节言内有久寒而厥，只用生姜、吴茱萸，此节言热不去，厥而恶寒，重用乾姜、生附子。学者务宜于此处讲究。
〔补曰〕上节无下利，只肝经血脉之寒，故不用姜、附。此节有下利，是肝挟肾水之寒，故用姜附最易晓也，何必烦言。惟此与少阴四逆所以同中有异者，在内拘急、四肢疼二者，皆是腹内之膜、四肢之筋为寒凝结也。筋膜当统于肝膈，故此属厥阴，其他寒疝转筋，皆如此例。用生附者，取其麻烈之味，兼秉风性，能追风也。乌头煎亦是此义，若一炮熟，则风性去而但能温肾。
阳亡于外而大汗，若阳脱于内而大下利，外亡内脱而厥冷者，四逆汤主之。
此阳虚而厥，无假热之象也。上节有假热，此节无假热。
〔陈亮师云〕汗而云大则阳气亡于表，下利云大则阳气亡于里矣。如是而又厥冷，何以不列于死证条中？玩本文不言五六日、六七日，而但云大汗大下，乃阴寒骤中之证，凡骤中者，邪气虽盛而正气初伤，急急用温，正气犹能自复，未可即称死证，不比病久而忽大汗，大下阴阳脱而死也。故用四逆胜寒毒于方危，回阳气于将绝，服之而汗利止，厥逆回，犹可望生。
〔程扶生云〕不因汗下而厥冷者，用当归四逆，因汗下而厥冷者，用四逆，此缓急之机权也。
〔喻氏曰〕此证无外热相错，其为阴寒易明，然即云大汗大下，则阴津亦亡，但此际不得不以救阳为急，俟阳回乃可徐救其阴也。愚按救阴非熟地之类，四逆汤加人参足矣。
亦有因痰水而致厥者，厥虽不同，究竟统属于阴证厥内，不可不知，试先言痰厥。病人无他证，忽然手足厥冷，以四肢受气于胸中，胸中为痰饮结聚，斯气不能通贯于四肢矣。脉乍紧者，以痰脉怪变无常，不紧而忽紧，忽紧而又不紧也，实指其病原之所在，曰邪结在胸中。胸者心主之宫城，心为邪碍，心中满而烦，烦则火能消物故饥，满则痰火壅塞，虽饥而仍或不能食者，治法高者越之，此病在胸中，当须吐之，宜瓜蒂散。
此言痰之为厥也。
〔受业黄奕润按〕此厥阴不病阴脏之虚寒，而病胸中之阳位，既在胸中，不必治其风木，惟吐去胸中之邪，则木欣欣而向荣矣。
〔正曰〕乍紧者，谓初得病时，脉即见紧也。《浅注》解为忽紧而又不紧，谓是痰脉怪变。然考仲景各处论痰均无怪脉，且仲景书皆是凭脉凭证以为断，曰厥冷则寒证也，曰脉紧则寒脉也。所谓邪结在胸中者，即寒邪也，胸中指膈膜言，邪在膈中，则包络之火不得下行故烦。故不能食者，肝寒动于下也，总因邪在胸膈间，但吐去膈中之寒邪，而包络与肝两皆畅矣。凡寒结则水聚，不得将寒饮分为两事。
再言水厥。伤寒手足厥，其证不一，而惟审其心下悸者，为水停于心之下胃之上，心为阳脏而恶水，水气乘之，是以悸动。宜乘其未入胃之时，先治其水，当服茯苓甘草汤。虽曰治水，却治其厥。倘若不尔，则水从脘上渍入于胃，必作利也。夫厥证最忌下利，利则中气不守，邪愈内陷，故与其调治于既利之后，不若防患于未利之前，所以宜先治水。
此言水之为厥也。茯苓甘草汤方见太阳篇二卷。
〔魏念廷云〕此厥阴病预防下利之法。盖病至厥阴，以阳升为欲愈，邪陷为危机。若夫厥而下利，则病邪有陷无升，所以先治下利为第一义，无论其厥之为寒为热，而俱以下利为不可犯之证。如此条厥而心下悸者，为水邪乘心，心阳失御之故，见此则治厥为缓，而治水为急，何也？厥犹可从发热之多少以审进退之机，水则必趋于下而力能牵阳下坠者也，法用茯苓甘草汤以治水，使水通而下利不作，此虽治末，实治本也。若不治水，则水渍入胃，随肠而下，必作下利，利作则阳气有降无升，厥利何由而止？故治厥必先治水也。
厥证以作利为大忌，未利为预防，其自利若误下而利不止，不可不立救治之法以尽人事。伤寒六七日，乃由阴出阳之期，医者不知，误施大下之后，虚其阳气，故寸口之阳脉沉而迟，阳虚不与阴相接，故手足厥逆。且大下之后，虚其阴气，故下部之阴脉不至，阴虚亦不与阳接，阴阳两不相接，此手足厥逆之所由来也。厥阴之脉贯膈，上注肺，循喉咙之后，大下后亡其津液，遂成肺痿，故咽喉不利而唾脓血，泄利不止者，厥阴首节以下之利不止者示戒。今误下为生气内陷之剧证矣，此为难治，然亦不忍置之而不治，姑以麻黄升麻汤主之。
此承上节必作利，而言大下后之剧证也。
〔钱天来云〕厥阴为含阳之体，阳气藏于至阴之中，乃阴之极处，所以本篇首条即有下之利不止之禁。在阳经尚有表证未解者，况阴经本不可下，而妄下之，使未解之经邪陷入于至阴之中乎？寸脉者，气口也，《经》云气口独为五脏主，胃阳衰而寸脉沉迟也。手足，四肢也，《经》云四肢为诸阳之本，阳虚故手足厥逆也。下后阳虚于下，故下部脉不至。下寒则热迫于上，故咽喉不利而吐脓血也。即前所谓厥后热不除者，必便脓血，热气有馀，必发痈脓及口伤烂赤之变证也。泄利不止，寒邪在下，所谓厥者必利，亦即下之利不止之义也。正虚邪实，阴盛阳衰，寒多热胜，表里舛错，治寒则遗其热，治热必害于寒，补虚必助其实，泻实必益其虚，诚为难治。仲景不得已，立麻黄升麻汤主之。
●麻黄升麻汤方
麻黄（一两半，去节）　升麻（一两一分）　当归（一两一分）　知母　黄芩　萎蕤（各十八铢）　石膏（碎，绵裹）　白术　乾姜　芍药　天门冬（去心）　桂枝　茯苓　甘草（各六铢，炙）
上十四味，以水一斗，先煮麻黄一两沸，去上沫，纳诸药，煮取三升，去滓，分温三服。相去如炊三斗米顷，令尽汗出愈。
〔张令韶曰〕伤寒六七日，乃由阴出阳之期也，粗工以为大热不解而大下之，虚其阳气，故寸脉沉迟，手足厥逆也。下为阴，下部脉不至，阴虚不能上通于阳也。咽喉不利，吐脓血，阳热在上也。泄利不止，阴寒在下也。阴阳两不相接，故为难治，与升麻、麻黄、桂枝以升阳，而复以茯苓、白术、乾姜调其下利，与当归、白术、天冬、萎蕤以止脓血，与知母、黄芩、甘草以利咽喉。石膏性重，引麻黄、升麻、桂枝直从里阴而透达于肌表，则阳气下行，阴气上升，阴阳和而汗出矣。此方药虽驳杂，意义深长，学者宜潜心细玩可也。
〔补曰〕此证此方极其难解，张令韶之说可谓精矣，但未知实得仲景之心否耶。
伤寒三日之后，阳入于阴，至四五日病未愈，则气又值于厥阴，其人腹中痛，为太阴之部位。若转气下趋少腹者，由太阴而仍归厥阴之部位，是厥阴不得中见之化，反内合于太阴，寒气趋下，惟下不上，此欲自利也。
述自此以下，凡十八节，皆论厥阴下利有阴阳、寒热、虚实、生死之不同也。
此言厥阴寒利也。
〔补曰〕厥阴之寒利，皆是肝木挟寒水以侮脾经，义最明显，不可牵扯中见之化也。再者下趋少腹，此中有路道，是言从肝膈行油膜中，则下至少腹，从少腹之油膜以入于大肠，则作利矣，故《内经》云肝与大肠通。
伤寒人平日本自虚寒利下，医复吐下之，则上热为下寒所格，盖以寒本在下，而更逆之以吐下，下因下而愈寒，上因上而愈热，若火之上炎，食入口即吐，不宜于橘、半、甘草，以乾姜黄连黄芩人参汤主之。
此言厥阴因吐下而为格阳证也。若汤水不得入口，去乾姜，加生姜汁少许，徐徐呷之，此少变古法，屡验。
●乾姜黄连黄芩人参汤方
乾姜　黄芩　人参　黄连（各三两）
上四味，以水六升，煮取二升，去滓，分温再服。
〔蔚按〕伤寒本自寒下者，以厥阴之标阴在下也。医复吐下之，在下益寒，而反格热于上，以致食入即吐。方用乾姜，辛温以救其寒，芩连苦寒降之，且以坚之。然吐下之后，阴阳两伤，胃气索然，必藉人参以主之，俾胃气如分金之炉，寒热各不相碍也。方名以乾姜冠首者，取乾姜之温能除寒下，而辛烈之气又能开格而纳食也。家君每与及门论此方及甘草附子汤，谓古人不独审病有法，用方有法，即方名中药品之前后亦寓以法。善读书者，当读于无字处也。
厥阴若得中见之化，则自愈。下利，为标阴在下之病，有微热而渴，则为火气在中矣。更得脉弱者，可以定其少阳之微，阳渐起，遂断之曰今自愈，此言得中见之化。
〔补曰〕有微热则利当止矣。热不甚而微，又其脉不大而弱，为得少阳之冲气，故愈。注以热为火气在中，则非也。余于上文已屡言之，以下皆不再赘云。
下利，脉数，少阳火热胜也。有微热，汗出，厥阴少阳两相和合，亦可以断之曰今自愈。然紧与数相似而实不同，数为阳为热，紧为阴为寒。吾谓数脉自愈者，以其得少阳之化也，设令不数而复紧，是复得厥阴之气矣，故为未解。
此亦言得中见之化，又以数紧二脉，分言其解与未解也。
厥阴下利，手足厥冷，阳陷下，不能横行于手足也。无脉者，阳陷下，不能充达于经脉也。灸之，起陷下之阳。手足应温而竟不温，然手足虽不温而不望其脉还为吉兆。若脉亦不还，反加微喘者，是下焦之生气不能归元，而反上脱也，必死。所以然者，脉之源始于少阴，生于趺阳，少阴趺阳为脉生始之根，少阴脉不至，少阳脉不出，故少阴则在下，趺阳在上，故必少阴上合而负于趺阳者，戊癸相合，脉气有根，其证为顺也。其名负奈何？如负戴之负也。
此言厥阴下利阳陷之死证，而并及于脉之本源也。
厥阴下利，脉当沉迟。若寸脉反见浮数，乃热邪上乘心包也。尺为阴部，涩则无血，尺中自涩者，阴血虚也。阳盛阴虚，迫血下行，必清脓血。
此言热伤包络而便脓血也。包络，手厥阴而主血也。上节言阴盛伤阳，此节言阳盛伤阴。
〔补曰〕便脓血者，即今之痢证也。遍考《金匮》《伤寒》所称便脓血，皆是痢证，皆属厥阴经。盖厥阴包络主血脉，包络热甚则血脉伤。厥阴肝经主风气，风火交煽，血化为脓。而肝又主疏泄，疏泄之利太过，则迫注下利。若大肠中之金气不收涩，则不后重，如金气收涩则利而不快，故后重。凡痢多发于秋，皆金木不和，故乘金令而发痢也。
厥阴内合脏气而中见少阳，不在于里，即在于中，故无表证，下利清穀，脏气虚寒也。脏气虚寒，当温其里，不可攻表，攻表汗出则表阳外虚，里阴内结，故必胀满。《经》云脏寒生满病是也。
此言厥阴脏气虚寒而下利，不可发汗也。
厥阴下利喜得少阳中见之化，少阳之脉弦而不沉，若脉沉弦者，为少阳初阳之气下陷，故利而下重也。夫少阳为阴中初阳，不可不及，亦不可太过。若脉大者，则为太过，其利未止。若脉见微弱之阴象，又见数之阳象者，乃阴中有阳，正合少阳之象，为欲自止。考之《内经》有身热则死之说，而此得中见之化，为阴出之阳，虽发热不死。
此言厥阴下利，而中见之气下陷也。下重是火邪下迫于肛门，见下白头翁汤证。然亦有木气不升，恐苦寒无以升达木气。喻嘉言借用小柴胡汤，亦是巧思暗合，即《局方》人参败毒散，亦颇有意义。
厥阴阴寒在下，则为下利，脉沉而迟，三阳之气上循头面，阳格于上，则其人面少赤，虽身有微热，喜其得少阳之热化，但得少阳之热化少，而得厥阴之标阴多。其下利清穀者，厥阴之标阴全陷于下可见也。阳热在上，阴寒在下两不相接，危在顷刻，惟大具旋转乾坤之手者，取少阴篇大方救之，从阴出阳，俨有龙战于野之象，必郁冒汗出而解，然虽解而病人必微厥。所以然者，其面戴阳，阳在上而不行于下，下焦阳虚故也。
此言三阳阳热在上，而在下阴寒之利，犹冀其上下相通而得解也。师于最危之证，审其有一线可回者，亦不以不治而弃之，其济人无已之心可谓至矣。但此证医家托别故而远去，病家听于命而不药。余每遇此，独肩其任，十中亦可愈其六七，特无如三四证之未愈者受怨招谤，实徒自苦，至今而不能改者，区区此心，如是则安，不如是则不安也。
〔补曰〕原文中间「者」字下「必」字上当有脱简，故治法遗漏。
厥阴下利，证前言。脉数，有微热汗出，今自愈，又言有微热而渴，脉弱者，今自愈，皆言得中见之化也。设不差，乃中化太过，上合厥阴心包，必随下迫而清脓血。盖少阳三焦属火，厥阴心包亦属火，两火相併，以有热故也。
此遥承第三、第四节而言也。
下利生死之证，论之详矣，而兹再申言，其利后下利，后中土虚也，中土虚则不能从中焦而注于手太阴，故脉绝上贯四旁，虚则手足不温而厥冷。脉以平旦为纪，一日一夜，终而复始共五十度而大周于身，晬时为环转一周，而脉得还。手足温者，中土之气将复，复能从中焦而注于太阴，故生脉不还者，中土已败，生气已绝，虽手足不逆冷，亦主死。
〔述〕此言生死之机，全凭于脉，而脉之根又藉于中土也。夫脉生于中焦，从中焦而注于手太阴，终于足厥阴，行阳二十五度，行阴二十五度，水下百刻一周，循环至五十度而复大会于手太阴，故脉还与不还，必视乎晬时也。
〔补曰〕手足虽属脾，而厥冷实属肾之阳虚，脉虽注于肺，而其根实生于心之血管，言脾肺而不言心肾，是知其末不知其本，盖脾肺属后天，心肾属先天。仲景凡言生死，多以先天为断，以先天未绝，则犹可生后天也。若先天即绝，则断乎不救。
●陈亮师云　：此言下利后死证，诸节皆言下利，此节独言下利后，则与少阴下利止而头眩时时自冒者同意也。利后似乎邪去，殊不知正气与邪气俱脱之，故晬时脉还。手足温者，阳气尚存一线，犹可用四逆、白通等法，否则死期近矣，敢望生哉。此证若是久利脉绝，断无复还之理。若一时为暴寒所中，致厥冷脉伏，投以通脉四逆、白通之类，尚可望其还期，然医家之肩此重任亦难矣。
伤寒下利，日十馀行，则胃气与脏气俱虚矣。证虚而脉反实者，无胃气柔和之脉，而真脏之脉见矣，主死。
〔述〕此言证虚脉实者死也。
谷入于胃，藉中土之气变化，而腐以成糟粕，犹奉心化赤而为血之义也。若寒伤厥阴，厥阴之标阴气盛，谷虽入胃，不能变化其精微，蒸津液而泌糟粕，清浊不分，以致下利清穀，阴盛格阳，以致里寒外热，汗出而厥者，与少阴篇之通脉四逆汤证相似，亦宜以通脉四逆汤主之，启生阳之气而通心主之脉。
此言里不通于外，而阴寒内拒，外不通于里，而孤阳外越，非急用大温之剂，必不能通阴阳之气于顷刻。
厥阴协中见之火热而利，谓之热利下重者，热郁于下，气机不得上达也。以白头翁汤主之。
〔述〕上节言里寒下利而为清穀，此节言里热下利而为下重也，即《内经》所谓暴注下逼，皆属于热之旨也。《条辨》云下重者，厥阴经邪热下入于大肠之间，肝性急速，邪热甚，则气滞壅塞，其恶浊之物急欲出而不得，故下重也。
●白头翁汤方
白头翁（二两）　黄连　黄柏　秦皮（各三两）
上四味，以水七升，煮取二升，去滓，温服一升，不愈，更服一升。
〔蔚按〕厥阴标阴病，则为寒下；厥阴中见病则为下利；下重者，则经所谓暴注是也。白头翁临风偏静，特立不挠，用以为君者，欲平走窍之火，必先定摇动之风也。秦皮浸水青蓝色，得厥阴风木之化，故用以为臣。以黄连、黄柏为佐使者，其性寒能除热，其味苦，苦又能坚也，总使风木遂其上行之性，则热利下重自除。风火不相煽而燎原，则热渴，饮水自止。
〔补曰〕市中白头翁繁茸曲屈，形如蒿艾，其叶外白内青，又名白茵陈，实非白头翁也。盖白头翁一茎直上，四面细叶，茎高尺许，通体白芒，其叶上下皆白茎也，花微香而味微苦，乃草中秉金性者，能无风独摇，以其得木气之和也，有风不动，以其秉金性之刚也，故用以平木熄风。又其一茎直上，故治下重，使风气上达而不迫注。此药四川田野多有，川人多能识之，与川柴胡同形而大小青白之色不同，惜川柴胡天下亦不知用，皆未考仲景之药性故也。
厥阴病，下利腹胀满为里寒。身体疼痛者为表寒，夫脏寒生满病，厥阴之脉挟胃，寒甚则水穀之气下行，阴寒之气上逆，故不惟下利，而且胀满也。表里相权，以里为主，必也先温其里，里和而表不解，始乃专攻其表，温里宜四逆汤，攻表宜桂枝汤。
此节言寒在表里，治有缓急之分也。
〔述〕下利而腹胀满，其中即伏清穀之机。先温其里，不待其急而始救也。里和而表不解，可专治其表。朱注云攻，专治也。此不曰救而曰攻，义同。
下利慾饮水者，以有少阳火热在中，阴液下泄而不得上滋故也。以白头翁汤主之。
此节言热淫上下，方有一贯之道也。
〔述〕此申明白头翁汤能清火热以下降，而引阴液以上升也。
厥阴下利谵语者，中见火化，与阳明燥气相合，胃气不和，有燥屎也。厥阴忌下，有燥屎，不得不下也，宜小承气汤微和胃气。
〔述〕此言中见火化，上合燥气而为阳明燥实证也。
前既详下利后之死证，今试言下利后不死之证。下利后水液下竭，火热上盛，不得相济，乃更端复起而作烦，然按之心下濡者，非上焦君火亢盛之烦，乃下焦水阴不得上济之烦，此为虚烦也，宜栀子豉汤以交水火。
此言下利后水液竭，不得上交于火而为虚烦也。
厥阴包络属火而主血，呕家有痈脓者，热伤包络，血化为脓也。此因内有痈脓，腐秽欲去而呕。若治其呕，反逆其机，热邪内壅，无所泄矣，必不可治呕，脓尽则热随脓去，则自愈。
〔述〕此章凡四节，俱论厥阴之呕，有气血寒热虚实之不同也。
〔补曰〕便脓血属厥阴，呕脓血亦属厥阴，则知厥阴主血脓，并知风热相煽则血化为脓，凡治一切脓血，皆得主脑矣。
厥阴病气机上逆而呕，里气大虚而脉弱，气机下泄而小便复利。身有微热，见厥者阴阳之气不相顺接也。上者自上，下者自下，有出无入，故为难治。若欲治之，且以四逆汤主之。
〔述〕此言上下内外气机不相顺接，而为难治之证也。
有声无物而乾呕，其所吐止是涎沫，兼见头痛者，厥阴之脉挟胃上颠故也，以吴茱萸汤主之。
此言厥阴阴寒极盛，津液为寒气绊逆而上，故所呕皆涎沫而无饮，食痰饮而且逆行颠顶，而作头痛，非此大剂，不能治此剧暴之证。方中无治头痛之药，以头痛因气逆上冲，止呕即所以治头痛也。
厥阴主阖，不特藉中见之化，尤藉中见之枢，今呕而发热者，阖而不能枢转也，以小柴胡汤主之。
此厥阴病从少阳之枢而治之也。「发热」二字应是寒热往来。
〔述〕厥阴与少阳为表里，邪在厥阴，惟恐其厥逆下利。若见呕而发热，是藏邪还府，自阴出阳，无阴邪变逆之患矣，故当从少阳法治之。
伤寒以胃气为本，不独厥阴然也，而厥阴不治，取之阳明，尤为要法。伤寒大吐大下之，则内既极虚，复极汗出者，则外亦极虚，虚则气少，不得交通于内，徒怫郁于外，故以其人外气怫郁，恰如外来之邪怫郁于表。医人认为邪热不得汗，复与之水，以发其汗，既虚且寒，因而得哕。所以然者，胃中寒冷故也。
〔述〕此言伤寒以胃气为本，故特结胃气一条，以终厥阴之义。盖汗吐下皆所以伤胃气，故于此总发明之。仲景书哕即呃也，哕为重症，与方书呕吐哕作一类者不同。
哕既有虚寒之证，亦有实热之证，厥阴之经，抵少腹，挟胃上，入颃嗓，凡哕呃之气，必从少腹而起，由胃而上升于咽嗓故也。伤寒哕而腹满，必其人前后便不利，水火之气不得通泄，反逆于上而作哕矣。视其前后，知何部不利，利之则哕愈。
〔述〕即一哕通结六经之证。以见凡病皆有虚实，不特一哕为然也。然即一哕，而凡病之虚实皆可类推矣，故于此单提哕证一条，不特结厥阴一篇，而六篇之义俱从此结，煞是伤寒全部之结穴处也。夫伤寒至哕，非中土败绝，即胃中寒冷，然亦有里实不通，气不得下泄，反上逆而为哕者。《玉机真脏论》曰：脉盛、皮热、腹胀、前后不通、闷瞀，此谓五实，身汗得后利，则实者活。今哕而腹满，前后不利，五实中之二实也。实者泻之，前后大小便也，视其前后二部之中何部不利，利之则气得通，下利而不上逆，哕即愈矣。夫以至虚至寒之哕证，而亦有实者存焉。则凡系实热之证，而亦有虚者在矣。医者能审其寒热虚实，而为之温凉补泻于其间，则人无夭扎之患矣。


卷七  ——————————————————————————————————————————————————————————————————————————————————————————

补曰  ***************************
〔补曰〕此霍乱证，同伤寒下篇阴阳易、瘥后劳复，皆伤寒大病后常见之证，故皆附于《伤寒论》后，其痓湿暍篇本不应附于此，然仲师已自言曰，三种宜应分别以与伤寒相似，故此见之，据此数语，则此三篇附于《伤寒论》后，于义始备。旧本皆与厥阴合为一卷，而吾必另分为一卷者，尽以证治文法皆不可窜入厥阴篇，且仲景原序明言《伤寒》《杂病论》合十六卷，《金匮》九卷，即《杂病论》也，此当另为一卷，与《伤寒》六篇共作七卷，合之《金匮》，适符一十六卷之数。且痓湿暍附《伤寒论》之终，而又居《金匮要略》之首，一证见于两首，足见仲景已成《伤寒论》，併成此卷，后复念杂病尚不止此，因又作《金匮》一书，其痓湿暍又承接而论列之，欲人知二书连贯，当合读以尽其义也。

辨霍乱病脉证并治法  ***************************
问曰：病有霍乱者何？答曰：中土为万物之所归，邪伤土，邪气与水穀之气一时交乱，故上呕吐而下利，邪正纷争，仓忙错乱，名曰霍乱。
此节言霍乱之邪在内也。
问曰：病发热头痛，身疼恶寒，尽同太阳伤寒，只是上吐下利，一时并作，杂以太阴证在内者，属何病？答曰：此名霍乱。霍乱之名，自来定于吐下，又或吐利止，而霍乱之内邪已解，而表邪未解，复更发热也。
此言霍乱之邪，内外俱病，内解而外未解，则霍乱转伤寒矣。夫曰利止，不曰吐止者，省文也。
伤寒，其脉因吐利后气虚而微，因吐利后血虚而涩者，其吐利本是霍乱，今更发热，又是伤寒，却至四日太阴，五日少阴，至阴经主气之上或转入于藏阴，则藏阴受邪，必复下利，何则？此证本由霍乱呕吐下利而得者，今若下利，是为重虚，不可治也。若利止发热，至四五日而病人，欲似大便，而反矢气，仍不利者，为不入于阴，而仍属阳明也。属阳明则燥气在上，便必硬。十三日经气两周自愈。所以然者，以行其经尽故也。
此承上文而言霍乱之邪，若从内而外，即是伤寒，内而益内，转入于阴，即为不治之证。
霍乱，下利止后，复更发热，而为伤寒，当便硬，硬则胃阳已复，寒邪已去，能食者愈。今反不能食，到后经中，复值阳明主气之期，胃和故颇能食，即复过一经，三传而至十三日，亦能食。又过十三日之一日，乃十四日，又当阳明主气之期，阳明气旺，当愈。若不愈者，又当于别经中求之，不专属于阳明也。伤寒传经，当活泼泼看去，不可胶柱而鼓瑟也。
此再申上文之义。
霍乱利止后，恶寒脉微，阳气虚不能支，而复利，夫中焦取汁，化而为血，下利则伤其中焦之气，血之根元亏矣，利虽止而亡血也。用四逆加人参汤主之，四逆汤补阳气，加人参以滋中焦之汁。
此言虚寒利后，温药中须得补气，以致水之妙也。
●四逆加人参汤方
即于四逆汤方内加人参一两。
〔蔚按〕论云恶寒脉微而复利，利止无血也。言霍乱既利而复利，其证恶寒，脉又微，可知阳气之虚也。然脉证如是，利虽止而非真止，知其血已亡也。此亡血，非脱血之谓，即人则亡阴之义也。《金匮》曰：水竭则无血，即为津液内竭，故以四逆汤救其阳气，又加人参生其津液。柯韵伯疑四逆汤原有人参，不知仲景于回阳方中屏绝此味，即偶用之，亦是制热药之太过，惟救阴方中乃加之。韵伯此言，可知未尝梦见《本草经》也。
呕吐而利，一时并作，病名霍乱。头痛发热身疼痛，内霍乱而外伤寒，得阳明之燥气而热多。欲饮水者，以五苓散主之，助脾土以滋水精之四布，不得燥气而寒。多不用水者，理中焦而温补其虚寒，以理中丸主之，然丸不及汤，丸缓而汤速也。
〔述〕此言霍乱内伤脾土，无论寒热，而皆以助脾为主也。
〔正曰〕得阳明之燥气而热多，此语差矣。阳明之热，是白虎汤证，此五苓散之热，是太阳之水气溢泄，而卫阳与之相争也。若解为燥气，则与吐利服五苓散之法皆不合矣。水饮停蓄亦发渴，观太阳篇五苓散证，自见不可误解为燥气，其理中汤证，解说则不差也。
●理中丸方
人参　甘草　白术　乾姜（各三两）
上四味，捣筛为末，蜜丸如鸡子黄大，以沸汤数合，和一丸研碎，温服之，日三服，夜二服。腹中未热，益至三四丸，然不及汤。汤法：以四物依两数切，用水八升，煮取三升，去滓，温服一升，日三服。附加减法：若脐上筑者，肾气动也，去术，加桂四两；吐多者，去术，加生姜三两；下多者，还用术；悸者，加茯苓二两；渴欲得水者，加术，足前成四两半；腹中痛者，加人参，足前成四两半；寒者，加乾姜，足前成四两半；腹满者，去术，加附子一枚。服汤后如食顷，饮热粥一升许，微自温，勿发揭衣被。总结服汤后法。
〔蔚按〕论云：霍乱头痛，发热疼痛，热多饮水者，五苓散主之。寒多不用水者，理中丸主之。夫曰霍乱者，呕吐而利也。头痛发热，身疼痛者，内霍乱而外伤寒也。热渴者，以五苓散，助脾土以滋水津之四布。寒而不渴者，用理中丸，理中焦而交上下之阴阳。盖以上吐下利，不论寒热，治宜专顾其中也。王晋三云：人参、甘草，甘以和阴，白术、乾姜，辛以和阳，辛甘相辅以处中，则阴阳自然和顺矣。
〔正曰〕五苓散功并利水，水利则津生，义详太阳篇。此云滋水津之四布，于义不合。
此为温补第一方，论中言四逆辈，则此汤俱在其中。又治大病瘥后，喜唾，善读书者，于「喜唾」二字推广之，凡脾胃虚皆是，便可悟调理之善方矣。
〔程郊倩曰〕参、术、炙草，所以固中州，乾姜守中，必假之焰釜薪而腾阳气，是以谷入于阴，长气于阳，上输华盖，下摄州都，五脏六腑，皆以受气矣。此理中之旨也。
吐利止，为内邪已解，而身痛不休者，则外之馀邪尚未尽也，是当消息和解其外，宜桂枝汤小微和之。
此言里和而表未和也。「消息」二字最妙，不然，四逆桂枝新加汤证，与此证只差一黍。
霍乱之为阴虚者，中焦之津液内灌溉于脏腑，外濡养于筋脉，吐则津液亡于上矣，利则津液亡于下矣，汗出则津液亡于外矣。亡于外则表虚而发热恶寒，亡于上下，无以荣筋，而四肢拘急。无以顺接而手足厥冷者，以四逆汤主之，助阳气以生阴液，方中倍用炙甘草，以味补阴。
〔述〕此言四逆汤能滋阴液也。此证尚可治者，在发热一证，为阳未尽亡。「滋阴」二字，不可令张景岳、薛立斋、李士材、冯楚瞻、叶天士一流人闻之，费了多少熟地黄、地黄炭、何首乌之类以误人也。
〔正曰〕此病明是寒症四肢拘急，亦是《内经》所谓诸寒收引也，故用四逆以治其寒。强解作滋阴，实为支离。
霍乱之为阳虚者既吐且利，阳气亡于上下矣。小便复利而大汗出，阳气亡于表里矣。下利清穀，里寒甚也，寒甚于内而格阳于外，故内寒外热。诊其脉微而欲绝者，惟阴无阳，生阳不升故也，宜急回阳，以四逆汤主之。
〔述〕此言四逆汤能助阳气也。「阳虚」二字，不可令熟于张景岳、薛立斋杂说之下闻之，以人参黄耆汤药误人不少。
阴阳气血俱虚，水穀津液俱竭，无有可吐而吐自已，无有可下而下自断，亡阴亡阳之证仍在，故汗出而厥，四肢拘急不解，脉微欲绝者，更宜通脉四逆加猪胆汁汤主之，启下焦之生阳，助中焦之津液。
〔述〕此合上两节之证而言也。上节以四逆汤滋阴液，次节以四逆汤助阳气，此节气血两虚，又宜通脉四逆猪胆汁汤，生气而补血也。
〔蔚按〕论云吐已下断者，言阴阳气血俱虚，水穀俱竭，无有可吐而自已，无有可下而自断也。曰汗出而厥，脉微欲绝者，无阳气以主之也。曰四肢拘急者，无津液以养之也。此际若用四逆汤姜附之温，未尝不可以回阳；倍用甘草之甘，未尝不可以滋阴，然犹恐其缓而无济也。若用通脉四逆汤倍乾姜之勇，似可追返元阳。然犹恐大吐大利之馀，骤投大辛之味，内而津液愈涸，外而筋脉愈挛，顷刻死矣。师于万死中觅一生路，取通脉四逆汤以回其厥，以止其汗。更佐以猪胆生调，取气生俱在苦先入心，而脉复。以汁补中焦之汁，灌溉于筋则拘急解。辛甘与苦甘相济，斯阴阳二气顷刻调和，即四逆加人参汤之意。但人参亦无情之草根，不如猪胆汁之异类有情，生调得其生气，为效倍神也。诸家囿于白通加法，谓格阳不入，借苦寒以从治之，堪发一笑。按古本只加胆汁，无人尿，张隐菴注有人尿，必有所本，读其注文，极有见解。张隐菴云：此节重言，以结上文两节之意。上两节皆主四逆汤，此言气血皆虚，更宜通脉四逆，加猪胆、人尿以治之。不曰吐利止，而曰吐已下断者，谓津液内竭，吐无所吐，下无所下也。若吐已下断，如所谓汗出而厥、四肢拘急之证仍然不解，所谓微脉、欲绝之脉依然如故，此为阴阳血气皆虚，更宜通脉四逆加猪胆汁汤主之。通脉四逆汤解见少阴篇。加水蓄之甲胆，乃起肾脏之精汁，上资心主之血；更加人尿，乃引膀胱之津液，还入胃中，取精汁内滋而血气调和之意。盖风雨寒暑之邪直入中焦，皆为霍乱，若吐利太过而生气内伤，手足厥冷，脉微欲绝，皆宜四逆汤主之，无分寒与暑也，何也？正气受伤，止论正而不论邪，后人补立藿香正气散，以治吐利。此治微邪在胃，正气不伤，如此之证，弗药亦愈，即阴阳汤、黄土汤皆能疗之。若霍乱里虚，古圣止立四逆、理中二方，为急救正气之法。有谓藿香正气散治暑霍乱者，亦非也。余每见暑月病霍乱，四肢逆冷，无脉而死。藿香正气不过宽胸解表之剂，恶能治之？况夏月元气发泄在外，中气大虚，外邪卒至，救正犹迟，况疏散之剂乎？夫邪正相搏，有风雨寒暑之分，正受邪伤，止论正气之虚实，入脏即为不治之死证，非风暑为阳而寒雨为阴也。此为霍乱之大纲，学者宜服膺而弗失。高子曰霍乱之证，至汗出而厥，四肢拘急，脉微欲绝，乃纯阴无阳，用四逆汤，不必言矣。又加猪胆汁、人尿者，津液而竭，阴血并虚，不当但助其阳，更当滋益其阴之意。每见夏月霍乱之证，四肢厥逆，脉微欲绝，投以理中、四逆，不能取效，反以明矾少许，和凉水服之而即愈，亦即胆汁、人尿之意。先贤立法，可谓周遍详明矣。
然治此当以胃气为主也，吐利之病在内，若发汗，先从外以解之，恐伤胃气也。今按其脉平，外解而内亦和也，但尚有小烦者。食入于胃，浊气归心，一时不能淫精于脉也。盖吐利初愈，以其脏腑新虚，不能胜受胃中之穀气故也。穀气足，经脉充，胃气复，烦自止矣。今之治伤寒者，辄禁其食，贻害不少。然与之有时，不令太早，与之有节，不令太过则愈。
此人言以胃气为本，《经》曰得谷者昌，失谷者亡。霍乱吐利，胃气先伤，尤当顾之，故结此一条，以终霍乱之义。师每篇俱以顾胃气为总结，以人有胃气则生也，治病者当知所重矣。然今医亦耳食此二字，反以四君子汤、补中益气汤、归脾汤等为补中之剂，以栀子豉汤、竹叶石膏汤、调胃承气汤、泻心汤等为败胃之剂，江浙闽粤四省尤甚，堪发一喟。

辨阴阳易差后劳复脉证  ***************************
伤寒，男子新病差，而妇人与之交，得病名曰阳易；妇人新病差，而男子与之交，得病名曰阴易。言男女互相换易也。阴阳易之为病，其形相交，其气相感，形交则形伤，其人身体重，气交则气伤，其人少气。夫奇经冲任督三脉，皆行少腹前阴之间，前阴受伤故少腹里急，或引阴中拘挛，或热邪受三经而上冲于胸，髓海不足而为头重不欲举，精不灌目而为眼中生花，精不荣筋而为膝胫拘急者，以烧裩散主之。
〔述〕此言伤寒馀热未尽，男女交媾，毒从前阴而入，伤奇经冲任督三脉，而为阴阳易之病也。
●烧裩散方
上取妇人中裩近隐处剪烧灰，以水和服方寸匕，日三服，小便即利，阴头微肿则愈。妇人病取男子裩裆烧灰。
〔张隐菴曰〕：裩裆乃阴吹注精之的，盖取彼之馀气，却彼之馀邪，邪毒原从阴入，复使之从阴以出，故曰小便利，阴头微肿即愈。
伤寒大病差后，荣卫气血、阴阳水火始相调和而交会。若劳伤之而复作者，以枳实栀子豉汤主之。胃气新复，运化不及，若有宿食者，加大黄如博棋子大五六枚。
此言新差病后有劳复、食复之证也。劳复者，病后无大劳，如因言语、思虑、梳澡、迎送之类，复生馀热也。食复者，《内经》所谓多食则复，食肉则遗是也。若犯房则复者，名女劳复，华元化谓为必死，愚随证以大剂调入烧裩散救之。
●枳实栀子豉汤方
枳实（三枚，炙）　栀子（十四枚，擘）　豉（一升，绵裹）
上三味，以清浆水七升，空煮取四升，纳枳实、栀子煮取二升，下豉更煮五六沸，去滓，温分再服，覆令微似汗。按清浆水是淘米水二三日外味微酸者，取其安胃，兼清肝火。一说取新净黄土，以水搅匀，澄之，取其水之清者，盖欲藉土气以入胃耳。余每用俱遵前说。
〔张隐菴曰〕大病瘥后，则阴阳水火始相交会，劳其形体则气血内虚，其病复作，其证不一，故不著其病形，只以此方统治之。方中栀子清上焦之烦热，香豉散下焦之水津，枳实炙香，宣中焦之土气，三焦和而津液生，津液生而气血复矣。若有宿食，则三焦未和，加大黄以行之，令燥屎行而三焦气血自相和合矣。今之医辈，凡遇此证，无不以补中益气汤误之也。
伤寒差已后，不因劳食而更发热者，乃馀邪未尽而留于半表半里之间，宜转其枢，以小柴胡汤主之。若脉浮，热发在表也，以汗解之；若脉沉实者，热发在里也，以下解之。
〔述〕此五节，言伤寒瘥后，馀邪未尽，有虚实，有寒热，有水气，有在表者，有在里者，有在表里之间者，皆宜随证而施治之也。按《尚论篇》云：汗下之法，即互上条，汗用枳实、栀子之微汗，下用枳实、栀子加大黄之微下。存参。
太阳寒水之气从下而上，运行于肤皮。今大病差后，太阳之气不能通行周遍于一身，止逆于下焦，从腰以下有水气者，以牡蛎泽泻散主之，盖腰以上属阳阳，水当从外泄，腰以下属阴，阴水当从下泄也。
〔述〕大病后用诸药峻攻，何反不顾其虚耶？正因水势未犯半身以上，急排其水，所全甚大。设用缓药，则阴水必侵入阳界，治之无及矣。倘因大病后遽行温补，岂知其后且有大患哉。
●牡蛎泽泻散方
牡蛎　泽泻　栝蒌根　蜀漆（洗去腥）　葶苈（熬）　商陆根（熬）　海藻（洗去咸，以上各等分）
上七味异捣下筛为散更入臼中治之，白饮和服方寸匕，小便利后服，日三。
〔蔚按〕太阳之气，因大病不能周行于一身，气不行而水聚之，今在腰以下，宜从小便利之。牡蛎、海藻生于水，故能行水，亦咸以软坚之义也。葶苈利肺气而导水之源，商陆攻水积而疏水之流。泽泻一茎直上，栝蒌生而蔓延，二物皆引水液而上升，可升而后可降也。蜀漆乃常山之苗，自内而出外，自阴而出阳，所以引诸药而达于病所，又散以散之，欲其散布而行速也。但其性甚烈，不可多服，故曰小便利止后服。此方用散，不可作汤，以商陆水煮服杀人。
大病差后喜唾，是脾虚不能收摄津液，乃至久不了了者，胃上有寒，不能其行津液，以致涎沫涌出，当以丸药缓缓温之，宜理中丸。
〔述〕上节差后而得实证，此节差后而得虚寒之证，无虚虚实实，立论之章法也。
伤寒解后，气血虚少，血少不能充肌肉渗皮毛，故形体消瘦而虚羸。中气虚故少气，上言胃土有寒则喜唾，此证胃中有热则气逆欲吐者，以竹叶石膏汤主之。
〔述〕上节言虚寒证，此节言虚热证也。
●竹叶石膏汤方
竹叶（二把）　石膏（一斤）　半夏（半升，洗）　麦门冬（一升）　人参（三两）　甘草（二两，炙）　粳米（半升）
上七味，以水一斗，煮取六升，去滓，纳粳米，煮米熟汤成，去米，温一升，日三服。
〔张隐菴曰〕竹叶凌冬青翠，得冬令寒水之气；半夏生当夏半，得一阴之气；参、草、粳米资养胃气以生津液；麦冬通胃气之络；石膏纹肌色白，能通胃中之逆气达于肌腠。总令津液生而中气足，虚热解而吐自平矣。
〔男元犀按〕徐灵胎云：此仲景先生治伤寒愈后调养之方也。其法专于滋养肺胃之阴气，以复津液，盖伤寒虽六经传遍，而汗吐下三者皆肺胃当之。又《内经》云：人之伤于寒也，则为病热。故滋养肺胃，岐黄以至仲景，不易之法也。后之庸医，则用温热之药峻补脾肾，而千圣相传之精义消亡尽矣。
病人脉不浮、不沉，实为脉已解，脉解而病之解为真解矣。而日暮乃阳明之旺时，微烦，盖以大病新差之人，强与以谷，脾胃气尚弱，一时不能消穀，故令微烦。不必用药消之，止须减损其谷，则能消化而愈，何以谓之损？少少与之，非不与也。
〔述〕此又结穀气一条，以明病后尤当以胃气为本，而胃气又以穀气为本也。损谷即是纳穀之妙用，所谓以少许胜人之多许也。凡病人起居坐卧，俱听其自然，不可勉强，强则非所欲，反逆其性而不安矣，不特一食也。
〔补曰〕自柴胡汤节下，皆言馀邪未净之证。柴胡汤主之一节，是言三焦膜中有馀邪；牡蛎泽泻散一节，是言太阳膀胱不化气；理中丸一节，是脾虚有馀寒；竹叶石膏汤一节，是肺虚有馀热；损谷则愈一节，是胃虚不任谷。分别解之，则节节著实，无遁情矣。

辨痓湿暍脉证  ***************************
伤寒所致，太阳痓湿暍三种，宜应别论，以为与伤寒相似，故此见之。痓，充至切。暍，音谒。
言三种所因虽不同，而俱伤太阳之气，与伤寒相似，故于伤寒之后见之。
〔补曰〕此数语，是仲景了结《伤寒》，引起《金匮》一个小序。而此三证者，证虽附于是篇，方则详于《金匮》。此篇之末，即是《金匮》之首，以见杂病应别论，不得不再作《金匮》。又见《金匮》通于《伤寒》，皆可从此附见处起例矣。仲景此篇不列方，余于此篇亦少补正，以皆见于《金匮》，兹不重出。惟此篇承《伤寒》之终，即以启《金匮》之始，乃仲师教人要会通二书之意，故其序既合《金匮》为十六卷，而其文则由《伤寒》入《金匮》，从此病过渡矣。读者当观其通。
太阳中风之病，入于经俞，则强急反张，动摇口噤而为痓。风伤标阳，故发热。阳邪伤阳，阴液不通，故无汗。标阴既已，外应即不当恶寒，今反恶寒者，标本俱病也，纯阳无阴，故名曰刚痓。
此言刚痓，《金匮》有方。
太阳病，同前证，惟发热汗出，风入经俞而表里虚也。不恶寒者病标阳，而无本寒之气也。阳之汗，以天地之雨名之，汗出则刚强之气稍折，而柔和，故名曰柔痓。
此言柔痓，《金匮》有方。
太阳病，底面即是少阴，今痓病发热，是太阴表证。脉沉而细者，是少阴里脉，与寻常脉按之紧如弦，直上下行者不同。名曰痓，为难治。按此三字宜从《金匮》补入。
余著《金匮读》论之甚详而补其方，屡用屡效。
太阳病作痓者，血虚无以荣养其经脉也。发汗太多，汗即血也，即一汗证，可以例产后、金疮一切血虚之证，皆因之而致痓。
此言所以致痓之由也。
《经》云：因于风者，上先受之。故痓病上而身热，未及于下，故下而足寒。风伤太阳之经，故颈项强急。风伤太阳之气，故恶寒。阳气上行于头面，故时头热面赤。太阳之脉起于目内眦，风热伤于经脉故目脉赤。颈项因强急而不能动，独头动呈风象而摇，强急则筋不舒而牙紧闭，故卒然口噤，况风邪客于会厌乎。背反张者，风邪入于经俞也。此刚柔二痓之见病也。
〔述〕此形容痓病之象，以明痓病不与伤寒中风同也。按前言刚柔二痓，《金匮》言刚者用葛根汤，柔者用桂枝加栝蒌根汤，皆太阳之治法，非既成痓病之治法也。《金匮》用大承气汤，具旋转乾坤之手段。余著《金匮读》于仲师欲言未言处，补出两方，皆是起死回生之剂。
〔补曰〕刚痓、柔痓皆非痓之正病，惟此两节是正言。痓病论详《金匮》。
关者，机关之室，真气之所过也。节者，周身三百六十五节，骨节之交，神气之所游行出入者也。湿伤太阳，流于关节而为病，则心所主神真之气为湿邪所伤，故关节疼痛而心烦。湿为阴邪，故脉沉而细者，此名湿痹。然风寒湿三气皆为能痹，不独湿也。欲辨其为真正湿痹之候，必其人水道不行而小便不利，湿淫于内而大便反快，但当利其小便，则湿从小便而出矣。
此言湿流关节之病也。然湿者，六气之一也，但一气中犹有分别。雾露之气，为湿中之清，伤人皆中于上；雨水之湿，为湿中之浊，伤人皆中于下。变称太阳者，病由荣卫而入，荣卫皆属太阳也。此条论地气之湿，乃湿之浊者也，故曰但当利其小便。若雾露之清邪，即当以微似汗解之条，内药鼻中以取嚏，亦外治之解法也。此证师未立方，而五苓散及甘草附子汤之类可悟。
湿家之为病，湿行于周身肌肉之间，故一身尽疼。湿与阳气合併而为热，故发热。湿热郁于肌肉之间，故身色如似熏黄。
〔述〕上节言湿邪凝著于内，不能化热而为湿，此节言湿邪发热于外，化为热而为熏黄也。按熏黄如烟燻之状，黄而带黑也。黄家有阴阳之别，阳黄明亮，阴黄暗黑，师于《金匮》有五苓散加茵陈，与论中茵陈蒿汤等方寒热不同，不可不辨。
湿病禁下者，不可不知。湿家病在太阳，太阳之脉上额交颠，夹背脊而行于两旁。雾露之湿，清邪中上，邪著太阳，阳气聚而不行，故其人他处无汗，而但头汗出。湿邪滞碍而其经输不利，故背强。湿为阴邪，阴气盛于表，故欲得被覆而喜向火。此其病尚在于表也，若下之太早，则寒热之邪陷入于胃而为哕。且胃居中焦，胃病则上下二焦亦病，上焦之气不降，则浊气郁塞而胸满，下焦之气不升，则气化不行而小便不利。舌上如胎者，乃湿滑而白，似胎非胎也，总由寒湿之邪陷于胸膈，命门之阳郁于下焦，以「丹田有热，胸中有寒」八个字为不易之勘语。丹田有热，故渴欲得饮，胸中有寒，故虽欲得水，而不能饮，则口燥似喜水，又似恶水，其难过之状而为烦也。受业何鹤龄案：张氏拟补黄连汤，闽医相沿用五苓散。
述此湿邪误下之逆于胸，而为下热中寒之证也。此合下节俱言湿家不可下也。
〔补曰〕胸中与丹田，皆是膜油相连，寒湿之气既入胸中之膜间，则闭塞在膈中也。其与丹田气海应出之气，因胸膈闭而不得出，则郁而为热。注家于丹田胸中尚不知其道路，而妄补黄连汤、五苓散，真是强作解事。
湿家误下之，则额上汗出，以阳明之脉交额中，此阳明之气绝而真液上泄也。且见微喘，以太阳之气与肺相合而主皮毛，此太阳之气绝而真气上脱也。且见小便利者，以少阳三焦司决渎而出水道，此少阳之气绝而津液下注也。三阳气绝，上下离脱故死。若下利不止者，中土败而地气陷，不必三阳气绝而亦主死。
〔述〕此言湿家下之而上脱下泄，而为不治之死证也。
问曰：风胜为行痹，湿胜为著痹，一属阳，一属阴，风湿不和而两相搏，以致一身尽疼痛。若阴阳和则雨露降，法当汗出而解。然阳之汗，以天之雨名之，值天阴雨不止，医云此阴雨之时，天人之气相应，正可发其汗。今汗之而其病犹有不愈者，何也？答曰：汗者所以和阴阳也。盖发其汗，汗大出者，风为阳邪，但风气去即阳气衰，阳衰阴盛，而阴邪之湿气仍在是故不愈也。若治风湿者，发其汗，但微微似欲汗出者，则阴阳两不相负，而风湿俱去也。
〔述〕此节论风湿，次节论寒湿，末节论所以致风湿，而寒湿亦在其中矣。
雾露之湿为清邪，自上受之，湿家病关节不疼痛，止是半身以上疼痛，不发热似熏黄，而发热止是面黄。肺司气而主皮毛，湿袭于皮毛，故气不顺而喘。阴证无头痛，湿未入阴，故头痛。湿袭皮毛，内壅肺气，故鼻塞。湿气弥而不散，亦扰心主而生烦。此湿邪但在上焦，毫不犯里，故其脉视出阳之大，不犯胃气，自能饮食，脾气亦舒而腹中和，因而断曰脏腑无病。病在头中，寒湿故鼻塞。病浅不必深求，毋庸致剂，止内辛香开发之药于鼻中，宜泄头中之寒湿则愈。
〔述〕此言寒湿伤于高，表里气自和，宣通其空窍而自愈也。按朱奉议用瓜蒂散纳之。
〔补曰〕头中寒湿之「中」，当读仄声。
病者风湿相搏，一身尽疼，发热每于日晡所剧者以日晡所为阳明王时，太阳湿土郁而不伸也，此名风湿。然所以致此风湿之病，乃伤于汗出当风，汗随风复入皮腠而为风湿也。或久伤取冷所以致风湿也。致风湿者以此，而其所以致寒湿者亦可以类推矣。
〔述〕上节言治风湿之法，而未及致风湿之因，故特申明其故，以终湿痹之义。
●钱天来云　：病因汗出当风，夫汗出则腠理开，当风则风乘腠理矣。风邪既入，汗不得出，以离经之汁液，既不得外出皮毛，又不能内返经络，留于肌腠而为湿，此即人身汗液之湿也。其或暑汗当出之时，伤于纳凉太过，使欲出之汗不得外泄，留著肌腠而致病，与汗出当风无异也。《金匮》用麻黄杏仁薏苡甘草汤。
太阳中热者，暍是也。暍者，暑也。暑干肌腠而表气虚微，所以其人汗出。太阳以寒为本，故恶寒。暑湿之邪内合太阳之标热，故身热而渴也。
〔述〕此三节论暍伤太阳。暍者，暑也。《金匮》用白虎加人参汤。
太阳中暍者，其证身热疼重而脉微弱。此以夏月因受暑热，而复伤冷水，水行皮肤中所致也。推之夏月阳浮阴伏，凡畏热贪凉，皆可以伤冷水，例之病在阴经即为阴证，岂可一以清凉治暑哉。
此言暑热常合湿邪为患，《金匮》治以一物瓜蒂汤。方用瓜蒂二十七个，水一升者，取五合，去滓顿服。后人推广其义，用五苓散、大顺散、小半夏茯苓汤、十味香薷饮、白虎加苍术汤，皆兼治湿也。无形之热伤其肺金，用白虎汤救之；有形之湿壅其肺气，用瓜蒂汤通之。
〔正曰〕上节热者暍是也，是暍之正文，此节伤冷水，非暍证也。仲景因于此，正恐人误认为暍，故特辩之。今人创为阴暑之说，则反生葛藤。
太阳中暍者，病标本之气，故发热恶寒。病所循之经，故身重而疼痛。热伤气，故其脉弦细芤迟。膀胱者，毫毛其应，故小便已洒洒然毛耸。阳气虚，不能荣于四肢，故手足逆冷，小有劳身即热，气虚不能自支也。口开前板齿燥，以荣而动阳热，阴液不能上滋也。此表里经脉俱虚，不可汗下温针，倘若误认为伤寒而发汗，则表虚而恶寒甚。若因其寒甚而加温针，则经脉虚而发热甚。若因其发热甚而数下之，则里虚而津液伤，故淋甚。
此言中暍之阴证，发热恶寒，至手足逆冷，皆阴寒之脉证。「小有劳」三句，是虚而有热之见证，火汗下皆为所戒，而治法从可推矣。
〔正曰〕此非中暍之阴证也。既曰阴寒而又曰虚而有热，义实难通。盖此节以弦细芤迟之脉为主，言其人素虚而骤得此热暍之病也。故以汗下温针为戒，谓其人素虚寒则可，谓其人中阴暑则不可。「阴暑」二字，皆后世之谬谈，万不可引入仲景书中。


跋  ——————————————————————————————————————————————————————————————————————————————————————————

跋  ***************************
注《伤寒论》有五难：变易原文，各逞己见，以恣辩论，遂至颠倒错乱，后学莫得寻其层次，虽贤如柯韵伯亦所不免，余何足论焉，则不讲文法，一难也。论中逐节相生，首尾连贯，如发汗后不可更行桂枝汤节，与下后不可更行桂枝汤节，文虽同而有汗后、下后之别，乃有以为重出而去之者，其他应分不分，应合不合者，难以枚举。则不求章法，二难也。汉文古奥，每于虚字处见精神，如第一句太阳之为病，「之为」二字，人以为虚语，其实是说太阳经气之中，所为出诸病，似此类者甚多。其尤易见者，伤寒脉浮滑，此表有热里有寒节，竟有改为表有寒，里有热，则不考治法，三难也。经方本《汤液经》，效如桴鼓，乃有畏其难而莫之用，如麻黄升麻汤之类，有因其缺而补之，如皮日休补禹馀粮丸，犹有见解，至每节下必补出某方，甚为笨痴可厌，则不审方法，四难也。全书有提纲，有结束，论某证某治法，合数节而成一章，然六经外何以终于霍乱、阴阳易篇？厥阴篇何以与末二篇同以胃气结束？则不标读法，五难也。《伤寒论浅注》曾有一于是乎？仲师自序云：伤夭横之莫救，是编亦以伤夭横而著之也。王叔和序《伤寒论》云拟防世急，是编亦正以防世急也。然则吾夫子之注是篇，其寿世寿民之意亦深矣。
嘉庆岁次庚辰孟春受业弟宾有、侄道著同谨跋
〔补曰〕修园书跋语甚多，只赞其书之妙，与仲景原文无涉。余为此书为发明仲景原文起见，非代刻修园之书也，故其跋皆删去，而独存此篇，以其见解尚有益于读者。


附识  ——————————————————————————————————————————————————————————————————————————————————————————

附识  ***************************
〔蔚按〕医道之不明也，皆由于讲方而不穷经之故。《神农本草经》明药性也，未尝有配合之方。《灵枢》《素问》明造化阴阳之理，原其得病之由，除鸡矢醴、半夏秫米汤等方外无方。《难经》八十一章，阐明《内经》之旨，以补《内经》所未言，亦无方。至汉·张仲景得商·伊圣《汤液经》，著《伤寒论》《金匮要略》二书，专取伊圣之方，而立三百九十七法，法以方而行，方以法而定，开千百年之法眼，不可专谓为方。仲景后此道渐晦，至唐赖有孙思邈，起而明之，著《千金方》，其方俱从《伤寒论》套出，又将《伤寒论》一一备载不遗。惜其字句不无增减，章节不无移易，又不能阐发其奥蕴，徒汲汲于论中各方，临摹脱换，以求新异，且续刻《千金翼》以养性补益各立一门，遂致后医以补脾补肾、脾肾双补、补气补血、气血两补、温补凉补、不温不凉之平补等方迎合于富贵之门，鄙陋之习由此渐开，究非《千金方》之过，不善读《千金方》之过也。后学若取其所长，弃其所短，则《千金》书何尝非仲景书之翼也耶。《千金》私淑仲景，时有羹墙之见，其方託言龙宫秘方，盖以仲景居卧龙冈，其《伤寒》《金匮》方即为龙宫方，老生恒谈神明瘁鬼神来告，岂其真为神授哉。家严少孤，家徒四壁，半治举子业，半事刀圭家，日见各医竞尚唐宋各汇方，金元刘、张、朱、李四大家，以及王宇泰、薛立斋、张景岳、李士材辈，滥收各方而为书，是有方之书得，而无方之书遂废，心甚悯之，每欲以家藏各方书付之祖龙，而于无方之《本经》《内经》《难经》之祖述伊圣之经方，仲景书寝食数十年弗倦，自《千金》以下无讥焉。壬子登贤书后，寓都门，适伊云林先生患中风证，不省人事，手足偏废，汤米不入者十馀日，都门名医咸云不治，家严以二大剂起之，名噪一时，就诊者门外无虚。辄后因某当事，强令馆于其家，辞弗就，拂其意。癸丑秋託病而归，后出宰畿辅，恐以医名蹈癸丑岁之前辙，遂绝口不谈，犹私自著书，尝语蔚曰：三不朽事，立言居其一，诗文词赋不与焉。有人于此，若能明仲景之道，不为异端末学所乱，民不夭扎，其功德且及于天下后世也。前刻《公馀医录》等书，皆在保阳官舍而成，而《伤寒论》《金匮要略浅注》二书，稿凡三易，自喜其深入显出，自王叔和编次，成无己注释后，若存若没，千有馀年，至今日方得其真谛，与时俗流传之医书大有分别。所苦者，方中分两轻重、煮渍先后、分服顿服、温服少冷服等法，毫釐间大有千里之判，不得从俗本。编为歌括，以便记诵，命蔚于歌括后各有拟注，亲笔改易，其于蔚之千虑一得处，则圈之又圈，点之又点，意欲大声急呼，唤醒千百医生，靡靡欲悟中，忽然警觉而后快。至于《金匮》方，又命弟元犀韵之，蔚则仿建安许氏内台方议体，为之逐条立议焉。盖以高年之心，不堪多用，蔚与弟元犀不过效有事服劳之道，非敢轻动笔墨也云尔。时嘉庆二十四年岁次己卯冬至后五日也，男蔚谨识。
蔚再按：以上拟注及附识一条，皆家严亲笔圈点，蔚谨遵而不敢违，付刻后每欲于注中说未了者，续出数条，庶无剩义，因阅时贤徐灵胎医书六种，其首卷有论六条，颇见晓畅，蔚可以不必再续也。今附录于后，以公同好。

方药离合论  ***************************
论共六首，俱徐灵胎著。灵胎名大椿，江苏吴江人也。
方之与药，似合而实离也，得天地之气，成一物之性，各有功能，可以变易血气以除疾病，此药之力也。然草木之性，与人殊体，入人肠胃，何以能如人之所欲以致其效？圣人为之制方以调剂之，或用以专攻，或用以兼治，或相辅者，或相反者，或相用者，或相制者，故方之既成，能使药各全其性，亦能使药各失其性，操纵之法，有大权焉，此方之妙也。若夫按病用药，药虽切中，而立方无法，谓之有药无方。或守一方以治病，方虽良善，而其药有一二味与病不相关者，谓之有方无药。譬之作书之法，用笔已工而配合颠倒，与夫字形俱备而点画不成者，皆不得谓之能书。故善医者，分观之而无药弗切于病情，合观之而无方不本于古法，然后用而弗效，则病之故也，非医之罪也。而不然者，即偶或取效，隐害必多，则亦同于杀人而已矣。至于方之大小奇偶之法，则《内经》详言之，兹不复赘云。

古方加减论  ***************************
古人制方之义，微妙精详，不可思议。盖其审察病情，辨别经络，参考药性，斟酌轻重，其于所治之病不爽毫发，故不必有奇品异术，而沉锢难险之疾投之辄有神效，此汉以前之方也。但生民之疾病，不可胜穷，若必每病制一方，是曷有尽期乎？故古人即有加减之法，其病大端相同，而所现之证或不同，则不必更立一方，即于有方之内，因其现证之异而为之加减。如《伤寒论》中治太阳病，有桂枝汤；若见项背强者，则用桂枝加葛根汤；喘者，则用桂枝加厚朴杏子汤；下后脉促胸满者，桂枝去白芍汤；更恶寒者，去白芍加附子汤。此犹以药为加减者也，若桂枝麻黄各半汤，则以两方为加减矣。若发奔豚者用桂枝加桂汤，则以又药之轻重为加减矣。然一二味加减，虽不异本方之名，而必明著其加减之药。若桂枝汤倍用芍药而加饴糖，则又不名桂枝加减饴糖汤，而为建中汤，其药虽同而义已别，则立名亦异，古法之严如此。后之医者不识此义，而又欲託名用古，取古之方中一二味，而即以某方目之，如用柴胡则即曰小柴胡汤，不知小柴胡之力全在人参也；用猪苓、泽泻即曰五苓散，不知五苓之妙专在桂枝也；去其要药，杂以他药，而仍以某方目之，用而不效，不知自咎，或则归咎于病，或则归咎于药，以为古方不可治今病。嗟呼！即使果识其病，而用古方，支离零乱，岂有效乎？遂相戒以为古方难用，不知全失古方精义，故与病毫无益而反有害也。然则当何如？曰能识病情，与古方合者则全用之，有别证则据古法加减之，如不尽合，则依古方之法，将古方所用之药而去取损益之，必使无一药之不对证，自然不悖于古人之法，而所授必有神效。
〔补曰〕仲景凡以某方为主者，皆有加减出入，世谓经方不可加减，皆读书未化之故，须知仲景亦常有加减之方，明明示人加减之法，要在会通其理，然后可议加减。

方剂古今论  ***************************
后世之方，已不知几亿万矣，此皆不足以名方者也。昔者圣人之治方也，推药理之本原，识药性之专能，察气味之从逆，审脏腑之好恶，合君臣之配偶，而又探索病源，推求经络，其思远，其义精，味不过三四，而其用变化不穷，圣人之智真与天地同体，非人之心思所能及也。上古至今，千圣相传，无敢失坠，至张仲景先生，复申明用法，设为问难，注明主治之证，其《伤寒论》《金匮要略》，集千圣之大成，以承先而启后，万世不能出其范围，此所谓古方，与《内经》并垂不朽者。其前后名家，如仓公、扁鹊、华佗、孙思邈诸人，各有师承，而渊源又与仲景微别，然犹自成一家，但不能与《灵》《素》《本草》一线相传为宗枝正脉耳。既而积习相仍，每著一书，必自撰方，千百唐时诸公，用药虽博，已乏化机。至于宋人，并不知药，其方亦板实浮浅。元时号称极盛，各立门庭，徒逞私见。迨乎前明，蹈袭元绪馀而已。今之医者，动云古方，不知古方之称，其指不一，若谓上古之方，则自仲景先生流传以外无几也。如谓宋元所制之方，则其可法可传者绝少，不合法而荒谬者甚多，岂可奉为典章？若谓自明人以前皆称古方，则其方不下数百万。夫常用之药不过数百品，而为方数百万，随拈几味，皆已成方，何必定云某方也。嗟嗟！古方何其严，今之方何其易。其间亦有奇巧之法、用药之妙，未必不能补古人之所未及，可备参考者，然其大经大法，则万不能及其中，更有违经背法之方，反足贻害。安得有学之士，为之择而存之，集其大成，删其无当，实千古之盛举，余盖有志而未遑矣。

古今方剂大小论  ***************************
今之论古方者，皆以古方分两太重为疑，以为古人气体厚，故用药宜重，不知此乃不考古而为此无稽之谈也。古时升斗权衡，历代各有异同，而三代至汉，较之今日，得十之二。余亲见汉时有六升铜量，容今之一升二合。如桂枝汤乃伤寒大剂也，桂枝三两、芍药三两、甘草二两，共八两，二八不过一两六钱为一剂，分作三服，则一服药不过今之五钱三分零。他方间有药品多而加重者，亦不过倍之而已。今人用药必数品，各一二钱或三四钱，则反用三两外矣。更有无知妄人，用四五两作一剂。近人更有用熟地八两为一剂者，尤属不伦。用丸散亦然，如古方乌梅丸，每服如桐子大二十丸，今不过四五分。若今人之服丸药，则用三四钱至七八钱不等矣。末药只用方寸匕，不过今之六七分，今亦服三四钱矣。古人之用药分量，未尝重于今日，《周礼·遗人》凡万民之食，食者人四釜。注：六斗四升曰釜，四釜共二石五斗六升，为人一月之食，则每日食八升有馀矣。而谬说相传方剂日重，即此一端而荒唐若此，况其深微者乎。盖既不能深思考古，又无名师传授，无怪乎每举必成笑谈也。

煎药法论  ***************************
煎药之法，最宜深讲，药之效不效，全在乎此。夫烹饪禽鱼羊豕，失其调度，尚能损人，况药专以之治病而可不讲乎？其法载于古方之末者，种种各殊。如麻黄汤，先煮麻黄，去沫，然后加余药同煎，此主药当先煎之法也；而桂枝汤又不必先煮桂枝，服药后须啜热粥以助药力，又一法也；如茯苓桂枝甘草大枣汤，则以甘澜水先煎茯苓；如五苓散，则以白饮和服，服后又当饮暖水；小建中汤，则先煎五味，去渣而后纳饴糖；大柴胡汤，则煎减半，去渣再煎；柴胡加龙骨牡蛎汤，则煎药成而后纳大黄。其煎之多寡，或煎水减半，或十分煎去二三分，或止煎一二十沸，煎药之法，不可胜数，皆各有意义。大都发散之药及芳香之药，不宜多煎，取其生而疏荡。补益滋腻之药，宜多煎，取其熟而停蓄，此其总诀也。故方药虽中病，而煎法失度，其药必无效益。病家之常服药者，或尚能依法为之，其粗鲁贫苦之家，安能如法制度？所以病难愈也。若今之医者，亦不能知之矣，况病家乎。

服药法论  ***************************
病之愈不愈，不但方必中病，方虽中病而服之不得其法，则非特无功，而反有害，此不可不知也。如发散之剂，欲驱风寒出之于外，必热服而暖覆其体，令药气行于营卫，热气周遍，挟风寒而从汗解。若半温而饮之，仍当风坐立，或仅寂然安卧，则药留肠胃，不能得汗，风寒无暗消之理，而营卫反为风药所伤矣。通利之药，欲其化积滞而达之于下也，必空腹顿服，使药气鼓动，推其垢浊从大便解，若与饮食杂投，则新旧混杂，而药气与食物相乱，则气性不专，而食积愈顽矣。故《伤寒论》等书，服药之法，宜热宜温，宜凉宜冷，宜缓宜急，宜多宜少，宜早宜晚，宜饱宜饥，更有宜汤不宜散，宜散不宜丸，宜膏不宜丸，其轻重、大小、上下、表里治法各有所当，此皆一定之至理，深思其义，必有得于心也。
〔补曰〕以上各条，于仲景书颇有发明，故特採入，以为读是书者之一助。

考古  ***************************
钱天来云：汉之一两，即今之二钱七分也。一升即今之二合半也。汪苓友云：古云铢者，六铢为一分，即二钱半，二十四铢为一两也。云一升者，即今之大白盏也，古方全料谓之一剂，三分之一谓之一服。凡用古方，先照原剂，按今之马子，折实若干重。古方载三服者，只取三分之一，遵法煎服。载两服者，宜分两次服之，顿服者，取一剂而尽服之，只要按今之马子折之。至大枣、乌梅之类，仍照古方枚数，以马子有古今之不同，而果枚古今无异也。程扶生云：古以二十四铢为一两，一两分为四分，去声。六铢为一分，计二钱五分，则所谓十八铢者，盖三分之重，古之七钱半也。然以古今量度及钜黍考之，以一千二百黍之重，实于黄钟之龠，得古之半两，今之三钱也。合两龠为合，得古之一两，今之六钱也。十铢为一千黍之重，今之二钱半也。一铢为百黍之重，今之二分半也。或又谓古今量度，惟汉最小，汉之一两，惟有今之三钱半强，故《千金》《本草》以古三两为今一两，古三升为今一升。然世有古今，时有冬春，地有南北，人有强弱，大约古用一两，今用一钱足矣，宜活法通变，不必胶柱而鼓瑟，则为善法仲景者矣。愚按诸说颇有异同，大抵古之一两，今折为三钱，不泥于古而亦不离于古也。

劝读十则  ***************************
凡积重难反之势，骤夺其所好，世所惊疑，今且浅而商之。明药性始于《神农本经》，论病情始于《灵枢》《素问》，以药治病始于伊尹《汤液》。迨汉仲景出，集尹圣及上古相传之经方，著《伤寒论》及《金匮玉函经》二书，《外台》谓又有《小品》一书，今失传方诸举业家与四子书无异，而犹有疑之者，岂四子之书亦不可读乎。则以读仲师书为第一劝。
仲师书文义古奥难读，即刘、张、朱、李四家，明时以张长沙与刘河间、李东垣、朱丹溪为四家，此李士材之误也。张石顽云：张是张子和，当知相沿之误。虽尊仲圣之名，鲜有发挥。更有庸妄者，颠倒是非，谓仲师专工于伤寒，其桂枝、麻黄只行于西北，宜于冬月，以芎、苏、羌、独、荆、防等剂，为感冒切用之品，以补中、归脾、八珍、六味等方，为杂病平稳之方。百病不究根由，只以多热为阴虚，多寒为阳虚，自夸为挚领提刚之道，究竟伪术相师，能愈一大病乎。夜气犹存，举生平所治之证，悉心自问，当亦知所变计也。则以知过必改为第二劝。
经方效如桴鼓，非若后世以地黄补阴，以人参补阳，以香砂调气，以归、芎调血，笼统浮泛，待病气衰而自愈也。《内经》云一剂知二剂已，又云覆杯而卧，《伤寒论》云一服愈，不必尽剂。可知古人用药，除宿病痼病外，其效只在半剂一二剂之间。后世如薛立斋《医按》云服三十馀剂及百剂效，李士材云备参五斤，期于三月奏效，此岂果服药之效哉，乃病气衰而自愈，若辈贪天之功而为己力也。余阅其案，深悯病人之困于药甚于桎梏也。则以经方之疗效神速，为第三劝。
《伤寒论》一百一十三方，以「存津液」三字为主。试看桂枝汤和平解肌，无一非养液之品，即麻黄汤轻清走表，不加姜之辛热，枣之甘壅，从外治，外不伤荣气亦是养液之意。故统制一剂，分为三服，不必尽剂可愈，愈后亦无他病。近医芎、苏、羌、独、荆、防、苍、芷，苦燥辛烈，大伤阴气，最陋，是吾闽习气，谓二陈汤为发汗平稳之剂，方中如陈皮之耗气，半夏之耗液性涩，如血出不止，以此药生捣敷之则止，止血即止汗之验。茯苓渗利太早致邪陷入少阴皆所以涸其汗原。此二字，馀切究十年方悟。留邪生热，以致变成烦躁大渴、谵语神昏等证，所谓庸医误人者此也。至于《金匮》一百四十三方，大旨是「调以甘药」四字，后世之四君子汤、补中益气汤及四物、八珍、十全、归脾、逍遥等剂，颇得甘调之意，而偏驳不驯，板实不灵，又不可不知。则明经方之有利无害，为第四劝。
仲师为医中之圣人，非至愚孰敢侮圣。所疑者其方也，方中无见证治证之品，且铢量升斗畏其大剂，不敢轻试。不知本草乱于宋元诸家，而极于明之李时珍。能读本经，洞达药性者，自知其三四味中备极神妙。况古人升斗权衡，三代至汉，较之今日，仅十之三，每剂分三服，一服亦不过七八钱与两零而已，较之时方之重者乃更轻，今以古今之马子折算，又为之浅浅解释，俾知经方，道本中庸人与知能，为第五劝。
先入为主，人之通患也，桂枝汤、小柴胡汤，无论伤寒杂病、阳经阴经，凡荣卫不和者，得桂枝而如神，邪气不能从枢而外转者，得柴胡而如神。今人惑于《活人》春夏忌桂枝之说，又惑于前医邪在太阳误用柴胡，反致引入少阳之说，及李时珍虚人不可多用，张岳景制五柴饮列于散阵，遂致应用不用，误人无算。而不知二药神农列之上品，久服可以却病延年。今之信各家而不信神农，诚可怪也。闽医习见余用桂枝汤万一无失，此数年来，自三钱亦至用八九钱而效者，咸知颂予创始之德。至于柴胡不过四钱而止，而浙省、江苏每用必以龟血拌蒸，最多不过二钱，皆先入之说误之也。不知长沙方柴胡用至八两，取其性醇，不妨多服，功缓必须重用也。《本经崇原》云：柴胡出于银州者佳。今市中另有一种柴胡，不知何草之根，害人不浅。推之细辛、五味，用不过一钱，大枣不过二枚，生姜不过二片，种种陋习，皆违经旨，吾愿同事者，先进去市中徇人恶习，而以愈达愈上，为第六劝。
起死回生，医之道也，如医家束手，病家待毙，察其为杂法所误，先与病家说明，璧其方资，愈不受谢，照仲师法四逆、白通以回阳，承气、白虎以存阴，助其枢转，运其针机，脏腑调和，统归胃气，危急拯救，不靠人参。此一句为病家之脑后下一针也。经方无用参为救急法，惟霍乱有理中丸汤方，然汗厥脉微欲绝，以通脉四逆如猪胆汤为主，又无取乎人参，第不可与读薛氏、景岳等书人说也。其有任，亦可救十中二三。余自临证三十馀年，知经方之权夺造化，为第七劝。
经方愈读愈有味，愈用愈神奇，凡日间临证立方，至晚间一一于经方查对，必别有神悟，则以温故知新为第八劝。
医门之仲师，即儒宗之宣圣，凡有阐扬圣训者则尊之，其悖者则砭之，障川东流，功在吾辈，如四家中，刘河间书虽偏苦寒，尚有见道之处；朱丹溪虽未究源头，却无支离之处；张子和瑕瑜参半；最下是李东垣，树论以脾胃为主，立中以补中为先，徇其名而亡其实，燥烈劫阴，毫无法度，尝考医论中载其人富而好名，巧行其术，邪说流传，至今不熄，正与仲师养津液及调以甘药之法相反，不可不知。至于李时珍、王宇泰之杂，李士材之浅，薛立斋之庸，赵养葵之妄，张景岳、陈远公、冯楚瞻之浮夸影响，不使一字寓目，方可入于精微之奥。坊刻訒庵等本，虽云耳食，却有一二道得著处，但于仲师方末，杂引陶节庵诸辈臆说，不无朱紫之乱，入门时姑参其说，终为乡愿矣。则以专一不杂为第九劝。
亚圣有云：予岂好辩哉，不得已也。今医学各门成户，所藉乎明先圣之功，溯委穷源不绝于口，则陷溺未及久，颖慧过人者，自必悔而就学，道不孤矣。若言之过激，则怨而生谤，位置太高，则畏而思避，踽踽独行，济人有几？凡我同人，务宜推诚相与，诚能动物，俾此道日益昌明，则以有言无隐，和气可亲，为第十劝。
〔补曰〕十条多痛快语，间亦有过拘过激处，然其大意皆有益于医学，故概录之。

医病顺其自然说  ***************************
病人之吉凶祸福，寄之于医，医者之任重，然权不操诸医，而操诸用医之人，何也？人有大病，庸医束手无策，始求救于名医。名医入门诊毕，告以病从何来，当从何去，得那一类药而增剧者何故？得那一类药，除去那一病，而此外未能尽除者何故？病势虽觉稍愈，逾一二日仍作，或逾一二日而更甚于前者，又何故？一一为病家说明，定其如此救误，如此温清攻补，如此按法立方，服药后必见出何证，又见出何证则向愈，预断其愈于何日何时。病能一一信其言而不疑，且架中不藏《本草备要》《医方集解》《万病回春》《本草纲目》《东医宝鉴》《冯氏锦囊》《赤水元珠》《薛氏医案》《景岳全书》《石室秘录》《辨证奇闻》《临证指南》之类，又无强不知以为知之亲友，与依阿两可，素称果子药之先生，朱紫不乱。则名医得以尽其所长，伤寒卒病二三日可愈，最迟亦不出十八日之外，风劳臌膈一月可愈，最迟亦不出三月之外，否则病家疑信参半，时医犹可勉强从事，俟其病气衰而自愈。若以名医自命者，断不可肩此重任，反致取怨败名。余因热肠而备尝其苦，凡我同志，不可以鉴此前车。今之方技家，恃在口给，见有同我者引之，互相标榜，逊我者亦不却之，临深为高，至于穷《本草经》，读《灵》《素》，法仲景，其自立为耳所未闻，其治效又目所仅见，遂谦让曰我不能如此之神，亦不如此之偏以取胜也，若辈造此「偏」之一字，任令法高一丈，其奈魔高十丈，且谓古书不可以今用，即于多读书处谓其偏，起死证而生之，即以出奇冒险目其偏，以致病家先入为主，广集不偏之医，历试罔效，不得已始延为破釜沉舟之计，究竟终疑其偏，麻、桂、硝、黄，则曰汗下之太过也；姜、附、芩、连，则曰寒热之太峻也；建中、理中、陷胸、十枣，则曰补泻之不留馀地也；滋水之地黄，补元之人参，用应多而反少；日食之枣子，至贱之甘草，用应少而非反多。此似是而非之言，更甚于恣肆不伦于理之言，知几者，正可以拂衣而去，乃犹曰病尚可为，不忍恝然而舍之，此虽活人无已之心，而疑事无功，未能活人，且以误人。盖药之所以流行于经络脏腑，内外无有不到者，气为之也，气不自到，心气主之，胆气壮之也。彼既疑我为偏，一见我之用药，又出于意想之外，则心气乱，《内经》云：心者，君主之官也，神明出焉。又云：主不明则十二官危是也。不独心气乱，而且胆气亦因之而怯，《内经》云：胆者，中正之官，决断出焉。又云：十二经皆取决于胆是也。药乃草根、树皮及一切金石之钝物，原藉人之真气以流行。今心气乱而妄行，胆气怯而不行，如芩、连入口，其寒性随其所想而行，旋而皮毛鼓慄而寒状作矣。姜、附入口，其热性随其所想而行，旋而心烦面赤而热状作矣。凡此之类，不过言其大略，不必淋漓痛切而再言之，其中之所以然者命也，我亦顺其自然而已矣，又何必多事，为凡我同志者，能以余为前车之鉴，则道愈彰而活人愈众。

征引一  ***************************
《伤寒论》平脉法第十三节问曰：脉有灾怪，何谓也？师曰：假令人病脉得太阳与形证相应，因为作汤，比还送汤如食顷，病人乃大吐下利，腹中痛，师曰：我前来不见此证，今乃变异，是名灾怪。问曰：何缘得此吐利？答曰：或有旧时服药，今乃发作，故为灾怪耳。程郊倩注曰：望问故医家之事，亦须病家毫无隐讳，方能尽医家之长，因复出此条，为病家服药瞒医之戒，灾因自作，而反怪及医，故曰灾怪。然更有怪灾病，不可不知。得仲景法，处仲景方，病家大怪，以示诸医，益摇头吐舌而大怪，乃从其不怪者治之，轻者剧，重者死，而灾及其身，终不解其病为何病，此病近日竟成疫，沿门渐染，仲景却未言及，想仲景时只有灾怪病，尚无怪灾病耳。一噱。
●按程郊倩　谓怪灾病孽，不在庸医之好造谣言，而在病家之贵耳贱目，执俗本之本草，查对名医之处方，执俗本之套语，贬驳名医之治法，以致名医叹息而不与辨，决然而去，岂非灾由自取耶。忆戌辰春，李太守名符清患气短病，余主以桂苓甘术汤，与肾气丸间服，许以半月必效。旋有所闻，惊怪而阻，另延津门陶老医，服葶苈、杏仁、枇杷叶、木通之类二十馀剂，肿胀癃闭而逝。候补知县叶名钧偶患咳嗽，微发热，小便不利。余曰：小青龙汤一服可效。渠怪而不服，另延姑苏叶天士之族侄诊之，说水不制火，火气刑金，日以地黄两许、麦冬、阿胶、枇杷叶、贝母之类为佐。二十馀日后，与余相遇于北关官廨，自言咳嗽已愈，惟早起气觉短促，余无他病。余察其面部皮里膜外伏青黯之色，环口尤甚，按其脉数而弦芤，重按之散而无神，遂直告之曰，此群阴用事，阳光欲熄之候，宜抛去前药，以白术、附子浓煎，调生姜自然汁半杯，六七服尚可急救。叶公以余言太激而不答，是晚自觉倦怠异常。前医仍用熟地一两、党参五钱、枸杞、麦冬、阿胶各三钱、杜仲、酒芍、当归各二钱、炙甘草一钱服之，次早神昏不语，痰涎如涌。渠胞弟惊告，余曰：前言一线残阳，扶之尚恐不及，况以熟地等助其阴霾之气乎。今阴霾之气上弥天际，痰涎涌盛，状如中风，盖以肝为风木之藏，人当东方生气将脱之顷，往往外呈此象，其实与中气无与也。证与脉弦数散乱，三五不调，余直辞不治，次日未刻果殁。庚午秋七月，前任天津尹丁名攀龙过余旅寓，见其面上皮里黧黑，环唇更甚，卧蚕微肿，鼻上带些青色。余直告之曰：君有水饮之病根，挟肝气而横行无忌，此时急疗可愈，若迟至二十日，病亦发作，恐医日多，方日杂，总不外「气血痰郁」四字，定出搔不著痒之套方，即有谈及水饮，缓至以六君、二陈加减，峻治以滚痰、黑锡专行，此敷衍题面，而题理题神则尽错矣。以药试病，试坐穷而变计，虽卢、扁莫何。丁君心怪言之过激，弗听。至七月下旬病作，中秋后渐重，九月下旬邀诊。余告之曰：曏者所陈之弊，今一一蹈之，前说明病发后毋庸用药，非自今推诿，然无中生有之治法，惟《金匮》咳嗽篇用十枣汤云：咳家，其脉弦者，有水，此主之。又云：支饮家，咳满，胸中痛者，不卒死。至一百日及一岁，亦宜用此汤。推病根成于旧岁冬初，未及一岁，且病发止六十馀日，尚在百日之内，喻嘉言《医门去律》咳嗽续论篇言之甚详，俟有识有胆者用之，而余则不能。坐中有一老医，立争不可，余姑拟龙、牡、甘、苓行水化气等药而去，遂不复延。嗣余奉委到高阳办理赈务，闻渠延医满座，日以熟地、枇杷叶、炮姜、附子肉桂、人参服之不断，渐至大喘肿胀，吐血大衄，耳目俱出血，小水全无而殁。此皆怪灾病之新案。
〔补曰〕修园之论往往过激，又于阴品必加斥骂，亦略有偏，然其痛快淋漓处实切中时弊。

征引二  ***************************
〔张隐菴曰〕顺治辛卯岁，予年四十有二，八月中生一胃腕痈，在鸠尾斜下右寸许，微肿不红，按之不痛，隐隐然如一鸡卵在内。姚继元先生视之曰：此胃脘痈也，一名捧心痈，速宜解散，否则有性命之忧。与一大膏药，上加末药二三钱。午间烘贴至暮，手足苏软，渐至身不能转侧，仰卧于书斋，心烦意乱，屏去家人，至初更时痈上起一毒气，从左乳下至肋下胁，入于左肾，入时如烧锥刺入，眼中一阵火光，大如车轮，神气昏晕，痛楚难言，火光渐摇漾而散，神昏始苏，过半时许，其气复起，其行如旧，痛楚如前，如此者三四次。予思之，此戊与癸合也，然腑邪入脏，自分必死，妄想此毒气不从胁下入肾，得从中而入于肠胃则生矣。如此静而行之，初次不从，二次即随想而仍从于左乳下入于肠中，腹中大鸣，无从前之痛楚矣。随起随想，因悟修养之道，气随想而运用者也。运气法大能起鼓膈之证，劳怯咳嗽，亦妙。至天明大泄数次，胸膈宽疏。继元先生复视之曰：毒已散解，无妨事矣。至次年中秋复发，仍用膏药、末药，毫无前番之状，而肿亦不消，予因想运气之妙，行住坐卧，以手按摹，意想此毒气仍归肠胃而出，如此十馀日而散。
按：读此案知病家不能深信，断断不可勉强相从，且不必言及治当何法，应用何方，恐后到之医矫吾言而走入错路，又恐其从吾言而还致生疑，不如三缄其口之为得。

征引三  ***************************
喻嘉言《寓意草》云：王岵翁深知医理，投剂咸中肯綮，所以长年久世，然苦耳鸣，不乐对客，其左右侍从，谁能究心医药之事，前病获安，兢以为人参之力而卸祸者，反以居功谓其意中原欲用参，但不敢专主，姑进余商确，以示详慎耳。于是善后之宜，一以诿之，曾不顾夫一误再误也。前所患虚风证，余用甘寒药二剂稍效，俄焉更医而致危，不得已又召余视之，虽用旋覆代赭二剂回天，然前此虚风本证，尚无暇于驱除，而主家及医，其时方兢夸人参之力，谓调理更宜倍用，无俟参酌，独不思虚风酝酿日深，他求日再良治，不能及矣。余向为岵翁视病，言无不听，独患此大病，竟不乐于交谈，且日来喜食羊肉、河豚以召风，然亦不自由也。盖风煽胃中，如转丸之捷，食入易消，不得不借资于厚味，而不知胃中元气久从暗耗，设虚风止熄，即清薄之味尚不易化，况于肥甘乎？今之医家，全不究病前病后消息，明语以虚风之证，竟不知虚风为何物？奈何言医耶？奈何言调摄耶？彼时余适有浙游，旋日复得重恙，召诊时语余云：一病几危，今幸稍可，但彻夜撰改本草不辍，神乱奈何？余对曰：胃风久炽，津液乾藁，真火内燔，宜用知母一两，人参、甘草各一钱，日进二剂自安。众议方中用参太少，且无补药佐之，全无取义，竟置不用，连进参、术大剂不效。越三日，剂中人参竟加一两，服后顷刻，气高不返而逝。
按：读此按以自知医理，与平时心服之人，忽为时医蛊惑，侍从尼阻，竟至不能用而死，可知命之所定，非人力所能主也。嘉言既尽，其道可告，无罪于王岵翁，而人言不足譊也。余因之有感焉，天下事，事后易为智，大病一愈，邀功者议补议温，纷纷不一，以致既愈之后，仍留遗患者有之，垂成忽败者有之。夫大病自我愈之，而善后之计不复一商者，其故有二，一以胜任有人也，一以酬谢可免也，偷薄之风，适以殒命，堪发一叹。
