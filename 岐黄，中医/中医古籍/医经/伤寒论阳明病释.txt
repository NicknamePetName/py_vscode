
《伤寒论》阳明病释小引  ***************************
余释伤寒病独取阳明。或问余曰：伤寒六经并重，而子独以阳明为言，何也？余曰：正以今日之病家，独不闻阳明之治法，以致治之有法者直至于无法可治，故不得不独言阳明，使人知仲景治阳明之法固至今存也。凡伤寒有五，而传入阳明遂成温病。其生其死，不过浃辰之间。即日用对病真方，尚恐无及，而可药不中病，溷此中焦危急之候乎？惟病家不知病在阳明，一日而病不减即是加。有加而无减，即不生。乃仅视同他病，亦可缓缓延之，而病即有不及待者。所愿病家之于阳明，知其治独急于中焦，而生之亦无难也。余之从事于医者三十年，每出[疒/樂]一病，归必纪之于册，以自镜其所学。而于阳明尤加谨焉，所用皆仲景方。即不尽然，而终不外仲景法。以册稽之，会无一不治之阳明者。外可问世，内可问心，始敢为此《阳明病释》而告于人，曰阳明无死证。凡勘病必先能治伤寒，凡勘伤寒病必先能治阳明。苟阳明之能治，岂不可推以治六经哉。
江左下工自记


卷一  ——————————————————————————————————————————————————————————————————————————————————————————

《伤寒论》阳明病释一  ***************************
阳明经病。经为六经、十二经之总称。此则与腑对举之经也，故曰经病。
阳明之为病，胃家实也。按《千金翼》于此句「胃家实」作「胃中寒」。影宋本《伤寒论》自注云：实，一作寒。
此仲景阳明提纲，为伤寒成温之候也。阳明属胃，故曰胃家。胃家者，中焦也。实者，邪也。太阳寒水之邪，至此而从阳明燥化。则邪到胃经，是为阳明经病。前人乃谓阳明以腑病提纲，何也？夫既曰六经之纲，自当皆以经言。胡独于阳明而以腑言？盖不知邪之所到即谓之实，而必以坚满燥实之当下者方谓之实。故实字之不解，误即自此而起。且阳明不见有经病，而经病之清法亦自此废矣。
问曰：阳明病外证云何？答曰：身热，汗自出，不恶寒，反恶热也。
此阳明经病之始也。阳明有经腑之分，外者对里而言，腑为里则经为外。不言经而言外者，所以别于六经之经也。身热汗出，为太阳阳明公共证。惟恶热、不恶寒为阳明所独。寒水之邪当恶寒，今不恶寒而恶热，故曰反。病既反，则治亦反，应用辛凉者，不得仍用辛温矣。身热，表热也。恶热，里热也。其人到处而表里皆热也。
问曰：病有得之一日，不发热而恶寒者，何也？答曰：虽得之一日，恶寒将自罢，即自汗出而恶热也。《千金》于「发热」上无「不」字。
此言恶寒恶热为太阳阳明分际之的然者。惟其在太阳时恶寒之甚，即可知其时将有大热而病阳明矣。
问曰：恶寒何故自罢？答曰：阳明居中土也，万物所归，无所复传。始虽恶寒，二日自止。此为阳明病也。
此言恶寒罢而又恶热，则病不从太阳解也。自罢，谓不曾解肌发表，而始之恶寒者至此自不恶寒。此可见其欲传阳明矣。土为万物所归，无所复传。治苟如法，病无不愈。此即阳明无死证之理。凡六经病，皆当以《素问·热病论》参看。
伤寒二三日，阳明少阳证不见者，为不传也。《千金》作「其二阳证不见为不传」。
此言病即从太阳解，而不传阳明，亦不传少阳也。太阳为三阳，阳明为二阳，少阳为一阳。
伤寒一日，太阳受之。脉若静者，为不传。颇欲吐，若躁烦脉数急者，为传也。
此言病不从太阳解，则必传阳明也。脉数急，与太阳脉之浮缓、浮紧亦相反。「一日」字，不必泥，犹曰始初云尔。
伤寒三日，阳明脉大。
此言病在太阳，脉虽浮而不大。今一日恶寒，二日不恶寒，三日且恶热，脉又浮中见大，则太阳之邪不从少阳枢转，而阳明之病势已定。三日，少阳经气也。大，即数急之象。经曰：足阳明，五脏六腑之海也。其脉大血多，气盛热壮。
本太阳，初得病时发其汗，汗先出不彻，因转属阳明也。
伤寒，发热无汗，呕不能食，而反汗出濈濈然者，是转属阳明。
此皆中阳溜经之病。凡勘阳明证，首当察其汗。如汗出不通达及始无汗，而继濈然者，皆非解病之汗，而为加病之汗也。濈濈，汗之微者。汗不通达，所出又微，则阳热内燔矣。仲景于太阳阳明分际，一再言之如此。
阳明病，脉浮而紧者，必潮热发作有时。但浮者，必盗汗出。
此言脉不紧而但浮，则邪犹向外。其阳虽盛，而卫气行阴，则阳便得和，故目合即能有汗。名曰盗汗，非虚汗也。阳明于日晡所必发热，如潮有信，故曰潮。此条重在末句「脉但浮」，为经病。
阳明病，法多汗。反无汗，其身如虫行皮中状，此以久虚故也。
此以其人素有寒饮，汗又不从元府出，而渍于肌肤，则邪不自达。如虫在皮中行者，不能作汗，身必痒也。
阳明病，脉迟，汗出多，微恶寒者，表未解也。可发汗。宜桂枝汤。
此言病虽及胃，而尚未离太阳也。恶寒为太阳主证，表未解指恶寒一证言。就太阳指阳明为里，就阳明指太阳为表。非谓身有热为表未解也。阳明之病，身无不热者也。因其汗出脉迟而仍恶寒，故知为太阳未罢之桂枝证。
阳明病，脉浮无汗而喘，发汗则愈。宜麻黄汤。
太阳与阳明合病，喘而胸满者，不可下，宜麻黄汤。
此亦病及胃而未离太阳者。无汗为麻黄汤主证，喘即因于无汗。若一有汗，即不喘矣。因其无汗而喘，脉必兼紧，亦必恶寒，故知为太阳未罢之麻黄证。凡病有此二证时，皆不得早用辛凉。
食谷欲呕，属阳明也。吴茱萸汤主之。得汤反剧者，属上焦也。
此言茱萸汤原可治中焦胃寒之呕。而太阳病之甚于上焦者，即防化热，则不是胃寒，故得之反剧。
若脉浮迟，表热里寒，下利清穀者，四逆汤主之。
此水寒在胃，未成实热之阳明也。邪到胃家必热，而亦有不即热者。未热仍为寒水，而水之寒惟附子足以制之。阳明病中所谓虚寒虚冷，皆指寒水在胃言。水者，饮也。饮即痰也。凡病有此二证时，皆不得误用苦寒。
阳明病，若能食名中风，不能食名中寒。
此以能食不能食为风寒之分。初病阳明时，宜有此辨别。
脉浮发热，口乾鼻燥，能食者则衄。
此言能食为中风。风为阳邪，故口鼻乾燥，必动营而致衄。若胃中虚冷，其人不能食者，饮水则哕。时有以水潠之、灌之等法，皆所谓与水也。
阳明病，不能食，攻其热必哕。所以然者，胃中虚冷故也。以其人本虚，故攻其热必哕。《巢氏病源》于条首六字之下，再有「下之不解，其人不能食」九字。《千金》同。
此言不能食为中寒。冷即寒水也。阳明以有燥屎为实热，故以无燥屎为虚冷。凡病之宜于攻者，必其病之已有实热者也。若无实热，即为虚冷。其人本虚者，谓本无燥屎之实，非谓其有当补之虚也，但教人以不可攻耳。此所谓哕皆是冷哕。
阳明病，初欲食，小便反不利，大便自调。其人骨节疼，翕翕如有热状，奄然发狂。濈然汗出而解者，此水不胜穀气，与汗共并，脉紧则愈。《千金》于此条末句作「坚者即愈」。
此有小小战汗意。奄，忽也。欲食则穀气尚能与水敌，故水气不能胜谷，而得忽然化汗。其时转以便坚为幸，水负则土胜矣。土宜令胜，故戒妄攻。
阳明中风，口苦咽乾，腹满微喘，发热恶寒，脉浮而紧。若下之，则腹满小便难也。
此亦因中风而病及胃者。脾与胃以膜相连，腹满为太阴主证。误下则太阴脾失转运之权，而少阳三焦亦失决渎之司。
阳明病，若中寒不能食，小便不利，手足濈然汗出，此欲作固瘕。必大便初硬后溏。所以然者，胃中冷，水穀不别故也。《千金》于「硬」字皆作「坚」。「固瘕」亦作「坚瘕」。
此则因中寒而病及胃者。亦以其病尚属寒水，故水气与穀气不能分别，即不定为燥屎，而但作坚瘕。
阳明病，脉迟，食难用饱，饱则微烦头眩者，必小便难。此欲作谷疸，虽下之，腹满如故。所以然者，脉迟故也。
此言脉迟而不大不数急，知其有寒水在胃。即太阳证有未罢也。此二条亦戒妄攻。以上皆胃有寒水，或太阳阳明合病，或太阳证有未罢，皆非阳明正病也。故宜温剂不宜寒药。此后则皆伤寒成温之证矣，阳明经病之实者为火，阳明经病之虚者为水，此秘余独得之。
阳明病，反无汗，而小便利二三日。呕而咳，手足厥者，必苦头痛。若不呕不咳，手足不厥者，头不痛。
阳明病，但头眩，不恶寒，故能食而咳，其人必咽痛。若不咳者，咽不痛。此二条《千金》于条首「阳明」上皆特出「冬」字，疑上条之「反无汗」、下条之「不恶寒」既属阳明，应即谓冬温病也。
此言头中之病皆水气上逆而不降也。水得热助则上下行，而寒饮即化痰热。二、三日前水气向下，则小便利。二、三日后水气向上，则呕而咳。其咽之痛即因于咳，故不咳则不痛。其头之痛即因于热，故不厥则不痛。厥，谓手足冷厥，则热不外达。不恶寒而反无汗，则热不外越。此时里热已甚渐，有成温之势矣。
太阳病，发热而渴不恶寒者，为温病。若发汗已，身灼热者，名曰风温。风温为病，脉阴阳俱浮，自汗出，身重，多眠睡，鼻息必鼾，语言难出。若被下者，小便不利，直视失溲。若被火者，微发黄色。剧则如惊骇，时瘈瘲。若火熏之，一逆尚引日，再逆促命期。时有以火劫发汗、烧针令其汗等法，皆所谓「被火」也。今之用滋阴药，误者与水同。用辛热药，误者与火同。
此言风温病为辛温药所误，故特以渴不恶寒另为温病提纲。病在太阳不渴，病在太阳必恶寒，故「渴不恶寒」四字定是阳明主证。而下文之昏沉谵妄，亦一一皆显阳明经证也。仲景于温病一条如是之详，且尽而谓仲景不知春夏可乎？汗、下、火皆误，所少者清法耳。仲景所以不出方者，以清法轻重不一，非可泥定一方故也。凡人因风病热，即是风温。因湿病热，即是湿温。以证言也。冬月病热，即曰冬温。春月病热，即曰春温。以时言也。春为风，风温在春为多。而原其始，无不本于伤寒。故《伤寒论》中自有温热湿温病也。
太阳病，桂枝证，医反下之，利遂不止。脉促者，表未解也。喘而汗出者，葛根黄芩黄连汤主之。
此言本太阳病之宜于辛温者，一经误下，则邪陷阳明之里。而又脉促，喘，汗，则尚有阳明之表。必以此汤两和其表里也。邪陷是实不是虚，所谓实者，即邪热也。故即当以辛凉解之。此汤乃仲景治温病之辛凉轻剂，可取以作阳明主方。
太阳与阳明合病，必自下利，葛根汤主之。
太阳与阳明合病，不下利但呕者，葛根加半夏汤主之。《千金》于此二条自注：用葛根汤。一云葛根黄芩黄连汤。
此不言合病为何证，而但以下利言之，则病偏于阳明矣。
阳明病，脉浮而紧，咽燥口苦，腹满而喘，发热汗出，不恶寒反恶热，身重。若发汗则躁，心愦愦，反谵语。加温针必憷惕，烦躁，不得眠。若下之，则胃中空虚，客气动膈，心中懊憹。舌上苔者，栀子豉汤主之。时汗法以附子、乌头，下法以巴豆、小丸子，再有烧针、火劫等法，实皆非法也。故以此救之。
此言其人阳明证具，即当用清以去其热，而当时治法所少者独在清耳。仲景出，而有清法，于是阳明无死证。故芩、连、膏、知、栀子、黄柏，皆为经病所不可少。「心中懊憹」者三句，语意当在「汗」、「下」、「温针」之上。
阳明病，下之，其外有热，手足温，不结胸，心中懊憹，饥不能食，但头汗出者，栀子豉汤主之。
此申说懊憹一证，以见热之不独在外也。懊憹，即谵语之渐。饥不能食，即躁烦之征。
三阳合病，腹满身重，难以转侧，口不仁而面垢，谵语遗尿。发汗则谵语甚，下之则额上生汗，手足厥冷，白虎汤主之。《巢氏病源》「讝」俱作「諴」。《千金方》「讝语」俱作「谵语」。
此仲景特出「谵语」两字，举阳明之重证言也。病至此，阳盛而阴必虚矣。白虎之治，所以防阴之将虚，惟用清法可使液自不减。盖欲阴之不虚，必撤其阳实。不用白虎，则实之不去，虚即难保，可惧哉！白虎汤主之，语意在「汗」、「下」之上。
三阳合病，脉浮大上关上，但欲眠睡，目合则汗。
此言关上为少阳部分，其脉弦大可知。
若渴欲饮水，口乾舌燥者，白虎汤主之。
此又以「渴欲饮水」为温病的据，且必于口舌验之。
伤寒，脉浮滑，此表有热、里有寒，白虎汤主之。
此言「表有热」为外热，「里有寒」即里热也。表之寒已化为热，而里之水仍得云寒，故寒即是热。于何知之？于浮滑脉之见于气口者知之也。滑者，痰热之脉也。就表指胃为里。
伤寒，脉滑而厥者，里有热也。白虎汤主之。
此为热厥而非寒厥。阳盛于内，格阴于外也。于何知之？即于既厥而脉仍滑者知之也。「里有热」、「里有寒」皆主白虎，可知言寒之即言热矣。此厥阴之危证。里亦指胃言。
伤寒，脉浮，发热无汗，其表不解者，不可与白虎汤。渴欲饮水，无表证，白虎汤主之。《千金》人参白虎汤即系此条下。
此白虎汤禁也。仲景每用一方，必言一方之禁者，欲得一方之利，必绝一方之弊。六经皆然。「表不解」义见前。
伤寒，无大热，口燥渴，心烦，背微恶寒者，白虎加人参汤主之。
此言肌表无大热背且微恶寒，则热全入里，而外几不见有热矣。里热之甚者，其表热必转微，而口燥心烦则甚。
服桂枝汤，大汗出后，大烦渴不解，脉洪大者，白虎加人参汤主之。
服柴胡汤已，渴者属阳明也。以法治之。
此言发表之后，大烦大渴，脉又洪大，则阴之被劫甚矣，故非用白虎清之不可也。「以法治之」者，亦不外乎清耳。
伤寒若吐若下后，七八日不解，热结在里，表里俱热。时时恶风，大渴，舌上乾燥，而烦欲饮水数升者，白虎加人参汤主之。
此又因吐、下之误，而阴之被劫者益甚也。此时舍白虎之清，无救阴之法。使其早用白虎，亦何尝必见此危证耶？烦渴是白虎证确据，热极则生风，此之恶风直欲引动内风，而将见痉厥矣。
若脉浮发热，渴欲饮水，小便不利者，猪苓汤主之。
此与五苓散同法，皆以饮水多而为水逆者用之也。五苓于利水中兼发表，此汤于利水中兼顾阴，然必溲少者乃可用。
阳明病，汗出多而渴者，不可与猪苓汤。以汗多胃中燥，猪苓汤复利其小便故也。
此言阳明主津液，所生病水从汗出，即不可再由溲去，故如猪苓之利水即宜慎之。
阳明中风，不得汗，其人嗜卧，一身及面目悉黄，小便难。
阳明病，无汗，小便不利，心中懊憹者，身必发黄。
阳明病，被火，额上微汗出，小便不利者，身必发黄。
伤寒，瘀热在里，身必发黄。麻黄连轺赤小豆汤主之。连轺是连翘根。
伤寒，身黄发热者，栀子柏皮汤主之。柏皮，谓黄柏连皮用。
此以上皆言发黄者，必无汗。若有汗，即不能发黄。亦犹有汗之即不喘耳。无汗而喘，必发其汗。无汗而黄，必去其热，一理也。小便之有无，亦同若黄、汗，则别为一证。
伤寒，发汗已，身目为黄。所以然者，以寒湿在里故也。以为不可下也，于寒湿中求之。
此言黄有阴阳之别。凡阳黄色鲜明，阴黄色淤晦。若是寒湿，即为阴黄。此仲景教人辨证之法。
阳明病，口燥，但欲嗽水不欲咽者，此必衄。
此言热甚致衄，而病亦有可解之机也。血之与汗，异名同类，不得汗而得衄。郁热一清，病亦可解。仲景所以有「衄乃解」之训也。凡病之有斑疹者，未始不因不衄之故。
阳明病，欲解时，从申至戌上。
此以申酉即日晡所，是为阳明王时，病气得经气之助乃解，然此惟经病能之。若一入腑，则当其王时正狂谵益甚时矣。所以治阳明者，必使在经得解，不至入腑，乃为上手。若果于此，去病不见此后危证，愿病家勿但谓其能愈小病而忽之。


卷二  ——————————————————————————————————————————————————————————————————————————————————————————

《伤寒论》阳明病释二  ***************************
阳明腑病。六腑皆称为腑。三阳各自有腑，而胃为六腑总司，又独得以腑称也，故曰腑病。
问曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也。正阳阳明者，胃家实是也。少阳阳明者，发汗利小便已，胃中燥烦实，大便难是也。《千金》「少阳」作「微阳」。
此言其人未病时，因津液之素亏而阳王者，为巨阳。因病中发汗、利小便亏其津液而致阳王者，为微阳。若其津液既非素亏，又非误治所亏，而病邪入胃以致胃燥者，为正阳。故所谓太阳者，巨阳也。所谓少阳者，微阳也。非三阳经之太阳少阳也。
问曰：何缘得阳明病？答曰：太阳病，发汗，若下，若利小便，此亡津液。胃中乾燥，因转属阳明。不更衣、内实、大便难者，此名阳明也。
此言病自太阳经传来，而有此巨阳、正阳、微阳之三种也。其不更衣者，即巨阳阳明之脾约者是。其内实者，即正阳阳明之胃家实者是。其大便难者，即微阳阳明之大便难者是。知三者之皆自太阳来，则知太阳之非曰太阳经。即《千金》之所以不曰少阳经者，亦可明矣。
太阳病，寸缓关浮尺弱，其人发热汗出，复恶寒，不呕，但心下痞者，此以医下之故也。如其不下，病人不恶寒而渴者，此转属阳明也。小便数者，大便必硬，不更衣十日无所苦也。
此言本太阳病，脉证皆属桂枝。一误下，而恶寒不渴者，即一变而为渴不恶寒矣。不下，谓下之而无所下，即是素来之脾约，虽不更衣，非承气证。故即至十日亦无所苦。
病人烦热，汗出则解，又如疟状，日晡所发热者，属阳明也。
此言汗出后病已解，而又往来寒热如疟状，发于日晡所者，则是阳明王时，故知其已属阳明矣。如疟，本太阳病，柴胡亦太阳方。
趺阳脉浮而涩，浮则胃气强，涩则小便数，浮涩相搏，大便则硬，其脾为约，麻仁丸主之。
此言脾不为胃行津液，故大便坚而脉亦为之涩也。溲数则肠本燥，而为巨阳阳明也，趺阳为胃脉，在足跗上动脉应手处。
阳明病，发潮热，大便溏，小便自可，胸胁满不去者，小柴胡汤主之。
阳明病，胁下硬满，不大便而呕，舌上白苔者，可与小柴胡汤。上焦得通，津液得下，胃气因和，身濈然而汗出解也。
此其病亦当有如疟状，而为微阳阳明也。苔白则病微，大便或溏或否则病亦微。且不溏而呕，则其病在上不在下，故但须和解，即得汗愈。
阳明病，本自汗出，医更重发汗。病已瘥，尚微烦不了了者，此大便必硬故也。以亡津液，胃中乾燥，故令大便硬。当问其小便日几行，若本小便日三四行，今日再行，故知大便不久出。今为小便数如字少，以津液当还入胃中，故知不久必大便也。
此言欲用下法时，设有一不必下之证，即不必轻言下也。
脉阳微而汗出少者，为自和也。汗出多者为太过。阳脉实，因发其汗出多者，亦为太过。太过为阳绝于里，亡津液，大便因硬也。
脉浮而芤，浮为阳，芤为阴，浮芤相搏，胃气生热，其阳则绝。
此皆言阳之盛者，甚而欲绝也。明乎大便之硬总由津液之伤，而津液之伤总由阳盛之故。则欲保津液者，不当使阳不盛乎？脉阳微即阳未盛，为微阳，故得自和，非阳虚之谓。至芤脉之如葱，所谓中央空两边实者，谓浮按其表一边沉，按其里一边两边俱实，正谓表里俱实，意亦不重在中空也。不然何以脉芤而阳盛如此耶？
病人不大便五六日，绕脐痛，烦躁发作有时者，此有燥屎，故使不大便也。
此仲景特出「燥屎」二字，令千万世有治法也。五六日不大便，而痛绕脐，烦且躁，即不是十日无所苦之不大便矣。病家于此，须知燥屎为胃腑主证。凡潮热谵语一步紧一步，如后逐条云云者，皆此燥屎为患，为病人可生可死之关，即当为病人求出死入生之路。病在阳明之经，虽大不大，一用芩、连、膏，知即能化大为小。病到阳明之腑，不危亦危，非用硝、黄、枳、朴，不能转危为安。病应下，下之安，乃为稳当。勿转认不敢下，而致危者为稳当也。
伤寒四五日，脉沉而喘满。沉为在里，而反发其汗，津液越出，大便为难，表虚里实，久则谵语。
此言脉沉本以里实之故，发汗徒虚其表，而其里实则如故也。实之既久，安得不谵语耶？谵语为燥屎确据。
太阳病三日，发汗不解，蒸蒸发热者，属胃也。调胃承气汤主之。
此言里热，不同于表热也。表热之热曰翕翕，里热之热曰蒸蒸。热蒸于内，已在汗后，非发汗所能解矣。故宜调其胃。
阳明病，不吐不下，心烦者，可与调胃承气汤。伤寒吐后腹满者，与调胃承气汤。
此言心烦腹满，皆为胃不和，故无论吐不吐，并宜调胃。
太阳病，若吐、若下、若发汗后，微烦，小便数，大便因硬者，与小承气汤和之则愈。
阳明病，其人多汗，以津液外出胃中燥，大便必硬。硬则谵语，小承气汤主之。若一服谵语止，更莫复服。
此言汗吐下多致胃燥。胃燥者多作谵语。若谵语止，则胃已得和而大便将行矣，故不必再服。
下利谵语者，有燥屎也。宜小承气汤。
此可见下利者仍有燥屎，即仍为当下之证勿疑。
阳明病，谵语，有潮热，反不能食者，胃中必有燥屎五六枚也。若能食者，但硬耳。宜大承气汤下之。
此又以潮热为燥屎确据也。五六枚，以大肠回薄间所容之地计之。只此五六枚之燥屎，已足令病即于危。则燥屎之为患岂不大哉！必求若《阳明脉解》所称「弃衣登高，逾垣上屋，所上之处皆非其素所能也」者，而后下之，则所失已多矣。「宜大承气」语意当在「能食」句上。
二阳并病，太阳证罢，但发潮热，手足漐漐汗出，大便难而谵语者，下之则愈，宜大承气汤。
此言汗在四肢而身无汗也。漐漐，汗小而又不辍之貌。是为里热所蒸，故仍潮热谵语，为承气证。
汗出谵语者，以有燥屎在胃中，此为风也。须下之，过经乃可下之。下之若早，语言必乱，以表虚里实故也。下之则愈，宜大承气汤。
此言下必审其迟早也。早则尚在表虚时，至过经则必为里实矣。仲景曰：若欲作再经者，针足阳明，使经不传则愈，即谓过经则宜治胃也。病至此，阳盛矣。叔和《序例》曰：阳盛阴虚，汗之则死，下之则愈，盖谓阳实则阴被劫，不撤其热，则阴日虚。故此之所谓阴虚者，乃下之则愈之虚，不是不可下之之虚也。苟非苦寒胜热，将何以泻亢甚之阳而救垂绝之阴乎？胃风一证，病家亦久无闻矣。
病人小便不利，大便乍难乍易，时有微热，喘冒不能卧者，有燥屎也。宜大承气汤。
此言大便虽有易时，而喘冒至卧不安，则胃大不和，故知其仍有燥屎也。然在病家，见有易时即不知其尚有燥屎。虽有明者，其能为病家言仍当用承气乎？此时一误，势将无及。故在温热病中，凡协热而利，与夫热结旁流，且更有胶闭而不为燥屎者，皆不可不使病家知也。
大下后，六、七日不大便，烦不解，腹满痛者，有燥屎也。所以然者，本有宿食故也。宜大承气汤。
此言未病时本有宿食，宜先消导。乃不消导而遽下之，则宿食仍不随利减。过六、七日，当复结，所以烦满亦不除也。
阳明少阳合病，必下利。其脉不负者，顺也。负者，失也。互相剋贼名为负也。脉滑而数者，有宿食也，当下之，宜大承气汤。
此亦请以战喻之意，故以胜负为言。胃气有权，则胜少阳，负则木不剋土矣。亦犹少阴负趺阳为顺，少阴负则土能制水矣。脉得滑数，即阳明不负之象，且可为宿食之征，故不治木而治土。
腹满不减，减不足言，当下之，宜大承气汤。
此言已下而腹尚满，必其下之不尽故也，当更下之勿疑。
伤寒若吐若下后不解，不大便五、六日，上至十馀日。日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视。脉滑者生，涩者死。微者但发热。谵语者，大承气汤主之。若一服利，止后服。脉滑之「滑」字遵《医宗金鉴》改。
此言下证悉具，而有危殆之势也。不识人，如见鬼，则神明内乱矣。然一服承气尚可得生，故此时非承气不为功。「止后服」非仅止之，而已接方之宜用何药，不赖有定识耶？
阳明病，发热汗多者，急下之，宜大承气汤。
发汗不解，腹满痛者，急下之，宜大承气汤。
伤寒六、七日，目中不了了，睛不和，无表里证，大便难，身微热者，此为实也。急下之，宜大承气汤。
此总言阳明腑之宜下证也。有此数证，即有急不可待之势，非于逐条所言外，另有此三条之为急也。「无表里证」，岂真无表里证哉？病至目睛不和，则神昏如醉，几无一证之可以指名矣。经曰：热病目不明，热不已者，死危哉。
少阴病，二、三日不大便，口燥咽乾者，急下之。宜大承气汤。
少阴病，六、七日腹胀不大便者，急下之。宜大承气汤。
少阴病，自利清水色纯青，心下必痛，口乾舌燥者，急下之。宜大承气汤。
此皆少阴溜腑之宜下者也。燥屎为下证。而自利清水其为色青，青即黑也，亦为下证。如见有少阴病之脉微欲寐，而又口乾舌燥，则肾水有立涸之势。病至此，下之则愈，不下则危，迟则虽下亦危，不下必危矣。下法之当急如此。
热利下重者，白头翁汤主之。下利慾饮水者，以有热故也。白头翁汤主之。
此厥阴溜腑之宜下者也。凡后重必苦里急，亦当下之。而下其实与下其燥，下法又各不同。
伤寒哕而腹满，视其前后知何部不利。利之则愈。
此太阴溜腑之宜下者也。腹满不利，则哕为热哕，而非冷哕。前指小便言，后指大便言。如其不利在后，亦宜下之。
伤寒，脉浮而缓，手足温，是为系在太阴。太阴者，身当发黄。若小便自利者，不能发黄。至七、八日，大便硬，为阳明病也。伤寒转系阳明者，其人濈然微汗出也。
此亦太阴溜腑之宜下者也。下之宜茵陈汤之类。经云：脉诸缓者多热。
阳明病，发热汗出，此为热越，不能发黄也。但头汗出，身无汗，剂颈而还，小便不利，渴引水浆者，此为淤热在里，身必发黄。茵陈蒿汤主之。
伤寒七、八日，身黄如橘子色，小便不利，腹微满者，茵陈蒿汤主之。
此言发黄之为病，无论阳黄阴黄，皆不外乎茵陈。而阳黄宜大黄、山栀，阴黄即宜附子、乾姜。正不可误。
伤寒六、七日，结胸热实，脉沉而紧，心下痛，按之如石硬者，大陷胸汤主之。小结胸，正在心下，按之则痛，脉浮滑者，小陷胸汤主之。
此言结胸有大小之别。其大者，亦下证也。阳明之脉，在经多浮，在腑多沉，其紧亦不是寒。太阳下早，热入而作结胸者即此证。
阳明病，其人喜忘者，必有畜血。所以然者，本有久瘀血，故令喜忘。屎虽硬，大便反易，其色必黑，宜抵当汤下之。
此言畜血者亦为下证也。太阳所云「善忘如狂，血证谛也」者，即此证。诸血，见血。畜血，不见血。畜，止也。犹止水也。
阳明病，下血谵语者，此为热入血室。但头汗出者，刺期门，随其实而泻之，濈然汗出则愈。
此即协热而便脓血也。热入血室，不独是畜血一证。
妇人中风，发热恶寒，经水适来，七、八日热除而脉迟身凉，胸胁下满如结胸状，此为热入血室。当刺期门。
妇人中风，七、八日续得寒热发作有时，经水适断，此为热入血室。其血必结，故使如疟状发作有时，小柴胡汤主之。
妇人伤寒，发热，经水适来，昼日明瞭，暮则谵语，如见鬼状者，此为热入血室。无犯胃气及上二焦，必自愈。
此言谵语之来路有不同也。热入血室亦能谵语，而病则不在胃家，即非承气之证，故曰：无犯胃气。然则《外台》所引《小品》犀角地黄汤正是对病之方矣。仲景于热在血室必曰：无犯胃气，则仲景于热在胃气亦必曰：无犯血室可知。此余所以有犀角、膏、黄之辨也。冲为血海，心经为血室主，肝藏血亦名血室。期门穴，肝之募也。男妇皆有此证，而妇人尤易。
夫实则谵语，虚则郑声。郑声，重语也。直视谵语喘满者死，下利者亦死。
此条以邪未实之虚，衬出邪气盛之实，不是谓体虚之虚也。谵语，郑声，其为热证，无甚分别。病至此不可谓不重矣。特未至于直视，则其为谵语也，尚不过呻吟之声，而不至于死。故此节所重，专在「直视」一证。前人于「实」字，既云坚满燥实可下之邪，则亦未始不以「实」字作「邪」字解矣。实既非体实之实，则虚即非体虚之虚，而亦非待补之虚可知。仲景于此，特出「郑声」二字，而又申之曰：郑声，重语也者，以见如梦如呓之郑声，仅为合目下垂之状。不比妄言妄见之谵语，必有张目上窜之形。所以下文两「死」字不接在「郑声」下，仍接在「谵语」下。岂不曰病不必以郑声死，且未必以谵语死，而惟直视者之谵语则死，谵语而又喘满则死，直视喘满而又为下利之谵语则亦死。此《内经》所以言：虚则可治，实则死也。喘为阳上脱，利为阴下脱。胃居中土，热结于中，不早清之，任其劫津殆尽，致阴阳交脱于上下，直至无法可治。使能早用清法，何至于此。
发汗多，若重发汗者，亡其阳。谵语脉短者死，脉自和者不死。
此又以脉之短不短，为谵语者决死生也。亡阳，即亡津液之谓。汗而又汗，以致脉短，则津液已涸，不可治矣。若脉不短，虽至谵语尚可生也。安得不于脉未短时早为计乎？
得病二三日，脉弱，无太阳柴胡证，烦躁，心下硬。至四五日，虽能食，以小承气汤少少与，微和之，令小安。至六日，与承气汤一升。若不大便六七日，小便少者，虽不能食，但初头硬后必溏，未定成硬，攻之必溏，须小便利，屎定硬，乃可攻之。宜大承气汤。
阳明病，脉迟，虽汗出不恶寒者，其身必重。短气腹满而喘，有潮热者，此外欲解，可攻里也。手足濈然汗出者，此大便已硬也，大承气汤主之。若汗多，微发热恶寒者，外未解也，其热不潮，未可与承气汤。若腹大满不通者，可与小承气汤，微和胃气，勿令大泄下。
阳明病，潮热，大便微硬者，可与大承气汤。不硬者，勿与之。若不大便六七日，恐有燥屎，欲知之句，法少与小承气汤。汤入句，腹中转失气者，此有燥屎，乃可攻之。若不转失气者，此但初头硬，后必溏，不可攻之，攻之必胀满不能食也。欲饮水者，与水则哕。其后发热者，必大便复硬而少也。以小承气汤和之。不转失气者，慎不可攻也。（一本「失」皆作「矢」。）
阳明病，谵语发潮热，脉滑而疾者，小承气汤主之。因与承气汤一升，腹中转失气者，更服一升。若不转失气者，勿更与之。明日不大便，脉微涩者，里虚也，为难治，不可更与承气汤。
此数条许多斟酌，总是教人用承气既必于外之解否为辨，而又必以不可更服为戒。盖既不得于燥屎之未结而遽用之，又必及其津液之未涸而即用之。若至津液已罄，真气果虚，则承气有不可再用者矣。余尝谓：但有一毫恶寒，即不得施用下法。此即「外未解」之说也。又尝谓：病到此时，并不得施用下法。此即「不可更与」之说也。
伤寒呕多，虽有阳明证，不可攻之。
阳明病，面合赤色，不可攻之。攻之必发热，色黄，小便不利。
阳明病，心下硬满者，不可攻之。攻之利遂不止者死，利止者愈。
阳明病，下之，心中懊憹而烦，胃中有燥屎者，可攻。腹微满，初头硬后必溏，不可攻之。
阳明病，自汗出，若发汗，小便自利，此为津液内竭。大便虽硬，不可攻之。当须自欲大便，宜蜜煎导而通之。若土瓜根及与大猪胆汁，皆可为导。
此数条于可攻之外，又垂不可攻之训。总是教人于彼一面认得清楚，则于此一面自识得坚决。此数条之所谓「不可攻」者，正谓苟其不然，则攻即不可缓耳。阳明经腑之病苟能用仲景之法，虽濒于危尚有得生者。况治之干早，不使病大，本不定即于危耶。余故曰：阳明无死证。
仲景《伤寒论》见《隋书·经籍志》。隋时必有定本，惜无可考。今按成无己于原文「坚」字皆作「硬」，且于「欲作坚瘕」句改为「欲作固瘕」，于「坚者即愈」句改为「脉紧则愈」，疑皆避隋文帝讳。如曹宪之避炀帝讳，而改《广雅》为《博雅》也。已故晋王叔和《脉经》用「坚」，而唐孙思邈《千金翼》仍作「坚」，亦若《博雅》之返为《广雅》也。可见聊摄所据，尚是隋时原本，是可贵矣。


卷三  ——————————————————————————————————————————————————————————————————————————————————————————

《伤寒论》阳明病释三  ***************************
余释阳明病既竟，更发架上书，就阳明经腑之说谨汇而著于篇，以见古人有先我言之者。得力之原，不敢忘也。惜征引不广，尚恨所见之少尔。
阳明经病集释
胃者，人之根本。胃气壮，五脏六腑之气皆壮也。足阳明是其经也。《中藏经》
右手关上脉阳实者，足阳明经也。《脉经》
胃家者，上脘至中脘两穴处。王朴庄
燥气为阳明本气。燥气盛于上，则胃气实于中。故阳明燥气之为病为胃家实。张令韶
胃家实，见邪到本经，遂入胃而成胃实之证。不然，阳明病其胃不实者多矣，于义安取乎？喻嘉言
胃家，只举病根在胃，勿得即以为可下之证。柯韵伯
病之初传阳明者，但归经而不归腑，不可谓舍下法无他法。魏荔彤
阳明之为病，由太阳传于其经，则为阳明外证。《医宗金鉴》
虽得阳明病，未可便作里实，必审看脉色，以别内外。成无己
太阳以皮毛为表，阳明以肌肉为表。而阳明之表又有二：有外邪初传之表，有内热达外之表。柯韵伯
太阳主表，病情当以表辨。阳明主里，病情虽仍在表，而即当以里辨。同上
太阳经病，为三阳之表。阳明经病，为三阳之里。张介宾
太阳发热，自表而入里之热也。阳明发热，自里而出表之热也。魏荔彤
太阳中风，以汗出恶寒为正病。太阳伤寒，以无汗恶寒为正病。若传入阳明，则以汗出恶热为正病矣。同上
太阳有恶风恶寒，传阳明则变为恶热，此太阳阳明之大关键也。太阳之络近阳明，故表初变热即犯阳明之经。同上
阳明病有仍带太阳者。若去太阳渐远，则成阳明渐多。同上
身热，汗自出，不恶寒反恶热，则病已去太阳入阳明。吴人驹
凡称阳明病者，皆身热汗出，不恶寒而恶热者也。王安道
表邪已解，故不恶寒。里热已甚，故反恶热。陈修园
寒邪何故反为热？又何以而能热？盖即本身中之火为寒所郁而不得泄，不泄则纯热而无寒矣。赵养葵
余于冬月正伤寒作寒郁，治其不恶寒者，皆作火郁治。同上
恶寒自罢，汗出而热仍不解，即转属阳明之候。当此之时，无论风寒暑湿，所感不同而同归火化。吕[木茶]村
阴阳之邪皆归胃土，无论三阳传来之邪从而化热，即自三阴转属者亦变为热。故曰：万物所归，无所复传。程郊倩
中土为万物所归。凡表热里热之邪，无所不传，无所不化。即与燥气混为一家。陈修园
热病，烦已而汗，脉当静。《脉经》
数脉，去来促急。同上
伤寒，一日太阳，二日阳明，三日少阳，乃传经之次第。其实不以日拘。喻嘉言
伤寒二日阳明，为病阳明者胃之经也。《病源》
经曰：尺寸俱长者，阳明受病也，当二、三日发。阳明气血俱多，邪并于经，是以脉大。成无己
三日阳明脉大，是为阳明邪实之正脉。沉明宗
经云：阳明之至，短而涩，此指秋金司令之时脉言也。又曰：阳明脉象大浮者，此指两阳合明之病脉言也。戴原礼
三阴无再传太阳之理，但转属阳明耳。故病七日以上，行其经尽，若欲作再经者，针足阳明，不预针太阳也。闵芝庆
阳明之气主表面外合，太阳主里而内生津液。张令韶
汗者，阳明之津液也。汗出不彻，则阳明燥热之气不得随汗而泄，太阳之标热反内合其燥气。柯韵伯
阴气外溢则得汗，阴气内濡则便通。薜立斋
呕者，火气炎上之象也。故胃热甚则呕。刘守真
呕因胃热，颇欲吐而见于受寒之一日，此时呕逆之机已伏。庞安常
不能食者，是胃气实。但邪未入腑，不作郁热耳。汪苓友
紧脉，数如切绳状。《脉经》
盗汗，睡而汗出也。阳明病，表热者自汗，里热者盗汗。成无己
盗汗者，睡中汗出。睡则卫气行里，表中阳气不致，故津液得出。觉则气行于表而汗止。王安道
杂病盗汗，责其阴虚。伤寒盗汗，由邪气在半表里使然也。若邪气在表，则又谓之自汗矣。楼英
阳明主津液所生病。故阳明法多汗者，胃燥之因也。柯韵伯
虫行皮肤中者，即太阳证言身痒是也。赵嗣真
久虚者，以表气不足，津液不充于皮肤，使腠理枯涩，汗难出也。若谓虚则当补，毕竟是阳明受邪为病，未可忘也。同上
言久虚者，明所以不能达出肌表之故也。程郊倩
邪热欲出表作汗，而正气不能达，所以胃亦不能实。言久虚者，所以明欲其热之达表，必令其汗之透表也。魏荔彤
迟脉，呼吸三至，去来极迟。《脉经》
阳明病桂、麻二证乃风寒初中阳明之证，而比太阳稍深。故中风之脉不浮而迟，伤寒之脉不紧而浮，以风寒之气已入肌肉之分，则不仅为固闭而为壅郁故也。而治法则与太阳无少异。尤在泾
桂、麻二方全为表邪而设。见麻黄证，即用麻黄汤。见桂枝证，即用桂枝汤。不必问其为太阳、阳明也。若恶寒一罢，则二方在所必禁矣。陈修园
外邪初入阳明，用桂枝汤解肌，则风邪仍从卫分出。用麻黄汤发汗，则寒邪仍从营分出。喻嘉言
呕有太阳，亦有阳明。食谷欲呕则属胃寒，与太阳之恶寒呕逆原为热证者相远，正恐误以寒药治寒呕也。服茱萸汤转剧者，仍属太阳热邪，而非胃寒明矣。喻嘉言
下利清穀者，其所利之穀食色不变、气不臭，即完穀不化也。此为里寒，故当与四逆汤。汪苓友
少阴癸水不能上合阳明戊土，而下焦生阳之气不升，故用四逆汤以启下焦生阳。张令韶
阳明以胃实为病根，当更以胃寒为深虑。柯韵伯
风为阳邪，阳能杀穀，故中风者能食。寒为阴邪，阴不能杀穀，故中寒者不能食。成无己
阳明气血俱多，中热甚，迫血妄行，必作衄。成无己
伏热在胃，令人胸满。胸满则气逆，气逆则哕。《病源》
通观经论，并无呃证。论中凡言「哕」者，俱作「呃」解。张隐菴
诸经既有哕而无呃，则凡经论言「哕」，俱作「呃」解无疑。高士宗
杂病，虚为不欲食，实为欲食。伤寒，则胃中实热者不能食，虚热者能食。此为异也。《病源》
伤寒热毒在胃，并于心脏，使神不安、志不定，遂发狂。张兼善
经云：太阴所至为中满。脾乃阴中之太阴，司湿土之化。脾湿有馀，故腹满食不化。凡始受热中，末传寒中，皆由脾胃之气不能运化精微，而制水穀聚而不散，遂成胀满也。李明之
阳明病中风，阳明病若中寒，皆是本经自受风寒之证，非自太阳传来者。尤在泾
阳明病若中寒之「中」字，当作平声，言阳明中见太阴之气化，而为寒湿也。张隐菴
固瘕者，寒气结积也。胃中寒，津液不通行，大便必硬。成无己
固瘕，即初硬后溏者。肛门虽固结，而肠中不全乾也。柯韵伯
《金匮》云：穀气不消，胃中苦浊。浊气下流，小便不通，身体尽黄，名曰谷疸。柯韵伯
疸者，黄也。以其发于穀气之热，故名谷疸。成无己
邪热客于肺，上焦有热，其人必饮水。水停心下，则肺为之浮。肺主于咳，水气乘之，故咳嗽。《病源》
须知阳明亦有手足厥者，以胃主四肢故也。然头必苦痛，而咳自与阴寒但厥者异。林澜
胃气上通于肺，咽为胃腑之门。此时咽痛，非少阴证。程郊倩
冬，阳明潮热，当行黄芩汤。朱肱
发热而渴不恶寒者，阳明也。成无己
伤寒发汗已则身凉。若发汗已而灼热者，为风温。同上
温风之病，脉阴阳俱浮，汗出体重，其息必鼾，其形状不仁，嘿嘿但欲眠。《千金方》
凡感温气而病者，皆可名为温病，不必各立名色。只要知其病原之所以不同，而辛温、辛凉之所以异治，则生矣。庞安常
惟风伤卫，惟温伤气，惟辛凉解表为佳。许知可
麻黄、桂枝为即病之伤寒设，无与温热。赵养葵
温病无阴阳之分，故病必有阳而无阴，药必用寒而远热。周禹载
凡病伤寒而成温者，虽由于冬时之伤寒，而根实种于其人之郁火。柯韵伯
肝胆为发温之源，阳明为成温之薮。同上
温病虽异伤寒，然热虽甚不死。以其病即伤寒中传之病，而温病以之为初传。程郊倩
风寒之邪始中太阳者十八九，温病之邪直行中道而起阳明者十八九。陈素中、杨慄山同
伤寒自表传里，里证皆表证侵入于内也。温病由里达表，表证皆里证浮越于外也。同上
伤寒以发表为先，温病以清里为主。同上
温病之脉，多在肌肉之分而不甚浮，且右手反大于左手者，由怫郁在内故也。同上
温病与伤寒虽曰不同，而或清或攻后一节，治法原无大异。惟初病散表前一节，治法则有天渊之别。同上
温病发在春夏，误用辛温解表，是为抱薪救火。惟用辛凉开其里热，里热除则表热自解。同上
伤寒一发汗而外邪即解，温病一发汗而里邪愈炽。麻、桂、青龙，用治伤寒未有不生者，用治温病未有不死者。同上
仲景两条治法：于伤寒则用温散，于温病则用泻热。同上
表间有邪，故身体重，是阳明之带表者。当从胸部达之，以胸为阳明里中之表也。王朴庄
太阳、少阳、少阴皆有身重，然非三经主证，故专列于阳明。沉芊绿
自汗出而身重，异于无汗而体痛。多眠睡，则热胜而神昏。息鼾语言难，则气壅而凑肺。是当以辛散风，以凉胜温。尤在泾
太阳病，桂枝证，宜以桂枝解肌。而反下之，利遂不止，是误下而协表热陷入于里也。《医宗金鉴》
促脉，来去数，时一止复来。《脉经》
促为阳盛之脉，知表未解，此表乃阳明经病也。喘汗为里热气逆，已见腑病。故当解阳明之表邪，清胃腑之里热。汪苓友
喘汗脉促属热。方中行
下利不止，脉促有力，喘而汗出，表虽未解而不恶寒，是热已陷阳明，当从葛根黄芩黄连汤主治。《医宗金鉴》
风邪初中，病为在表。一入于里，则变为热。治表必以葛根之辛，治里必以芩、连之苦。盖其病为表里并受之病，故其法亦表里两解之法。尤在泾
病有汗出而喘者，谓因汗而有喘，是邪热外盛所致。若喘而汗出，谓因喘而有汗，是里热气逆所致。成无己
误下虚其阳，胃为热所乘，遂利不止。此非肠胃虚证，乃胃有邪热，下通于肠而作泻也。汪苓友
太阳之邪虽已陷内，亦可乘机而施升发，即经所谓「内者外之，陷者举之」之妙。使由外而入者，仍可由内而出。陈修园
《金匮》治诸呕吐谷不下，小半夏汤、小半夏加茯苓汤、小半夏加橘皮汤皆可选用。王朴庄
汗出，不恶寒，反热，身重，四者皆阳明之见证。喻嘉言
心中懊憹，即是阳气内陷。成无己
懊憹者，郁闷不舒之貌。黄仲理
凡邪气在表，舌则无苔，及其传里而舌苔生。邪之未深，其苔不黑不涩。若阳邪传里，则其苔不滑而涩。至舌上苔黄且焦黑者，胃腑有邪热也。甚则黑苔而生芒刺，热更深矣。张介宾
头者诸阳之会。邪搏诸阳，津液上凑，则汗见于头。刘守真
身无汗则热不得越，而上蒸阳分，故但头汗出。张介宾
病仍带表者，既不可下。病已入里者，又不可汗。故栀豉汤为表里兼治。魏荔彤
阳明栀豉汤，犹太阳桂枝汤，既可驱邪，亦可救误。吴绶
三阳合病，是阳明热证在经者。以三阳统于阳明也。徐洄溪
三阳合病，腹满者，阳明经病于前也。身重者，太阳经病合于后也。难以转侧者，少阳经病合于侧也。陈修园
三阳合病，证虽属于三阳，而热则聚于胃，故当从阳明证治。白虎汤大清胃热，急救津液以存其阴也。《医宗金鉴》
邪气在表发热者，外热里不热也，宜温散之。邪气在里发热者，里热甚而达于外也，宜清之。张介宾
寒中之药所以清火，何以亦能解表？盖阳亢阴衰者，即火盛而水涸，何能作汗？譬之乾锅赤烈，润自何来？故必以水济火，而用寒凉，则始能解表也。同上
大热之气，得辛凉而解。犹之暑暍之气，得金风而爽。故清凉之剂以白虎名之。程知
白虎汤专治阳明内蒸之热，非治阳明外见之热。张路玉
经曰：壮火食气。白虎汤所以泻火，即所以生气也。徐洄溪
白虎一法，乃仲景专于滋养肺胃之阴气，以复津液。同上
承气苦寒，逐热荡实，为热而且实者设。白虎甘寒，逐热生津，为热而未实者设。尤在泾
有里热炽盛而外反恶风者，必直撤其热，使表里俱和，而恶风乃止。此非解表所能愈。吕[木茶]村
白虎所治皆阳明燥证，故当揭为阳明主方。加人参者，泻胃火而扶元阴，全不涉汗吐下三法。柯韵伯
白虎证，即将来之大承气证而里热未实、从前之大青龙证而表寒已解者也。表寒已解，故不用麻、桂。里热未实，故不用硝、黄。黄坤载
谵妄之证，轻者睡中有言重者，不睡亦语言错乱，且有独语者，有其言必乱者，有语言不休者。因热有轻重故也。寇宗奭
凡热盛烦呕，呻吟错语，不得眠，皆当服黄连解毒汤，此直解热毒，除酷热。传语诸人，用之极效。《外台秘要》
凡得时气病五、六日，渴欲饮水七、八日，大渴欲饮水，而忽然汗出者，愈也。《千金方》
渴欲饮水者，中焦热也。成无己
渴欲饮水，邪不在上而在中，故必以白虎清胃热滋胃阴。经所谓：热淫于内，治之以寒者是也。尤在泾
胃口津液枯竭，内火如焚，每欲饮水自救。徐洄溪
滑脉，往来前却流利，展转替替然。与数相似。《脉经》
经文「寒」字当「邪」字解，亦热也。故里有寒用白虎汤。王三阳
表有热里有寒，谓表有标热，里有本寒。经所谓：伤于寒，则为病热者是也。陈修园
伤寒之邪本是寒，「因里有寒」，指热之所以然者言也。周禹载
脉微而厥为寒厥，脉滑而厥为热厥。柯韵伯
阳热在里，阴气被格，阳反在内，阴反在外，其热不除，其厥不已。故主白虎汤，以清里而除热。尤在泾
邪热客于上焦，虚烦，与栀子汤。邪热不客于上焦而容于中焦，乾燥烦渴，与白虎汤。邪热客于下焦，为三焦俱热，与猪苓汤。成无己
麻黄连轺一法，虽曰在里，必因邪在表时有失解散，故虽发黄仍宜兼从汗解。林澜
身热发黄，设有无汗之表，宜用麻黄汗之。若有成实之里，宜用茵陈蒿汤下之。今外无可汗之表，内无可下之里，宜用栀子黄柏清之。《医宗金鉴》
胃和则邪当还表而解，不解于卫，则解于营。汗出而解者，从卫解也。衄血而解者，从营解也。同上
六经病解各从六气王时，可见经传不是病传。张隐菴


卷四  ——————————————————————————————————————————————————————————————————————————————————————————

《伤寒论》阳明病释四  ***************************
〔阳明腑病集释〕
正阳明腑病者，由表而传里，由经而入腑也。张介宾
太阳经病多于腑病，阳明则腑病多于经病。以经邪不能久留，而腑邪常聚而不行也。尤在泾
脾约轻于大便难，大便难轻于胃家实。盖脾约便难，每因津液素亏或施治失宜所致。若胃实则其人阳气素盛，胃有宿食，即未经汗下，而亦入胃成实也。《医宗金鉴》
已经汗下者，为夺血致燥之阳明，以滋燥为主。未经汗下者，为热盛致燥之阳明，以攻热为急。同上
古人登厕必更衣。不更衣者，通为不大便。成无己
大便许攻，小便不许利，何也？攻大便则内热除，利小便则津液伤。王宇泰
十日不更衣而不用攻伐，何也？以此非结热，虽不大便而无潮热谵语，当须审慎，勿以日数久而辄为攻下也。张兼善
转属阳明者，有内外之不同。太阳发汗不彻而转属阳明，其病在外。不因发汗，反自汗出而转属阳明，其病在内，则知阳明之转属有内外表里之异。张隐菴
如疟者，发作有时，或日再发，或日二三发，邪气微也。成无己
涩脉，细而迟，往来难且散，或一止复来。《脉经》
脾主为胃行津液者也。脾不能为胃行其津液，故约其食物如一二弹丸。程知
潮热属阳明，必于日晡时发，乃为潮热。若日三、五发者，则是发热，非潮热也。刘守真
申酉戌间独热，余时不热者为潮热。方中行
舌者，心之苗，本红而泽。伤寒三、四日，舌上有膜白滑如苔，甚者或燥、或涩、或黄、或黑，是数者热气浅深之谓也。成无己
邪在表者，舌尚无苔。热邪传里，津液搏结，则舌生苔矣。同上
舌上白苔者，热未入胃也。若舌生黄苔，则热已入胃。甚则苔黑或生芒刺，是肾水克心火，此热已极矣。张云岐
舌上苔黄，热气客于胃中。舌上苔白，热气客于胸中，同上
肺为水母而主气。肺燥则气之留于胃者，少输于膀胱者多。肺气浃于胃，则胃中津液还入于胃，而大便通矣。王朴庄
阳气绝于里，则津液竭。热结于内，故大便牢而不通。《病源》
阳绝于里者，胃中阳热亢甚，脾无阴气以和之，孤阳无偶，不至燔灼竭绝不止也。赵以德
表阳隔绝于里，不能外出，即太阳阳热之气入于地中，故阴津消亡而成便硬。张隐菴
阳绝，即亡津液之互辞。故仲景于亡津液悉名无阳。喻嘉言
芤脉，浮大而软，按之中央空两边实。《脉经》
病人不大便五、六日，则热邪在里。绕脐痛者，入于胃，下近于大肠也。张隐菴
脐者，腹之中央，内居大肠。绕脐而痛，乃燥屎结于肠中欲出不出之状。张令韶
躁者，烦之极，即卧不安之貌。阳明内实，亦令如是。不必泥定躁属少阴也。同上
阳明病，若发汗则躁，并此烦躁发作有时，皆不宜汗而宜下者。吕[木茶]村
烦者懊憹不眠，躁则扬手掷足。烦轻而躁重。黄仲理
燥屎者，胃中宿食。因胃热而肠结，燥丸之屎也。魏荔彤
燥屎之为害滋大。同上
表虚里实，是外邪尽入于胃。方中行
表虚里实者，即表和里病之意。尤在泾
发汗是胃燥之因，便难是谵语之根。柯韵伯
蒸蒸发热者，言热自内腾达于外，犹炊蒸然。方中行
蒸蒸发热者，热聚于内而气蒸于外，与太阳邪郁于外而热盛于表者不同。故彼宜解外，而此宜清里。尤在泾
诸病皆因于气。秽物之不去，由气之不顺也。故攻坚之剂必用气分之药，因以承气名汤。柯韵伯
葛根芩连汤主阳明之表，三承气汤主阳明之里。《医宗金鉴》
下法皆为救阴而设。程郊倩
大黄荡涤蕴热，伤寒中要药也。许知可
大烦者，邪在表也。微烦者，邪在里也。成无己
胃中糟粕为邪所壅，留滞于内，其未成硬者或时得下，其已成硬者终不得出。所以有下利者，必知其仍有燥屎，而仍当下也。汪苓友
仲景书中有单言潮热者，有单言谵语者。至潮热谵语并见，是热之极重者矣。是当另列一款，不仅与单言一款者同。沉芊绿
胃司纳，胃满则不能容谷。肠司输，肠满则不能化谷。若肠虽满而胃尚虚，则又能食。张令韶
二阳并病者，太阳病气俱已归併于阳明，无复有恶寒头痛之表证也。陈修园
四肢为诸阳之本，津液足而热蒸之，则周身汗出。津液不足而热蒸之，则手足濈然。成无己
四肢者，诸阳之本。热聚于胃，则津液溢于手足。陶节庵
胃实诸证以手足汗出为可据，而观其潮热尤为亲切，以其为阳明主时也。柯韵伯
表和里病，汗之则死，下之则愈。里和表病，下之则死，汗之则愈。《外台秘要》引王叔和语。《千金》作「阳虚阴盛」、「阳盛阴虚」，意同。
阳明病，已离太阳八、九，而尚有一、二在，则犹当以下之太早为戒，而防结胸与痞也。沉芊绿
风木之邪干于中土，风燥而非热燥，故须待风邪尽归胃中，并于燥粪，乃可下之。张令韶
大便为燥所壅塞，其未坚结者或有时而并出，故乍易。其极坚结者终滞于大肠之中，故乍难。汪苓友
身大热者，表热也。身微热者，里热也。成无己
喘冒至不能卧，则有燥屎已的。林澜
被下后，六、七日不大便，其烦不解，腹满而痛，此为胃内有干粪挟宿食故也。或先患寒癖，因有宿食，又感于寒热，气相搏，故宿食不消。《病源》
太阳少阳合病，下利半表半里居多，故以黄芩汤和之。太阳阳明合病，下利表证居多，故以葛根汤发之。阳明少阳合病，下利里证居多，故以大承气攻之。《医宗金鉴》
凡合病皆有下利，各从外证以为分别。张兼善
大承气证非惟不大便者宜之，即下利之证，亦有宜从下夺者，此通因通用之法，不可不知。吕[木茶]村
其脉不负者，阳明土金之脉不为少阳木火所克。张隐菴
负者，土受木克、金被火刑也。若脉滑而数，内有宿食，则戊土有馀，少阳初生之甲木郁于土中，不得畅达，故当下之，以平土中之敦阜，而助初生之甲木。张令韶
翕，奄沉名曰滑。阴阳和合，故令脉滑。今脉滑而数，则非阴阳和合之比，必胃腑实热而有宿食也。张隐菴
阳明脉大，少阳脉弦。脉得大弦，是为本脉，宜黄芩汤。今脉不大不弦而滑且数，则和非木上之为害，而为宿食之热利也。故不用黄芩汤，而用大承气。张兼善
承气治脉滑数有宿食一证，非并治上负、不负两证也。林澜
独语如见鬼状，便是狂。沉芊绿
独语如见鬼状，则心主之神气虚，而病合于少阴也。少阴之神机枢转时出时入，发则神气昏愦而不识人。张隐菴
胃之支脉上络于心，才有壅闭，即堵其神气出入之窍，故不识人。赵以德
试将颈间两人迎脉按住，气即壅遏不识人。人迎者，胃脉也。故《金匮》云：邪入于腑，即不识人。徐忠可
病人循衣缝，谵言者，不可治。掣衣掇空，妄言者，死。《脉经》
不识人，循衣摸床，心欲绝也。动惕不安，肝欲绝也。微喘，肺欲绝也。直视，肾欲绝也。程知
脉滑者通，涩者塞。凡物理皆以通为生，塞为死。赵嗣真
微者，无以上之剧证，而但发热谵语，则尚可救，故以大承气汤主之。止后服者，不必尽剂。盖用之当，则大承气可以养阴。用之不当，则大承气亦可亡阴也。可不慎欤？张令韶
汗多则津液外渗，加以发热，则津液尽随热势蒸蒸腾达于外。更无他法以止其汗，惟有急下一法，引热从大肠出，庶津液不至尽越于外耳。喻嘉言
里热炽盛，蒸腾胃中津液尽越于外，非急夺其邪，将何以救津液于顷刻间耶？沉明宗
急下者，急引大热从大肠出，庶津液不致尽劫。王朴庄
发汗不解，知汗已误。腹仍满痛，知下已急。同上
凡病至危，必察两目。经云：视其目色，以知病之存亡也。同上
目中不了了者，乃悍热之气循眼系而上走空窍，是空窍不虚而热邪上实也。张令韶、张隐菴同
睛不和者，脑为髓海，髓之精为瞳子，悍热之气入络于脑故也。张隐菴
无表里证，何故可下？以外不恶寒、内无谵语，而但七八日发热，烁其津液，正是阳盛阴虚之时。苟不攻之，其热不已，而变生焉。张元素
三急下证，乃悍热之气，而非仅肠胃之燥实。后人谓痞、满、燥、实、坚悉具然后可下，嗟嗟，当急下者，病在气分，譬如救火，缓则焚矣。何可与痞、满、燥、实、坚之证同类而语耶？高士宗
邪至三阴，二、三日即口燥咽乾者，必其人胃火素盛，肾水素亏。是当急泻胃火以救肾水。若复迁延时日，一到肾水告竭，虽下无及。《医宗金鉴》
此时少缓，须臾瓮乾杯罄。喻嘉言
少阴邪热已转属于腑，胃腑实热消灼肾水，故口燥咽乾。用大承气以泻腑，而实热自除。盖泻土乃所以救水也。成无己
水乾则土燥，土燥则水愈干，所以急于下也。方中行
腹胀不大便者，阳气素盛，胃有宿食可知。所以复转阳明而成胃实。《医宗金鉴》
阳邪热结，口必乾燥。设系阴邪，则口中和而不干燥矣。故宜急下之，以伐阳即以救阴也。程知
自利清水，谓所下无糟粕也。色纯青，谓所下皆污水也。此属少阴实热，所以心下必痛，为少阴急下之证无疑。《医宗金鉴》
少阴急下三证，皆刻不容缓之时。与阳明急下三法同源而异派。张路玉
少阴自利最多。如虚寒则下利清穀，虚热则下利脓血，温热病则自利烦渴，及此传经热邪则自利纯清水。并宜下夺清热。盖其邪热转归阳明，而为胃实之证，乃挟热而下利，非完穀而不化者比也。同上
伤寒热邪入里，因而作利者，谓之热利。盖热邪下注，虽利而不得出也。尤在泾
自利不渴者，为脏有寒。太阴自受之寒邪也。下利慾饮水者，为里有热。传经之邪厥阴受之也。同上
哕而腹满者，原有伏热在胃，复为水寒相搏。陈延之所谓变成壮热大啘者，毋泥于胃中寒冷四字，专仗丁香柿蒂也。王朴庄
哕之一证，大抵皆因失下而生。便软惟宜泻心汤，便硬则宜大承气。王海藏
经曰：在下者，引而竭之。故当视其前后二阴，知其何部不利而分利之，则病从下出，气不上逆，而腹满与哕俱除。尤在泾
胃土，万物所归，无所复传。自太、少传入者，众所共知。而于三阴传入者，鲜或能识。惟能熟视其微，则知三阴急下之证亦多矣。成无己
阳明病，湿热相黰，最易发黄。张令韶
身无汗则热不得越，小便不利则热不得降。韩祗和
头者，诸阳之会。邪搏诸阳，津液上凑，则汗见于头。刘守真
茵陈主治热结黄疸。茵陈蒿汤先煮茵陈，则大黄从小便出，此是秘法。故仲景云：尿如皂角汁，色正赤，一宿腹满减，病从小便去也。徐洄溪
阳明之热与太阴之湿相窨成黄，故如橘色之明亮。张隐菴
燥热乃肠胃之实，故当从大便而出。湿热成黄，乃阳明中见太阴之湿，故当从小便而出。同上
一腹之中，上下邪气俱盛，其脉常沉伏，不可生疑畏，惟下之而脉自渐出也。吴人驹
诸紧为痛。得之沉者，热入心。《中藏经》
结胸为阳邪内陷而里未成实，既不得从汗外泄，亦不得从溺下出，势必夹痰杂食固结不解，故燥粪在肠，必藉推荡之力，而须朴、枳。若水食在胃者，又必兼破饮之长，而用甘遂。同一大黄，而用法各异。尤在泾
小结胸按之则痛，不似结胸之痛不可近也。其脉浮滑，不似结胸之脉沉而紧也。是以黄连之下热轻于大黄，半夏之破饮缓于甘遂，瓜蒌之润利减于芒硝。同上
汤有大小之别，证有轻重之殊。今人多以小陷胸汤治大结胸证，皆致不救。张令韶
喜忘即善忘，必兼有如狂之状。此当与太阳经所言参看。尤在泾
大便以褐色为重，深褐色者愈重，黑色者尤重。色之变也，以火燥也。如羊血在日中须臾变褐色，久则渐变黑色。王进之
太阳畜血在膀胱，故验其小便之利与不利。阳明畜血在肠胃，故验其大便之黑与不黑。张隐菴
太阳经少血，阳明经多血。所以阳明畜血宜用抵当汤峻攻之。郑在辛
血菀于上而吐血者，谓之薄厥。血留于下而瘀积者，谓之畜血。成无己
冲脉为血海，即血室也。男女皆有之。王宇泰
血室，肝也。肝之热者，必移其热于心，而不能作汗。故但头汗出而不遍及于身也。朱彦修
血室二字，或主于冲，或主于肝。一就源头言之，一就藏聚处言之。两说虽异，其理则同。沉芊绿
热入血室，或阳明被火，及水结胸，皆但头汗出。俱是热郁于内而不得越者。或吐或下，皆所以除其热耳。刘守真
妇人经水适来适断，表邪乘血之虚入于血室。若昼日谵语，为邪客于腑，与阳争也。此昼日明瞭，暮则谵语，如见鬼状，是邪不入腑，而入于血室与阴争也。成无己
血室有热，遂令谵语，非胃家实也。仲景恐人作胃实攻之，故曰无犯胃气。朱肱
芍药地黄汤，疗伤寒及温病应发汗而不发汗之内有畜血者。及鼻衄吐血不尽，内有瘀血，面黄、大便黑者，此主消化淤血。《外台秘要》引陈延之《小品方》，即犀角、地黄、牡丹、芍药四味。
郑声即谵语之声，非谵语之外别有一种郑声也。张令韶
郑声、谵语略同，胃热不实则神明不至甚乱，而口语亦不甚糊涂。但说了又说，繁言絮语，失其常度耳。魏荔彤
大抵伤寒必先观两目。目中不了了，尚为可治之候。直视则为不治之疾。成无己
喘满为气上脱，下利为气下脱。皆主死。成无己
脉来往短者死。《脉经》
三焦之气和，则内外和。《中藏经》
论中言先硬后溏者四，或言小便不利，或言小便少。知仲景测大便处，皆以小便觇之。许知可
今人但知不大便、大便难、大便硬者为阳明病，亦知小便难、小便不利、小便数少或不尿者皆阳明病乎？柯韵伯
必有潮热，乃为里证已具。故其热不潮，便非必下之证。林澜
转失气，则知肠胃燥热之甚，故气不外宣，待转而下。若不转失气，则肠胃虽热，而渗孔未至于燥。汪苓友
胃中乾燥则欲饮水，水入胃中，虚寒相搏，气逆则哕。其后却发热者，则热气乘虚还复，聚于胃中也。成无己
大便利后脉微涩者，止为里虚，犹可治也。此不曾大便脉反微涩，是正气内衰，为邪所胜，故云难治。同上
呕者，热在上焦，未全入腑，故不可下。同上
合，通也。阳明病面色通赤者，热在经也。不可下之。同上
心下硬满，则邪气尚浅，未全入腑，不可便下。同上
下后心中懊憹而烦者，虚烦也。可与栀子豉汤。若胃中有燥屎者，非虚烦也。可用大承气汤。其腹微满，初硬后溏，是无燥屎，此热不在胃而在上，故不可攻。同上
小便不利者，湿热蒸淤而发黄，以胃中原无燥气也。小便自利者，胃干便硬而成实，以胃中本有燥气也。程郊倩
小便自利，津液内竭，不可攻之。当待津液还胃，自欲大便，燥屎已至直肠，难出肛门之时，则于诸引导法择而用之可也。《医宗金鉴》
小便自利，津液未还入胃，内竭而硬，亦有自欲大便者，但苦不能出耳。若但有此光景时，方可但从外导法。程郊倩


附  ——————————————————————————————————————————————————————————————————————————————————————————

阳明馀论  ***************************
得病二三日，心胸烦闷，此为有痰实者。便宜取吐。《病源》
寒多热少可吐者，此属痰多也。同上
仲景所谓胸有寒当吐之者，寒者，痰也。内蕴之痰壅塞膈间也。所谓病人有寒胃中冷者，冷亦痰也，有形之痰结于一处也。所谓邪结在胸中当须吐之者，可见痰之结在胸也。合三条总见痰证，可吐不可汗。宜遵《内经》高者越之之旨。余故于三阳经后特立痰证一门。喻嘉言
伤寒病证在表，或未发汗或经发汗未解，或吐下后热不除，此毒气盛故也。毒既未散而表已虚，热毒乘虚出于皮肤，所以发斑疮隐轸如锦也。重者喉口身体皆成疮。《病源》
热微者，赤斑出。剧者，黑斑出。赤斑出者五死一生，黑斑出者十死一生。病者过日不以时下之，热不得泄，胃烂斑出。《外台秘要》
热毒在外，未入于胃，而先下之，热乘虚入，即烂胃也。然热入胃要须除下之，不可留于胃中。胃虚热入亦烂胃。《千金方》
伤寒发斑，全由胃热。冬温夏热，发斑之类，皆是其形焮肿，如蚊蚤所啮，或成片如锦纹。加味升麻汤、升麻葛根汤、黄连解毒汤、人参白虎汤选用。胃烂，犀角解毒汤。沉芊绿
《金匮》云：背反张，卧不著席，脚挛急，必齘齿，卒口噤，此为燥，即痉也。亦阳明之所有事也。王朴庄
大便闭结，大肠胶闭，协热下利，热结旁流四者，总之邪在里也。其证不同，在乎通塞之间耳。吴又可
大便闭结者，温邪传里，内热壅郁，宿垢不行，蒸而为结，渐至坚硬。下之，结粪一行，淤热自除，诸证悉去。同上
大肠胶闭者，其人平素大便不实，温邪传里，但蒸作极臭如胶黏，至死不结。但愈蒸愈闭，以致胃气不能下行，温毒无路可出，不下即死。但得黏胶一去，下证自除，霍然而愈。同上
协热下利者，其人大便素不调，温邪忽乘于胃，宜小承气汤。撤其邪而利自止。二三日仍如前证，此伏邪未尽，复传到胃也。治法如前。同上
热结旁流者，温邪传里，将粪结住不下，只能于粪旁流出臭水并所进汤药，全然无粪。宜大承气汤。得结粪而利自止，不得结粪邪仍在也，病必不减，宜更下之。吴又可、刘松峰同
愈后大便数日不行，别无他证，乃足三阴不足，大肠虚燥。此不可攻。饮食渐加，津液流通，自能润下也。同上
大病瘥后，血气必虚。凡费心费力，过喜过怒，多言多动，皆可因劳而复病也。因劳而动，其既虚之血气生其未尽之馀热，热邪退而病差，热邪生而病复，凡病皆然。魏荔彤
病后虚羸少气，仍是为热，所伤之阴未能遽复，故仲景取用石膏。玉朴庄
病后强食则有遗热。经曰：食入于阴，长气于阳，故夺其食则已。仲景亦曰：损谷则愈。同上
凡病新瘥，只宜先进白稀粥，次进浓者，又次进糜粥，亦须少少与之，不得过吃肉食。庞安常


跋  ——————————————————————————————————————————————————————————————————————————————————————————

跋  ***************************
昔人有言：十年读书，天下无不可治之病；十年治病，天下更无可读之书。此非治病多者不能道，亦非善读书者不敢道也。轸自通籍后，从事于斯有年所矣。泛览各家之书，非食古不化即师心自用，迨持以临证，恒苦龃龉难合，几疑此事已成绝学。既而从吾师游，得读《世补斋书》，知神明变化不越轩岐仲景之言。每见吾师用药，必先分经辨证，而于阳明病尤应手立效。常谓轸曰：阳明无死证。而不解世人之病何以多死于阳明。既自作《阳明病释》二卷，又集前人之释阳明者亦二卷，益以见先路之导重赖前贤，惟善读者引申触类，则片义单词具存妙用，特无人焉汇而辑之，则散见各书者，病家每苦于不知耳。夫医学自宋元以来荒芜秽杂，人自为书。其书愈多，其道愈晦。得吾师起而廓清之，庶晓然于微言未绝斯道，大有传人。苏子谵称昌黎文起八代之衰，轸于吾师之所以论医者亦云。
光绪十年岁次甲申仲夏望日，受业年愚侄方连轸谨跋
