
序  ***************************
夫物之为物也。有本乎天者也。有成乎人者也。本乎天者为性能之用。而成乎人者致性外之用也。水虽清冷。火蒸则为热。金虽坚刚。铸泻则如泥。是合和之妙用。而人功之所以并于天地也。盖医之于药。制之于方。则人巧既加。而功用自异。虽知其一药之能。不审方法之道。得其功也难矣。世之庸医。曾不留意于兹。预写病证。漫投药剂。其验不见。则为方之咎。屡移其治。譬于射者。射而不中。反修于招也。何功之有哉。夫欲为良医者。不可不先达方法之道。熟视病证之变。凡病有内同而外异。亦有内异而外同。同不同。异不异。皆证之相似也。故玉人患石之似玉。相剑者患剑之似刀。相似之物。愚者之所大惑。而智者之所加虑也。顷者播之田愿仲作一册子。名曰长沙证汇。盖此著也。集长沙论中其病状之相似者。建门分类。各载其主方。欲使无疑惑之患。是田氏之所笃于医而猷之所以好其志也。书以题此卷首。
宽政二年庚戌之春平安吉益猷修夫题

长沙正经证汇序  ***************************
夫仲景氏方论。悉古之遗训。而对证奏效焉。后之业医者。亦莫不讲焉。然其文高古。往往意在文外。得其旨趣最难矣。且杂之以阴阳传经脉说。或曰补曰能曰寒热。相协成说。是皆古疾。医所不论。大失经义矣。遂使后人不知古之方方各有妙。而存者二千有馀年矣。举世莫能觉悟焉。方今国运隆盛。医亦益造其道。然多拘因名而随证案方者特钞矣。间有知之者。亦不察依证之浅深缓急。而方亦异焉。余深以为忧。于是就仲景氏书辑其方证相对者。分门聚类。始能为编藏之家久矣。近滨天祐奥元纯二生请梓以公之世。使一时医者。知治术妙用。唯在证方相的当。而无复馀论也已。余深好其志。再加釐正以授之。虽未能尽得方意。庶几乎免舍本求末之讥云尔。
日本宽政庚戌春三月田中荣信撰

长沙证汇序  ***************************
方法医本也。古今无有异议焉。但唐宋以还。名家方论方汇陆续郑重。奚翅千百云也乎从乎。由汉以前。周秦疾医之道。史传不载。廑廑乎其方甚深。后世安得广施之人邪。才有仲景氏遗论伤寒金匮二书而见之而已。今阅此册。则分证立病门。参照彼二书。录各方于其下。错综铨次。深造其理。因命曰长沙证汇。诚前人所以悉后。今人所以识古。乃本立道生。是作者微旨也。作者则播州晕浦老医田中愿仲矣。予素不解方伎。然唯喜此人有好古之名。而奖就四方之土。敢附一辞云。
宽政三年辛亥十月穀旦浪华后学播州奥田元继识


正文  ——————————————————————————————————————————————————————————————————————————————————————————

呕吐门（附唾涎沫噫哕）  ***************************
诸呕吐谷不得下者。小半夏汤。呕家本渴。渴者为欲解。今反不渴。心下有支饮故也。同方胃反呕吐者。大半夏汤。食谷欲呕者。吴茱萸汤。食已即吐者。大黄甘草汤。呕而发热者。小茈胡汤。伤寒五六日。呕而发热者。同方。妊娠呕吐不止。乾姜人参半夏丸。伤寒本自寒下。医复吐下之。寒格更逆。吐下。若食入口即吐。乾姜黄连黄芩人参汤。太阳与阳明合病。不下利。但呕者。葛根加半夏汤。太阳中风。汗自出。淅淅恶风。翕翕发热。鼻鸣乾呕者。桂枝汤。产后中风续得之。数十日不解。头微痛恶寒。时时有热。心下闷。乾呕。汗出者。同方。
上十二法呕吐不得食或发热证
呕心下痞硬者。大半夏汤。呕而肠鸣心下痞者。半夏泻心汤。伤寒中风。医反下之。其人下利日数十行。穀不化。腹下雷鸣。心下痞硬而满。乾呕心烦不得安。甘草泻心汤。太阳中风。下利呕逆。表解者。乃可攻之。其人漐漐汗出。发作有时。头痛。心下痞硬。满引胁下痛。乾呕。短气。汗出。不恶寒者。十枣汤。伤寒发热。汗出不解。心下痞硬。呕吐而下利者。大茈胡汤。太阳病过经十馀日。反二三下之。后四五日。茈胡证仍在者。先与小茈胡汤。呕不止。心下急。郁郁微烦者。大茈胡汤。卒呕吐。心下痞。膈间有水眩悸者。小半夏加茯苓汤。乾呕下利者。黄芩人参汤。乾呕而利者。黄芩加半夏生姜汤。
上九法呕吐心下痞硬下利证
少阴病吐利。手足厥冷。烦躁欲死者。吴茱萸汤。呕而脉弱。小便复利。身有微热见厥者。四逆汤。既吐且利。小便复利。而大汗出。下利清穀。内寒外热。脉微欲绝者。同方。吐利。汗出发热恶寒。四肢拘急。手足厥冷者。同方。少阴病饮食入口则吐。心中温温欲吐。复不能吐。若膈上有寒饮乾呕者。不可吐也。急温之。同方。少阴病下利清穀。里寒外热。手足厥逆。或乾呕。或咽痛。通脉四逆汤。少阴病下利不止。厥逆无脉。乾呕烦者。白通加猪胆汁汤。
上七法呕吐下利厥逆证
腹中寒气雷鸣切痛。胸胁逆满。呕吐者。附子粳米汤。伤寒胸中有热。胃中有邪气。腹中痛欲呕吐者。黄连汤。诸黄腹痛而呕者。小茈胡汤。
上三法腹痛呕吐证
胃反吐而渴欲饮水者。茯苓泽泻汤。吐后渴欲得水而贪饮者。文蛤散。少阴病下利六七日。咳而呕渴。心烦不得眠者。猪苓汤。呕吐而病在膈上。后思水者。猪苓散。先渴后呕。为水停心下。小半夏加茯苓汤。中风发热六七日不解。而烦。有表里证。渴欲饮水。水入则吐者。名曰水逆。五苓散。
上六法呕吐渴证
伤寒六七日。中风往来寒热。胸胁苦满。默默不欲饮食。心烦喜呕。小茈胡汤。阳明病胁下硬满。不大便而呕。舌上胎者。同方。本（按本字玉函无）太阳病不解。胁下硬满。乾呕不能食。往来寒热。同方。产妇云云。大便坚。呕不能食者。同方。伤寒十三日不解。胸胁满而呕。日晡所发潮热已而微利。茈胡加芒硝汤。呕而胸满者。吴茱萸汤。
上六法胸胁苦痛呕证
少阴病腹痛小便不利。四肢沉重疼痛。自下利或呕者。真武汤。温疟者身无寒但热。骨节疼烦。时呕者。白虎加桂枝汤。伤寒六七日热。热微恶寒。支节疼烦。微呕。心下支结者。茈胡加桂枝汤。
上三法支节疼痛呕证
伤寒解后。虚羸少气。气逆欲吐者。竹叶石膏汤。伤寒云云。得之便厥。咽中干。烦躁吐逆者。甘草乾姜汤。
上二法吐逆证
乾呕吐涎沫。头痛者。吴茱萸汤。妇人吐涎沫。小青龙汤。伤寒表不解。心下有水气。乾呕发热而咳或喘者。同方。乾呕吐逆吐涎沫者。半夏乾姜散。咳逆上气。时时唾浊。但坐不得眠者。皂荚丸。咳逆倚息不得卧。小青龙汤。时覆冒者。苓桂五味甘草汤。反更咳。胸满者。苓甘五味姜辛汤。冒者必呕。呕者复内。半夏苓甘姜味辛夏汤。假令瘦人脐下悸。吐涎沫而癫眩。此水也。五苓散。蛔虫之为病。令人吐涎沫。心痛发作有时。甘草粉蜜汤。大病差后喜唾。久不了了者。理中丸。
上九法乾呕咳吐涎沫证
肺痿吐涎沫者。桂枝去芍药加皂荚汤。肺痿咳唾。涎沫不止。咽燥而渴者。生姜甘草汤。肺痿吐涎沫而不咳者。甘草乾姜汤。咳而胸满振寒。咽乾不渴。时出浊唾。腥臭。久久吐脓如米粥者。为肺痈。桔梗汤。同证。桔梗白散。
上五法肺痿肺痈涎沫浊唾证
发汗吐下后。虚烦不得眠。心中懊憹。若呕者。栀子生姜豉汤。胸满心下坚。咽中怗怗。如有炙肉。吐之不出。吞之不下者。半夏厚朴汤。心胸中有停痰宿水。自吐出后。心胸间虚气满不能食。茯苓饮。鱠食之在心胸间不化。吐复不出。速下除之。橘皮大黄朴硝汤。病人胸中似喘不喘。似呕不呕。似哕不哕。彻心中愦愦然无奈。生姜半夏汤。太阳病过经十馀日。心下温温欲吐。而胸中痛。大便反溏。腹微满。郁郁微烦者。调胃承气汤。阳明病不吐不下。心烦者。同方。
上七法病在心胸中欲呕吐不出证
伤寒发汗。若吐若下。解后心下痞硬。噫气不除者。旋覆代赭石汤。伤寒汗出解之后。胃中不和。心下痞硬。干（按干字下脱呕字。）噫食臭。胁下有水气。腹中雷鸣下利者。生姜泻心汤。
上二法心下痞硬嗳证
乾呕哕若手足厥者。橘皮汤。哕逆者。橘皮竹茹汤。黄疸病。小便色不变。欲自利。腹满而喘哕者。小半夏汤。大便不通。哕数讝语者。小承气汤。
上四法哕逆证

大便不通门（附硬难）  ***************************
中恶心痛腹胀。大便不通者。走马汤。少阴病六七日。腹胀不大便者。急下之。大承气汤。大下后六七日不大便。烦不解。腹满痛者。此有燥屎也。同方。阳明病脉迟。虽汗出不恶寒者。其身必重。短气腹满而喘有潮热者。可攻里。大承气汤。发热恶寒。若腹大满不通者。小承气汤。
上四法大便不通腹胀满证
伤寒若吐若下后。不解。不大便五六日。上至十馀曰。日晡所发潮热。不恶寒。独语如见鬼状。但发热讝语者。大承气汤。阳明病讝语有潮热。反不能食者。胃中必有爆屎也。同方。二阳并病。太阳证罢。但发潮热。手足漐漐汗出。大便难而讝语者。下之则愈。同方。产后七八日。无太阳证。少腹坚痛。此恶露不尽。不大便。烦躁发热者。不食。食则讝语。同方。伤寒六七日。目中不了了。睛不和。无表里（按里字衍）证。大便难。身微热者。同方。病人小便不利。大便乍难乍易。时有微热。喘冒不能卧者。有燥屎也。同方。得病二三日云云。须小便利。屎定硬。乃可攻之。同方。阳明病潮热。大便微硬者。可与大承气汤。不硬者。不与之。阳明病其人多汗。以津液外出。胃中燥。大便必硬。硬则讝语。小承气汤。大便不通。哕数讝语者。同方。太阳病若吐若下若发汗。微烦。小便数。大便因硬者。同方。伤寒不大便六七日。头痛有热者。同方。
上十二法不大便讝语有燥屎证
伤寒八九日。风湿相搏。身体疼烦。不能自转侧。不呕不渴。若其人大便鞭。小便自利者。桂枝附子去桂加术汤。阳明病自汗出。若发汗。小便自利者硬此为津液内竭。虽硬不可攻之。当须自欲大便。宜蜜煎导而通之。若土瓜根及与大猪胆汁。皆可为导。太阳病云云。小便数者。大便必硬。不更衣十日。无所苦也。渴欲饮水者。五苓散。大便则难。其脾为约。麻仁丸。痛而闭者。厚朴三物汤。
上五法不大便鞭难证
阳明病胁下硬满。不大便。而呕。舌上白胎者。小茈胡汤。产妇云云。大便坚呕不能食者。同方。
上二法不大便呕证
阳明证。其人喜忘者。必有畜血。屎虽硬。大便反易。其色必黑。抵当汤。病人无表里证。发热七八日。虽脉浮数者。可下之。不大便者。有瘀血。同方。
上二法大便鞭有瘀血证

小便不利门（附难自利自调）  ***************************
小便不利者。茯苓戎盐汤。小便不利者。蒲灰散。小便不利者。滑石白鱼散。服桂枝汤或下之。仍头项强痛。翕翕发热无汗。心下满。微痛。小便不利者。桂枝去桂加苓术汤。病人小便不利。大便乍难乍易。时有微热。喘冒不能卧者。有燥屎也。大承气汤。少阴病二三日至四五日。腹痛。小便不利。下利便脓血者。桃花汤。虚劳腰痛。小腹拘急。小便不利者。八味丸。
上七法小便不利或腹痛证
伤寒表不解。心下有水气。乾呕发热而咳。或小便不利。少腹满或喘者。小青龙汤。风湿相搏。骨节烦疼。掣痛不得屈伸。近之则痛剧。汗出短气。小便不利。恶风不欲去衣。或身微肿者。桂枝甘草附子汤。妊娠有水气。身重。小便不利。洒淅恶寒。起即头眩者。葵子茯苓散。少阴病二三日不已。至四五日。腹痛。小便不利。四肢沉重。疼痛自下利者。真武汤。
上四法小便不利有水气证
黄疸腹满。小便不利而赤。自汗出。大黄硝石汤。里水者一身面目黄肿。其脉沉。小便不利。故令病水。越婢加术汤。黄汗之病。两胫自冷。又从腰以上必汗出。下无汗。腰髋弛痛。如有物在皮中状。剧者不能食。身疼重。烦躁。小便不利。桂枝加黄耆汤。伤寒七八日。身黄如橘子色。小便不利。腹微满者。茵陈蒿汤。阳明病发热汗出。此为热越不能发黄也。但头汗出。身无汗。剂颈而还。小便不利。渴引水浆者。此为瘀热在里。身必发黄。同方。太阳病身黄脉沉结。少腹硬。小便不利者。为无血也。小便自利。其人如狂者。血证谛也。抵当汤。男子黄。小便自利。小建中汤。黄疸病。小便色不变。欲自利。腹满而喘。不可除热。除热必哕。哕者小半夏汤。
上八法小便不利或自利黄疸证
伤寒五六日。中风往来寒热。胸胁苦满。默默不欲饮食。心烦喜呕。或心下悸。小便不利者。小茈胡汤。伤寒五六日。已发汗而复下之。胸胁满。微结。小便不利。渴而不呕。茈胡桂姜汤。伤寒八九日。下之。胸满烦惊。小便不利。讝语。一身尽重。不可转侧者。茈胡加龙骨牡蛎汤。
上三法胸胁苦满小便不利证
太阳病发汗后。若脉浮。小便不利。微热消渴者。五苓散。本以下之。故心下痞。与泻心汤。痞不解。渴而口躁烦。小便不利者。五苓散。阳明病脉浮而紧。咽燥口苦。腹满而喘。若脉浮发热。渴欲饮水。小便不利者。猪苓汤。小便不利者。有水气。其人若渴者。栝蒌瞿麦丸。
上四法小便不利渴证
太阳病发汗。遂漏不止。其人恶风。小便难。四肢微急。难屈伸者。桂枝加附子汤。咳逆倚息不得卧云云。手足厥逆。气从小腹上冲胸咽。手足痹。其面翕然如醉状。因复下流阴股。小便难。时覆冒者。苓桂五味甘草汤。妊娠小便难。饮食如故者。归母苦参丸。妇人少腹满如敦状。小便微难而不渴。生后者。此为水与血俱结在血室也。大黄甘遂汤。
上四法小便难证
伤寒八九日。风湿相搏。身体疼烦。不能自转侧。不呕不渴。脉浮虚而涩者。桂枝附子汤主之。若其人大便鞭。小便自利者。桂枝附子去桂加术汤。阳明病自汗出。若发汗。小便自利者。此为津液内竭。虽硬不可攻之。当须自欲大便。宜蜜煎导而通之。大猪胆汁方。及土瓜根方。若肾著之病。其人身体重。腰中冷。如坐水中。形如水状。反不渴。小便自利。饮食如故。苓姜术甘汤。太阳病六七日表证仍在。脉微而沉。反不结胸。其人发狂者。以热在下焦。少腹当硬满。小便自利者。下血乃愈。抵当汤。
上四法小便
自利证太阳病若吐若下。若发汗微烦。小便数。大便因硬者。小承气汤。伤寒脉浮。自汗出。小便数。心烦。微恶寒。脚挛急云云。甘草乾姜汤。芍药甘草汤。肺痿吐涎沫而不咳者。其人不渴。必遗尿。小便数者。甘草乾姜汤。
上三法小便数证
夫短气有微饮。当从小便去之。八味丸。妇人病饮食如故。烦热不得卧。而反倚息者。但利小便则愈。同方。夫短气有微饮。当从小便去之。苓桂术甘汤。诸病黄家。但利其小便。假令脉浮。当以汗解之。桂枝加黄耆汤。
上四法当利小便证
太阳病无汗。而小便反少。气上冲胸。口噤不得语。欲作刚痉。葛根汤。阳明病发潮热。大便溏。小便自可。胸胁满不去者。小茈胡汤。伤寒不大便六七日。头痛有热者。与承气汤。其小便清者。知不在里仍在表也。桂枝汤。肠痈者小腹肿。按之即痛。如淋。小便自调。时时发热。自汗出。复恶寒。大黄牡丹汤。
上四法小便自可证
呕而脉弱。小便复利。身在微热见厥者。四逆汤。既吐且利。小便复利。而大汗出。下利清穀。同方。伤寒有热。少腹满。应小便不利。今反利者。为有血也。抵当丸。男子消渴。小便反多。以饮一斗小便一斗。八味丸。
上四法小便复利证

上冲门（附上气气逆）  ***************************
太阳病下之后。其气上冲者。可与此方。桂枝汤。烧针令其汗。针处被寒。核起而赤者。必发奔豚。气从少腹上冲心者。桂枝加桂汤。伤寒若吐若下后。心下厥满。气上冲胸。起则头眩。苓桂术甘汤。咳逆云云。手足厥逆。气从小腹上冲胸咽。手足痹。其面翕然如醉状。因复下流阴股。小便难。时覆冒者。苓桂五味甘草汤。治其气冲。若面热如醉状。此为胃热上冲熏其面。加大黄以利之。苓乾姜味辛夏仁黄汤。心胸中大寒痛。呕不能饮食。腹中寒上冲。皮起出见有头足。上下痛而不可触近者。大建中汤。太阳病无汗。而小便反少。气上冲胸。口噤不得语。葛根汤。病如桂枝证。头不痛。项不强。胸中痞硬。气上冲咽喉不得息者。瓜蒂散。
上七法上冲心胸证
大逆上气。咽喉不利者。麦门冬汤。咳逆上气。时时唾浊。但坐不得眠者。皂荚丸。咳而上气。此为肺胀。其人喘。目如脱状。越婢加半夏汤。肺痈胸满胀。一身面目浮肿。鼻塞。清涕出。不闻香臭酸辛。咳逆上气。喘鸣迫塞。葶苈大枣汤。心下痞。诸逆心悬痛者。桂枝枳实生姜汤。伤寒解后。虚羸少气。气逆欲吐者。竹叶石膏汤。胸痹心中痞。留气结在胸。胸满。胁下逆抢心者。人参汤。同证。枳实薤白桂枝汤。
上八法上气气逆证

腹痛门（附满胀少腹满痛）  ***************************
心腹诸卒暴百病。若中恶客忤。心腹胀满。卒痛如锥刺。气急口噤。停尸卒死者。三物备急丸。心腹卒中痛者。茈胡桂枝汤。治中恶心痛。腹胀大便不通。走马汤。
上三法心腹卒痛证
腹中寒气雷鸣切痛。胸胁逆满。呕吐者。附子粳米汤。心胸中大寒痛呕。不能饮食。腹中寒上冲皮起出见有头足。上下痛而不可触近。大建中汤。伤寒五六日。中风往来寒热。胸胁苦满。默默不欲饮食。心烦喜呕。或腹中痛者。小茈胡汤。诸黄腹痛而呕者。同方。伤寒胸中有热。胃中有邪气。腹中痛欲呕吐者。黄连汤。
上五法腹中痛呕吐证
妇人怀妊。腹中㽲痛。当归芍药散。妇人腹中诸疾痛者。同方。妇人有漏下。或妊娠下血。若腹中痛者。芎归胶艾汤。产后腹痛烦满不得卧。枳实芍药散。产后腹痛。以枳实芍药散不愈者。此为腹中有乾血著脐下。瘀血汤。
上五法妇人腹中痛证
寒疝腹中痛。逆冷。手足不仁。若身疼痛。灸刺诸药不能治。乌头桂枝汤。腹痛云云。寒疝绕脐苦痛。发则自汗出。手足厥冷。大乌头煎。寒疝腹中绞痛。拘急不得转侧。发作有时。使人阴缩。手足厥逆。乌头汤。寒疝腹中痛及胁痛。里急者。当归生姜羊肉汤。产后腹中㽲痛。并治寒疝。同方。
上五法寒疝腹中痛证
伤寒腹中急痛者。先与小建中汤。不差者。与小茈胡汤。虚劳里急悸衄。腹中痛。梦失精。四肢痠痛。手足烦热。咽乾口燥。小建中汤。妇人。腹中痛。同方。治妇人产后虚羸不足。腹中刺痛不止。吸吸少气。或苦少腹中急摩。痛引腰背。不能食饮。当归建中汤。
上四法腹中里急痛证
少阴病至四五日。腹痛。小便不利。四肢沉重。疼痛自下利者。真武汤。少阴病至四五日。腹痛小便不利。下利不止。便脓血者。桃花汤。
上二法腹痛小便不利证
发汗不解。腹满痛者。急下之。大承气汤。病腹中满痛者。此为实也。同方。大下后六七日不大便。烦不解。腹满痛者。此有燥屎也。同方。本太阳病。医反下之。因尔腹满时痛者。桂枝加芍药汤。大实痛者。桂枝加大黄汤。痛而闭者。厚朴三物汤。阳明中风。脉弦浮大而短气。腹都满。胁下及心痛。小茈胡汤。
上七法腹满痛证
腹满不减。减不足言。大承气汤。少阴病六七日。腹胀不大便者。同方。阳明病脉迟。虽汗出不恶寒者。其身必重。短气腹满而喘。有潮热者。此外欲解。可攻里也。同方。若腹大满不通者。可与小承气汤。病腹满发热十日。脉浮而数。饮食如故。厚朴七物汤。伤寒吐后。腹胀满者。调胃承气汤。太阳病过经十馀日。心下温温欲吐。而胸中痛。大便反溏。腹微满。郁郁微烦。同方。发汗后腹胀满者。朴姜甘半参汤。腹满口舌乾燥。此膈间有水气。己椒苈黄丸。二阳合病。腹满身重。难以转侧。口不仁而面垢。讝语遗尿。白虎汤。伤寒下后。心烦腹满。卧起不安者。栀子厚朴汤。下利腹胀满。身体疼痛者。先温里。乃攻其表。温里四逆汤。攻表桂枝汤。阳明病脉浮而聚。咽燥口苦。腹满而喘。发热汗出。不恶寒。反恶热。身重。心中懊憹。舌上胎者。栀子豉汤。
上十二法腹胀满或不大便证
黄疸腹满。小便不利而赤。自汗出。大黄硝石汤。伤寒七八日。身黄如橘子色。小便不利。腹微满者。茵陈蒿汤。黄疸病小便色不变。欲自利。腹满而喘哕者。小半夏汤。黄家日晡所发热。而反恶寒。膀胱急。小腹满如水状。大便必黑时溏者。消矾散。
上四法腹满黄疸证
太阳病不解。热结膀胱。其人如狂血自下。下者愈。但少腹急结者。桃核承气汤。虚劳腰痛。小腹拘急。小便不利者。八味丸。脚气上入少腹不仁者。同方。夫失精家小腹弦急。阴头寒目眩发落。桂枝加龙骨牡蛎汤。天雄散。
上四法小腹拘急证
太阳病重发汗而复下之。不大便五六日。舌上燥而渴。日晡所小有潮热。从心下至少腹硬满而痛。不可近者。大陷胸汤。伤寒有热。少腹满。应小便不利。今反利者。为有血也。抵当丸。太阳病六七日。表证仍在。脉微而沉。不结胸。其人发狂者。以热在下焦。少腹当硬满。小便自利者。下血乃愈。抵当汤。太阳病身黄。脉沉结。少腹硬。小便不利者。为无血也。小便自利。其人如狂者。血证谛也。同方。产后七八日。无太阳证。少腹坚痛。此恶露不尽。不大便。烦躁发热云云。大承气汤。带下经水不利。少腹满痛。经一月再见者。土瓜根散。妇人少腹满如敦状。小便微难而不渴生后者。此为水与血俱结在血室也。大黄甘遂汤。肠痈者小腹肿痞。按之即痛。如淋。小便自调。时时发热。自汗出。复恶寒。大黄牡丹汤。伤寒表不解。心下有水气。乾呕发热而咳。或小便不利。小腹满或喘者。小青龙汤。
上九法少腹满痛有瘀血证

结胸门（附胸痹）  ***************************
伤寒六七日。结胸热实。脉沉而紧。心下痛。按之石硬者。大陷胸汤。伤寒五六日。呕而发热者云云。若心下满而硬痛者。此为结胸也。同方。太阳病脉浮而动数。膈内拒痛。短气躁烦。心中懊憹。心下因硬。则为结胸。同方。伤寒十馀日。热结在里。复往来寒热者。与大茈胡汤。但结胸无大热者。此为水结在胸胁也。同方。结胸者项亦强。如柔痉状。下之则和。大陷胸丸。小结胸病。正在心下。按之则痛。小陷胸汤。病在阳。应以汗解之云云。寒实结胸。无热证者。同方。白散。病人手足厥冷。脉乍紧者。邪结在胸中。心中满而烦。饥不能食者。当须吐之。瓜蒂散。病如桂枝证。头不痛。项不强。胸中痞硬。气上冲呕喉不得息者。同方。
上九法结胸证
胸痹。胸中气塞短气者。茯苓杏仁甘草汤。胸痹。胸中气塞短气者。橘皮枳实生姜汤。胸痹。心中痞。留气结在胸。胸满。胁下逆抢心。枳实薤白桂枝汤。同证。人参汤。胸痹缓急者。薏苡附子散。胸痹不得卧。心痛彻背者。栝蒌薤白半夏汤。胸痹之病。喘息咳唾。胸者痛。短气者。栝蒌薤白白酒汤。
上七法胸痹证

心下痞硬门（附痞心中痞坚满）  ***************************
伤寒中风。医反下之。其人下利。日数十行。穀不化。腹中雷鸣。心下痞硬而满。乾呕心烦不得安。甘草泻心汤。伤寒汗出解之后。胃中不和。心下痞硬。乾呕噫食臭。胁下有水气。腹中雷鸣下利者。生姜泻心汤。呕而肠鸣。心下痞者。半夏泻心汤。伤寒五六日。呕而发热。茈胡证具云云。若心下满而硬痛者。此为结胸也。大陷胸汤主之。但满而不痛者为痞。半夏泻心汤。呕心下痞硬者。大半夏汤。伤寒发汗。若吐若下。解后心下痞硬。噫气不除者。旋覆花代赭石汤。太阳病外证未除。而数下之。遂协热而利。利下不止。心下痞硬者。桂枝人参汤。伤寒发热。汗出不解。心下痞硬。呕吐而下利者。大茈胡汤。伤寒服汤药下利不止。心下痞硬。服泻心汤已。复以他药下之。利不止。医以理中与之。利益甚。赤石脂禹馀粮汤。太阳中风。下利呕逆。表解者乃可攻之。其人漐漐汗出。发作有时。头痛心下痞硬。满引胁下痛。乾呕短气。汗出不恶寒者。十枣汤。
上十法心下痞硬呕下利证
卒呕吐。心下痞。膈间有水。眩悸者。小半夏加茯苓汤。心下痞。按之濡者。大黄黄连泻心汤。伤寒大下后。复发汗。心下痞。恶寒者。表未解也。表解乃可攻痞。攻痞泻心汤。攻表桂枝汤。妇人吐涎沫。医反下之。心下即痞。当先治其吐涎沫。小青龙汤主之。涎沫止乃治痞。泻心汤本以下之。故心下痞。与泻心汤。痞不解。其人渴而口躁烦。小便不利者。五苓散。心下痞而复恶寒汗出者。附子泻心肠。
上六法心下痞证
膈间支饮。其人喘满。心下痞坚。面色黧黑。其脉沉紧。得之数十日。医吐下之不愈者。木防己汤。木防己去石膏加茯苓芒硝汤。心下坚大如盘。边如旋杯。水饮所作。桂姜枣草黄辛附汤。同证。枳术汤。太阳病脉浮而动数。短气躁烦。心中懊憹。心下因硬。则为结胸。大陷胸汤。伤寒五六日。呕而发热云云。若心下满而硬痛者。此为结胸也。同方。伤寒六七日。结胸热实。脉沉而紧。心下痛。按之石硬者。同方。太阳病重发汗而复下之。不大便五六日。舌上燥而渴。日晡所小有潮热。从心下至少腹硬满而痛不可近。同方。病者脉伏。其人慾自利。利反快。虽利心下续坚满。甘遂半夏汤。下利按之心下硬者。急下之。大承气汤。
上九法心下坚硬证
按之心下满痛者。大茈胡汤。服桂枝汤或下之。仍头项强痛。翕翕发热。无汗。心下满微痛。小便不利者。桂枝去桂加茯苓术汤。伤寒若吐若下后。心下逆满。气上冲胸。起则头眩。苓桂术甘汤。心下有痰饮。胸胁支满。目眩者。同方。心痛彻背。背痛彻心。赤丸。
上五法心下满痛证
胸痹心中痞。留气结在胸。胸满胁下逆抢心。人参汤。同证。枳实薤白桂枝汤。心中痞。诸逆心悬痛者。桂枝枳实生姜汤。伤寒五六日大下之后。身热不去。心中结痛者。栀子豉汤。
上四法下痞或痛证

胸胁苦满门（附痛）  ***************************
伤寒五六日。中风往来寒热。胸胁苦满。默默不欲饮食。心烦喜呕者。小茈胡汤。太阳病十日以去。脉浮细而嗜卧者。外已解也。设胸满胁痛者。与茈胡汤。六脉俱浮者。与麻黄汤。阳明病发潮热。大便溏。小便自可。胸胁满不去者。小茈胡汤。本太阳病不解。胁下硬满。乾呕不能食。往来寒热。同方。伤寒四五日。身热恶风。颈项强。胁下满。手足温而遏者。同方。阳明病胁下硬满。不大便而呕。舌上白胎者。同方。伤寒十三日不解。胸胁满而呕。日晡所发潮热已而微利云云。先宜小茈胡汤以解外。后茈胡加芒硝汤。伤寒五六日已发汗而复下之。胸胁满。微结。小便不利。渴而不呕。茈胡桂姜汤。腹中寒气雷鸣。切痛。胸胁逆满。呕吐者。附子粳米汤。心下有痰饮。胸胁支满目眩者。苓桂术甘汤。
上十法胸胁满或呕证
支饮胸满者。厚朴大黄汤。呕而胸满者。吴茱萸汤。太阳病下之后。脉促胸满者。若恶寒者。加附子桂枝去芍药汤。咳而倚息云云。而反更咳胸满者。苓甘五味姜辛汤。咳而胸满振寒。脉数咽乾。不渴。时出浊唾腥臭。久久吐脓。寒如米粥者为肺痈。桔梗汤。同证。桔梗白散。太阳与阳明合病。喘胸满者。麻黄汤。伤寒八九日下之。胸满烦惊。小便不利。讝语。一身尽重。不可转侧者。茈胡加龙骨牡蛎汤。肺痈胸满胀。一身面目浮肿。鼻塞。清涕出。不闻香臭。酸辛咳逆。上气喘鸣迫塞。葶苈大枣泻肺汤。
上九法胸满或咳证
夫有支饮家。咳烦胸中痛者。十枣汤。咳而引胁下痛者。同方。太阳中风。下利呕逆云云。头痛。心下痞硬。满引胁下痛。乾呕短气。汗出不恶寒者。同方。太阳病过经十馀日。心下温温欲吐。而胸中痛。大便反溏。腹微满。郁郁微烦者。调胃承气汤。咳有微热。烦满。胸中甲错。是为肺痈。苇茎汤。发汗若下之。而烦热胸中窒者。栀子豉汤。病人胸中似喘不喘。似呕不呕。似哕不哕。彻心中愦愦然无奈。生姜半夏汤。心胸中大寒痛。呕不能饮食。腹中寒上冲皮起出见有头足。上下痛而不可触近者。大建中汤。心胸中有停痰宿水。自吐出水后。心胸间虚气满不能食者。茯苓饮。胁下偏痛发热。其脉紧弦者。大黄附子汤。病如桂枝证。头不痛。项不强。胸中痞硬。气上冲咽喉不得息者。当吐之。瓜蒂散。
上十一法胸中痛或胁下痛证

心下悸门（附脐下悸）  ***************************
心下悸者。半夏麻黄丸。伤寒厥而心下悸者。茯苓甘草汤。发汗过多。其人叉手自冒心。心下悸欲得按者。桂枝甘草汤。太阳病发汗。汗出不解。其人仍发热。心下悸。头眩。身瞤动。振振欲擗地者。真武汤。伤寒五六日。中风。往来寒热。胸胁苦满。默默不欲饮食。心烦喜呕。或心下悸。小便不利。小茈胡汤。卒呕吐。心下痞膈。间有水眩悸者。小半夏加茯苓汤
上六法心下悸证
伤寒二三日。心中悸而烦者。小建中汤。虚劳里急悸衄。腹中痛。梦失精。四肢痠痛。手足烦热。咽乾口燥。同方。发汗后。其人脐下悸者。欲作奔豚。苓桂甘枣汤。假令瘦人脐下有悸。吐涎沫而癫眩。此水也。五苓散。
上四法心中悸或脐下悸证

恶寒门（附恶风往来寒热振寒）  ***************************
太阳中风。啬啬恶寒。淅淅恶风。翕翕发热。鼻鸣乾呕者。桂枝汤。太阳病头痛发热。汗出恶风者。同方。阳明病脉迟汗出。多微恶寒者。同方。产后中风。续得之数十日不解。头微痛。恶寒。时时有热。心下闷。乾呕。汗出者。同方。伤寒大下后。复发汗。心下痞。恶寒者。表未解也。不可攻痞。当先解表。表解乃可攻痞。解表桂枝汤。攻痞大黄黄连泻心汤。心下痞而复恶寒汗出者。附子泻心汤。太阳病脉浮而动数。头痛发热。微盗汗出。而反恶寒者。表未解也。医反下之。膈内拒痛。短气躁烦。心中懊憹。心下因硬。则为结胸。大陷胸汤。阳明病脉迟。虽汗出不恶寒者云云。大承气汤主之。若汗多微恶寒者。外未解也。若腹大满不通者。小承气汤。肠痈者。小腹肿痞。按之即痛。如淋。小便自调。时时发热。自汗出。复恶寒也。大黄牡丹汤。
上九法恶寒发热汗出证
太阳中风。脉紧。发热恶寒。身疼痛。不汗出而烦躁。大青龙汤。伤寒六七日。发热微恶寒。支节烦疼。微呕。心下支结。外证未去者。茈胡加桂枝汤。太阳病发热恶寒。热多寒少。脉微弱者。桂枝二越婢一汤。太阳病得之七八日。如疟状。发热恶寒。热多寒少。其人不呕。清便欲自可。一日二三度。发脉微缓者。为欲愈也。桂枝麻黄各半汤。
上四法恶寒发热不汗出证
大汗出。热不去。内拘急。四肢疼。又下利厥逆而恶寒者。四逆汤。吐利汗出。发热恶寒。四肢拘急。手足厥冷者。同方。伤寒脉浮自汗出。小便数。心烦。微恶寒。脚挛急。反与桂枝汤。欲攻其表。此误也。得之便厥。咽中干。烦躁吐厥者。甘草乾姜汤。发汗病不解。反恶寒者。芍药甘草附子汤。恶寒脉微而复利。四逆加人参汤。太阳病下之后。脉促胸满而若恶寒者。桂枝去芍药加附子汤。少阴病得之一二日。口中和。其背恶寒者。当灸之。附子汤。
上七法汗吐下后恶寒或厥冷证
黄家日晡所发热而反恶寒。此为女劳得之。膀胱急。少腹满云云。消矾散。谷疸之为病。寒热不食。食则头眩。心胸不安。久久发黄。茵陈蒿汤。里水者一身面目黄肿。其脉沉。小便不利。恶风者。越婢加术汤。
上三法恶寒发黄证
太阳病项背强[几][几]。反汗出恶风者。桂枝加葛根汤。太阳病发汗遂漏不止。其人恶风。小便难。四肢微急。难以屈伸者。桂枝加附子汤。风湿相搏。骨节烦疼掣痛。不得屈伸。近之则痛剧。汗出短气。小便不利。恶风不欲去衣。身微肿者。桂枝甘草附子汤。风湿脉浮身重。汗出恶风者。防己黄耆汤。妊娠有水气。身重。小便不利。洒淅恶寒。起即头眩。葵子茯苓散。
上五法汗出恶风证
太阳病头痛发热。身疼腰痛。骨节疼痛。恶风无汗而喘者。麻黄汤。太阳病项背强[几][几]。无汗恶风者。葛根汤。
上二法无汗恶风证
太阳中热者暍是也。汗出恶寒身热而渴者。白虎加人参汤。伤寒无大热。口燥渴。心烦背微恶寒者。同方。伤寒病若吐若下后。七八日不解。热结在里。表里俱热。时时恶风。大渴。舌上乾燥而烦。欲饮水数升者。同方
上三法恶寒渴证
伤寒五六日。中风。往来寒热。胸胁苦满。默默不欲饮食。心烦喜呕。小茈胡汤。伤寒四五日。身热恶风。颈项强。胁下满。手足温而渴者。同方。妇人中风。七八日。续得寒热。发作有时。经水适断者。此为热入血室。同方。本太阳病不解。胁下硬满。乾呕不能食。往来寒热者。同方。伤寒五六日。已发汗而复下之。胸胁满微结。小便不利。渴而不呕。但头汗出。往来寒热心烦者。茈胡桂姜汤。疟寒多微有热。或但寒不热者。同方。伤寒十馀日。热结在里。复往来寒热者。大茈胡汤。疟多寒者名牡疟。蜀漆散。牡疟牡蛎汤。
上九法寒热往来及疟证
咳而胸满振寒。咽乾不渴。时出浊唾腥臭。久久吐脓。寒如米粥者。桔梗汤。同证。桔梗白散。
上二法振寒证

厥冷门（附厥逆）  ***************************
吐利汗出。发热恶寒。四肢拘急。手足厥冷者。四逆汤。大汗出。大下利而厥冷者。同方。呕而脉弱。小便复利。身有微热见厥者。同方。大汗出。热不去。内拘急。四肢疼。又下利厥逆而恶寒者。同方。下利清穀。里寒外热。汗出而厥者。通脉四逆汤。少阴病下利清穀。里寒外热。手足厥逆。脉微欲绝。身反不恶寒。同方。吐已下断。汗出而厥。四肢拘急不解。脉微欲绝者。通脉四逆加猪胆汁汤。少阴病下利脉微者。与白通汤。利不止。厥逆无脉。乾呕烦者。白通加猪胆汁汤。少阴病吐利手足厥冷。烦躁欲死者。吴茱萸汤。
上九法手足厥冷吐利证
寒疝腹中绞痛。拘急不得转侧。发作有时。使人阴缩。手足厥逆。乌头汤。寒疝绕脐苦痛。发则自汗出。手足厥冷。其脉沉弦者。大乌头煎。寒疝腹中痛。逆冷。手足不仁。若身疼痛。乌头桂枝汤。寒气厥逆者。赤丸。
上四法寒疝厥逆证
病人手足厥冷。脉乍紧者邪结在胸中。心中满而烦。瓜蒂散。乾呕哕若手足厥者。橘皮汤。咳逆云云。手足厥逆。气从小腹上冲胸咽。手足痹。其面翕然如醉状。因复下流阴股。小便难。时覆冒者。苓桂五味甘草汤。伤寒脉滑厥者。里有热也。白虎汤。手足厥寒。脉细欲绝者。当归四逆汤。
上五法手足厥冷证
伤寒厥而心下悸者。茯苓甘草汤。伤寒脉浮。自汗出。小便数。心烦微恶寒云云。得之便厥。咽中干。烦躁吐逆者。甘草乾姜汤。厥而皮水者。蒲灰散。蛔厥者。乌梅丸。少阴病饮食入口则吐。心中温温欲吐。复不能吐。始得之手足寒。脉弦迟者云云。若膈上有寒饮。乾呕者。四逆汤。少阴病身体痛。手足寒。骨节痛。脉沉者。附子汤。
上六法厥或手足寒证

烦门  ***************************
太阳病初服桂枝汤。反烦不解者。先刺风池风府。却与桂枝汤则愈。桂枝汤。伤寒发汗解。半日许复烦者。同方。伤寒八九日下之。胸满烦惊。小便不利。讝语。一身尽重。不可转侧者。茈胡加龙骨牡蛎汤。伤寒二三日。心中悸而烦者。小建中汤。虚劳里急悸衄。腹中痛。梦失精。四肢痠痛。手足烦热。咽乾口燥者。同方。少阴病下利脉微者。与白通汤。利不止。厥逆无脉。乾呕烦者。白通加猪胆汁汤。夫有支饮家。咳烦。胸中痛者。十枣汤。咳有微热烦满。胸中甲错。是为肺痈。苇茎汤。
上八法烦证
火逆下之。因烧针烦躁者。桂枝甘草龙骨牡蛎汤。太阳中风。脉紧发热恶寒。身疼痛。不汗出而烦躁。大青龙汤。发汗若下之。病仍不解。烦躁者。茯苓四逆汤。少阴病吐利。手足厥冷烦躁者。吴茱萸汤。黄汗之病云云。剧者不能食。身疼重烦躁。小便不利。桂枝加黄耆汤。得病二三日。脉弱无太阳茈胡证。烦躁心下硬云云。小承气汤。大承气汤。产后七八日。无太阳证。少腹坚痛。此恶露不尽。不大便。烦躁发热云云。同方。大下后六七日。不大便。烦不解。腹满痛者。同方。阳明病下之。心中懊憹而烦。胃中有燥屎者。同方。太阳病脉浮而数。膈内拒痛。短气躁烦。心中懊憹。心下因硬则为结胸。大陷胸汤。
上十法烦躁证
虚劳虚烦不得眠者。酸枣仁汤。发汗吐下后虚烦不得眠。若剧者。必反覆颠倒。心中懊憹。栀子豉汤。下利后更烦。按之心中濡者。为虚烦。同方。下之后复发汗。昼日烦躁不得眠。夜而安静。不呕不渴。无表证。乾姜附子汤。伤寒脉浮。自汗出。小便数。心烦。微恶寒。脚挛急云云。得之便厥。咽中干。烦躁吐逆者。甘草乾姜汤。产后腹痛。烦满不得卧者。枳实芍药散。妇人病饮食如故。烦热不得卧。而反倚息者。但利小便则愈。八味丸。
上七法烦躁不得眠证
伤寒下后。心烦腹满。卧起不安者。栀子厚朴汤。少阴病下利六七日。咳而呕渴。心烦不得眠者。猪苓汤。少阴病得之二三日以上。心中烦不得卧者。黄连阿胶汤。阳明病不吐不下。心烦者。调胃承气汤。病人手足厥冷。脉乍紧者。邪结于胸中。心中满而烦。饥不能食者。瓜蒂散。伤寒中风。医反下之。其人下利日数十行。穀不化。腹中雷鸣。心下痞硬而满。乾呕。心烦不得安。甘草泻心汤。伤寒五六日。已发汗而复下之。胸胁满。微结。小便不利。渴而不呕。但头汗出。往来寒热。心烦者。茈胡桂姜汤。少阴病下利咽痛。胸满心烦者。猪肤汤。伤寒五六日。中风往来寒热。胸胁苦满。默默不欲饮食。心烦喜呕。或胸中烦而不呕者。小茈胡汤。
上九法心烦证
服桂枝汤大汗出后。大烦渴不解。脉洪大者。白虎加人参汤。伤寒病若吐若下后七八日不解。热结在里。表里俱热。时时恶风。大渴。舌上乾燥而烦。欲饮水数升者。同方。伤寒无大热。口燥渴。心烦。背微恶寒者。同方。发汗已。脉浮数。烦渴者。五苓散。中风发热六七日不解而烦者。有表里证。渴欲饮水。水入则吐者。同方。本以下之故。心下痞。与泻心汤。痞不解。其人渴而口躁烦。小便不利者。同方。病在阳。应以汗解之。反以冷水潠之。若灌之。其热被劫不得去。弥更益烦。肉上粟起。意欲饮水。反不渴者。服文蛤散。不差者。五苓散。
上七法烦渴证
伤寒八九日。风湿相搏。身体疼烦。不能自转侧。不呕不渴。桂枝附子汤。风湿相搏。骨节烦疼。掣痛不得屈伸。近之则痛剧。汗出短气。小便不利。恶风不欲去衣。桂枝甘草附子汤。湿家身烦疼。麻黄加术汤。伤寒六七日。发热微恶寒。支节烦疼。微呕。心下支结。茈胡加桂枝汤。温疟者其脉如平。身无寒但热。骨节疼烦。时呕。白虎加桂枝汤。
上五法烦疼证
病人烦热。汗出则解。又如疟状。日晡所发热脉实者。宜下之。脉浮虚者。宜发汗。大承气汤。桂枝汤。妇人在草蓐自发露得风。四肢苦烦热。头痛者与。小茈胡汤。头不痛但烦者。三物黄芩汤。发汗若下之而烦热。胸中窒者。栀子豉汤。
上三法烦热证
太阳病过经十馀日云云。茈胡证仍在者。先与小茈胡汤。呕不止。心下急。郁郁微烦者。大茈胡汤。太阳病若吐若下。若发汗。微烦。小便数。大便因硬者。小承气汤。太阳病过经十馀日。心下温温欲吐。而胸中痛。大便反溏。复微满。郁郁微烦者。调胃承气汤。伤寒医以丸药大下之。身热不去。微烦者。栀子乾姜汤。
上四法微烦证

汗出门（附黄汗盗汗）  ***************************
太阳病头痛发热。汗出恶风者。桂枝汤。太阳中风。汗自出。啬啬恶寒。淅淅恶风。翕翕发热。同方。太阳病发热汗出者。同方。阳明病脉迟。汗出多。微恶寒者。同方。产后中风。续得之。数十日不解。头微痛。恶寒。时时有热。心下闷。乾呕。汗出证。同方。病常自汗出者。同方。病人藏无他病。时发热。自汗出者。同方。病人烦热。汗出则解。又如疟状。日晡所发热者。脉实者宜下之。与大承气汤。脉浮虚者宜发汗。桂枝汤。服桂枝汤大汗出。脉洪大者。与桂枝汤。如前法。若形如疟。日再发者。汗出必解。桂枝二麻黄一汤。太阳病项背强[几][几]。反汗出恶风者。桂枝加葛根汤。太阳病发汗。遂漏不止。其人恶风。小便难。四肢微急。难以屈伸者。桂枝加附子汤。风湿相搏。骨节烦疼掣痛。不得屈伸。近之则痛剧。汗出短气。小便不利。恶风。桂枝甘草附子汤。心下痞而复恶寒汗出者。附子泻心汤。风湿脉浮身重。汗出恶风者。防己黄耆汤。
上十四法汗出恶风发热证
凡茈胡汤病证而下之。若茈胡证不罢者。复与茈胡汤。必蒸蒸而振却。发热汗出而解。阳明病胁下硬满。不大便而呕云云。身濈然而汗出解也。同方。伤寒发热。汗出不解。心下痞硬。呕吐而下利者。大茈胡汤。阳明病发热。汗出多者。急下之。大承气汤。太阳病发汗。汗出不解。其人仍发热。心下悸。头眩身瞤动。欲擗地者。真武汤。太阳中风。下利呕逆。表解者乃可攻之。其人漐漐汗出。发作有时。头痛。心下痞硬。满引胁下痛。乾呕短气。汗出不恶寒。十枣汤。
上六法汗出发热证
太阳中热者。暍是也。汗出恶寒。身热而渴。白虎加人参汤。服桂枝汤。大汗出后。大烦渴不解。脉洪大者。同方。太阳病发汗后。大汗出。胃中乾燥不得眠。欲饮水者。少少与饮之。令胃气和则愈。若脉浮。小便不利。微热消渴者。五苓散。太阳病其人发热。汗出。复恶寒。不呕云云。渴者同方。伤寒汗出而渴者。五苓散主之。不渴者。茯苓甘草汤。
上五法汗出渴证
汗出讝语者。以有燥屎在胃中也。大承气汤。二阳并病。太阳证罢。但发潮热。手足漐漐汗出。大便难而讝语者。同方。阳明病。其人多汗。以津液外出。胃中燥。大便必硬。硬则讝语。小承气汤。
上三法汗出讝语证
发汗后不可更行桂枝汤。汗出而喘。无大热者。麻黄杏仁甘草石膏汤。下后不可更行桂枝汤。汗出而喘。无大热者。同方。阳明病脉迟。虽汗出不恶寒者。其身必重。短气腹满而喘。有潮热者。此外欲解。可攻里也。汗多微发热恶寒。若腹大满不通者。小承气汤。阳明病脉浮而紧。咽燥口苦。腹满而喘。发热汗出。不恶寒反恶热。身重。心中懊憹。舌上胎者。栀子豉汤。
上四法汗出喘证
吐利汗出。发热恶寒。四肢拘急。手足厥冷者。四逆汤。既吐且利。小便复利而大汗出。下利清穀。内寒外热。脉微欲绝者。同方。下利清穀。里寒外热。汗出而厥者。通脉四逆汤。吐已下断。汗出而厥。四肢拘急不解。脉微欲绝者。通脉四逆加猪胆汁汤。
上四法汗出吐利厥冷证
风水恶风。一身悉肿。脉浮不渴。续自汗出。无大热。越婢汤主之。恶风者。加附子。肠痈者。小腹肿。按之即痛如淋。小便自调。时时发热。自汗出。复恶寒也。大黄牡丹汤。伤寒脉浮。自汗出。小便数。心烦。微恶寒。脚挛急。反与桂枝汤欲攻其表。此误也。得之便厥。咽中干。烦躁吐逆者。甘草乾姜汤。芍药甘草汤。二阳合病。腹满身重。难以转侧。口不仁而面垢。讝语遗尿。若自汗出者。白虎汤。寒疝绕脐苦痛。发则自汗出。手足厥冷。其脉沉弦者。大乌头煎。阳明病自汗出。若发汗。小便自利者。此为津液内竭。虽硬不可攻之。当须自欲大便。蜜煎导大猪胆汁方。
上六法自汗出证
黄汗之病。身体肿。发热汗出而渴。状如风水。汗沾衣色正黄如蘖汁。脉自沉。黄耆桂枝苦酒汤。黄汗之病云云。从腰以上必汗出。下无汗。腰髋弛痛。如有物在皮中状。桂枝加黄耆汤。黄疸腹满。小便不利而赤。自汗出。此为表和里实。大黄硝石汤。阳明病发热汗出。此为热越不能发黄也。但头汗出。身无汗。剂颈而还。小便不利。渴引水浆者。此瘀热在里。身必发黄。茵陈蒿汤。
上四法黄汗证
伤寒五六日。已发汗而复下之。胸胁满。微结。小便不利。渴而不呕。但头汗出。往来寒热心烦者。茈胡桂姜汤。太阳病脉浮而动数云云。头痛发热。微盗汗出。而反恶寒云云。心下因硬则为结胸。大陷胸汤。伤寒十馀日。热结在里。复往来寒热者。与大茈胡汤。但结胸无大热者。此为水结在胸胁。但头微汗出者。同方。产妇郁冒。其脉微弱。不能食。大便反坚。但头汗出。小茈胡汤。风水脉浮为在表。其人或头汗出。表无他病。病者但下重。从腰以上为和。腰以下当肿。及阴难以屈伸。防己黄耆汤。阳明病下之。其外有热。手足温。不结胸。心中懊憹。饥不能食。但头汗出者。栀子豉汤。
上六法头汗出证

身疼痛门（附骨节痛）  ***************************
少阴病身体手足寒。骨节痛。脉沉者。附子汤。病历节不可屈伸。疼痛者。乌头汤。脚气疼痛。不可屈伸。同方。寒疝腹中绞痛。拘急不得转侧。发作有时。使人阴缩。手足厥逆。同方。寒疝腹中痛。逆冷。手足不仁。若身疼痛。灸刺诸药不能治。乌头桂枝汤。少阴病二三日不已。至四五日。腹痛小便不利。四肢沉重。疼痛自下利者。真武汤。发汗后身疼痛。脉沉迟者。桂枝加芍药人参生姜汤。霍乱头痛发热。身疼痛。热多欲饮水者。五苓散主之。寒多不用水者。理中丸。病者一身尽疼。发热。日晡所剧者。麻黄杏仁薏苡甘草汤。病发热头痛。脉反沉。若不差。身体疼痛。四逆汤。
上十法身疼痛或腹痛证
下利后。身疼痛。清便自调者。急当救表。桂枝汤。吐利止而身疼痛不休者。同方。下利腹胀满。身体疼痛者。先温其里。乃四逆汤。攻其表。桂枝汤。伤寒医下之。续得下利清穀不止。身疼痛者。急当救里。后身疼痛。清便自调者。急当救表。同方。
上四法下利身疼痛证
太阳病。头痛发热。身疼腰痛。骨节疼痛。恶风无汗而喘者。麻黄汤。太阳病脉浮紧。无汗发热。身疼痛。八九日不解。同方。太阳中风。脉紧。发热恶寒。身疼痛。不汗出而烦躁者。大青龙汤。
上三法无汗身疼痛证
太阳病发汗。遂漏不止。其人恶风。小便难。四肢微急。难以屈伸者。桂枝加附子汤。大汗出。热不去。内拘急。四肢疼。又下利厥逆而恶寒者。四逆汤。黄汗之病。从腰以上必汗出。下无汗。腰髋弛痛。如有物在皮中状剧者。不能食。身疼重。烦躁。小便不利。桂枝加黄耆汤。其人身体重。腰中冷。如坐水中。形如水状云云。苓姜术甘汤。
上四法汗出身疼痛证
风湿相搏。骨节烦疼。掣痛不得屈伸。近之则痛剧。汗出短气。小便不利。恶风。桂枝甘草附子汤。伤寒八九日。风湿相搏。身体疼烦。不能自转侧。不呕不渴。若其人大便硬。小便自利者。桂枝附子去桂加术汤。湿家身烦疼。麻黄加术汤。伤寒六七日。发热。微恶寒。支节烦疼。微呕。心下支结。外证未去者。茈胡加桂枝汤。温疟者。其脉如平。身无寒但热。骨节疼烦。时呕者。白虎加桂枝汤。
上五法骨节烦疼证

头痛门  ***************************
太阳病头痛发热。汗出恶风者。桂枝汤。伤寒不大便六七日。头痛有热者。与承气汤。其小便清者。知不在里仍在表也。当须发汗。同方。产后中风续得之。数十日不解。头微痛恶寒。时时有热。同方。妇人在草蓐自发露得风。四肢苦烦热。头痛者。小茈胡汤。乾呕吐涎沫头痛者。吴茱萸汤。太阳病脉浮而动数。头痛发热。微盗汗出而反恶寒者。表未解也。膈内拒痛。心下因硬。则为结胸大陷胸汤。病发热头痛。脉反沉者。若不差。身体疼痛。当救其里。四逆汤。太阳中风。下利呕逆表解者。乃可攻之。其人漐漐汗出。发作有时。头痛心下痞硬。满引胁下痛。十枣汤。头风摩散。一方霍乱头痛。发热身疼痛。热多欲饮水者。五苓散主之。寒多不用水者。理中丸。
上十法头痛证

颈项强门  ***************************
伤寒四五日。身热恶风。颈项强。胁下满。手足温而渴者。小茈胡汤。得病六七日。脉迟浮弱。恶风寒。手足温。医二三下之。不能食而胁下满痛。面目及身黄。颈项强。小便难者。同方。结胸者项亦强。如柔痉状。下之则愈。大陷胸丸。服桂枝汤或下之。仍头项强痛。翕翕发热无汗。心下满。微痛。小便不利者。桂枝去桂加茯苓术汤。
上四法颈项强证
太阳病。项背强[几][几]。无汗恶风者。葛根汤。太阳病项背强[几][几]。反汗出恶风者。桂枝加葛根汤。太阳病。其证备。身体强[几][几]然。脉反沉迟。此为痉。栝蒌桂枝汤。
上三法项背强证

渴门（附口乾舌燥）  ***************************
渴欲饮水不止者。文蛤散。伤寒汗出而渴者。五苓散。霍乱头痛发热。身疼痛。热多欲饮水者。同方。太阳病。小便数者。大便必硬。不更衣十日。无所苦也。渴欲饮水。少少与之。但以法救之。渴者同方。病在阳应以汗解之。反以冷水潠之。若灌之。其热被劫不得去。弥更益烦。肉上粟起。意欲饮水。反不渴者。服文蛤散。若不差者。五苓散。疟病发渴者。茈胡去半夏加栝蒌汤。下利慾饮水者。以有热故也。白头翁汤。伤寒四五日。身热恶风。颈项强。胁下满。手足温而渴者。小茈胡汤。伤寒五六日。中风。往来寒热。胸胁苦满。默默不欲饮食。心烦喜呕。或渴者。同方。肺痿咳唾。涎沫不止。咽燥而渴者。生姜甘草汤。太阳病重发汗。而复下之。不大便五六日。舌上燥而渴。日晡所小有潮热。大陷胸汤。黄汗之为病。身体肿。发热汗出而渴。状如风水。汗沾衣。黄耆桂枝苦酒汤。
上十二法渴欲饮水证
胃反吐而渴欲饮水者。茯苓泽泻汤。吐后渴欲得水而贪饮者。文蛤汤。伤寒表未解。心下有水气。乾呕发热而咳。或渴。小青龙汤。先渴后呕。为水停心下。小半夏加茯苓汤。少阴病下利六七日。咳而呕。渴。心烦不得眠者。猪苓汤。呕吐而病在膈上。后思水者。猪苓数。中风发热。六七日不解而烦。有表里证。渴欲饮水。水入则吐。名曰水逆。五苓散。
上七法呕吐渴证
小便不利者。有水气。其人若渴者。栝蒌瞿麦丸。若脉浮发热。渴欲饮水。小便不利者。猪苓汤。太阳病发汗后大汗出。胃中干。烦躁不得眠。欲饮水者。少少与饮之。令胃气和则愈。若脉浮小便不利。微热消渴者。五苓散。本以下之故。心下痞。与泻心汤。痞不解。其人渴而口躁烦。小便不利者。同方。发汗已。脉浮数烦渴者。同方。男子消渴。小便反多。以饮一斗。小便一斗。八味丸。
上六法渴小便不利证
服桂枝汤。大汗出后。大烦渴不解。脉洪大者。白虎加人参汤。伤寒病若吐若下后七八日不解。热结在里。表里俱热。时时恶风。大渴。舌上乾燥而烦。欲饮水数升者。同方。伤寒无大热。口燥渴。心烦。背微恶寒者。同方。太阳中热者。暍是也。汗出恶寒。身热而渴。同方。伤寒脉浮。发热无汗。其表不解者。不可与白虎汤。渴欲饮水。无表证者。同方。阳明病脉浮而紧。咽燥口苦。腹满而喘。发热汗出。不恶寒。反恶热。身重若渴欲饮水。口乾舌燥者。同方。
上六法大烦渴引饮证
虚劳里急悸衄。腹中痛。梦失精。四肢痠痛。手足烦热。咽乾口燥者。小建中汤。少阴病得之二三日。口燥咽乾者。急下之。大承气汤。少阴病自利清水。色纯青。心下必痛。口乾燥者。急下之。同方。伤寒脉浮。自汗出。小便数。心烦。微恶寒。脚挛急云云。便厥咽中干。烦躁吐逆者。甘草乾姜汤。咳而胸满振寒。脉数。咽乾不渴。时出浊唾。腥臭。久久吐脓。桔梗汤。同证。桔梗白散。腹满口舌乾燥。此膈间有水气。己椒苈黄丸。阳明病脉浮而紧。咽燥口苦。腹满而喘。发热汗出。不恶寒。反恶热。心中懊憹。舌上胎者。栀子豉汤。
上八法口舌咽乾燥证

头眩门（附冒眩）  ***************************
伤寒若吐若下后。心下逆满。气上冲胸。起则头眩者。苓桂术甘汤。心下有痰饮。胸胁支满。目眩者。同方。太阳病发汗。汗出不解。其人仍发热。心下悸。头眩身瞤动。振振欲擗地者。真武汤。谷疸之为病。寒热不食。食则头眩。心胸不安。久久发黄。茵陈蒿汤。妊娠有水气身重。小便不利。洒淅恶寒。起即头眩。葵子茯苓散。
上五法头眩证
假令瘦人脐下有悸。吐涎沫而癫眩。此水也。五苓散。心下有支饮。其人若冒眩。泽泻汤。卒呕吐。心下痞。膈间有水眩悸者。小半夏加茯苓汤。夫失精家小腹弦急。阴头寒。目眩发落者。桂枝加龙骨牡蛎汤。发汗过多。其人叉手自冒心。心下悸。欲得按之者。桂枝甘草汤。咳逆倚息不得卧。小青龙汤主之。手足厥逆。气从小腹上冲胸咽。手足痹。时覆冒者。苓桂五味甘草汤。病人小便不利。大便乍难乍易。时有微热。喘冒不得卧者。有燥屎也。大承气汤。
上七法冒眩悸证

里急门（附拘挛痛）  ***************************
伤寒腹中急痛者。先与小建中汤。不愈者。与小茈胡汤主之。虚劳里急悸衄。腹中痛。梦失精。四肢痠痛。小建中汤。虚劳里急诸不足。黄耆建中汤。寒疝腹中痛。及胁痛里急者。当归生姜羊肉汤。夫失精家少腹弦急。阴头寒。目眩发落者。桂枝加龙骨牡蛎汤。天雄散。太阳病发汗。遂漏不止。其人恶风。小便难。四肿微急难而屈伸者。桂枝加附子汤。太阳病过经十馀日云云。呕不止。心下急。郁郁微烦者。大茈胡汤。太阳病不解。热结膀胱。其人如狂血自下。下者愈。但少腹急结者。桃核承气汤。黄家日晡所发热而反恶寒。此为女劳得之。膀胱急。少腹满。身尽黄。其腹胀如水状。大便必溏。消矾散。
上九法里急痛证
大汗出。热不去。内拘急四肢疼。又下利厥逆而恶寒者。四逆汤。吐利汗出。发热恶寒。四肢拘急。手足厥冷者。同方。吐已下断。汗出而厥。四肢拘急不解。脉微欲绝者。通脉四逆加猪胆汁汤。寒疝。腹中绞痛。拘急不得转侧。发作有时。使人阴缩。手足厥逆。乌头汤。虚劳腰痛。小腹拘急。小便不利者。八味丸。
上五法拘急厥逆证
伤寒脉浮。自汗出。小便数。心烦。微恶寒。脚挛急。芍药甘草汤。痉为病。胸满口噤。卧不著席。脚挛急。必齘齿。大承气汤。
上二法挛急证
转筋之为病。其人臂脚直。脉上下行微弦。转筋入腹者。鸡屎白散。
上一法转筋证

喘门（附咳嗽）  ***************************
喘家作桂枝加厚朴杏仁佳。太阳病下之微喘者。表未解故也。桂枝加厚朴杏仁汤。黄疸病小便色不变。欲自利。腹满而喘哕者。小半夏汤。胸痹之病。喘息咳唾。胸背痛。短气。栝蒌薤白白酒汤。病人胸中似喘不喘。似呕不呕。似哕不哕。彻心中愦愦然无奈。生姜半夏汤。伤寒若吐若下后。不解大便五六日。发潮热。微喘。直视。脉弦者。大承气汤。病人小便不利。大便乍难乍易。时有微热。喘冒不能卧者。有燥屎也。同方。
上七法喘证
太阳病头痛发热。身疼腰痛。骨节疼痛。恶风无汗而喘者。麻黄汤。阳明病脉浮无汗而喘者。同方。太阳与阳明合病。喘而胸满者。同方。
上三法无汗喘证
发汗后不可更行桂枝汤。汗出而喘。无大热者。麻黄杏仁甘草石膏汤。下后不可更行桂枝汤。汗出而喘无大热者。同方。太阳病桂枝证。医反下之。利遂不止。喘而汗出者。葛根黄连黄芩汤。阳明病脉迟。虽汗出不恶寒者。其身必重。短气腹满而喘。有潮热。大承气汤。阳明病脉浮而紧。咽燥口苦。腹满而喘。发热汗出云云。心中懊憹。舌上胎者。栀子豉汤。
上五法汗出喘证
伤寒表未解。心下有水气。乾呕发热而咳或喘者。小青龙汤。伤寒心下有水气。咳而微喘。发热不渴者。同方。咳逆倚息不得卧。小青龙汤主之云云。反更咳。胸满者。用桂苓五味甘草汤。去桂加乾姜细辛以治其咳满。咳而上气。此为肺胀。其人喘。目如脱状。脉浮大者。越婢加半夏汤。伤寒五六日。中风往来寒热。胸胁苦满。默默不欲饮食。心烦喜呕或咳者。小茈胡汤。少阴病二三日不已。至四五日。腹痛。小便不利。四支沉重疼痛。或咳者。真武汤。咳家其脉弦。为有水。十枣汤。夫有支饮家咳烦胸中痛者。同方。咳逆上气。时时唾浊。但坐不得眠。荚皂丸。
上九法咳喘或发热证
咳而胸满振寒。脉数。咽乾不渴。时出浊唾腥臭。久久吐脓如米粥者。为肺痈。桔梗汤。同证。桔梗白散。肺痈喘不得卧者。葶苈大枣汤。肺痈胸满胀。一身面目浮肿。鼻塞。清涕出。不闻香臭酸辛。咳逆上气喘鸣迫塞。同方。咳有微热烦满。胸中甲错。是为肺痈。苇茎汤。肺痿咳唾。涎沫不止。咽燥而渴者。生姜甘草汤。
上六法肺痈咳喘证

诸黄门  ***************************
黄疸病。茵陈五苓散。诸黄。瓜蒂汤。黄疸。麻黄醇酒汤。诸黄。猪膏发煎。伤寒身黄发热者。栀子蘖皮汤。诸黄家病。但利其小便。假令脉浮。当以汗解之。桂枝加黄耆汤。黄家日晡所发热而反恶寒。此为女劳得之膀胱急。少腹满。身尽黄。消矾散。谷疸之为病。寒热不食。食则头眩。心胸不安。久久发黄。茵陈蒿汤。
上八法黄疸发热证
黄疸腹满。小便不利而赤。自汗出。大黄硝石汤。伤寒七八日。身黄如橘子色。小便不利。腹微满者。茵陈蒿汤。阳明病发热汗出。此为热越。不能发黄也。但头汗出。身无汗。剂颈而还。小便不利。渴引水浆者。此为瘀热在里。身必发黄。同方。里水者。一身面目黄肿。其脉沉。小便不利。故令病水。越婢加术汤。得病六七日。脉迟浮弱。恶风寒。手足温。医二三下之。不能食。而胁下满痛。面目及身黄。颈项强小便难者。小茈胡汤。
上五法身黄小便不利或难证
伤寒瘀热在里。身必发黄。麻黄连轺赤小豆汤。男子黄。小便自利。小建中汤。太阳病身黄。脉沉结。少腹硬。小便不利者。为无血也。小便自利。其人如狂者。血证谛也。抵当汤。黄疸病小便色不变。欲自利。腹病而喘哕者。小半夏汤。
上四法身黄小便自利或瘀血证
诸黄腹痛而呕者。小茈胡汤。酒黄疸心中懊憹。或热痛者。栀子大黄豉汤。
上二法黄疸腹痛证
黄汗之为病。身体肿。发热汗出而渴。状如风水。汗沾衣。色正黄如蘖汁。脉自沉。黄耆桂枝苦酒汤。黄汗之病云云。又从腰以上必汗出。下无汗。腰髋弛痛。如有物在皮中状。桂枝加黄耆汤。
上二法黄汗证

下利门（附便脓血）  ***************************
伤寒医下之。续得下利清穀不止。身疼痛者。四逆汤。脉浮而迟。表热里寒。下利清穀者。同方。吐利汗出。发热恶寒。四肢拘急。手足厥冷者。同方。既吐且利。小便复利。而大汗出。下利清穀。内寒外热。脉微欲绝者。同方。大汗出。热不去。内拘急。四肢疼。又下利厥逆而恶寒者。同方。大汗出。大下利而厥冷者。同方。下利腹胀满。身体疼痛者。同方。少阴病下利清穀。里寒外热。手足厥逆。脉微欲绝者。通脉四逆汤。下利清穀。里寒外热。汗出而厥者。同方。少阴病。下利脉微者。与白通汤。利不止。厥逆无脉。乾呕烦者。白通加猪胆汁汤。
上十法下利清穀厥逆证
乾呕下利者。黄芩人参汤。太阳与阳明合病。自下利者。黄芩汤。若呕者。黄芩加半夏生姜汤。乾呕而下利者。同方。伤寒发热。汗出不解。心下痞硬。呕吐而下利者。大茈胡汤。少阴病吐利。手足厥冷。烦躁欲死者。吴茱萸汤。少阴病下利六七日。咳而呕渴。心烦不得眠者。猪苓汤。
上六法呕而下利证
太阳病外证未除。而数下之。遂协热而利。利下不止。心下痞硬。表里不解者。桂枝人参汤。伤寒中风。医反下之。其人下利日数十行。穀不化。腹中雷鸣。心下痞硬而满。乾呕心烦不得安。甘草泻心汤。伤寒汗出解之后。胃中不和。心下痞硬。乾呕噫食臭。胁下有水气。腹中雷鸣下利者。生姜泻心汤。病者脉伏。其人慾自利。利反快。虽利心下续坚满。此为留饮欲去故也。甘遂半夏汤。下利。按之心下硬者。急下之。大承气汤。
上五法心下痞硬而下利证
热利下重者。白头翁汤。下利慾饮水者。以有热故也。同方。产后下利者。白头翁加甘草阿胶汤。少阴病下利脉微者。与白通汤。利不止。厥逆无脉。乾呕烦者。白通加猪胆汁汤。下利脉迟而滑者。内实也。利未欲止。当下之。大承气汤。下利脉反滑。当有所去。下之乃愈。同方。下利不欲食者。当下之。同方。下利差后。至其年月日时复发者。以病不尽故也。同方。太阳与阳明合病者。必自下利。葛根汤。太阳病桂枝证。医反下之。利遂不止。脉促者。表未解也。喘而汗出者。葛根黄连黄芩汤。少阴病二三日不已。至四五日。腹痛小便不利。四肢沉重。疼痛自下利者。真武汤。伤寒服汤药。下利不止。医以理中与之。利益甚。赤石脂禹馀粮汤。少阴病。下利咽痛。胸满心烦者。猪肤汤。
上十三法下利或热或身疼证
少阴病下利便脓血者。桃花汤。少阴病二三日至四五日。腹痛小便不利。下利不止。便脓血者。同方。下利便脓血者。同方。
上三法便脓血证

水肿门（附身重）  ***************************
风水恶风。一身悉肿。脉浮不渴。续自汗出。无大热。越婢汤。里水者一身面目黄肿。其脉沉。小便不利。故令病水。越婢加术汤。里水若恶风者。同方。加附子。里水麻黄甘草汤。风水脉浮。为在表。其人或头汗出。表无他病。病者但下重。从腰以上为和。腰以下当肿及阴。难以屈伸。防己黄耆汤。风湿（湿一作水）脉浮身重。汗出恶风者。同方。风湿相搏。骨节烦疼掣痛。不得屈伸。近之则痛剧。汗出短气。小便不利。恶风不欲去衣。或身微肿者。桂枝甘草附子汤。皮水为病。四肢肿。水气在皮肤中。四肢聂聂动者。防己茯苓汤。水之为病。其脉沉小。属少阴。浮者为风无水。虚胀者为气水。发其汗即已。麻黄附子甘草汤。浮者杏子汤。黄汗之为病。身体肿。发热汗出而渴。状如风水。汗沾衣。色正黄如蘖汁。黄耆桂枝苦酒汤。咳逆倚息不得卧云云。其人形肿者。苓甘姜味辛夏仁汤。大病差后从腰已下有水气者。牡蛎泽泻散。肺痈胸满胀。一身面目浮肿。鼻塞。葶苈大枣汤。
上十三法一身水肿或小便不利证
妊娠有水气。身重。小便不利。洒淅恶寒。起即头眩。葵子茯苓散。肾著之病。其人身体重。腰中冷。如坐水中。形如水状。及不渴。小便自利。苓姜术甘汤。黄汗之病云云。从腰以上必汗出。下无汗。腰髋弛痛。如有物在皮中状。桂枝加黄耆汤。阳明病脉浮而紧。咽燥口苦。腹满而喘。发热汗出。不恶寒。反恶热。身重。心中懊憹。舌上胎者。栀子豉汤。少阴病二三日不已。至四五日。腹痛小便不利。四肢沉重。疼痛自下利者。此为有水气。真武汤。阳明病。脉迟。虽汗出不恶寒者。其身必重。短气。腹满而喘。有潮热。小承气汤。伤寒八九日。下之胸满烦惊。小便不利。讝语。一身尽重。不可转侧者。茈胡加龙骨牡蛎汤。
上七法一身重或痛证

短气门  ***************************
胸痹。胸中气塞短气者。苓杏甘草汤。同证。橘皮枳实生姜汤。夫短气有微饮。当从小便去之。八味丸。同证。苓桂术甘汤。风湿相搏。骨节烦疼。掣痛不得屈伸。近之则痛剧。汗出短气。小便不利。恶风不欲去衣。桂枝甘草附子汤。阳明中风。脉弦浮大而短气。腹都满。胁下及心痛。小茈胡汤。麻黄汤。阳明病脉迟。虽汗出不恶寒者。其身必重。短气腹满而喘。有潮热。大承气汤。小承气汤。太阳病脉浮而动数。膈内拒痛。短气躁烦。心中懊憹。心下因硬则为结胸。大陷胸汤。胸痹之病。喘息咳唾。胸背痛。短气者。栝蒌薤白白酒汤。太阳中风下利呕逆云云。乾呕短气。汗出不恶寒者。十枣汤。
上十法短气或汗出身痛证
发汗吐下后。虚烦不得眠。心中懊憹。若少气者。栀子甘草豉汤。伤寒解后。虚羸少气。气逆欲吐者。竹叶石膏汤。
上二法少气证

咽痛门（附咽喉不利）  ***************************
少阴病。咽中痛者。半夏散及汤。少阴痛二三日咽痛者。甘草汤。同证不差者。桔梗汤。少阴病咽中伤生疮。不能语言。声不出者。苦酒汤主之。少阴病下利清穀。里寒外热。手足厥逆云云。或咽痛者。通脉四逆汤。少阴病下利咽痛。胸满心烦者。猪肤汤。
上六法咽中痛证
病如桂枝证。头不痛。项不强。胸中痞硬。气上冲咽喉。不得息者。瓜蒂散。咳逆倚息不得卧云云。手足厥逆。气从小腹上冲胸咽。手足痹云云。苓桂五味甘草汤。
上二法上冲咽证
大逆上气。咽喉不利者。麦门冬汤。妇人咽中如有炙脔。半夏厚朴汤。狐惑之为病。状如伤寒。默默欲眠。目不得闭。卧起不安。蚀于喉为惑。蚀于阴为狐。甘草泻心汤。
上三法咽喉不利证

血证门（附经水不调）  ***************************
心气不定。吐血衄血者。泻心汤。吐血不止者。柏叶汤。吐血衄血者。黄土汤。下血先便后血。此远血也。同方。下血先血后便。此近血也。赤小豆当归散。虚劳里急。悸衄。腹中痛。梦失精云云。小建中汤。伤寒脉浮紧。不发汗。因致衄者。麻黄汤。伤寒不大便六七日。头痛有热者。与承气汤。其小便清者。知不在里仍在表也。当须发汗。若头痛者。必衄。桂枝汤。
上八法吐血衄血证
太阳病六七日。表证仍在。脉微而沉。反不结胸。其人发狂者。以热在下焦。少腹当硬满。小便自利者。下血乃愈。抵当汤。太阳病身黄。脉沉结。少腹硬。小便不利者。为无血也。小便自利。其人如狂者。血证谛也。同方。阳明证其人喜忘者。必有畜血也。同方。病人无表里证。发热。七八日至六七日。不大便者。有瘀血也。同方。产妇腹痛。以枳实芍药散。假令不愈者。此为腹中有乾血著脐下。下瘀血汤。伤寒有热。少腹满。应小便不利。今反利者。为有血也。抵当丸。妇人少腹满如敦状。小便微难而不渴。生后者。此为水与血俱结在血室也。大黄甘遂汤。太阳病不解。热结膀胱。其人如狂血自下。下者愈。但少腹急结者。桃核承气汤。阳明病云云。但头汗出。身无汗。剂颈而还。小便不利。渴引水浆者。此为瘀热在里。身必发黄。茵陈蒿汤。
上九法瘀血证
妇人中风七八日。续得寒热。为热入血室。其血必结。小茈胡汤。妇人经水不利下者。抵当汤。经水不利。下瘀血汤。妇人宿有症病。经水断未及三月。而得漏下不止。胎动在脐上者。桂枝茯苓丸。妇人有漏下者。或半产后因续下血都不绝者。有妊娠下血者。芎归胶艾汤。恶寒脉微而复利。利止亡血也。四逆加人参汤。妇人经水闭不利。藏坚癖不止。中有乾血。下白物者。矾石丸。带下经水不利。少腹满痛。经一月再见者。土瓜根散。
上八法经水不调或亡血证

不仁门  ***************************
寒疝腹中痛逆冷。手足不仁。若身疼痛。灸刺诸药不能治。乌头桂枝汤。血痹病云云。身体不仁。如风痹之状。黄耆桂枝五物汤。脚气上入小腹不仁者。八味丸。二阳合病。腹满身重。难以转侧。口不仁而面垢。讝语遗尿。白虎汤。
上四法不仁证

心中懊憹门  ***************************
发汗吐下后。虚烦不得眠。若剧者。必反覆颠倒。心中懊憹者。栀子豉汤。若少气者。栀子甘草豉汤。若呕者。栀子生姜豉汤。阳明病下之。其外有热。手足温。不结胸。心中懊憹。饥不能食。但头汗出者。栀子豉汤。阳明病脉浮而紧。咽燥口苦。腹满而喘。心中懊憹。舌上胎者。同方。黄疸心中懊憹。或热痛者。栀子大黄豉汤。阳明病下之。心中懊憹而烦。胃中有燥屎者。大承气汤。太阳病脉浮而动数。膈内拒痛。短气躁烦。心中懊憹。心下因硬。则为结胸。大陷胸汤。
上六法心中懊憹证

身瞤门  ***************************
太阳病发汗。汗出不解。其人仍发热。心下悸。头眩身瞤动。振振欲擗地者。真武汤。黄汗之病云云。若身重汗出已辄轻者。久久必身瞤瞤即胸中痛云云。桂枝加黄耆汤。太阳中风。脉紧。发热恶寒。身疼痛。不汗出而烦躁者。大青龙汤。若脉微弱。汗出恶风者。不可服。服之则厥逆筋惕肉瞤。此为逆也。
上三法身瞤证

不得眠门（附卧起不安）  ***************************
虚劳虚烦不得眠者。酸枣仁汤。太阳病发汗后。大汗出。胃中干。烦躁不得眠。若小便不利。微热消渴者。五苓散。少阴病下利六七日。咳而呕渴。心烦不得眠者。猪苓汤下之。后复发汗。昼日烦躁不得眠。夜而安静。不呕不渴。无表证。乾姜附子汤。发汗吐下后。虚烦不得眠。若剧者。必反覆颠倒。心中懊憹者。栀子豉汤。若少气者。栀子甘草豉汤。若呕者。栀子生姜豉汤。阳明病脉浮紧。咽燥口苦。腹满而喘云云。若加烧针。必憷惕不得眠云云。栀子豉汤。咳逆上气。时时唾浊。但坐不得眠者。皂荚丸。
上七法烦躁不得眠证
产后腹痛烦满不得卧者。枳实芍药散。妇人病饮食如故。烦热不得卧。而反倚息者。八味丸。少阴病得之二三日以上。心中烦不得卧者。黄连阿胶汤。胸痹不得卧。心痛彻背者。栝蒌薤白半夏汤。肺痈喘不得卧者。葶苈大枣汤。咳逆倚息不得卧者。小青龙汤。病人小便不利。大便乍难乍易。时有微热。喘冒不能卧者。有燥屎也。大承气汤。
上七法不得卧证
伤寒下后。心烦腹满。卧起不安者。栀子厚朴汤。狐惑之为病。状如伤寒。默默欲眠。目不得闭。卧起不安。蚀于喉为惑。蚀于阴为狐。蚀于上部则声喝。甘草泻心汤。蚀于下部咽乾。苦参汤洗之。蚀于肛者。雄黄薰之。伤寒脉浮。医以火迫劫之。必惊狂。起卧不安者。桂枝去芍药加蜀漆龙骨牡蛎汤。
上三法卧起不安证

讝语门  ***************************
阳明病讝语有潮热。反不能食者。胃中必有燥屎也。大承气汤。汗出讝语者。以有燥屎在胃中也。同方。伤寒若吐若下后。不解不大便五六日。上至十馀日。日晡所发潮热。不恶寒。独语如见鬼状。但发热讝语者。同方。二阳并病。太阳证罢。但发潮热。手足漐漐汗出。大便难而讝语者。同方。阳明病其人多汗。以津液外出。胃中燥。大便必硬。硬则讝语者。小承气汤。大便不通。哕数讝语者。同方。产后七八日无太阳证。少腹坚痛。此恶露不尽。不大便。烦躁发热。食则讝语。至夜即愈。同方。下利讝语者。有燥屎也。同方。阳明病讝语发潮热。脉滑而疾者。同方。伤寒十三日不解。过经讝语者。以有热也。调胃承气汤。伤寒脉浮。自汗出。小便数。心烦。微恶寒。脚挛急。若胃气不和。讝语者。同方。伤寒八九日。下之胸满烦惊。小便不利。讝语。一身尽重。不可转侧者。茈胡加龙骨牡蛎汤。二阳合病。腹满身重。难以转侧。口不仁而面垢。讝语遗尿。白虎汤。本（按本字玉函亡）太阳病不解。胁下硬满。乾呕不能食。往来寒热。尚未吐下者。小茈胡汤。若已吐下。发汗温针。讝语。茈胡证罢。此为坏病。以法治之。
上十四法讝语或有燥屎证

发狂门  ***************************
太阳病。六七日表证仍在。脉微而沉。反不结胸。其人发狂者。以热在下焦。少腹当硬满。小便自利者。下血乃愈。抵当汤。太阳病身黄脉沉结。少腹硬。小便不利者。为无血也。小便自利。其人如狂者。血证谛也。同方。太阳病不解。热结膀胱。其人如狂。血自下。下者愈。但小腹急结者。乃可攻之。桃核承气汤。
上三法有瘀血发狂证
伤寒医以火迫劫之。必惊狂起卧不安者。桂枝去芍药加蜀漆龙骨牡蛎汤。伤寒八九日。下之胸满烦惊。小便不利。讝语。一身尽重。不可转侧者。茈胡加龙骨牡蛎汤。
上二法惊狂证

痈脓门（附肺痿）  ***************************
咳而胸满振寒。脉数。咽乾不渴。时出浊唾腥臭。久久吐脓。寒如米粥者。为肺痈。桔梗汤。同证。桔梗白散。肺痈喘而不得卧者。葶苈大枣汤。肺痈胸满胀。一身面目浮肿。鼻塞。清涕出。不闻香臭。酸辛咳逆。上气喘鸣迫塞同方。咳有微热烦满。胸中甲错。是为肺痈。苇茎汤。痈脓以麦粥下之。枳实芍药散。
上六法肺痈证
肠痈者小腹肿。按之即痛如淋。小便自调。时时发热。自汗出。复恶寒也。大黄牡丹汤。肠痈之为病。其身甲错。腹皮急。按之濡如肿状。腹无积聚。身无热。脉数。此为肠内有痈脓。薏苡附子败酱散。
上二法肠痈证
肺痿吐涎沫者。桂枝去芍药加皂荚汤。肺痿咳唾。涎沫不止。咽燥而渴者。生姜甘草汤。肺痿吐涎沫而不咳者。其人不渴。必遗尿。小便数。甘草乾姜汤。
上三法肺痿证

蛔虫门  ***************************
蛔之为病。令人吐涎。心痛。发作有时。甘草粉蜜汤。小儿疳虫蚀齿。一方蛔厥者。其人当吐蛔。令病者静而复烦。乌梅圆。
上三法蛔虫证

阴疾门  ***************************
温阴中坐药蛇床子散。少阴脉滑而数者。阴中即生疮。阴中蚀疮。烂者狼牙汤。阴狐疝气者。偏有大小。时时上下。蜘蛛散。寒疝腹中绞痛。拘急不得转侧。发作有时。使人阴缩。手足厥逆。乌头汤。夫失精家小腹弦急。阴头寒。目眩发落。桂枝加龙骨牡蛎汤。风水脉浮为在表。其人或头汗出。表无他病。病者但下重。从腰以上为和。腰以下当肿及阴。难以屈伸。防己黄耆汤。狐惑之为病。状如伤寒。默默欲眠。目不得闭。起卧不安。蚀于阴为狐。苦参汤洗之。雄黄薰阴癞肿。土瓜根散。胃气下泄。阴吹而喧者。猪膏发煎。
上九法阴病证

留饮门  ***************************
病悬饮者。十枣汤。支饮胸满者。厚朴大黄汤。支饮不得息者。葶苈大枣汤。病溢饮者。当发其汗。大青龙汤。小青龙汤。
上四法留饮证

宿食门  ***************************
宿食在上脘。当吐之。瓜蒂散。有宿食当下之。大承气汤。大病差后劳复者。若有宿食者。枳实栀子豉汤。
上三法宿食证

杂门  ***************************
妇人藏躁。喜悲伤欲哭。象如神灵所作。数欠伸者。甘麦大枣汤。
火邪。桂枝去芍药加蜀漆龙骨牡蛎汤。
脚气冲心者。矾石汤。
上各一法

长沙正经证汇诸方  ***************************
小半夏汤　半夏（一升）　生姜（半斤）　上二味。以水七升。煮取一升。分温再服。
小半夏加茯苓汤　加茯苓三两
大半夏汤　半夏（二升）　白蜜（一升）　人参（三两）　上三味。以水一斗二升。和蜜扬之。二百四十遍。煮取二升半。温服一升。余分再服。
吴茱萸汤　吴茱萸（一升）　人参（三两）　生姜（六两）　大枣（十二枚）　上四味。以水七升。煮取二升。去滓。温服七合。日三服。
大黄甘草汤　大黄（四两）　甘草（一两）　上二味。以水三升。煮取一升。分温再服。
小茈胡汤　茈胡（半斤）　黄芩（三两）　人参　甘草（各三两）　半夏（半升）　大枣（十二枚）　生姜（三两）　上七味。以水一斗二升。煮取六升。去滓。再煎。取三升。温服一升。日三服。
乾姜人参半夏丸　乾姜　人参（各一两）　半夏（二两）　上三味。末之。以生姜汁糊为丸。如梧子大。饮服十丸。日三服。
乾姜黄连黄芩人参汤　乾姜　黄芩　黄连　人参（各三两）　上四味。以水六升。煮取二升。去滓。分温再服。
葛根汤　葛根（四两）　麻黄（三两）　桂枝　芍药（各二两）　生姜（三两）　甘草（二两）　大枣（十二枚）　上七味。㕮咀。以水一斗。先煮葛麻。减二升。去沫。内诸药。煮取三升。去滓。温服一升。覆取微似汗。
葛根加半夏汤　加半夏半升
桂枝汤　桂枝　芍药　生姜（各三两）　甘草（二两）　大枣（十二枚）　上五味。㕮咀。以水七升。微火煮取三升。去滓。适寒温。服一升。服已须更歠欢热稀粥一升余。以助药力。温覆令一时许。
桂枝加桂汤　加桂二两
桂枝加芍药汤　加芍药三两
桂枝去芍药汤　去芍药
桂枝加葛根汤　加葛根四两
桂枝加黄耆汤　加黄耆二两
栝蒌桂枝汤　加栝蒌根二两
桂枝加附子汤　加附子一枚
桂枝去芍药加附子汤　去芍药加附子一枚
桂枝加厚朴杏子汤　加厚朴二两杏仁五十个
桂枝去芍药加皂荚汤　去芍药加皂荚二枚
桂枝加芍药大黄汤　加大黄一两芍药三两
桂枝加龙骨牡蛎汤　加龙骨牡蛎各三两
桂枝加芍药生姜人参汤　加芍药生姜各一两人参三两
桂枝去桂加茯苓术汤　加茯苓术各三两去桂
桂枝去芍药加蜀漆龙骨牡蛎汤　桂枝　生姜　蜀漆（各三两）　甘草（二两）　龙骨（四两）　牡蛎（五两）　大枣（十二枚）　上七味。以水一斗二升。先煮蜀漆减二升。内诸药。煮取三升。去滓。温服一升。
半夏泻心汤　半夏（半升）　黄连（一两）　黄芩　人参　乾姜　甘草（各三两）　大枣（十二枚）　上七味。以水一斗。煮取六升。去滓。再煮取三升。温服一升。日三服。
甘草泻心汤　半夏泻心汤方内加甘草一两
生姜泻心汤　半夏泻心汤方内减乾姜二两加生姜三两
十枣汤　芫花　甘遂　大戟（各等分）　上三味。各别捣为散。以水一升半。先煮大枣肥者十枚。取八合。去滓。内药末。强人服一钱匕。羸人服半钱。温服之。平旦服。若下少病不除者。明日更服。加半钱。得快下利后。糜粥自养。
大茈胡汤　茈胡（半斤）　半夏（半斤）　黄芩　芍药（各三两）　生姜（五两）　枳实（四枚）　大黄（二两）　大枣（十二枚）　上八味。以水一斗二升。煮取六升。去滓。再煎取三升。温服一升。日三服。
黄芩人参汤　黄芩　人参　乾姜（各三两）　桂枝（一两）　半夏（半升）　大枣（十二枚）　上六味。以水七升。煮取三升。分温三服。
黄芩汤　黄芩（三两）　芍药　甘草（各二两）　大枣（十二枚）　上四味。以水一斗。煮取三升。去滓。温服一升。
黄芩加半夏生姜汤　加半夏半升生姜三两
四逆汤　甘草（二两）　乾姜（一两半）　附子（一枚）　上三味。㕮咀。以水三升。煮取一升二合。去滓。分温再服。强人可大附子一枚。乾姜三两。
四逆加人参汤　加人参一两
茯苓四逆汤　茯苓（四两）　人参（一两）　甘草（二两）　乾姜（一两半）　附子（一枚）　上五味。以水五升。煮取三升。去滓。温服七合。日三服。
通脉四逆汤　甘草（二两）　乾姜（三两）　附子（一枚）　上三味。以水三升。煮取一升二合。去滓。分温再服。
通脉四逆加猪胆汁汤　加猪胆汁半合。如无猪胆。以羊胆代之。
白通加猪胆汁汤　葱白（四茎）　乾姜（一两）　附子（一枚）　人尿（五合）　猪胆汁（一合）　已上三味。以水三升。煮取一升。去滓。内胆汁人尿和令相得。分温再服。若无胆亦可用。
附子粳米汤　附子（一枚）　半夏（半升）　甘草（一两）　大枣（十枚）　粳米（半升）　上五味。以水八升。煮米熟汤成。去滓温一升。日三服。
黄连汤　黄连　桂枝　甘草　乾姜（各三两）　半夏（半升）　人参（二两）　大枣（十二枚）　上七味。以水一斗。煮取六升。去滓。温服一升。日三服。夜二服。
茯苓泽泻汤　茯苓（半斤）　泽泻（四两）　甘草　桂枝（各二两）　术（三两）　生姜（四两）　上六味。以水一斗。煮取三升。内泽泻。再煎取二升半。温服八合。日三服。
文蛤散　文蛤（五两）　上一味为散。以沸汤和一钱匕服。汤用五合。
猪苓汤　猪苓　茯苓　阿胶　滑石　泽泻（各一两）　上五味。以水四升。先煮四味。取二升。去滓。内下阿胶烊消。温服七合。日三服。
猪苓散　猪苓　茯苓　术（各等分）　上三味。杵为散。饮服方寸匕。日三服。
五苓散　猪苓　茯苓　术（各十八铢）　泽泻（一两六铢半）　桂枝（半两）　上五味为末。白饮和服方寸匕。日三服。多饮暖水。汗出愈。
茈胡加芒硝汤　于小茈胡汤方内加芒硝六两
真武汤　茯苓　芍药　生姜（各三两）　术（二两）　附子（一枚）　上五味。以水八升。煮取三升。去滓。温服七合。日三服。
白虎加桂枝汤　于白虎汤内加桂枝一两
茈胡加桂枝汤　茈胡（四两）　半夏（二合半）　甘草（一两）　大枣（六枚）　桂枝　人参　生姜　黄芩　芍药（各一两半）　上九味。以水七升。煮取三升。去滓。温服一升。日三服。
竹叶石膏汤　竹叶（二把）　石膏（一斤）　半夏（半升）　人参（三两）　麦门冬（一升）　甘草（二两）　粳米（半升）　上七味。以水一斗。煮取六升。去滓。内粳米煮米熟汤成。去米温服一升。日三服。
甘草乾姜汤　甘草（四两）　乾姜（二两）　上㕮咀。以水三升。煮取一升五合。去滓。分温再服。
小青龙汤　麻黄　芍药　乾姜　桂枝　细辛　甘草（各三两）　半夏　五味子（各半升）　上八味。以水一斗。先煮麻黄。减二升。去上沫。内诸药。煮取三升。去滓。温服一升。
半夏乾姜散　半夏　乾姜（各等分）　上二味。杵为散。取方寸匕。浆水一升半煎取七合。顿服之。
皂荚丸　皂荚八两　上一味末之。蜜丸。梧子大。以枣膏和汤服三丸。日三服。夜一服。
苓甘姜味辛夏汤　茯苓（四两）　甘草　乾姜（各二两）　五味子（半升）　细辛（二两）　半夏（半升）　上六味。以水八升。煮取三升。去滓。温服半升。日三服。
甘草粉蜜汤　甘草（二两）　粉（一两）　蜜（四两）　上三味。以水三升。先煮甘草取二升。去滓。内粉蜜搅令和。煎如薄粥。温服一升。
人参汤（一名理中丸）　人参（三两）　甘草（三两）　乾姜（三两）　术（三两）　上四味。以水八升。煮取三升。温服一升。日三服。
生姜甘草汤　生姜（五两）　甘草（四两）　人参（三两）　大枣（十五枚）　上四味。以水七升。煮取三升。分温三服。
桔梗汤　桔梗（一两）　甘草（二两）　上二味。以水三升。煮取一升。去滓。分温再服。
桔梗白散　桔梗　贝母（各三分）　巴豆（一分）　上三味为末。内巴豆更于臼中杵之。以白饮和服。强人饮服半钱匕。羸者减之。病在膈上者吐脓血。膈下者泻出。
栀子生姜豉汤　于栀子豉汤方内加生姜五两
半夏厚朴汤　半夏（一升）　厚朴（三两）　茯苓（四两）　生姜（五两）　干苏叶（二两）　上五味。以水七升。煮取四升。分温四服。
茯苓饮　茯苓　人参　术（各三两）　枳实（二两）　橘皮（二两半）　生姜（四两）　上六味。以水六升。煮取一升八合。分温三服。如人行八九里进之。
橘皮大黄朴硝汤　橘皮（一两）　大黄　朴硝（各二两）　上三味。以水一大升煮至小升。顿服。
生姜半夏汤　半夏（半升）　生姜汁一升　上二味。以水三升。煮半夏取二升。内生姜汁煮取一升半。小冷分四服。日三服。夜一服。呕止停后服。
调胃承气汤　大黄（四两）　甘草（二两）　芒硝（半斤）　上三味。㕮咀。以水三升。煮取一升。去滓。内芒硝。更上火微煮令沸。少少温服。
旋覆花代赭石汤　旋覆花　甘草（各三两）　代赭石（一两）　人参（二两）　半夏（半升）　生姜（五两）　大枣（十二枚）　上七味。以水一斗。煮取六升。去滓。再煎取三升。温服一升。日三服。
橘皮汤　橘皮（四两）　生姜（半斤）　上二味。以水七升。煮取三升。温服一升。下咽即愈。
橘皮竹茹汤　橘皮（二斤一作升）　生姜（半斤）　竹茹（二升）　大枣（三十枚）　甘草（五两）　人参（一两）　上六味。以水一斗。煮取三升。温服一升。日三服。
小承气汤　大黄（四两）　枳实（三枚）　厚朴（二两）　已上三味。以水四升。煮取一升二合。去滓。分温二服。初服汤当更衣。不尔者尽饮之。若更衣者勿服之。
大承气汤　大黄（四两）　厚朴（半斤）　枳实（五枚）　芒硝（三合）　上四味。以水一斗。先煮二物。取五升。去滓。内大黄。煮取二升。去滓。内芒硝。更上火微一两沸。分温再服。得下余勿服。
桂枝附子汤　桂枝（四两）　大枣（十二枚）　甘草　生姜（各三两）　附子（二枚）　上五味。以水六升。煮取二升。去滓。分温三服。
桂枝附子去桂加术汤　去桂加术四两　上五味。以水三升。煮取一升。去滓。分温三服。一服觉身痹。半日许再服。三服都尽。其人如冒状。勿怪。即术附并走皮中逐水气未得除故耳。
蜜煎导　蜜（七合）　上一味。内铜器中。微火煎之。稍凝似饴状。扰之勿焦。著欲可丸。并手捻作挺。令头锐大。如指长二寸许。当热时。急作冷则硬。以内穀道中。以手急抱。欲大便时。乃去之。
猪胆汁方　大猪胆（一枚）　泻汁和醋少许。以灌穀道中。如一食顷。当大便出。
麻仁丸　麻子仁（二升）　芍药（半斤）　厚朴（一尺）　枳实（半斤）　大黄（一斤）　杏仁（一升）　上六味末之。炼蜜和丸。梧子大。饮服十丸。日三服。渐加。以知为度。
厚朴三物汤　厚朴（八两）　枳实（五枚）　大黄（四两）　上三味。以水一斗二升。先煮二味。取五升。内大黄。煮取三升。温服一升。以利为度。
抵当汤　水蛭　虻虫（各三十个）　桃仁（二十个）　大黄（三两）　上四味为末。以水五升。煮取三升。去滓。温服一升。不下再服。
茯苓戎盐汤　茯苓（半斤）　戎盐（弹丸大一枚）　术（二两）　上三味。先将茯苓术煎成。入盐再煎。分温三服。
蒲灰散　蒲灰（七分）　滑石（二分）　上二味。杵为散。饮服方寸匕。日三服。
滑石白鱼散　滑石　白鱼（各二分）　乱发烧（二分）　上三味。杵为散。饮服方寸匕。日三服。
桃花汤　赤石脂（一斤）　乾姜（一两）　粳米（一升）　上三味。以水七升。煮米令熟。去滓。温服七合。内赤石脂末方寸匕。日三服。一服愈。勿服。
八味丸　乾地黄（八两）　泽泻　茯苓（各三两）　山茱萸　薯蓣（各四两）　桂枝　附子（各一两）　牡丹皮（三两）　上八味。末之。炼蜜和丸。梧子大。酒下十五丸。日再服。
桂枝甘草附子汤　甘草　术（各二两）　附子（二枚）　桂枝（四两）　上四味。以水六升。煮取三升。去滓。温服一升。日三服。初服得微汗则愈。
葵子茯苓散　葵子（一斤）　茯苓（三两）　上二味。杵为散。饮服方寸匕。日三服。小便利则愈。
越婢汤　麻黄（六两）　石膏（半斤）　生姜（三两）　甘草（二两）　大枣（十五枚）　上五味。以水六升。先煮麻黄。上去沫。内诸药。煮取三升。分温三服。
越婢加术汤　加术四两又加附子一枚
越婢加半夏汤　加半夏半斤
大黄硝石汤　大黄　硝石　黄蘖（各四两）　栀子（十五枚）　上四味。以水六升。煮取三升。去滓。内硝石。更煎。取一升顿服。
茵陈蒿汤　茵陈蒿（六两）　栀子（十四枚）　大黄（二两）　上三味。以水一斗。先煮茵陈。减六升。内二味。煮取三升。去滓。分温三服。小便当利。尿如皂角汁状。色正赤。一宿腹减。黄从小便去也。
小建中汤　桂枝　甘草　生姜（各二两）　芍药（六两）　大枣（十二枚）　胶饴（一升）　上六味。以水七升。煮取三升。去滓。内胶饴。更上微火消解。温服一升。日三服。
茈胡桂枝干姜汤　茈胡（半斤）　甘草（二两）　黄芩　乾姜　桂枝　牡蛎（各三两）　栝蒌根（四两）　上七味。以水一斗二升。煮取六升。去滓。再煎取三升。温服一升。日三服。
茈胡加龙骨牡蛎汤　茈胡（四两）　半夏（二合）　人参　桂枝　龙骨　牡蛎　茯苓　铅丹　生姜（各一两半）　大黄（二两）　大枣（六枚）　上十一味。以水八升。煮取四升。内大黄更煮取二升。去滓。温服一升。
栝蒌瞿麦丸　栝蒌根（二两）　瞿麦（一两）　附子（一枚）　茯苓　薯蓣（各三两）　上五味末之。炼蜜丸。梧子大。饮服三丸。日三服。不知。增至七八丸。以小便利腹中温为知。
苓桂五味甘草汤　茯苓　桂枝（各四两）　五味子（半升）　甘草（三两）　上四味。以水八升。煮取三升。去滓。分温三服。
归母苦参丸　当归　贝母　苦参（各四两）　上三味末之。炼蜜丸。如小豆大。饮服三丸。加至十丸。
大黄甘遂汤　大黄（四两）　甘遂　阿胶（各二两）　上三味。以水三升。煮取一升。顿服之。其血当下。
苓姜术甘汤　茯苓　乾姜（各四两）　术　甘草（各二两）　上四味。以水五升。煮取三升。分温三服。腰中即温。
芍药甘草汤　芍药　甘草（各四两）　上二味。㕮咀。以水三升。煮取一升半。去滓。分温再服之。
大黄牡丹汤　大黄（四两）　牡丹（一两）　桃仁（五十个）　瓜子（半升）　芒硝（三合）　上五味。以水六升。煮取一升。去滓。内芒硝。再煎沸。顿服之。有脓当下。如无脓当下血。
抵当丸　水蛭（二十个）　虻虫（二十五个）　桃仁（二十个）　大黄（三两）　上四味。杵分为四丸。以水一升。煮一丸。取七合。服之。晬时当下血。若不下。更服。
苓桂术甘汤　茯苓（四两）　桂枝（三两）　术（二两）　甘草（二两）　上四味。以水六升。煮取三升。去滓。分温三服。
苓甘姜味辛夏仁黄汤　茯苓（四两）　甘草（三两）　乾姜（三两）　五味子（半升）　细辛（三两）　半夏　杏仁（各半升）　大黄（三两）　上八味。以水一斗。煮取三升。去滓。温服半升。日三服。
大建中汤　蜀椒（二合）　乾姜（四两）　人参（二两）　上三味。以水四升。煮取二升。去滓。内胶饴一升。微火煮取一升半。分温再服。如一炊顷。可饮粥二升。后更服。当一日饮糜温覆之。
瓜蒂散　瓜蒂　赤小豆（各一分）　上二味。各别捣筛为散。已合治之。取一钱匕。以香豉一合。用热汤七合。煮作稀糜。去滓。取汁。和散。温顿服之。不吐者少少加。得吐乃止。
麦门冬汤　麦门冬（七升）　半夏（一升）　人参　甘草（各二两）　粳米（三合）　大枣（十枚）　上六味。以水一斗二升。煮取六升。温服一升。日三服。夜一服。
葶苈大枣汤　葶苈捣丸如弹丸大　大枣（十二枚）　上先以水三升煮枣。取二升。去滓。内葶苈煮取一升。顿服。
桂枝枳实生姜汤　桂枝　生姜（各三两）　枳实（五枚）　上三味。以水六升。煮取三升。分温三服。
枳实薤白桂枝汤　枳实（四枚）　厚朴（四两）　栝蒌实（一枚）　薤白（半斤）　桂枝（一两）　上五味。以水五升。先煮枳朴取二升。去滓。内诸药。数沸。分温三服。
三物备急丸　大黄　乾姜（各一两）　巴豆（一分）　上药各须精新。先捣大黄乾姜为末。研巴豆内中合治一千杵。用为散。蜜和丸亦佳。密器中贮之。莫令泄气。
走马汤　巴豆　杏仁（各二枚）　上二味。以绵缠槌令碎。热汤二合。捻取白汁饮之。当下。老少量之。
当归芍药散　当归（三两）　芍药（一斤）　茯苓　术（各四两）　泽泻（半斤）　芎藭（半斤一作三两）　上六味。杵为散。取方寸匕。酒和。日三服。
芎归胶艾汤　芎藭（二两）　阿胶　甘草　艾叶　当归（各二两）　乾地黄（六两）　芍药（四两）　上七味。以水五升。清酒五升。合煮取三升。去滓。内胶令消尽。温服一升。日三服。不差更作。
枳实芍药散　枳实　芍药（各等分）　上二味。杵为散。服方寸匕。日三服。并主痈脓。以麦粥下之。
下瘀血汤　大黄（二两）　桃仁（二十个）　䗪虫（二十枚）　上三味。末之。炼蜜和为四丸。以酒一升。煎一丸。取八合。顿服之。新血下如豚肝。
乌头桂枝汤　乌头（五枚）　上一味。以蜜二升。煎减半。去滓。以桂枝汤五合解之。得一升后。初服二合。不知即服三合。又不知复加至五合。其知者如醉状。得吐为中病。
大乌头煎　乌头（大者五枚）　上以水二升。煮取一升。去滓。内蜜二升。煎令水气尽。取二升。强人服七合。弱人五合。不差。明日更服。不可一日再服。
乌头汤　麻黄　芍药　黄耆　甘草（各三两）　川乌头五枚。㕮咀。以蜜二升煎取一升。即出乌头。　上五味。㕮咀。四味以水三升煮取一升。去滓。内蜜煎中。更煎之。服七合。不知。尽服之。
当归生姜羊肉汤　当归（三两）　生姜（五两）　羊肉（一斤）　上三味。以水八升。煮取三升。温服七合。日三服。
当归建中汤　当归（四两）　芍药（六两）　桂枝　生姜（各三两）　甘草（二两）　大枣（十二枚）　上六味。以水一斗。煮取三升。分温三服。加饴糖六两。汤成内之于火上。暖令饴消。
厚朴七物汤　厚朴（半斤）　枳实（五枚）　甘草　大黄（各三两）　桂枝（二两）　生姜（五两）　大枣（十枚）　上七味。以水一斗。煮取四升。温服八合。日三服。
厚朴生姜甘草半夏人参汤　半夏（半升）　厚朴　生姜（各半斤）　人参（一两）　甘草（二两）　上五味。以水一斗。煮取三升。去滓。温服一升。日三服。
己椒苈黄丸　防己　椒目　大黄　葶苈（各一两）　上四味末之。蜜丸如梧子大。先食饮服一丸。日三服。稍增。
栀子厚朴汤　栀子（十四枚）　厚朴（四两）　枳实（四枚）　以上三味。以水三升半。煮取一升半。去滓。分三服。温服。
栀子豉汤　栀子（十四枚）　香豉（四合）　上二味。以水四升。先煮栀子得二升半。内豉煮取一升半。去滓。分为二服。温进一服。得吐者止后服。
硝矾散　硝石　矾石（各等分）　上二味为末。以大麦粥汁和服方寸匕。日三服。病随大小便去。小便正黄。大便正黑。是候也。
桃核承气汤　桃仁（五十个）　大黄（四两）　桂枝　芒硝　甘草（各二两）　上五味。以水七升。煮取二升半。去滓。内芒硝。更上火微沸。下火先食。温服五合。日三服。当微利。
天雄散　天雄　龙骨（各三两）　桂枝（六两）　术（八两）　上四味。杵为散。酒服半钱匕。日三服。不知。稍增之。
大陷胸汤　大黄（六两）　芒硝（一升）　甘遂（一钱）　上三味。以水六升。先煮大黄取二升。去滓。内芒硝煮一两沸。内甘遂末。温服一升。得快利。止后服。
土瓜根散　土瓜根　芍药　桂枝　䗪虫（各三两）　上四味。杵为散。酒服方寸匕。日三服。
大陷胸丸　大黄（半斤）　葶苈（半升）　芒硝　杏仁（各半升）　上四味。捣筛二味。内杏仁芒硝。合研如脂。和散。取如弹丸一枚。别捣甘遂末一钱匕。白蜜二合。水二升。煮取一升。温顿服之。一宿乃下。如不下。更服。取下为度。
小陷胸汤　黄连（一两）　半夏（半升）　栝蒌实（大者一枚）　上三味。以水六升。先煮栝蒌取三升。去滓。内诸药。取二升。去滓。分温三服。
茯苓杏仁甘草汤　茯苓（三两）　杏仁（五十个）　甘草（一两）　上三味。以水一斗。煮取五升。温服一升。日三服。不差。更服。
橘皮枳实生姜汤　橘皮（一斤）　生姜（半斤）　枳实（三两）　上三味。以水五升。煮取二升。分温再服。
薏苡附子散　薏苡仁（十五两）　附子（十枚）　上二味。杵为散。方寸匕。日三服。
栝蒌薤白半夏汤　栝蒌实（一枚）　薤白（三两）　半夏（半升）　白酒（一斗）　上四味。同煮。取四升。温服一升。日三服。
栝蒌薤白白酒汤　栝蒌实（一枚）　薤白（半升）　白酒（七升）　上三味同煮。取二升。分服。再服。
桂枝人参汤　桂枝　甘草（各四两）　术　人参　乾姜（各三两）　上五味。以水九升。先煮四味。取五升。内桂。更煮。取三升。温服一升。日再服。夜一服。
赤石脂禹馀粮汤　赤石脂（一斤）　禹馀粮（一斤）　以上二味。以水六升。煮取二升。去滓。三服。
大黄黄连泻心汤　大黄（二两）　黄连（一两）　上二味。以麻沸汤二升渍之。须臾绞去滓。分温再服。
泻心汤　大黄（二两）　黄连　黄芩（各一两）　上三味。以水三升。煮取一升。顿服之。
附子泻心汤　黄连　黄芩（各一两）　大黄（二两）　附子（一枚）　上四味。切三味。以麻沸汤二升渍之。须臾绞去滓。内附子汁。分温再服。
木防己汤　木防己（三两）　石膏（鸡子大十二枚）　桂枝（二两）　人参（四两）　上四味。以水六升。煮取二升。分温再服。
木防己去石膏加茯苓芒硝汤　去石膏加茯苓四两芒硝三合
桂姜枣草黄辛附汤　桂枝　生姜　甘草　麻黄（各三两）　细辛（二两）　大枣（十二枚）　附子（一枚）　上七味。以水七升。煮麻黄去上沫。内诸药。煮取二升。分温三服。当汗出如虫行皮中。即愈。
枳术汤　枳实（七枚）　术（二两）　上二味。以水五升。煮取三升。分温三服。腹中耎。即当散也。
甘遂半夏汤　甘遂（三枚）　半夏（十二枚）　芍药（五枚）　甘草（指大一枚）　上四味。以水二升。煮取半升。去滓。以蜜半升。和药汁煎取八合。顿服之。
赤丸　茯苓　半夏（各四两一方用桂）　乌头　细辛（各二两）　上四味末之。内真朱为色。炼蜜丸。如麻子大。先食酒饮下三丸。日再服。夜一服。不知。消增之。以知为度。
麻黄汤　麻黄（三两）　桂枝（二两）　甘草（一两）　杏仁（七十个）　上四味。以水九升。煮麻黄减二升。去上沫。内诸药。煮取二升半。去滓。温服八合。覆取微汗。
厚朴大黄汤　厚朴（一尺）　大黄（六两）　枳实（四枚）　上三味。以水二升。煮取一升。分温再服。
苓甘五味姜辛汤　茯苓（四两）　甘草　乾姜　细辛（各三两）　五味子（半升）　上五味。以水八升。煮取三升。去滓。温服半升。日三服。
苇茎汤　苇茎（二升）　桃仁（五十枚）　薏苡仁　瓜瓣（各半升）　上四味。以水一斗。先煮苇茎得五升。去滓。内诸药煮取二升。服一升。再服当吐如脓。
大黄附子汤　大黄（三两）　附子（三枚）　细辛（二两）　上三味。以水五升。煮取二升。分温三服。若强人煮取二升半。分温三服。服后如人行四五里进一服。
半夏麻黄丸　半夏　麻黄（各等分）　上二味末之。炼蜜和丸。小豆大。饮服三丸。日三服。
茯苓甘草汤　茯苓　桂枝（各二两）　甘草（一两）　生姜（三两）　上四味。以水四升。煮取二升。去滓。分温三服。
桂枝甘草汤　桂枝（四两）　甘草（二两）　上二味。以水三升。煮取一升。去滓顿服。
苓桂甘枣汤　茯苓（半斤）　桂枝（四两）　甘草（三两）　大枣（十五枚）　上四味。以甘烂水一斗。先煮茯苓。减二升。内诸药。煮取三升。去滓。温服一升。日三服。作甘烂水法。取水二斗。置大盆内。以杓扬之。水上有珠子五六千颗相逐。取用之。
大青龙汤　麻黄（六两）　桂枝　甘草（各二两）　杏仁（四十个）　生姜（三两）　大枣（十二枚）　石膏（鸡子大）　上七味。以水九升。先煮麻黄减二升。去上沫。内诸药。煮取二升。去滓。温服一升。取微似汗。
桂枝二越婢一汤　桂枝　芍药　甘草　麻黄（各十八铢）　生姜（一两三铢）　石膏（二十四铢）　大枣（四枚）　上七味㕮咀。以五升水煮麻黄一二沸。去上沫。内诸药。煮取二升。去滓。温服一升。
桂枝麻黄各半汤　桂枝（一两十六铢）　麻黄　芍药　甘草　生姜（各一两）　杏仁（二十四个）　大枣（四枚）　上七味。以水五升。先煮麻黄一二沸。去上沫内诸药。煮取一升八合。去滓。温服六合。
芍药甘草附子汤　芍药　甘草（各三两）　附子（一枚）　已上三味。以水五升。煎取一升五合。去滓分温服。
附子汤　附子（二枚）　人参（二两）　术（四两）　茯苓　芍药（各三两）　上五味。以水八升。煮取三升。去滓。温服一升。日三服。
防己黄耆汤　防己（四两）　黄耆（五两）　术　生姜（各三两）　甘草（二两）　大枣（十二枚）　上六味。以水六升。煮取三升。分温三服。
白虎加人参汤　于白虎汤方内加人参三两
蜀漆散　蜀漆　云母　龙骨（各等分）　上三味。杵为散。未发前以浆服半钱。
牡蛎汤　牡蛎　麻黄（各四两）　甘草（二两）　蜀漆（三两）　上四味。以水八升。先煮麻黄蜀漆。去上沫。得六升。内诸药。煮取二升。若吐。则勿更服。
白通汤　葱白（四茎）　乾姜（一两）　附子（一枚）　上三味。以水三升。煮取一升。去滓。分温再服。
白虎汤　知母（六两）　石膏（一斤）　甘草（二两）　粳米（六合）　上四味。以水一斗。煮米熟汤成。去滓温服一升。日三服。
当归四逆汤　当归　桂枝　芍药（各三两）　细辛　通草　甘草（各二两）　大枣（二十五个）　上七味。以水八升。煮取三升。去滓。温服一升。日三服。
当归四逆加吴茱萸生姜汤　加吴茱萸（二升）　生姜（半斤）　上九味。以水六升。清酒六升。和煮取五升。去滓。温服。分五服。一方水酒各四升。
乌梅丸　乌梅（三百个）　细辛（六两）　乾姜（十两）　黄连（一斤）　当归　蜀椒（各四两）　附子　桂枝　人参　黄蘖（各六两）　上十味。异捣筛合治之。以苦酒渍乌梅一宿。去核蒸之。五斗米下饭熟捣成泥。和药令相得。内臼中。与蜜杵二千下。丸如梧桐子大。先食饮服十丸。日三服。稍加至二十丸。
桂枝甘草龙骨牡蛎汤　桂枝（一两）　甘草　龙骨　牡蛎（各二两）　上四味。以水五升。煮取二升半。去滓。温服八合。日三服。
酸枣仁汤　酸枣仁（二升）　甘草（一两）　知母　芎藭　茯苓（各二两）　上五味。以水八升。煮酸枣仁得六升。内诸药。煮取三升。分温三服。
乾姜附子汤　乾姜（一两）　附子（一枚）　上二味。以水三升。煮取一升。去滓顿服。
黄连阿胶汤　黄连（四两）　阿胶（三两）　芍药（二两）　黄芩（一两）　鸡子黄（二枚）　上五味。以水五升。先煮三物。取二升。去滓。内胶烊尽。少冷。内鸡子黄搅令相得。温服七合。日三服。
猪肤汤　猪肤（一斤）　上一味。以水一斗。煮取五升。去滓。加白蜜一升。白粉五合。熬香和相得。温分六服。
麻黄加术汤　于麻黄汤方内加术四两
三物黄芩汤　黄芩（一两）　苦参（二两）　乾地黄（四两）　上三味。以水六升。煮取二升。温服。多吐下虫。
栀子乾姜汤　栀子（十四枚）　乾姜（二两）　以上二味。以水三升半。煮取一升半。去滓。分二服。温进一服。
桂枝二麻黄一汤　桂枝（一两十七铢）　芍药（一两六铢）　麻黄（十六铢）　生姜（一两六铢）　杏仁（十六个）　甘草（一两二铢）　大枣（五枚）　上七味。以水五升。先煮麻黄一二沸。去上沫。内诸药。煮取二升。去滓。温服一升。日再服。
麻黄杏仁甘草石膏汤　麻黄（四两）　杏仁（五十个）　甘草（二两）　石膏（半斤）　上四味。以水七升。先煮麻黄减二升。去上沫。内诸药。煮取二升。去滓。温服一升。
黄耆桂枝苦酒汤　黄耆（五两）　桂枝　芍药（各三两）　上三味。以苦酒一升。水七升。相和。煮取三升。温服一升。当心烦。服至六七日乃解。若心烦不止者。以苦酒隔故也。
麻黄杏仁薏苡甘草汤　麻黄　薏苡仁（各半两）　甘草（一两）　杏仁（十个）　上锉麻豆大。每服四钱匕。水盏半。煮八分。去滓温服。
头风摩散　大附子（一枚）　盐（等分）　上二味为散。沐了以方寸匕已摩疾上。令药力行。
茈胡去半夏加栝蒌汤　于小茈胡汤方内去半夏加栝蒌根四两
白头翁汤　白头翁（二两）　黄柏　黄连　秦皮（各三两）　上四味。以水七升。煮取二升。去滓。温服一升。不愈。更服一升。
白头翁加甘草阿胶汤　加甘草　阿胶（各二两）
文蛤汤　文蛤　石膏（各五两）　麻黄　甘草　生姜（各三两）　杏仁（五十个）　大枣（十二枚）　上七味。以水六升。煮取二升。温服一升。汗出即愈。
泽泻汤　泽泻（五两）　术（二两）　上二味。以水二升。煮取一升。温再服。
鸡屎白散　鸡屎白　上一味。为散。取方寸匕。以水六合。和温服。
葛根黄连黄芩汤　葛根（半斤）　黄连（三两）　黄芩　甘草（各二两）　上四味。以水八升。先煮葛根减二长。内诸药。煮取二升。去滓。分温再服。
一物瓜蒂汤　瓜蒂（二十个）　上锉以水一升。煮取五合。去滓顿服。
麻黄醇酒汤　麻黄（三两）　上一味。以美清酒五升。煮取二升半。顿服尽。
猪膏发煎　猪膏（半斤）　乱发（如鸡子大三枚）　上二味。和膏中煎之。发消药成分再服。病从小便出。
栀子蘖皮汤　栀子（十五枚）　黄蘖（二两）　甘草（一两）　上三味。以水四升。煮取一升半。去滓。分温再服。
麻黄连轺赤小豆汤　麻黄　连翘　生姜（各二两）　甘草（一两）　赤小豆　生梓白皮（各一升）　杏仁（四十个）　大枣（十二枚）　以上八味。以潦水一斗。先煮麻黄再沸。去上沫。内诸药。煮取三升。分温三服。半日服尽。
栀子大黄豉汤　栀子（十二枚）　大黄（一两）　枳实（五枚）　豉（一升）　上四味。以水六升。煮取二升。分温三服。
麻黄甘草汤　麻黄（四两）　甘草（二两）　上二味。以水五升。先煮麻黄去上沫。内甘草。煮取三升。温服一升。
防己茯苓汤　防己　黄耆　桂枝（各三两）　甘草（二两）　茯苓（六两）　上五味。以水六升。煮取二升。分温三服。
麻黄附子甘草汤　麻黄　甘草（各二两）　附子（一枚）　上三味。以水七升。先煮麻黄一两沸。去上沫。内诸药。煮取三升。去滓。温服一升。日三服。
黄耆建中汤　于小建中汤方内加黄耆一两半
苓甘姜味辛夏仁汤　茯苓（四两）　甘草　乾姜　细辛（各三两）　五味子　半夏　杏仁（各半升）　上七味。以水一斗。煮取三升。去滓。温服半升。日三服。
牡蛎泽泻散　牡蛎　泽泻　栝蒌根　商陆根　蜀漆　葶苈　海藻（各等分）　上七味。异捣下筛为散。更入臼中治之。白饮和服方寸匕。小便利。止后服。日三服。
栀子甘草豉汤　于栀子豉汤内加入甘草二两
半夏散及汤　半夏　桂枝　甘草（各等分）　以上三味。各别捣筛。已合治之。白饮和服方寸匕。日三服。若不能散服者。以水一升。煎七沸。内散两方寸匕。更煎三沸。下火令冷。少少咽之。
甘草汤　甘草（二两）　上一味。以水三升。煮取一升半。去滓。温服七合。日二服。
苦酒汤　半夏（十四枚）　鸡子（一枚）　上二味。内半夏著苦酒中。以鸡子壳置刀环中。安火上。令三沸。去滓。少少含咽之。不差。更作三剂。
柏叶汤　柏叶　乾姜（各二两）　艾（三把）　上三味。以水五升。取马通汁一升。合煮取一升。分温再服。
黄土汤　甘草　乾地黄　附子　术　阿胶　黄芩（各三两）　灶中黄土（半斤）　上七味。以水八升。煮取三升。分温二服。
赤小豆当归散　当归（十两）　赤小豆（三升）　上二味。杵为散。浆水服方寸匕。日三服。
桂枝茯苓丸　桂枝　茯苓　牡丹　桃仁　芍药（各等分）　上五味末之。炼蜜和丸。如兔屎大。每日食前服一丸。不知加至三丸。
矾石丸　矾石（三分）　杏仁（一分）　上二味末之。炼蜜和丸。枣核大。内藏中。剧者再内之。
黄耆桂枝五物汤　黄耆　桂枝　芍药（各三两）　生姜（六两）　大枣（十枚）　上五味。以水六升。煮取二升。温服七合。日三服。
雄黄薰　雄黄　上一味为末。筒瓦二枚。合之。烧向肛熏之。
蚀齿方　雄黄　葶苈　上二味。末之。取腊日猪脂熔之。以槐枝绵裹头四五枚。点药烙之。
蛇床子散　蛇床子　上一味末之。以白粉少许。和令相得。如枣大。绵裹内之。自然温。
狼牙汤　狼牙（三两）　上一味。以水四升。煮取半升。以绵缠箸如茧浸汤沥阴中。日四遍。
蜘蛛散　蜘蛛（十四枚）　桂枝（半两）　上二味为散。取八分一匕饮和服。日再服。蜜丸亦可。
枳实栀子豉汤　枳实（三枚）　栀子（十四枚）　豉（一升）　上三味。以清浆水七升。空煮取四升。内枳实栀子煮取二升。下豉更煮五六沸。去滓温分再服。覆令微似汗。
甘麦大枣汤　甘草（三两）　小麦（一升）　大枣（十枚）　上三味。以水六升。煮取三升。分温三服。
矾石汤　矾石（二两）　上一味。以浆一斗五升。煎三五沸。浸脚良。
苦参汤　苦参（半斤）　槐白皮　狼牙根（各四两）　上锉以水五升。煎三升半洗之。
薏苡附子败酱散　薏苡仁（十分）　附子（二分）　败酱（五分）　上三味。杵为散取方寸匕。以水二升。煎减半顿服。
排脓汤　甘草（二两）　桔梗（三两）　生姜（一两）　大枣（十枚）　上四味。以水三升。煮取一升。温服五合。日再服。
排脓散　枳实（十六枚）　芍药（六分）　桔梗（二分）　上三味。杵为散。取鸡子黄一枚。以药散与鸡黄相等。揉和令相得。饮和服之。日一服。
茵陈五苓散　茵陈蒿末（十分）　五苓散（五分）　上二物。和先食饮方寸匕。日三服。
杏子汤　方未见。


跋  ——————————————————————————————————————————————————————————————————————————————————————————

跋  ***************************
夫以唐宋以来。长沙道衰。世之习医者。唯宗李朱焉。噫。不塞不流。滔滔者皆是也。独我友张海田氏专精学医。托志仲景氏。常自谓人是活物也。治方之妙在于此。此语岂容易也哉。此篇甫成。质诸东洞先生。先生大喜之。因将副一序。亡几先生逝矣。其文亦不成焉。于今为憾。予在同社亲与闻此事。因作一言。证张海子费力此书之始末云。
天明三年癸卯仲夏播磨医瞽松下原正跋

长沙正经证汇后序  ***************************
古之良医者。不察声形。而分病之在膏肓矣。故苟欲为良医者。必先方法焉。曩日吾　张海先生就伤寒金匮二经。因证立门聚方。其亦示以人。小子名曰长沙正经证汇。閟而不出者数年所焉。古人所谓方证相的当者。目击道存矣。虽秦汉疾医。岂亦外于此也乎。顷日请之　先生。再加釐正。且附方剂书卷末肇缕梓。庶乎使后学之士。解方证疑惑之忧焉尔。若夫　先生之微旨。则有逢原一书。不具于此。
于时宽政二年庚戌季春日受业门人浪速奥田元纯谨题并书
