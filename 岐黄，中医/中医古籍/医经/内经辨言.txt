
序  ***************************
欧学东渐，见西医形迹。手术上之治疗，醉心者几欲弃旧谋新，舍近图远，甚至将轩岐之言逐节指摘，冷嘲热骂。此其故半由于古书难读，半由于未经亲验，此中得失耳有心人知之。故恽氏铁樵有《群经见知录》之辑，将以大发明黄帝之学说，其愿至宏。惟其中如何精详丰富，愧予尚未购读也。近观名医张氏山雷致恽氏铁樵，论宋本《素问》并及经文异同注家得失书，深佩服其考辨之精，可知为医必须博学通才。平素涉猎诸书，见有与医界关切之书，在于儒家著集中者，曲园老人《内经·素问》按语四十八条亦其一焉。信夫其淹通百家，好古敏求，其亦《内经》之羽翼，医界之明星。故持此篇商之于裘吉生先生，请其即刊于三三医书，庶不将此篇佚处于巨集中。医者读其书更触类引伸之，将数千年之古学愈阐愈显，不且为抱残守缺者之幸甚耶。此篇原名《读书余录》，在其全集第一楼丛书之七。今颜之曰俞曲园《内经辨言》。非敢遽改其名称，盖一以钦其慎思明辨之功，一以便医家顾名购阅。俟另印专书广为流通，使曲园老人而在想亦所许可也。
民国十二年癸亥夏历孟秋乞巧日后学上虞俞浚鉴泉氏谨识


正文  ——————————————————————————————————————————————————————————————————————————————————————————

上古天真论  ***************************
昔在黄帝，生而神灵，弱而能言，幼而徇齐，长而敦敏，成而登天。樾谨按：成而登天，谓登天位也。《易》明夷传曰：初登于天，照四国也。可证此经登天之义。故下文即云：乃问于天师。乃者，承上之词。见黄帝即登为帝，乃发此问也。王冰注白日升天之说初非经意。
食饮有节，起居有常。宋高保衡林亿等新校正本引全元起注云：饮食有常节，起居有常度。樾谨按：经文本作食饮有节，起居有度。故释之曰：有常节，有常度。若如今本则与全氏注不合矣。且上文云：法于阴阳，和於术数，此文度字，本与数字为韵，今作有常则失其韵矣。盖即因全氏注文有常字，而误入正文，遂夺去度字。
以欲竭其精，以耗散其真。新校正之《甲乙经》耗作好。樾谨按：作好者是也。好与欲义相近，《孟子·离娄篇》所欲有甚于生者，《申论·夭寿篇》作所好。《荀子·不苟篇》欲利而不为所非，《韩诗外传》作好利。是好即欲也。以欲竭其精，以好散其真，两句文异而义同。今作以耗散其真，则语意不伦矣。王注曰：乐色曰欲，轻用曰耗，是其所据本已误也。
太冲脉盛。《新校正》云全元起注，及《太素》《甲乙经》俱作伏冲。下，太冲同。樾谨按：汉人书太字或作㐲，汉太尉公墓中画象有㐲尉公字。隶续云：字书有㐲字与大同音。此碑所云㐲尉公，盖是用㐲为大，即大慰公也。然则全本及《太素》《甲乙经》当作㐲冲，即太冲也。后人不识㐲字，加点作伏，遂成异字。恐学者疑惑，故具论之。

四气调神大论  ***************************
使气亟夺，樾谨按：夺，即今脱字。王注以迫夺说之，非是。
不施则名木多死：樾谨按：名木犹大木也。《礼记·礼器篇》：因名山升中于天。郑注曰：名，犹大也。王注以名果珍木说之，未得名字之义。
逆秋气则太阴不收，肺气焦满。王注曰：焦，谓上焦也。太阴行气，主化上焦。故肺气不收，上焦满也。樾谨按：此注非也。经言焦，不言上，安得臆决为上焦乎。焦，即焦灼之焦。《礼记·问丧篇》干肝焦肺是其义也。
逆冬气则少阴不藏，肾气独沉。樾谨按：独，当为浊字之误也。肾气言浊，犹上文肺气言焦矣，《新校正》云：独沉，《太素》作沉浊，其文虽倒，而字正作浊，可据以订正今本独字之误。
道者，圣人行之，愚者佩之。王注曰：愚者性守于迷，故佩服而已。樾谨按：王注非也。佩，当为倍。《释名·释衣服》曰：佩，倍也。《荀子·大略篇》：一佩易之。杨倞注曰：佩或为倍。是佩与倍声近义通，倍犹背也。昭二十六年《左传》倍奸齐盟。《孟子·滕文公篇》：即死而遂倍之。倍并与背同。圣人行之，愚者倍之。谓圣人行道而愚民倍道也。下文云：从阴阳则生，逆之则死；从之则治，逆之则乱。曰从曰逆，正分承圣人愚者而言。行之故从，倍之故逆也。王注泥本字为说，未达假借之旨。

生气通天论  ***************************
其气九州、九窍、五脏、十二节皆通乎天气。王注曰：外布九州而内应九窍，故云九州九窍也。樾谨按：九窍与九州初不相应，如王氏说将耳目口鼻各应一州，能晰言之乎。今按九窍二字实为衍文，九州即九窍也。《尔雅·释兽篇》：白州驠。郭注曰：州窍北山经伦山有如兽麋，其川在尾上。郭注曰：川，窍也。川即州字之误，是古谓窍为州。此云九州，不必更言九窍。九窍二字疑即古注之误入正文者。味王注云云，似旧有九州九窍也之说，而王氏申说之如此，此即可推其致误之由矣。六节藏象论与此同误。
故圣人传精神。王注曰：夫精神可传，惟圣人得道者乃能尔。樾谨按：王注非也。传，读为抟，聚也。抟，聚其精神，即上古天真论所谓精神不散也。《管子·内业篇》：抟气如神，万物备存。尹知章注：抟谓结聚也。与此文语意相近。作传者，古字通用。
阳气者烦劳则张，精绝。樾谨按：张字之上夺筋字，筋张精绝两文相对。今夺筋字则义不明，王注曰：筋脉胀张，精气竭绝，是其所据本未夺也。
高梁之变，足生大丁。王注曰：所以丁生于足者，四肢为诸阳之本也。樾谨按：王注非也。如其说则手亦可生，何必足乎。《新校正》云：丁生之处不常于足，盖谓膏梁之变饶生大丁，非偏著足也。是以足为饶足之足，义亦迂曲。足疑是字之误。上云乃生痤痱，此云是生大丁，语意一律，是误为足。于是语词而释以实义，遂滋曲说矣。
故阳气者一日而主外。樾谨按：上文云是故阳因而上，卫外者也；下文云：阳者卫外而为固也，是阳气固主外。然云一日而主外，则义不可通。主外疑生死二字之误。下文云：平旦人气生，日中而阳气隆，日西而阳气已虚，气门乃闭。虽言生不言死，然既有生即有死，阳气生于平旦，则是日西气虚之后已为死气也。故云阳气者一日而生死。生与主，死与外，并形似而误。
味过于辛，筋脉沮弛，精神乃央。王注曰：央，久也。辛性润泽，散养于筋。故令筋缓脉润，精神长久。何者，辛补肝也。《新校正》云：按此论味过所伤，难作精神长久之解。央乃殃也。古文通用。樾谨按：王注固非，校正谓是殃字义亦未安。央者，尽也。《楚辞·离骚》：时亦犹其未央兮。王逸注日：央，尽也。九歌：烂昭昭兮未央。注日：央，已也。已与尽同义。精神乃央，言精神乃尽也。

阴阳应象大论  ***************************
天有八纪，地有五里。樾谨按：里当为理。《诗·朴械篇》，郑笺云：理之为纪。《白虎通·三纲六纪篇》：纪者，理也。是纪与理同义。天言纪，言理，其实一也。《礼记·月令篇》：无绝地之理，无乱人之纪。亦以理与纪对言。下文云：故治不法天之纪，不用地之理，则灾害至矣。以后证前，知此文本作地有五理也。王注曰：五行为生育之井里，以井里说里字，迂曲甚矣。

阴阳离合论  ***************************
则出地者，命日阴中之阳。樾谨按：则当为财。《荀子·劝学篇》：口耳之间则四寸耳。杨惊注曰：则当为财，与才同。是其例也。财出地者，犹才出地者，言始出地也。与上文未出地者相对。盖既出地则纯乎阳矣，惟财出地者，乃命之曰阴中之阳也。
厥阴根起于大敦，阴之绝阳，名日阴之绝阴。樾谨按：既日阴之绝阳，又曰阴之绝阴，义不可通。据上文太阳阳明并曰阴中之阳，则太阴厥阴应并言阴中之阴。疑此文本作：厥阴根起大敦，阴之绝阳，名曰阴中之阴。盖以其两阴相合，有阴无阳，故为阴之绝阳，而名之曰阴中之阴也。两文相涉因而致误。

阴阳别论  ***************************
别于阳者知病忌时，别于阴者知死生之期。樾谨按：忌当作起字之误也。上文云：别于阳者知病处也，别于阴者知死生之期。玉枢真脏论作：别于阳者知病从来，别于阴者知死生之期。来字与期字为韵则处也，二字似误。此云知病起时，犹彼云知病从来也。盖别于阳则能知所原起，别于阴则能知所终极，故云尔。忌与起隶体相似，因而致误。
曰二阳之病发心脾，有不得隐曲，女子不月。王注曰：隐曲谓隐蔽委曲之事也。夫肠胃发病，心脾受之。心受之则血不流，脾受之则味不化。血不流故女子不月；味不化则男子少精。是以隐蔽委曲之事不能为也。樾谨按：王氏此注有四失焉。本文但言女子不月，不言男子少精，增益其文，其失一也；本文先言不得隐曲，后言女子不月，乃增出男子少精，而以不得隐曲，总承男女而言，使经文到置，其失二也；女子不月既著其文，又申以不得隐曲之言，而男子少精必待注家补出，使经文详略失宜，其失三也；上古天真论曰：丈夫八岁，肾气实，发长齿更，二八肾气盛，天癸至，精气溢。为是男子之精与女子月事并由肾气，少精与不月应是同病。乃以女子不月属之心，而以男子少精属之脾，其失四也，今按下文云：三阴三阳俱搏，心腹满发，尽不得隐曲，五日死。注云：隐曲为便泻也。然则不得隐曲，谓不得便泻。王注前后不照，当以后注为长。便为泻谓之隐曲盖古语如此。襄十五年左传：师慧过宋朝私焉。杜注曰：私，小便便泻谓之隐曲，犹小便谓之私矣。不得隐曲为一病，女子不月为一病，二者不得并为一谈。不得隐曲从下注，训为不得便泻，正与脾病相应矣。
死阴之属不过三日而死，生阳之属不过四日而死。樾谨按：下文云肝之心谓之生阳，心之肺谓之死阴。故王注于死阴之属曰火乘金也，于生阳之属曰木乘火也。是死阴生阳名虽有生死之分，而实则皆死征也。故一曰不过三日而死，一曰不过四日而死。《新校正》云：别本作四日而生，全元起注本作四日而已，俱通。详上下文义作死者非此新校之谬说。盖全本作四日而已者，已乃亡字之误。别本作生者，浅人不察文义，以为死阴言死，生阳宜言生，故臆改之也。新校以死字为非，必以生字为是，大失厥旨矣。

灵兰秘典论  ***************************
消者瞿瞿，孰知其要。《新校正》云：《太素》作肖者濯濯。樾谨按：《太素》是也。濯与要为韵，今作瞿失其韵矣。气交变大论亦有此文，濯亦误作瞿，而消字正作肖，足证古本与《太素》同也。

六节藏象论  ***************************
心者生之本，神之变也。《新校正》云：全元起本并《太素》作神之处。樾谨按：处字是也，下文云魄之处，精之处，又云魂之居，营之居，并以居处言，故知变字误矣。
此为阳中之少阳，通于春气。《新校正》云：全元起本并《甲乙经》《太素》作阴中之少阳。樾谨按：此言肝脏也。据金匮真言论曰：阴中之阳肝也，则此文自宜作阴中之少阳于义方合。王氏据误本作注，而以少阳居阳位说之非是。

五脏生成论  ***************************
凝于脉者为泣。王注曰：泣为血行不利。樾谨按：字书泣字并无此义。泣疑冱字之误。《玉篇·水部》：冱，胡故切，闭塞也。冱字右旁之互，误而为立，因改为立而成泣字矣。上文云：是故多食盐则脉凝泣而变色。泣亦冱字之误，王氏不注于前而注于后，或其作注时此文冱字犹未误，故以血行不利说之，正冱字之义也。汤液醪醴论：荣泣卫除。八正神明论：人血凝泣。泣字并当作冱。
徇蒙招尤。王注曰：徇，疾也。蒙，不明也。言目暴疾而不明。招，谓掉也，摇掉不定。尤，甚也。目疾不明，首掉尤甚，谓暴疾也。樾谨按：王氏说招尤之义甚为迂曲，殆失其旨，今亦未详其说。徇蒙之义则固不然，《新校正》云：盖谓目睑[KT]动疾数而暗蒙也，此仍无以易乎王注之说。今按徇者[KT]之假字。蒙者朦之。段字。《说文·目部》旬：目摇也，或作眴矇童蒙也。一曰不明也是眴矇，并为目疾，于义甚显。注家泥徇之本义而训为疾，斯多曲说矣。

异法方宜论  ***************************
南方者天地所长养，阳之所盛处也。樾谨按：阳之所盛处也，当作盛阳之所处也，传写错之。
其民嗜酸而食胕。樾谨按：胕即腐字。故王注曰：言其所食不芳香。《新校正》曰：全元起云食鱼也。食鱼不得谓之食胕，全说非。

移精变气论  ***************************
故可移精祝由而已。樾谨按：《说文·示部》：福，祝福也。是字本作[KT]。《玉篇》曰：袖，[KT]耻切。古文福，是字又作袖。此作由者，即袖之省也。王注曰：无假毒药，祝说病由，此固望文生训。《新校正》引全注云：祝由，南方神。则以由为融之假字，由融双声。证以《昭五年·左传》：蹶由，韩子《说林》作蹶融，则古字本通。然祝融而已，文不成义，若然，则以本草治病即谓之神农乎，全说亦非。

汤液醪醴论  ***************************
岐伯曰：当今之世，必齐毒药攻其中，镵石针艾治其外也。樾谨按，齐当读为资。资，用也。言必用毒药及镵石针艾以攻治其内外也。《考工记》：或四通方之珍异以资之。注曰：故书资作齐，是资齐古字通。
精神不进，志意不治，故病不可愈。《新校正》云：全元起本云精神进，志意定，故病可愈。《太素》云：精神越，志气散，故病不可愈。樾谨按：此当以全本为长。试连上文读之：帝曰何谓神不使？岐伯曰针石道也。精神进，志气定，故病可愈。盖精神进，志意定，即针石之道所谓神也。若如今本则针石之道尚未申说，而即言病不可愈之故失之不伦矣。又试连下文读之：精神进，志意定，故病可愈。今精坏神去，营卫不可复收，何者？嗜欲无穷而忧患不止，精气弛坏，营泣卫除，故神去之而病不愈也。病不愈句正与病可愈句反复相明。若如今本，则上已言不可愈，又言不愈，文义复矣，且中间何必以今字作转乎。此可知王氏所据本之误，《太素》本失与王同。
去宛陈莝。《新校正》云：《太素》莝作茎。樾谨按：王注云去宛陈莝，谓去积久之水物，犹如草茎之不可久留于身中也。全本作草莝，然则王所据本亦是茎字，故以草茎释之，而又引全本之作莝者以见异字也，今作莝则与注不合矣，高保衡等失于校正。

玉版论要  ***************************
著之玉版，命曰合玉机。樾谨按：合字即命字之误而衍者。玉机真脏论曰：著之玉版，藏之脏腑，每旦读之，名曰玉机。正无合字，王氏不据以订正，而曲为之说失之。
容色见上下左右，各在其要。《新校正》云：全元起本容作客。樾谨按：王注曰容色者他气也。如肝木部内见赤黄白黑，皆为他气也。然则王所据本亦是客字，故以他气释之。他气谓非本部之气，所谓客也。今作容误，高保衡等失于校正。

脉要精微论  ***************************
浑浑革如涌泉，病进而色弊，绵绵其去如弦绝，死。《新校正》云：《甲乙经》及《脉经》作浑浑革革，至如涌泉，病进而色，弊弊绰绰，其去如弦，绝者死。樾谨按：王本有夺误，当依《甲乙经》及《脉经》订正。惟病进而色，义不可通，色乃绝之坏字，言待其病进而后绝也。至如涌泉者，一时未即死，病进而后绝，去如绝弦，则即死矣。两者不同，故分别言之。
夫精明五色者，气之华也。王注曰：五气之精华上见为五色，变化于精明之间也。樾谨按：王注殊误。精明五色本是二事，精明以目言，五色以颜色言。盖人之目与颜色皆如以决人之生死。下文曰：赤欲如白裹朱，不欲如赭；白欲如鹅羽，不欲如盐；青欲如苍璧之泽，不欲如蓝；黄欲如罗裹雄黄，不欲如黄土；黑欲如重漆色，不欲如地苍。五色精微象见矣，其寿不久也。此承五色言之以人之颜色决生死也。又曰：夫精明者所以视万物，别白黑，审短长。以长为短，以白为黑，如是则精衰矣。此承精明言之，以人之目决生死也。王氏不解此节之义，故注下文精明一节，云诫其误也。不知此文是示人决生死之法，非诫庸工之误也。失经旨甚矣。
反四时者，有余为精，不足为消。王注曰：诸有余皆为邪气胜精也。樾谨按：邪气胜精岂得但谓之精，王注非也。精之言甚也，《吕氏春秋·勿躬篇》：自蔽之精者也，至忠篇：乃自伐之精者。高诱注并训精为甚。有余为精，言诸有余者皆为过甚耳，王注未达古语。
生之有庆四时为宜。《新校正》云：《太素》宜作数。樾谨按：作数者是也。度与数为韵。
溢饮者，渴暴多饮而易入肌皮肠胃之外也。《新校正》云：《甲乙经》易作溢。樾谨按：王本亦当作溢。其注云：以水饮满溢，故渗溢易而入肌皮肠胃之外也。此易字无义，盖正文误溢为易。故后人于注中妄增易字耳，非王本之旧。
推而上之，上而不下，腰足清也；推而下之，下而不上，头项痛也。《新校正》云：《甲乙经》上而不下，作下而不上；下而不上，作上而不下。樾谨按：《甲乙经》是也。上文云：推而外之，内而不外，有心腹积也；推而内之，外而不内，身有热也。是外之而不外，内之而不内，皆为有病，然则此文亦当言上之而不上，下之而不下，方与上文一例。若如今本推而上之，上而不下，推而下之，下而不上，则固其所耳，又何病焉？且阳升阴降，推而上之而不上，则阴气太过，故腰足为之清；推而下之而不下，则阳气太过，故头项为之痛。王氏据误本作注，曲为之说，殆失之矣。又按：清当为凊。《说文·冫部》凊，寒也。故王注云腰足冷。

平人气象论  ***************************
死心脉来，前曲后居。樾谨按：居者，直也。言前曲而后直也。《释名·释衣股》曰：裾，倨也。倨倨然直。居与倨通。王注曰：居，不动也，失之。

玉机真象论  ***************************
冬脉如营。王注曰：脉沉而深，如营动也。樾谨按：深沉与营动义不相应。据下文：其气来，沉以抟。王注以沉而抟击于手，释之营动之义，或取于此。然《新校正》云：《甲乙经》抟字为濡，濡古软字，乃冬脉之平调。若沉而抟于手，则冬脉之太过脉也。当从《甲乙经》濡字。然则经文抟字本是误文，不得据以为说。今注：营之言回绕也。《诗·齐谱》正义曰：水所营绕故曰营丘。《汉书·吴王濞传刘向传》注并曰：营谓回绕之也。字亦通作萦。《诗·樛木篇》传曰：荣，旋也。旋亦回绕之义。冬脉深沉，状若回绕，故如营。
五脏受气于所生，传之于其所胜，气舍于其所生，死于其所不胜。樾谨按：两言其所生则无别矣，疑下句衍其字。所生者其子也，所生者其母也。脏气法时论：夫邪气之客于身也，以胜相加。至其所生而愈，至其所不胜而甚，至于所生而持。王注解其所生日：谓至己所生也。解所生曰：谓至生己之气也。一曰其所生，一曰所生。分别言之，此亦当同矣

宝命全形论  ***************************
岐伯对曰，夫盐之味咸者，其气令器津泄；弦绝者，其音嘶败；木敷者，其叶发。病深者，其声哕。人有此三者，是为坏府。毒药无治，短针无取，此皆绝皮伤肉，血气争黑。《新校正》云：按《太素》云夫盐之味咸者，其气令器津泄；弦绝者，其音嘶败；木陈者，其叶落。病深者，其声哕。人有此三者，是为坏府。毒药无治，短针无取，此皆绝皮伤肉，血气争黑。三字与此经不同，而注意大异。杨上善云：言欲知病微者，须知其候。盐之在于器中，津液泄于外，见津液而知盐之有咸也。声嘶知琴瑟之弦将绝。叶落知陈木之已尽。举此三物衰坏之微，以比声哕识病深之候。人有声哕，同三譬者，是为府坏之候。中府坏者病之深也，其病既深，故针药不能取，以其皮肉血气各不相得故也。再详上善作此等注义，方与黄帝上下问答义相贯穿。王氏解盐器津，义总渊微，至于注弦绝音嘶，木敷叶发，殊不与帝问相协，考之不若杨义之得多也。樾谨按：杨上善注以上三句譬下一句，义殊切当。木敷叶发亦当从彼作木陈叶落，本是喻其衰坏，自以陈落为宜也。惟人有此三者句尚未得解，经云有此三者，不云同此三者，何得以同三譬说之。疑此皆绝皮伤肉，血气争黑十字，当在人有此三者之上。绝皮一也，伤肉二也，血气争黑三也，所谓三者也。病深而至于声哕，此皆绝皮伤肉，血气争黑。人有此三者，是谓坏府。毒药无治，短针无取。文义甚明，传写颠倒，遂失其义。又按：《太素》与此经止陈落二字不同，而《新校正》云三字者，盖其音嘶败王本作其音嘶嗄。故注云：阴囊津泄而脉弦绝者，诊当言音嘶嗄，败易旧声尔。又日肺主音声，故言音嘶嗄，皆以嘶嗄连文，是其所据经文必作嘶嗄，不作嘶败。与《太素》不同，故得有三字之异也。

八正神明论  ***************************
故日月生而写，是为脏虚。樾谨按：上云月始生则血气始精，卫气始行。又云月生无写，并言月不言日，且日亦不当言生也。日，疑曰字之误。
四时者，所以分春秋夏冬之气所在，以时调之也。八正之虚邪而避之，勿犯也。樾谨按：调下衍之也二字。本作：四时者所以分春秋夏冬之气所在，以时调八正之虚邪而避之勿犯也。今衍之也二字，文字义隔绝。
慧然在前，按之不得，不知其情，故曰形。樾谨按：慧然在前，本作卒然在前。据注云慧然在前，按之不得，言三部九候之中，卒然逢之，不可为之期准也。离合真邪论曰：在阴与阳，不可为度，从而察之；三部九候，卒然逢之，早遏其路，此其义也。注中两卒然字正释经文。卒然在前之义，因经文误作慧然，遂改注。经文亦作慧然在前，非王氏之旧也。寻经文所以致误者，盖涉下文：慧然独悟，口弗能言而误。王于下文注曰：慧然谓清爽也。则知此文之不作慧然矣，不然何不注于前，而注于后乎。

离合真邪论  ***************************
不可挂以发者，待邪之至时而发针写矣。樾谨按：不可挂以发者六字衍文，写字乃焉字之误。本作：待邪之至时而发针焉矣。盖总承上文而结之。上文一则曰：其来不可逢此之谓也，一则曰：其往不可追此之谓也。此则总结之，曰待邪之至时而发针焉矣，正对黄帝候气奈何之问。今衍此六字盖涉下文而误。下文云：故曰知机道者不可挂以发，不知机者扣之不发。今误入此文，义不可通。又据上文总是言写，然发针写矣，殊苦不词。盖写与焉形似而误耳。
