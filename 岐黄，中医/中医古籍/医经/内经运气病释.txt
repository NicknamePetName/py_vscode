
自序  ***************************
《素问》自「天元纪」以下七篇，皆言五运六气，天时民病。同异生化之原，正反逆从之治。而先于「六节脏象篇」发其端。凡在天人气交之病，非此不能知也。夫治病不外乎五行，五行又不外乎阴阳。而言五行者，不知言合化之五行。言阴阳者，又不知言过、不及之阴阳。则阴阳非此阴阳，五行亦非此五行矣。况并阴阳五行之不言，乌知所谓气交者哉？爰就《内经》之言运气者，首列经文民病于上，即以气交之旨隐括而疏通之，并以宋人陈无择三因十六方、国朝江阴缪问芳远氏十六方解附焉。或有疑而诘之者曰：人病之来也何有常？而子独以运气为言，岂能于人身之病定相合耶？然而余之意本不为是也。经曰：善言天者必应于人，善言古者必验于今。人身一小天地，天地之生长收藏备于人身，人身之盛衰虚实同于天地。论司天固足以明天道，即不论司天而人在气交之中，即因气交而为病。于古如是，于今如是。即仲景论伤寒所以撰用《素问》者，亦无不如是。盖非是则不知病之所以为治，并不知人之所以为病。乃自有马元素、程德斋之徒，索隐行怪，流入异端，而人不解《内经》大义，遂继之以不信于是，而凡六经之病之生于气交者，无人能道。曷怪其谓《内经》运气若无与于六经病，而且谓仲景之论亦无与于《内经》运气乎。故莫若揭此七篇病因治法，以求六经病所由来，而六经之何由而病，病之何由而治，即可以《内经》之言明仲景之法，并可以知今人之病无一不出于《内经》之言。此「天元纪」以下七篇所以不可废也，岂必拘泥乎运气哉。是编也，余于同治乙丙岁来往吴淞峰泖间所作，藏之箧衍二十年矣。今命子润庠重加编次，将以授诸梓人。乃自述其作书之意如此。
光绪十年甲申人日，陆懋修书于邸舍之双娱堂

弁言  ***************************
吾友陆九芝封公，为凤石中盾尊人。凤石供奉内廷，君就养京邸。生平以著述自娱，而尤邃于医学。尝语余曰：《淮南子》有言，所以贵扁鹊者，知病之所从生也。所以贵圣人者，知乱之所由起也。此以治病喻已乱，与《内经》之以已乱喻治病者意别。而所以知病所从生，则尽在「天元纪」七篇阴阳五行中。自医者不读此七篇，而百病之始生，皆不知其所自。此余《内经病释》所由独举此七篇而作也。夫病之生也，岂能外阴阳五行之理？故即《内经》他篇所言病亦无不可由此以推。君所释虽止七篇，直不啻通一部《内经》而尽释之，厥功伟矣。若以为此七篇者本言运气，即谓此书专为运气发，是岂君志哉？君与余同里閈，回首少年名场角逐，忽忽若前日事。今者见君书之成，非第为病者幸，实当为斯道幸也。君书凡三十三卷，皆医学中不可少之作。此尤其蚤岁所独得，而今亦不肯终秘焉。因乞一言，以弁简端。时余奉命视学两浙，行有日矣。倚装书此，愿以告后之读君书者。
光绪十年甲申春三月，吴刘廷枚


内经运气病释一  ——————————————————————————————————————————————————————————————————————————————————————————

六节脏象论篇  ***************************
天以六六之节以成一岁。
此言日六竟而周甲，甲六复而终岁，三百六十日法也。
五日谓之候，三候谓之气，六气谓之时，四时谓之岁。
此言一岁之日，各从五行之气而主治也。
五运相袭，而皆治之终期之日。周而复始，时立气布，如环无端。故曰：不知年之所加气之盛衰虚实，不可以为工矣。
此言五运统岁，岁立四时，时布六气。工不可不知也。
太过不及，各有所胜。求其至也，皆归始春。
此言春为四时之长，故凡候气者，皆当始于立春日也。
未至而至，此为太过，则薄所不胜而乘所胜也。至而不至，此为不及，则所胜妄行而所生受病，所不胜薄之也。
此言民病之所由作也。
天食人以五气，地食人以五味。
此言治法之所由出也。

天元纪大论篇  ***************************
天有五行御五位，以生寒、暑、燥、湿、风；人有五脏化五气，以生喜、怒、思、忧、恐。
此言人之五脏本于天之五行也。
神在天为风，在地为木；在天为热，在地为火；在天为湿，在地为土；在天为燥，在地为金；在天为寒，在地为水。
此言在天为气即在地成形，上下相召，而损益彰也。
甲己之岁，土运统之。乙庚之岁，金运统之。丙辛之岁，水运统之。丁壬之岁，木运统之。戊癸之岁，火运统之。
此言天之十干以合化而成五运也。
子午之岁，上见少阴。丑未之岁，上见太阴。寅申之岁，上见少阳。卯酉之岁，上见阳明。辰戌之岁，上见太阳。巳亥之岁，上见厥阴。
此言地之十二支以正化、对化而成六气也。
厥阴之上，风气主之。少阴之上，热气主之。太阴之上，湿气主之。少阳之上，相火主之。阳明之上，燥气主之。太阳之上，寒气主之。
此言三阴三阳之本是为六元，亦即所谓天元也。

五运行大论篇  ***************************
气有馀，则制己所胜而侮所不胜；其不及，则己所不胜侮而乘之，己所胜轻而侮之。侮反受邪，侮而受邪，寡于畏也。
此言己不务德或所胜妄行，有胜必有复，复则己反受邪。亦民病所由作，而治法所从出也。

六微旨大论篇  ***************************
亢则害，承乃制，制则生化。
此言亢必受制，而亦非制不生也。病如是，治亦如是。
言天者求之本，言地者求之位，言人者求之气交。气交之中，人之居也。气交之分，人气从之，万物由之。
此言民病在于气交，治亦当于气交求之。工不可不知也。

气交变大论篇  ***************************
岁土太过，雨湿流行，肾水受邪。
此言六甲阳年太宫运，土胜水，水受克，水之子木来复也。
民病腹痛，清厥，意不乐，体重，烦冤。
此土邪伤肾既脾志不舒，而心肾亦不交也。
甚则肌肉萎，足痿不收，行善瘈，脚下痛。
此土邪有馀，脾经自病，发为痿痹也。脾司肌肉者也。
饮发，中满食减，四肢不举。
此土气太过而水气不行也。饮，痰饮也。
腹满，溏泄，肠鸣。
此土盛水衰，水气伏而土气独行也。
反下甚。
此水为土克，而水之子木以风气复之也。木复而土病，始则有馀而侮，继则侮反受邪，故土自病而利不止。
太溪绝者不治。
此肾脉也。土亢则肾气绝，敦阜之纪有之。
岁土不及，风乃盛行，化气不令。
此言六己阴年少宫运土不及。木胜土，土之子金来复也。
民病飧泄，霍乱，体重，腹痛，筋骨繇复，肌肉瞤酸，善怒。
此土不及而木乘之，皆脾弱肝强之病也。
咸病寒中。
此土气不及，寒水无畏，水气独行而火土并衰也。惟己巳、己亥年相火在泉，民得无病。
复则胸胁暴痛，下引少腹，善太息。
此土衰木亢，而土之子金以燥气复之，肝胆同病也。土不足不生金，金失荫亦来复。后凡不及之年皆仿此。
气客于脾，食少失味。
此以土不及则脾不磨谷，运化不速也。
土不及，其病内舍心腹，外在肌肉四肢。
此亦土衰之病，卑监之纪有之。
岁金不及，炎火乃行，生气乃用，长气专胜。
此言六乙阴年少商运金不及，火胜金，金之子水来复也。
民病肩背瞀重，鼽嚏，血便，注下。
此金受火邪，而金之母土亦病也。胜金之火为木火，金不及则木寡于畏，所胜妄行也。木妄行则土受其克，所生受病也。后皆仿此。
复则头脑户痛，延及脑顶，发热，口疮，甚则心痛。
此金衰火亢，而金之子水以寒气复之也。寒甚于下，则格阳于上。
金不及，其病内舍膺肋肩背，外在皮毛。
此亦金衰之病，从革之纪有之。
岁金太过，燥气流行，肝木受邪。
此言六庚阳年太商运，金胜木，木受克，木之子火来复也。
民病两胁下少腹痛，目赤痛，眦疡，耳无所闻，体重，胸病引背。
此金制其所胜之木，肝脏既伤，而胆腑亦病也。
甚则喘咳逆气，肩背痛，尻、阴、股、膝、髀、腨、䯒、足皆病。此金燥过甚，肺金自病，金不生水，而水脏亦病也。
反暴痛，胠胁不可反侧，咳逆甚而血溢。
此金盛伤肝，而木之子火以热气复之，金反自病也。
太冲绝者不治。
此肝脉也。金亢则肝气绝，坚成之纪有之。
岁水太过，寒气流行，邪害心火。
此言六丙阳年太羽运，水胜火，火受克，火之子土来复也。
民病身热烦心，躁悸，阴厥，上下中寒，谵妄，心痛。
此水盛火衰，心脏受邪而神气内虚也。上谓手，下谓足。
甚则腹大，胫肿，喘咳，寝汗出，憎风。
此水邪有馀，土不能制，水气妄行，肾脏自病也。于丙辰、丙戌天符之岁尤甚。
反腹满，肠鸣溏泄，食不化，渴而妄冒。
此水邪侮火，而火之子土以湿气复之。心气不舒也。
神门绝者不治。
此心脉也。水亢则心气绝。流衍之纪有之。
岁水不及，湿乃盛行，长气反用。
此言六辛阴年少羽运，水不及，土胜水，水之子木来复也。
民病腹满身重，濡泄，寒疡流水，腰股痛发，膕腨股膝不便，烦冤，足痿，清厥，脚下痛，甚则跗肿。
此土邪伤肾，关节不利，火郁而湿亦不行也。
寒疾于下，甚则腹满浮肿。
此土湿太过，阳光不治，而大寒在下，肾气伤也。于辛丑、辛未寒水在泉之年尤甚。
复则面色时变，筋骨并辟，肉瞤瘈，目视䀮䀮，肌肉胗发，气并鬲中，痛于心腹。
此水衰土亢，而水之子木以风气复之。中土亦病也。
水不及，其病内舍腰脊骨髓，外在溪谷踹膝。
此亦水衰之病，涸流之纪有之。
岁木不及，燥乃盛行，生气失应。
此言六丁阴年少角运，木不及，金胜木，木之子火来复也。
民病中清，胠胁痛，少腹痛。
此金邪乘木，而肝虚之为病也。
肠鸣溏泄。
此清气在中，而木不生火，脾之寒也。于丁卯、丁酉两年以金遇金尤甚。
复则病寒热，疮疡，痱胗痈痤，咳而鼽。
此木衰土亢，而木之子火以热气复之。病在肺之合也。
木不及，其病内舍胠胁，外在关节。
此亦木衰之病，委和之纪有之。
岁木太过，风气流行，脾土受邪。
此言六壬阳年太角运，木胜土，土受克，土之子金来复也。
民病飧泄，食减，体重，烦冤，肠鸣，腹支满。
此木郁土中，脾土受病而水穀不化也。
甚则忽忽善怒，眩冒巅疾。
此木胜肝强，厥阴之脉随督脉会于巅，而火上逆也。
反胁痛而吐甚。
此土为木克，而土之子金以燥气复之也。侮反受邪，故肝病而胆亦病。
冲阳绝者不治。
此胃脉也。木亢则胃气绝。发生之纪有之。
岁火太过，炎暑流行，金肺受邪。
此言六戊阳年太征运，火胜金，金受克，金之子水来复也。
民病疟，少气咳喘，血溢血泄，注下。
此火乘肺金，其性急速，而肺与大肠又相表里，故逼血妄行于上下也。
嗌燥耳聋。
此水不上升，则少阳之火又行身之侧也。
中热，肩背热。
此火不下降，而燔灼于中，且游行于上也。
甚则胸中痛，胁支满，两胁痛，膺背肩胛间痛，两臂内痛。
此皆手心主所行之处火盛，故包络代君受邪而为病也。
身热骨痛而为浸淫。
此火气浮越于外，热伤皮络而为浸淫疮也。于子午、寅申、四戊年上临君相二火，其热尤甚。
反谵妄狂越，咳喘息鸣，下甚血溢，泄不止。
此火盛金衰，而金之子水以寒气复之也。复则心反受邪，故诸病同于首条而加甚。
太渊绝者不治。
此肺脉也。火亢则肺气绝。赫曦之纪有之。
岁火不及，寒乃盛行，长政不用。
此言六癸阴年少征运，火不及，水胜火，火之子土来复也。
民病胸中痛，胁支满，两胁痛，膺背肩胛间及两臂内痛。
此火不足，则阴邪盛而心气伤也。六戊岁火太过，六癸岁火不及，其病相同，而一热一寒即分于征运之刚柔。
郁冒矇昧，心痛暴瘖。
此水制其火，心气寒而不舒也。
胸腹大，胁下与腰背相引而痛甚，则屈不能伸，髋髀如刖。
此火虚而水逆，阴寒凝滞，阳气不行也。
复则病鹜溏腹满，食饮不下，寒中肠鸣，泄注腹痛。
此火衰水亢，而火之子土以湿气复之，反侵水脏，而水之为害益甚，病在内也。
暴挛痿痹，足不任身。
此土制其水，而水气不行，病在外也。
火不及，其病内舍膺胁，外在经络。
此亦火衰之病，伏明之纪有之。
凡此气交所变之病，以甲巳、乙庚、丙辛、丁壬、戊癸年为序者，所以明合化之义。而中运五音之太少，亦因此而见也。


内经运气病释二  ——————————————————————————————————————————————————————————————————————————————————————————

五常政大论篇  ***************************
敷和之纪，其病里急支满。
此言中运风木之平气，其病宜在筋也。肝主筋也，凡人当运气中应有之证，得助得制即可无病，病亦不甚，故曰平气。后凡言平气者仿此。
升明之纪，其病瞤瘈。
此言中运二火之平气，其病宜在脉也。血脉生于心也。
备化之纪，其病否。
此言中运湿土之平气，其病宜在肉也。脾司肌肉者也。
审平之纪，其病咳。
此言中运燥金之平气，其病宜在皮毛也。皮毛，肺之合也。
静顺之纪，其病厥。
此言中运寒水之平气，其病宜在骨也。肾主骨也。
委和之纪，其病动摇注恐。又病肢废、痈肿疮疡。
此言中运木不及而从金化，金又刑木，木生火也。
伏明之纪，其病昏惑悲忘。
此言中运火不及而从水化，心阳为阴所遏也。
卑监之纪，其病留满否塞。又病飧泄。
此言中运土不及而从木化，风又胜之，是为肠风也。
从革之纪，其病嚏咳鼽衄。
此言中运金不及而从火化，肺家每有风热也。
涸流之纪，其病痿厥坚下。又病癃闭。
此言中运水不及而从土化，土邪又归于肾也。
发生之纪，其病怒。又病吐利。
此言中运木太过而又剋土，故上吐下泻也。
赫曦之纪，其病笑，疟，疡，血流，狂妄，目赤。又病痓。按：「痓」字当作「痉」。
此言中运火太过而又剋金，故病燥也。
敦阜之纪，其病腹满、四肢不举。
此言中运土太过而本经自病。脾主四肢也。
坚成之纪，其病喘喝胸凭仰息。又其病咳。
此言中运金太过而本经自病。肺为诸气长，故病有声也。
流衍之纪，其病胀。
此言中运水太过而长气不化，火不生土也。
厥阴司天，风气下临，脾气上从。
此以巳亥岁半以上风化于天，岁半以下火行于地言也。
民病体重，肌肉萎，食减口爽。
此风气临下，土之所畏，故脾气从而病也。食减口爽，即损谷则愈之谓。
目转耳鸣。
此言肝胆同见风木之病。以上皆天气所生病也。
赤沃下。
此火行于地而见尿血，为地气所生病也。
少阳在泉，其治苦酸。按：此当云酸苦。
是年上木则下火，风热交加。酸属木，以治其上；苦属火，以治其下。不兼间味者，与□□司天同也。义见后。
少阴司天，热气下临，肺气上从。
此以子午岁半以上热化于天，岁半以下燥行于地言也。
民病喘呕，寒热，嚏鼽衄，鼻窒，甚则疮疡燔灼。
此火气临下，金之所畏，故肺气从之，而逆天气所生病也。
胁痛善太息。
此燥行于地，甲木受伤，为地气所生病也。
阳明在泉，其治辛苦甘。按：此当云苦辛甘。
是年上火则下金，燥热交结。苦属火，以治其上；辛属金，以治其下。必兼甘者，火金之间味也。甘属土，为火之子，为金之母，故能调和于火金之间。
太阴司天，湿气下临，肾气上从。
此以丑未岁半以上湿化于天，岁半以下水行于地言也。
民病胸中不利，阴痿，气大衰。
此湿气临下，水之所畏，故肾气亦从而不用也。
反腰脽痛，厥逆。
此以土王之时，肾病尤甚，转摇不便，皆天气所生病也。
心下否痛，少腹痛。
此水行于地，心火受制，火不生土而时害于食。皆地气所生病也。
太阳在泉，其治淡咸。
是年上土则下水，寒湿内蕴。淡属土，即土之薄味，以治其上；咸属水，为水之正味，以治其下。水土既平，故不兼间味也。
少阳司天，火气下临，肺气上从。
此以寅申岁半以上火化于天，岁半以下木行于地言也。
民病咳嚏鼽衄，鼻窒口疡，寒热胕肿。
此火气临下，金之所畏，故肺气亦从而上逆，与少阴司天略同，皆天气所生病也。
心痛，胃脘痛，厥逆，鬲不通。
此风行于地，肝木自王，为地气所生病也。
厥阴在泉，其治酸苦。按：此当云苦酸。
是年上火则下木，风热为灾。苦属火，以治其上；酸属木，以治其下。木火合德，故不兼间味。
阳明司天，燥气下临，肝气上从。
此以卯酉岁半以上燥化于天，岁半以下火行于地言也。
民病胁痛、目赤、掉振、鼓慄、筋痿不能久立。
此燥气临下，木之所畏，故肝气亦从而上逆也。肝窍在目而主风主筋，己所胜者，轻而侮之，皆天气所生病也。
小便变，寒热如疟，甚则心痛。
此热行于地，而病肺心，火在阴分，郁而不伸，为地气所生病也。
少阴在泉，其治辛苦甘。
是年上金则下火，燥热交侵。辛属金，以治其上；苦属火，以治其下；甘味义见前。
太阳司天，寒气下临，心气上从。
此以辰戌岁半以上寒化于天，岁半以下土行于地言也。
民病心热，烦，嗌乾，善渴，鼽嚏，喜悲，数欠，善忘，甚则心痛。
此寒气临下，火之所畏，故心气从而上逆也。水胜为寒，火郁为热，热气妄行，寒又复之，皆天气所生病也。
水饮内蓄，中满不食，皮[疒君/巾]肉苛，筋脉不利，甚则胕肿、身后痈。
此湿行于地，病在肌肉，为地气所生病也。以其人[疒君/巾]痹久卧，故身后上背下臀为此痈疮。
太阴在泉，其治甘咸。按：此当云咸甘。
是年上水则下土，寒湿相合。咸属水，以治其上；甘属土，以治其下。
按：此六治者，前人亦以六气之化言之，然经文明言其治，疑当以治法为言，正与后文上取、下取、内取、外取，以求其过者合也。


内经运气病释三  ——————————————————————————————————————————————————————————————————————————————————————————

六元正纪大论篇  ***************************
厥阴司天之政，气化运行后天。
此言巳亥十年，气后天时而至也。按：经文先后之说，皆就正月朔日寅时言之。
民热病行于下，风病行于上，风燥胜复形于中。
此以风甚则燥胜而热复，故胜复更作，上下之气相形而见于中也。
初之气，民病寒于右之下。
此以燥金加于风木，初气为地左间即天右间之下也。上年太阳寒水或未退位，故寒病复见于此。
二之气，民病热于中。
此以寒水加于君火，故热为寒郁，即伤寒成温之候也。
三之气，民病泣出，耳鸣，掉眩。
此以三气即司天风木用事，风火交煽，有风必有火也。
四之气，民病黄瘅，而为胕肿，溽暑湿热相薄，争于左之上。
此以少阴暑热与太阴湿土相争，而为湿热之病也。本年少阴君火在天之左间。
五之气，寒气及体。
此以客湿土主燥金，燥湿更胜，而为沉阴之病也。
终之气，其病温厉。
此以终气即司地相火用事。相火者，畏火也。畏火司令，时寒气热，故病温厉，即冬温而民皆病者也。
岁宜以辛调上，以咸调下，畏火之气无妄犯之。
此言辛从金化，以调上之风木；咸从水化，以调下之相火。然相火易虚易实，不比君火之有常，调之非易，故宜慎也。
少阴司天之政，气化运行先天。
此言子午十年，气先天时而至也。
民病咳喘，血溢，血泄，鼽嚏，目赤眦疡，寒厥入胃，心痛，腰痛，腹大，嗌乾，肿上。
此以上火下金，火热而金清，故热病见上，清病见下也。
初之气，民病关节禁固，腰脽痛，中外疮疡。
此寒水为病，而以二之气炎暑将临，故又病热也。
二之气，民病淋，目瞑目赤，气郁于上而热。
此为木火相生，民气当和，而火郁亦不能不为病也。
三之气，民病气厥心痛，寒热更作，咳喘，目赤。
此言三气，即司天君火用事，二火交煽，故病热也。
四之气，民病寒热，嗌乾，黄瘅，鼽衄，饮发。
此以客主气皆湿土，而又承君相二火之后，故病湿热也。
五之气，民病温。
此以阳随收令，惟火沴金，时寒气热，阳邪之胜，为病正多也。
终之气，民病肿于上，咳喘，甚则血溢，病生皮腠，内舍于胁下，连少腹，而作寒中。
此以终气即司地燥金用事。金性收，故五气之馀火内格；金气清，故本气之新寒又作也。
岁宜咸以软之而调其上，甚则以苦发之、以酸收之而安其下，甚则以苦泄之。
此以咸从水化，故能调在上之君火。金以酸补，故能安在下之燥金。甚则以苦发之者，上热甚则非用苦之阳不能发越也。以苦泄之者，下热甚则非用苦之阴不能涌泄也。同一苦味，而有从阳从阴之别，即有苦寒、苦热之殊。余所以谓药借病用，即由此悟入耳。
太阴司天之政，气化运行后天。
此言丑未十年，气后天时而至也。
民病寒湿腹满，身膹膹胕肿，痞逆，寒厥，拘急。
此以阴凝于上，寒积于下，故所病皆寒湿也。
初之气，民病血溢，筋络拘强，关节不利，身重筋痿。
此以客主气皆风木，而太阴以湿土司天，风湿相搏，风病筋而湿病肉，血溢为木火之逆，而亦寒湿所郁也。
二之气，民病温厉盛行，远近咸若。
此以客主气皆君火，其气当和，而以湿热交蒸，故作温厉。
三之气，民病身重胕肿，胸腹满。
此以三气即司天湿土用事，而主气又为畏火，故病湿热。
四之气，民病腠理热，血暴溢，疟，心腹满热，胪胀，甚则胕肿。
此以客火主湿，而热甚于湿，故病加甚。
五之气，民病皮腠。
此以客主气皆燥金，故病及肺金之合，同类相从也。
终之气，民病关节禁固，腰脽痛。
此以终气即司地寒水用事，故病见于太阳所经之路。
岁宜以苦燥之、温之，甚者发之、泄之。
此言湿宜于燥，寒宜于温，味必用苦者。苦从火化，正用苦之阳也。而及其湿寒既化为热，又必有以发泄之。
少阳司天之政，气化运行先天。
此言寅申十年，气先天时而至也。
民病寒热、外发疮疡，内为泄满。
此火盛于外，而寒郁于中，故为外热内寒之证也。
往复之作，民病寒热，疟，泄，聋，瞑，呕吐，上怫，肿色变。
此以木盛则阳明受伤，甲木之气陵犯胃土，故为诸病。
初之气，温病乃起，其病气怫于上，血溢，目赤，咳逆，头痛，血崩，胁满，肤腠中疮。按：经凡言皮腠疮疡者，即今人病中斑疹之类。
此以君火用事于相火司上之年，二火合气，故其病温也。
二之气，民病热郁于上，咳逆，呕吐，疮发于中，胸嗌不利，头痛身热，昏愦脓疮。
此以湿土用事于君火主气之时，故为湿热之病也。
三之气，民病热中，聋瞑，血溢，脓疮，咳呕，鼽衄，渴，嚏欠，喉痹，目赤，善暴死。
此以三气即司天相火用事，客主之火皆炽，故热甚也。
四之气，民病满身重。
此以客燥主湿，燥胜而肺自病，湿胜而脾自病也。
五之气，民避寒邪。
此以水寒金冷，示民当知所避也。
终之气，民病关闭不禁，心痛，阳气不藏而咳。
此以终气即司地风木用事，以风加寒。风为阳邪，而其气主乎动也。
岁宜咸、宜辛、宜酸，渗之、泄之、渍之、发之。
此言咸从水化，能胜火也；辛从金化，能平木也；酸从木化，能顺木火之性。凡风火之相煽，尤赖酸以收之也。渗之是利小便，泄之是通大便，渍之、发之是解肌出汗。经所谓洁净府、去菀陈莝、开发腠理，皆所以致津液而通气也。
阳明司天之政，气化运行后天。
此言卯酉十年，气后天时而至也。
民病咳，嗌塞，寒热，发暴振慄，癃闭。
此皆金燥火热之病，肺与小肠受之也。
初之气，民病中热，胀，面目浮肿，善眠，鼽衄，嚏欠，呕，小便黄赤，甚则淋。
此以客气湿主气风，风为阳邪，湿为阴邪，风湿相搏，脾肾交病也。
二之气，厉大至，民善暴死。
此以客相火主君火，似乎二火合德，而以臣位君则大逆也。
三之气，民病寒热。
此以三气即司天燥金用事，以阳盛之时而行大凉之气，故病在皮毛也。
四之气，民病暴仆，振慄，谵妄，少气，嗌乾引饮，及为心痛，痈肿疮疡，疟寒之疾，骨痿，血便。
此以四气之后为司地君火所主，而太阳以寒水临之，水火相逆，故心肾同病也。
五之气，民气和。
此以风木用事，而得司地君火之温故也。
终之气，民病温。
此以终气即司地君火用事，以温加寒，民气当平。而温从火化，病则多热也。
岁宜以咸、以苦、以辛，汗之、清之、散之。
此以咸之从水化者，治司地之君火；苦之从火化者，治司天之燥金；辛之从金化者，治本气之不及。而火来乘之者，于上下求得其平也。岁半以下气过于热，故宜清；岁半以上气过于敛，故宜散。
太阳司天之政，气化运行先天。
此言辰戌十年，气先天时而至也。
民病寒湿，发肌肉萎，足痿不收，濡泻，血溢。
此皆寒湿使然。而惟血溢为木火之郁，寒甚必化热也。
初之气，民乃厉，温病乃作，身热，头痛，呕吐，肌腠疮疡。
此以上年终气君火与本年初气相火，为二火之交，重以主气风木，又为风火相薄，故见诸病。
二之气，民病气郁中满。
此以清燥之气固结于中，而阳郁也。阳郁则必伤其阴也。
三之气，民病寒，反热中，痈疽注下，心热瞀闷，不治者死。
此以三气即司天寒水用事，以寒化火，故病寒反热。所以太阳之寒传入阳明即成温也，不戢则燎原矣。
四之气，民病大热，少气，肌肉萎，足痿，注下赤白。
此为以客胜主，湿土受风木之制，而阳明反燥也。
五之气，民乃舒。
此以岁半之后地气主之，以湿土而得君火之助故也。
终之气，民乃惨凄，反者孕乃死。
此以终气即司地太阴用事，再加于寒水之位故也。
岁宜苦以燥之、温之。
此言凡遇湿土、寒水之年，湿宜燥之，寒宜温之。味必用苦者，苦从火化，治寒以热正用苦之阳也。太阴岁宜与此略同。不言发泄者，义已见于前也。
凡此司天所生之病，以巳亥、子午、丑未、寅申、卯酉、辰戌年为序者，所以明厥、少、太、少、阳、太之六气，而于巳亥起厥之诀，亦可推而知也。
壬子、壬午，其病支满。按：经文于《六元正纪》中，惟子午、寅申、辰戌载有民病，馀三纪无之。
此以中运太角木太过而剋土也。
戊子、戊午，其病上热血溢。
此以中运太征火太过而伤阴也。
甲子、甲午，其病中满身重。
此以中运太宫土太过而脾自病也。
庚子、庚午，其病下清。
此以中运太商金太过而致燥病也。
丙子、丙午，其病寒下。
此以中运太羽水太过而见寒病也。
壬寅、壬申，其病掉眩，支胁惊骇。
此以中运太角木太过而肝为病也。
戊寅、戊申，其病上热郁，血溢，血泄，心痛。
此以中运太征火太过而心为病也。
甲寅、甲申，其病体重，胕肿，痞，饮。
此以中运太宫土太过而脾为病也。
庚寅、庚申，其病肩背胸中。
此以中运太商金太过而肺为病也。
丙寅、丙申，其病寒，浮肿。
此以中运太羽水太过而肾为病也。
壬辰、壬戌，其病眩掉目瞑。
此以中运太角木太过而见风病也。
戊辰、戊戌，其病热郁。
此以中运太征火太过而见热病也。
甲辰、甲戌，其病湿下重。
此以中运太宫土太过而见湿病也。
庚辰、庚戌，其病燥，背瞀胸满。
此以中运太商金太过而见燥病也。
丙辰、丙戌，其病大寒留于溪谷。
此以中运太羽水太过而见寒病也。
厥阴所至为里急，为支痛，为软戾，为胁痛呕泄。
此巳亥十年初、终六气之病，为病之常也。按：此以春夏秋冬四时为言。
少阴所至为疡疹，身热，为惊惑，恶寒，战慄，谵妄，为悲妄，衄蔑，为语笑。
此子午十年初、终六气之病，为病之常也。
太阴所至为积饮否隔，为蓄满，为中满霍乱吐下，为重胕肿。
此丑未十年初、终六气之病，为病之常也。
少阳所至为嚏，呕，疮疡，为惊躁，瞀昧，暴病，为喉痹，耳鸣，呕涌，为暴注，瞤瘈，暴死。
此寅申十年初、终六气之病，为病之常也。
阳明所至为浮虚，为鼽、尻、阴、股、膝、髀、腨、䯒、足病，为皴揭，为鼽嚏。
此卯酉十年初、终六气之病，为病之常也。
太阳所至为屈伸不利，为腰痛，为寝汗，痓，为流泄禁止。按：此条「寝汗痓」亦当作「寝汗痉」。
此辰戌十年初、终六气之病，为病之常也。
木郁之发。
此言金胜制木，而木郁之，待时而发也。
民病胃脘当心而痛，上支两胁，鬲咽不通，食饮不下。
此木淫土虚之病也。
甚则耳鸣眩转，目不识人，善暴僵仆。
此风淫而本经自病也。
木之发，其气无常。
此言其发无常期也。风善行而数变，故发亦无定。经曰：木发无时。
木郁达之。
达，畅达也。木喜条达。凡在表者，当疏其经；在里者，当疏其脏。但使气得通行皆谓之达。
火郁之发。
此言水胜制火，而火郁之待时而发也。
民病少气，疮疡痈肿，胁、腹、胸、背、面首、四肢䐜愤胪胀，疡痱，呕逆。
此火湿之上冲于肺胃也。
瘈瘲，骨痛，节乃有动。
此火湿之内淫于筋骨也。
注下，温疟，腹中暴痛，血溢，流注，精液乃少。
此火湿下上流行，经络受伤，而动血耗精也。
目赤，心热，甚则瞀闷，懊憹，善暴死。
此肝心二经之火湿并行于内，而其性急速也。
刻终大温，汗濡元府。
此即火欲发之征也。凡一气主六十日八十七刻半，火之发在四气，则三气刻数将终，即有大温之候。
火之发，其气四。
四之气为太阴，火郁之发，独在湿土王时，故其气必兼乎湿也。
火郁发之。
发，发越也。凡火之所居，其有结聚敛伏者，不宜蔽遏，故当因其势而解散之、升扬之也。凡病于阳虚、阳盛二者之外，另有阳为阴遏之证，皆当用升阳散火之法，即此之谓。
土郁之发。
此言木胜制土，而土郁之待时而发也。
民病心腹胀，肠鸣而为数后。
此湿行于上中下三焦，必治其中而上下始安也。
甚则心痛胁䐜。
此心为湿乘，肝为侮也。
呕吐霍乱。
此湿上下行，而或呕或吐，或吐利交作。病每见于中也。
饮发注下，胕肿身重。
此水饮发而大便暴泄，脾伤而肌肉见病。皆土发湿邪之证也。
土之发也，以其四气。
四气为土之王时，故土之发也以四气。
土郁夺之。
夺，直取也。土畏滞，凡滞在上者可吐；滞在下者可泻。而皆不外直取其中，以安其上下也。
金郁之发。
此言火胜制金，而金郁之待时而发也。
民病咳逆，嗌乾，面尘色恶。
此燥气胜而肺病也。
心胁满引少腹，善暴痛不可反侧。
此金气胜而伤肝也。
金之发也，其气五。
五气为阳明王时，故其发也以五气。
金郁泄之。
泄，疏利也。金郁之病，为咳，为闭，为燥，为寒，凡解表，利气，通便，皆谓之泄。
水郁之发。
此言土胜制水，而水郁之待时而发也。
民病寒客心痛，腰脽痛，大关节不利，屈伸不便。
此皆寒水为病，于太阳经行之路也。
善厥逆，痞坚腹满。
此阴胜而阳气不伸，遂成阳为阴遏之病也。
水之发也，其气二火前后。
君火为二之气，相火为三之气。君火之后、相火之前，六十日之内乃水郁之所发也。水王于冬，而发于火令之时，阴乘阳也。经曰：水随火。
水郁折之。
折，抑制也。水郁之病为寒、为水，其性善流。凡养肺金、实脾土、利膀胱、壮命火，皆谓之折。
民病犯寒而不远寒，则寒至。寒至则坚否腹满，痛急下利之病生矣。
此言应远寒药，而仍用寒，则病即因寒药之误而甚也。
民病犯热而不远热，则热至。热至则身热，吐下霍乱，痈疽疮疡，瞀郁注下，瞤瘈肿胀，呕，鼽衄，头痛，骨节变，肉痛，血溢血泄，淋闭之病生矣。
此言应远热药，而仍用热，则病即因热药之误而甚也。
大积大聚，其可犯也。衰其大半而止，过者死。
此言积聚之病必当攻之使去，而正乃得安。特攻之不可过甚耳。此正教人以宜攻之病，不可畏虚而留病也。
妇人重身，毒之何如？有故无殒，亦无殒也。
此言病苟有当去者，虽在有娠之妇，亦不可畏虚而留病也。


内经运气病释四  ——————————————————————————————————————————————————————————————————————————————————————————

至真要大论篇  ***************************
厥阴司天，风淫所胜。
此以巳亥岁半以上，风化于天而言也。
民病胃脘当心而痛，上支两胁鬲咽不通，饮食不下，舌本强，食则呕，冷泄，腹胀，溏泄，瘕，水闭，病本于脾。
此以肝邪乘脾，故诸病皆见于己土也。
风淫所胜，平以辛凉，佐以苦甘。以甘缓之，以酸泻之。
此以风为木气，惟金能胜，故治以辛凉。辛从金化，凉为金气也。而过于辛则反伤其气，故佐以苦甘。苦以温金，甘以益气也。经曰：肝苦急，急食甘以缓之。又曰：以酸泻之。
风化于天，清反胜之。治以酸温，佐以甘苦。
此以风木之化，而反为金之清气胜之也。酸为木之同气，温以制清也，甘以缓肝之急，苦以温金之清。
厥阴在泉，风淫所胜。
此言寅申岁半以下风司于地，为火风之气也。
民病洒洒振寒，善呻数欠，心痛支满，两胁里急，饮食不下，鬲咽不通，食则呕，腹胀善噫，得后与气则快然，如衰身体皆重。
此以木邪淫胜，而脾胃受伤为病也。
风淫于内，治以辛凉，佐以苦甘，以甘缓之，以辛散之。
此以金能胜木，故治以辛凉。然辛胜恐伤其气，故必佐以苦甘。苦胜辛，甘益气也。经曰：肝苦急，急食甘以缓之。肝欲散，急食辛以散之。
风司于地，清反胜之，治以酸温，佐以苦甘，以辛平之。
此以木不胜土，而反为金气之清者胜之也。以酸之与木同气者，用温以制金之清；即以苦之从火而化者，佐甘以缓木之急。凡木之正味，其补以辛。金之正味，其泻以辛。故可两平之。
少阴司天，热淫所胜。
此以子午岁半以上，热化于天而言也。
民病胸中烦热，嗌乾，右胠满，皮肤痛，寒热，咳喘，唾血，血泄，鼽衄嚏呕，溺色变，甚则疮疡胕肿，肩背臂臑及缺盆中痛，心痛，肺䐜，腹大满膨膨而喘咳，病本于肺。
此以金受火伤，故诸病皆见于肺也。
热淫所胜，平以咸寒，佐以苦甘，以酸收之。
此以热为火气，惟水能胜，故治以咸寒，咸从水化也。其佐苦甘者，苦能泄热，甘能泻火也，热越不敛，故以酸收。经曰：心苦缓，急食酸以收之。
热化于天，寒反胜之，治以甘温，佐以苦酸辛。
此以君火之化，而反为水之寒气所胜也。甘能制水，热能制寒，故治以甘热。寒得苦而温，亦得辛而散，故佐以苦辛。火为水胜则心苦缓，故宜酸以收之。
少阴在泉，热淫所胜。
此言卯酉岁半以下热司于地，为燥火之气也。
民病腹中常鸣，气上冲胸，喘，不能久立，寒热，皮肤痛，目瞑齿痛䪼肿，恶寒发热如疟，少腹中痛，腹大。
此火气奔动于中，乘肺及胃，金水受伤，阴阳争胜而上中下三焦俱病也。
热淫于内，治以咸寒，佐以甘苦，以酸收之，以苦发之。
此以水能制火，故治以咸寒也。甘胜咸，所以防咸之过。苦能泄，所以去热之实也。热越而不能敛，则以酸收之。热郁而不能散，则以苦发之。
热司于地，寒反胜之，治以甘热，佐以苦辛，以咸平之。
此以火不胜金，而反为水气之寒者胜之也。甘胜水，热制寒，而又佐以苦辛。寒得苦而温，亦得辛而散也。火之正味，其补以咸。水之正味，其泻以咸。故可两平之。
太阴司天，湿淫所胜。
此以丑未岁半以上，湿化于天而言也。
民病胕肿，骨痛，阴痹。阴痹者，按之不得。腰脊头项痛，时眩，大便难，阴气不用，飢不欲食，咳唾则有血，心如悬。病本于肾。
此以水为土克，故诸病皆见于肾也。
湿淫所胜，平以苦热，佐以酸辛，以苦燥之，以淡泄之。
此以湿为土气，惟燥能胜，故治以苦热。酸从木化，用以制土。而必酸辛并用者，辛胜酸，所以防酸之过也。苦从火化，火能助燥。经曰：脾苦湿，急食苦以燥之。淡渗者，利窍以去湿也。
湿上甚而热，治以苦温，佐以甘辛，以汗为故而止。
此湿郁于上而成热也。治以苦温者，欲其燥。佐以甘辛者，取其汗。适复其故即止，戒过汗也。
湿化于天，热反胜之，治以苦寒，佐以苦酸。
此以湿土之化，而反为火之热气胜之也。苦寒以祛湿热，苦酸以泻木火。酸为木之正味，木位之主其泻以酸，木平则热亦散矣。
太阴在泉，湿淫所胜。
此言辰戌岁半以下，湿司乾地，为寒湿之气也。
民病饮积心痛，耳聋，浑浑焞焞，嗌肿喉痹，阴病血见，少腹痛肿，不得小便，病冲头痛，目似脱，项似拔，腰如折，髀不可以回，膕如结，腨如别。
此以寒湿乘心，又土邪淫胜剋水，而三焦及肾、膀胱俱为水脏，故皆病也。
湿淫于内，治以苦热，佐以酸淡，以苦燥之，以淡泄之。
此以燥能胜湿，故治以苦热也。酸从木化，所以制土；淡与甘同，所以益土，故佐以酸淡。又必苦燥淡泄者，除湿而使湿有去路也。
湿司于地，热反胜之，治以苦冷，佐以咸甘，以苦平之。
此以土不胜水，而反为火之热气胜之也。故以苦冷者抑木火之邪，而即佐咸以除已甚之热，甘以补已衰之土。平之以苦者，苦从火化，亦能温土，故可两平之。
少阳司天，火淫所胜。
此以寅申岁半以上，火化于天而言也。
民病头痛，发热恶寒而疟。热上皮肤痛，色变黄赤。传而为水，身面胕肿，腹满仰息，泄注赤白，疮疡，咳唾血，烦心胸中热，甚则鼽衄，病本于肺。
此金受火邪，水不能制，故诸病皆见于肺也。当与子午年诸病参看。
火淫所胜，平以酸冷、佐以苦甘，以酸收之，以苦发之，以酸复之。
此以火即热气，惟水能胜，与热淫同，故平以酸冷。酸能收逆气，寒能胜热气也。其佐甘苦者，甘以缓火之急，苦以泻火之实也。火盛则越，以酸收之；火郁则伏，以苦发之。而又必以酸复之者，恐发之过而未免伤气也。上文热淫所胜，当参观之。
火化于天，寒反胜之，治以甘热，佐以苦辛。
此以相火之化，而反为水之寒气胜之也。治以甘热，甘能胜水，热能制寒也。佐以苦辛，寒得苦而温，亦得辛而散也。
少阳在泉，火淫所胜。
此言巳亥岁半以下，火司于地，为风火之气也。
民病注泄赤白，少腹痛，溺赤，甚则血便。
此以热在下焦，故气血两见伤也。余与少阴在泉同候。
火淫于内，治以咸冷，佐以苦辛，以酸收之，以苦发之。
此以水气制火，故治以咸冷，与热淫同。苦能泄火，辛能散火，故以为佐。酸收苦发者，热越则敛之，热郁则散之也。
火司于地，寒反胜之，治以甘热，佐以苦辛，以咸平之。
此以火不胜金，而反为水气之寒者胜之也。甘胜水，热胜寒。寒得苦而温，得辛而散。火之正味其补以咸，水之正味其泻以咸，故可两平之。
阳明司天，燥淫所胜。
此以卯酉岁半以上，燥化于天而言也。
民病左胠胁痛，寒清于中，感而疟，咳，腹中鸣，注泄鹜溏，心胁暴痛，不可反侧，嗌乾，面尘，腰痛，丈夫㿗疝，妇人少腹痛，目昧眦疡，疮痤痈。病本于肝。
此以木受金伤，故诸病皆见于肝也。
燥淫所胜，平以苦温，佐以酸辛，以苦下之。
此以燥为金气，惟火能胜，故平以苦温，苦从火化也。佐以酸辛者，以酸泻木而补金，即以辛泻金而补木也。苦下，专指肠胃燥结而言。
燥化于天，热反胜之，治以辛寒，佐以苦甘。
此以燥金之化，而反为火之热气胜之也。辛寒所以泄热，苦甘所以泻火。
阳明在泉，燥淫所胜。
此言子午岁半以下，燥司于地，为火燥之气也。
民病喜呕，呕有苦，善太息，心胁痛不能反侧，甚则嗌于，面尘，身无膏泽，足外反热。
此以金邪淫胜，甲木受伤，故所见皆肝胆之病。
燥淫于内，治以苦温，佐以甘辛，以苦下之。
此以苦能降逆，故治以苦温。经曰：肺苦气上逆，急食苦以泄之是也。木受金伤，佐以甘缓辛，则木补金泻，两得之矣。肠胃燥结，非下不可；急下之法，非苦不可。
燥司于地，热反胜之，治以平寒，佐以苦甘，以酸平之，以和为利。
此以金不胜木，而反为火气之热者胜之也。燥金之性恶热而畏寒，故用平寒者以泻火。而佐以苦，即佐以甘，以甘能除大热也。金衰故用酸以补金位之弱，即用酸以收浮越之火，故可两平之。以和为利者，言不可过也。
太阳司天，寒淫所胜。
此以辰戌岁半以上，寒化于天而言也。
民病血变于中，发为痈疡，厥心痛，呕血，血泄，鼽衄，善悲，时眩仆，胸腹满，手热，肘挛，腋肿，心澹澹大动，胸胁胃脘不宁，面赤目黄，善噫，嗌于，甚则色炱，渴而欲饮。病本于心。
此寒水胜而邪乘，心火受寒伤，故诸病皆见于心也。
寒淫所胜，平以辛热，佐以甘苦，以咸泻之。
此以寒为水气，惟热能胜，热从火化也。然阴病恶燥，故必兼以辛润，辛从金化，水之母也。经曰：肾苦燥，急食辛以润之。肾欲坚，急食苦以坚之。用苦补之，咸泻之。
寒化于天，热反胜之，治以咸冷，佐以苦辛。
此以寒水之化，而反为火之热气胜之也。咸冷以抑火，而又佐苦以泄火，辛以散火。
太阳在泉，寒淫所胜。
此言丑未岁半以下，寒司于地，为湿寒之气也。
民病少腹控睾引腰脊，上冲心痛，血见，嗌痛，颔肿。
此以寒淫于下，肾、膀胱自伤其类，而水邪且上侮火府也。
寒淫于内，治以甘热，佐以苦辛，以咸泻之，以辛润之，以苦坚之。
此以土能胜水，热能胜寒，故治以甘热。甘从土化，热从火化也。经曰：肾苦燥，急食辛以润之。肾欲坚，急食苦以坚之。用苦补之、咸泻之。
寒司于地，热反胜之，治以咸冷，佐以甘辛，以苦平之。
此以水不胜火，而反为湿气之热者胜之也。咸冷以抑火，甘以泻火，辛以散火也。苦从火化，而又为水之正味，故可两平之。


内经运气病释五  ——————————————————————————————————————————————————————————————————————————————————————————

至真要大论篇  ***************************
厥阴司天。
此以巳亥岁半以上，客主之气有胜无复言也。
客胜则耳鸣掉眩，甚则咳。
此言客初气燥金胜，客二气寒水胜，客三气风木胜也。风胜则耳目病，燥胜、寒胜皆能致咳。
主胜则胸胁痛、舌难以言。
此言主时三气木火胜客也。木胜则胸胁痛，肝与胆为表里也。火胜则舌难言，心开窍于舌也。
厥阴之客，以辛补之，以酸泻之，以甘缓之。
辛补酸泻，与主气同。甘缓者，经曰：肝苦急，急食甘以缓之也。
木位之主，其泻以酸，其补以辛。
木性升，酸则反其性而敛之，故曰泻木喜达。辛则助其气而发之，故曰补。经曰：肝欲散，急食辛以散之。用辛补之，酸泻之。
厥阴在泉。
此以寅申岁半以下，客主之气有胜无复言也。
客胜则大关节不利，内为痉强拘瘈，外为不便。
此言客四气燥金胜，客五气寒水胜，客终气风木胜也。寒胜则太阳经病，风燥胜则血不荣筋。
主胜则筋骨繇，并腰腹时痛。
此言主时土金水三气胜客也。金燥胜则木病，故风动而拘急；水寒胜则太阳经病；土湿胜则太阴经病。
厥阴之客。
辛补，酸泻，甘缓，治与巳亥厥阴司天同。
木位之主。
酸泻、辛补，治亦同巳亥司天。
少阴司天。
此以子午岁半以上，客主之气有胜无复言也。
客胜则鼽嚏，颈项强，肩背瞀热，头痛，少气，发热，耳聋目瞑，甚则胕肿，血溢，疮疡，咳喘。
此言客初气寒水胜，客二气风木胜，客三气君火热胜也。寒胜则太阳所经之处皆病，而兼见咳喘；风胜则聋瞑，胕肿；热胜则血溢、疮疡。
主胜则心热烦躁，甚则胁痛支满。
此言主时三气木火胜客也。火胜则烦躁，木胜则胁痛满。
少阴之客，以咸补之，以甘泻之，以酸收之。
咸补、甘泻，与主气同。酸收者，经曰：心苦缓，急食酸以收之也。
火位之主，其泻以甘，其补以咸。
火性速，甘则反其性而缓之，故曰泻火欲软。咸则顺其气而软之，故曰补。经曰：心欲软，急食咸以软之。用咸补之，甘泻之。
少阴在泉。
此以卯酉岁半以下，客主之气有胜无复言也。
客胜则腰痛，尻、股、膝、髀、腨、䯒、足病，瞀热以酸，胕肿不能久立，溲便变。
此言客四气寒水胜，客五气风木胜，客终气君火胜也。寒胜则太阳经病；木胜则筋酸胕肿，火胜则溲便为之变，以火居阴分也。
主胜则厥气上行，心痛，发热，鬲中众皆作，发于胠胁，魄汗不藏，四逆而起。
此言土金水三气胜客也。君火受制于群阴，故厥逆痛痹。阴汗，肢冷，为阴气有馀也。
少阴之客。
咸补、甘泻、酸收，治与子午少阴司天同。
火位之主。
甘泻、咸补，治亦同子午司天。
太阴司天。
此以丑未岁半以上，客主之气有胜无复言也。
客胜则首面胕肿，呼吸气喘。
此言客初气风木胜，客二气火热胜，客三气湿土胜也。皆风湿热为病。
主胜则胸腹满，食已而瞀。
此言主时三气木火胜客也。主客初二气相和，故惟三气湿土为病。
太阴之客，以甘补之，以苦泻之，以甘缓之。
甘补、苦泻，与主气同。甘缓者，经曰：脾欲缓，急食甘以缓之。
土位之主，其泻以苦，其补以甘。
土性湿，苦则反其性而燥之，故曰泻。土欲缓，甘则顺其气而缓之，故曰补。经曰：脾欲缓，急食甘以缓之。用苦泻之，甘补之。
太阴在泉。
此以辰戌岁半以下，客主之气有胜无复言也。
客胜则足痿下重，便溲不时。湿客下焦，发而濡泻，及为肿，阴曲之疾。
此言客四气风木胜，客五气君火胜，客终气湿土胜也。风湿热俱胜，故为诸病。
主胜则寒气逆满，食饮不下，甚则为疝。
此言主时土金水三气胜客也。金寒水冷，客之木火足以敌之，故惟见土湿之病。
太阴之客。
甘补，苦泻，甘缓，治与丑未厥阴司天同。
土位之主。
苦泻、甘补，治亦同丑未司天。
少阳司天。
此以寅申岁半以上，客主之气有胜无复言也。
客胜则丹疹外发、及为丹熛疮疡，呕逆、喉痹、头痛、嗌肿、耳聋、血溢，内为瘈瘲。
此言客初气君火胜，客二气湿土胜，客三气相火胜也。所见皆湿热病，而热甚于湿。
主胜则胸满，咳，仰息，甚而有血，手热。
此言主时三气木火胜客也。风胜则气逆，热胜则营伤。
少阳之客，以咸补之，以甘泻之，以咸软之。
咸补，甘泻，与子午少阴司天同。咸软者，经曰：心欲软，急食咸以软之。君相皆火，故其治同也。
火位之主。
甘泻、咸补，治亦同子午司天。
少阳在泉。
此以巳亥岁半以下，客主之气有胜无复言也。
客胜则腰腹痛而反恶寒，甚则下白，溺白。
此言客四气君火胜，客五气湿土胜，客终气相火胜也。火居阴分，湿亦化热，故诸见湿热之病。
主胜则热反上行而客于心，心痛，发热，格中而呕。少阴同侯。
此言主时土金水三气胜客也。此与少阴同为阴盛格阳。
少阳之客。
咸补，甘泻，治与子午少阴司天同。咸软，治与寅申少阳司天同。
火位之主。
甘泻，咸补，治亦同子午司天。
阳明司天。
此以卯酉岁半以上，客主之气无胜无复言也。
清复内余，则咳衄，嗌塞，心鬲中热，咳不止而白血出者死。
此独不言客主之胜者，以燥金之客加于木火之主，金居火位，客不胜主。而清气郁极必发，益以木火热邪充斥，肺津大伤。白涎、白液，皆为白血。营气衰而血不及化，故主死也。三气即司天之位，故清气有馀，与太阳之在泉同。
阳明在泉。
此以子午岁半以下，客主之气有胜无复言也。
客胜则清气动下，少腹坚满而数便泻。
此言客四气湿土胜，客五气相火胜，客终气燥金胜也。湿胜则便泄；火胜则便数；燥胜则腹坚满。终气在泉之位，故清气下动。
主胜则腰重腹痛，少腹生寒，下为鹜溏，则寒厥于肠，上冲胸中，甚则喘不能久立。
此言主时土金水三气胜客也。水湿胜则腰重腹痛便溏；金胜则下病肠腑，上病肺经也。
阳明之客，以酸补之，以辛泻之，以苦泄之。
酸补、辛泻，与主气同。苦泄者，经曰：肺苦气上逆，急食苦以泄之。肺本金脏，阳明为燥金，故治略同。
金位之主，其泻以辛，其补以酸。
金性收，辛则反其性而散之，故曰泻。金欲收，酸则顺其气而收之，故曰补。经曰：肺欲收，急食酸以收之。用酸补之，辛泻之。卯酉年阳明司天，客主之气无胜无复，故阳明之治，繫于是年在泉条下。
太阳司天。
此以辰戌岁半以上，客主之气有胜无复言也。
客胜则胸中不利，出清涕，感寒则咳。
此言客初气相火胜，客二气燥金胜，客三气寒水胜也。火胜则胸中不利；燥胜则鼻中不利；寒胜则喉中不利。
主胜则喉嗌中鸣。
此言主时木火三气胜客也。主客惟火同气，而火因寒覆，故阳气欲达而喉嗌中作水声。
太阳之客，以苦补之，以咸泻之，以苦坚之，以辛润之。
苦补、咸泻，与主气同。辛润者，经曰：肾苦燥，急食辛以润之。肾本水脏，太阳为寒水，故治略同。
水位之主，其泻以咸，其补以苦。
水性凝，咸则反其性而软之，故曰泻。水欲坚，苦则顺其气而坚之，故曰补。经曰：肾欲坚，急食苦以坚之。用苦补之，咸泻之。太阳在泉，无胜无复，故经无治法。
太阳在泉。
此以丑未岁半以下，客主之气无胜无复言也。
寒复内余，则腰、尻痛，屈伸不利，股、胫、足、膝中痛。
此独不言客主之胜者，以水居水位，两不相胜也。然以寒水之客而加于土金之主，重阴气盛，故寒气有馀于内也。


内经运气病释六  ——————————————————————————————————————————————————————————————————————————————————————————

至真要大论篇  ***************************
厥阴之胜。
此言风木气胜，而土受制也。
民病耳鸣，头眩，愦愦欲吐，胃鬲如寒。
此风木之动，木邪伤胃，胃虚如寒，非真寒也，乃水饮也。
胠胁气并，化而为热，小便黄赤。
此肝邪盛而化热，侵及小肠也。
胃脘当心而痛，上支两胁，甚则呕吐，鬲咽不通。
此木胜剋土，而胃病也。
肠鸣飧泄，少腹痛，注下赤白。
此以胃、大肠皆属阳明，足经病而手经亦病也。
厥阴之胜，治以甘清，佐以苦辛，以酸泻之。
甘为土味，清为金气。土金相生，则木有制而土不受克矣。佐以苦辛，苦为火味以生土，辛为金味以制木。木性条达，反其性而敛之，故为泻。
厥阴之复。
此言木气先受金制，而既乃复也。
民病少腹坚满，里急暴痛。
此肝邪盛而气急也。
厥心痛，汗发。
此肝邪乘胃，上陵于心，而阳气泄也。
呕吐，饮食不入，入而复出，甚则入脾，食痹而吐。
此脾受肝伤，故食入不化，或入而气闭不通，吐出乃已也。
筋骨掉眩，清厥。
此风气盛而头目颤运，手足逆冷也。
厥阴之复，治以酸寒，佐以甘辛，以酸泻之，以甘缓之。
酸为木味，寒为水气。木之正味其泻以酸。木火相生，宜清以寒也。佐以甘辛者，木盛土衰，以甘补土。辛从金化，以辛制木也。酸泻甘缓，皆木之正味，而为正治。
少阴之胜。
此言君火气胜，而金受制也。
民病心下热，善飢，脐下反动。
此以少阴之脉起心中，出属心系，下络小肠，而热乘之也。
气游三焦，呕逆，躁烦，腹满痛，溏泄，传为赤沃。
此以热盛包络，包络之脉历络三焦，而上中下俱病也。赤沃，便血也。
少阴之胜，治以辛寒，佐以苦咸，以甘泻之。
辛为金味，寒为水气。金水相生，则火有制，而金不伤。佐以苦咸，苦从火化，以助其辛；咸从水化，以助其寒也。火性急速，故以甘缓为泻。
少阴之复。
此言君火先受水制，而既乃复也。
民病燠热内作，烦躁，鼽衄嚏，嗌燥，少腹绞痛，分注时止。
此火炎上而在喉，火陷下而居肾。大肠分小便之水津，而时止时作也。
气动于左，上行于右，咳，暴瘖，皮肤痛。
此以肺主音声、外合皮毛，而受火之伤也。
心痛郁冒不知人，乃洒淅恶寒，振慄谵妄。
此心邪自实，神明内乱，热极则生寒，非真寒也。
寒已而热，渴而欲饮，少气，骨痿，隔肠不便，浮肿，哕噫。
此寒已，而复见真热也。谵妄甚，故少气。振慄甚，故骨痿。阴阳水火不交会于中土，故气阻而外内交病。
痱、疹、疮、疡、痈、疽、痤、痔，甚则入肺，咳而鼻渊。
此热甚伤肺，不外越于皮毛，即内入于肺经也。
少阴之复，治以咸寒，佐以苦辛，以甘泻之，以酸收之，辛苦发之，以咸软之。
咸为水味，寒为水气，制以其所不胜也。佐以苦辛，发不远热也。甘酸以泻火而敛浮热，苦咸以散火而解热结。
太阴之胜。
此言湿土气胜，而水受制也。
民病火气内郁，疮疡于中，流散于外。
此以寒湿外甚，则心火内郁，从中以达于皮肤之外也。
病在胠胁，甚则心痛。
此谓其疮疡在胠胁之皮肤，若不流散于外，则毒归于内。以心脉出于腋下，而起于心中也。
热格，头痛，喉痹，项强。
此谓热胜而格于上也。
独胜则湿气内郁，寒迫下焦，痛留顶，互引眉间，头重，腰脽重强。
此谓无热而湿独胜也。无热则为寒湿，而下与太阳寒水气合，故其所病皆为太阳经脉所行之路。
胃满，少腹满，内不便，善注泻，足下温，足胫胕肿。饮发于中，胕肿于上。
此则寒湿合病，而滞于中下也。饮发则水又于湿合，而上行矣。
太阴之胜，治以咸热，佐以辛甘，以苦泻之。
咸为水味，热为火气。湿热则以咸化之，寒湿则以热治之。湿胜则土寒，辛能温土，甘能补土，故佐以辛甘。若湿胜而土实，则以苦泻之。土之正味，其泻以苦也。
太阴之复。
此言土气先受木制，而既乃复也。
民病体重，中满，食饮不化。
此土邪盛而自伤同气也。
胸中不便，饮发于中，咳喘有声。
此阴气上逆，脾湿侵肺也。
头顶痛重，而掉瘈尤甚。
此湿在三阳，筋脉濡软也。
呕而密默，唾吐清液。
此寒湿内动也。
甚则入肾窍，泻无度。
此土邪传肾，肾开窍于二阴，而门户不要，水泉不藏也。
太阴之复，治以苦热，佐以酸辛，以苦泻之、燥之、泄之。
苦为火味，热为火气。苦泻土，热燥湿也。佐以酸辛者，惟木生火，火不足则佐以酸；惟金生水，火太过则佐以辛也。土位之主，其泻以苦，泻以夺其实。燥以胜其湿，泻以利其水也。
少阳之胜。
此言相火气胜，而金受制也。
民病热客于胃，烦心，心痛，目赤，欲呕，呕酸，耳痛。
此客热行于上焦，故所见病多在上也。
善飢，善惊，谵妄。
此客热行于中焦，而火盛伤阴也。
少腹痛，溺赤，下沃赤白。
此客热行于下焦也。赤白有气血之分，大便曰利，小便曰浊。
少阳之胜，治以辛寒，佐以甘咸，以甘泻之。
辛为金味，寒为水气。金水相生，则火有制而金不伤。佐以甘咸，甘能泻火，咸能泄热也。以甘泻之者，甘能除大热也。
少阳之复。
此言相火先受水制，而既乃复也。
民病惊瘈，咳衄，心热烦躁，便数，憎风。
此火乘心肺，表里交热也。
面如浮埃，目乃瞤瘈，上为口糜，呕逆，血溢，血泄。
此厥气上行，火气内发，故形色变，而逼血妄行也。
发而为疟，恶寒鼓慄，嗌络焦藁，渴引水浆，少气脉萎。
此风火相薄，阴阳相併，寒极而热，津液涸，气血伤也。
色变黄赤，化而为水，传为胕肿。
此气蒸热化，水道不通，故溺色变而浮肿如泥也。
甚则入肺，咳而血泄。
此以火盛剋金，而血溢于肺也。
少阳之复，治以咸冷，佐以苦辛，以咸软之，以酸收之，辛苦发之。
咸为水味，冷为水气，制以所不胜也。佐以苦辛，发散其热。苦从火化，火气虚则佐以苦。辛从金化，火气盛则佐以辛。而又必咸软以解热之结，酸收以敛热之浮。辛苦发之，所以申发不远热，毋犯寒凉之意也。当与少阴参看。
阳明之胜。
此言燥金气胜，而木受制也。
民病清，发于中，左胠胁痛，溏泄。
此金盛木郁，而清邪陷于下也。
内为嗌塞，外发㿗疝。
此肝木受病，而清气上下行也。
胸中不便，嗌塞而咳。
此以燥胜则肺气敛，而失其治节也。胸中，肺之所居。
阳明之胜，治以酸温，佐以辛甘，以苦泄之。
酸为木味，温为火气。木火相生，则金有制，而木不伤。阳明有燥金之气，有清金之气。燥气而有馀，则辛以散之；清气而不足，则甘以滋之。苦从火化，能泄其燥邪也。
阳明之复。
此言金气先受火制，而既乃复也。
民病生胠胁气归于左，善太息。
此金气盛而肝伤，则木为之郁，肝阳不升，胆亦病也。
甚则心痛否满，腹胀而泄，呕，苦咳哕，烦心，病在鬲中。
此清气太过，阳明气逆心胃，生寒而皆病也。
头痛，甚则入肝，惊骇筋挛。
此金气乘肝也。厥阴肝脉上额，与督脉会于巅。
阴明之复，治以辛温，佐以苦甘，以苦泄之，以苦下之，以酸补之。
辛为金味，温为火气。泻金以辛，胜清以温也。苦以制金，甘以生金，故佐以苦甘。而又苦泄以开燥结，酸补以敛津液。下亦泄也。
太阳之胜。
此言寒水气胜，而心受制也。
民病痔、疟发。
此以太阳经脉贯臀，故痔发。以邪正分争而寒热互作，故疟发。皆寒胜火郁之病也。
寒厥入胃，内生心痛。
此寒入胃，胃脘当心而痛。胃脘在心下，故曰心痛。
阴中乃疡，隐曲不利，互引阴股。
此以太阳之脉络肾、属膀胱故也。
筋肉拘苛，血脉凝泣，络满色变，或为血泄。
此筋肉血脉得寒而痹，经虚则络满，血凝则下泄也。
皮肤否肿，腹满食减。
此水病之内外分见者也。
热反上行，头项囟顶脑户中痛，目如脱。寒入下焦，传为濡泻。
此水病之上下分见者也。
太阳之胜，治以甘热，佐以辛酸，以咸泻之。
甘为土味，热为火气。火土相生，则水有制而火不散。佐以辛酸，辛散寒邪之实，酸收心气之伤也。水之正味，其泻以咸。
太阳之复。
此言水气先受土制，而既乃复也。
民病心胃生寒，胸膈不利，心痛否满。
此寒在膈间，而上下之气不得通利也。
头痛，善悲，时眩仆，食减。
此寒并于上，而阳神虚，清阳失守，不能熟腐水穀也。
腰脽反痛，屈伸不便。
此寒归水脏，而太阳经脉自病也。
少腹控睾引腰脊，上冲心。
此寒客三阴，而上侵君火也。
唾出清水，及为哕噫。
此寒水侮土，胃脘无阳也。
甚则入心，善忘善悲。
此寒甚乘心，心藏神而神不足也。
太阳之复，治以咸热，佐以甘辛，以苦坚之。
咸为水味，热为火气。泻水以咸，治寒以热也。佐以甘辛，甘以制水，辛能散寒也。经曰：肾欲坚，急食苦以坚之。


内经运气病释七  ——————————————————————————————————————————————————————————————————————————————————————————

至真要大论篇  ***************************
诸风掉眩，皆属于肝。
此言肝之标为足厥阴，而其本风也。
诸暴强直，皆属于风。
此言足厥阴肝经之病，风气通于肝也。
诸痛痒疮，皆属于心。
此言心之标为手少阴，而其本热也。
诸热瞀瘛，皆属于火。
此言手少阴心经之病，热气通于心也。心，君火也。
诸湿肿满，皆属于脾。
此言脾之标为足太阴，而其本湿也。
诸胀腹大，皆属于热。
此言足太阴脾经之病，湿气通于脾，而化为热也。
诸气膹郁，皆属于肺。
此言肺之标为手阴，而其本燥也。
诸病有声，鼓之如鼓，皆属于热。
此言手太阴肺经之病，诸气通于肺也。有声者，咳喘之类。
诸寒收引，皆属于肾。
此言肾之标为足少阴，其本寒也。
诸病水液澄澈清冷，皆属于寒。
此言足少阴肾经之病，寒气通于肾也。
诸痉项强，皆属于湿。
此言足太阳膀胱之病也。膀胱为水湿之腑，故属于湿。
诸躁狂越，皆属于火。
此言足阳明胃经腑之病也。胃经胃腑，皆为燥金，热甚则胃阴亡，故亦属火。
诸呕吐酸，暴注下迫，皆属于热。
此言足少阳胆经之病也。少阳为相火，故属于热。
诸转反戾，水液浑浊，皆属于热。
此言手太阳小肠之病也。太阳本寒，而标则阳，故亦属热。
诸病胕肿，疼酸惊骇，皆属于火。
此言手阳明大肠之病也。大肠为胃腑经热入腑，遂为火证，故属于火。
诸痿喘呕，皆属于上。
诸厥固泄，皆属于下。
此言手少阳三焦之病也。三焦之气游行上下，而治必取诸中焦，中安而上下皆安也。痿属心肺，厥属肝肾。
诸禁鼓慄，如丧神守，皆属于火。
此亦三焦之火独盛于中，即阳明所见真热之病，亦即厥阴所见假寒之病。所以口噤肢慄，似属于寒，而实皆属于火也。
诸逆冲上，皆属于火。
此言手厥阴心包络之病也。心包代君受邪，故亦属火。
故大要曰：谨守病机，各司其属。有者求之，无者求之，盛者责之，虚者责之。必先五胜，疏其地气，令其调达，而致和平，此之谓也。
此引古经大要之言，以明十九条之病机各有所属也。经何以言有者求之、无者求之？有、无皆以证言，人但知有是证之为病，而不知无是证之为病，或隐伏也。故即于有者求之，尤当于无者求之也。经何以言盛者责之、虚者责之？盛谓邪已实，邪而实，不可不知；虚谓邪末实，邪未实尤不可不知也。故既曰盛者责之，而又必曰虚者责之也。虚曰责之，不曰补之，谓必审其为实，而后可泻耳。
辛甘发散为阳，酸苦涌泄为阴。咸味涌泄为阴，淡味渗泄为阳。六者或收、或散，或缓、或急，或燥、或润，或软、或坚，以所利而行之，调其气使其平也。
此言十九条之病机，总以调之使平为治。凡宜发散则用辛甘，宜涌泄则用酸苦，宜涌泄、宜渗泄则用咸与淡者，皆治也，皆所以疏其气使调达而致和平也。以见不疏其气，即不调达而不和平也。治病之法，宜何从乎？而谓病机可不审乎？
经何以于十九条内独不言燥？以燥本属寒，而毗于寒则为寒，毗于火即为火，《易》所以谓「火就燥」也。况诸暴强直，风亦致燥；诸痉项强，湿亦化燥。燥无定也。则凡十九条皆可以求燥也。岂是独遗燥耶？


内经运气病释八  ——————————————————————————————————————————————————————————————————————————————————————————

陈无择《三因方》附子山萸汤  ***************************
病见前《气交篇》，今不再出。
此以六甲年太宫运，岁土太过，雨湿流行，土胜木复，而民病焉。故宜以此方治之。
附子片炮　山茱萸　乌梅肉　木瓜　肉豆蔻　姜半夏　丁香　木香　生姜　大枣
缪问解此方曰：敦阜之纪，雨湿流行，肾中真气被遏，则火之为用不宣，脾土转失温煦，此先后天交病之会也。经谓：湿淫于内，治以苦热。故以附子大热纯阳之品，直达坎阳，以消阴翳，回厥逆而鼓少火，治肾而兼治脾。但附子性殊走窜，必赖维持之力而用始神，有如真武汤之于白芍，地黄饮之于五味是也。此而不佐以萸肉之酸收，安必其入肾而无劫液之虑？不偕以乌梅之静镇，难必其归土而无烁肺之忧。得此佐治，非徒阳弱者赖以见功，即阴虚者亦投之中綮矣。然腹满溏泄，为风所复，土转受戕，则治肝亦宜急也。脏宜补，既有萸肉以培乙木；腑宜泻，更用木瓜以泄甲木。所以安甲乙者，即所以资戊己也。肉、果辛温助土，有止泻之功，兼散皮外络下诸气，治肉痿所必需。再复以半夏之利湿，丁、木香之治胃，木瓜、乌梅之疗痿，生姜、大枣之和中，眼光四射矣。风气来复，有味酸群药补之、泻之，尚何顾虑之有哉。

陈无择《三因方》白术厚朴汤  ***************************
此以六己年少宫运，岁土不及，风乃盛行，木胜金复，而民病焉。故宜以此方治之。
白术　厚朴　桂心　青皮　甘草（炙）　藿香　乾姜（炮）　半夏
缪问解此方曰：岁土不及，寒水无畏，风乃大行。民病飧泄、霍乱等证，皆土虚所见端。但土虚则木必乘之，是补太阴必兼泄厥阴也。夫脾为阴土，所恶者湿，所畏者肝，其取资则本于胃。古人治脾必及胃者，恐胃气不得下降，则脾气不得上升，胃不能游溢精气，脾即无所取资。故君以白术，甘苦入脾。燥湿即佐以厚朴，苦温平胃理气，是补脏通腑之法也。肝为将军之官，乘土不足而陵犯中州，是宜泄之。桂心辛甘，泄肝之气；青皮苦酸，泄肝之血。辛酸相合，足以化肝。复以甘草缓肝之急，监制过泄之品，毋令过侵脏气。再合藿香之辛芬，横入脾络；炮姜之苦辛，上行脾经；半夏之辛润，下宣脾气。其种种顾虑，总不外乎奠安中土使脾气固密，自不畏乎风气之流行矣。金气来复，又得厚朴、半夏，泻肺气之有馀，不用苦寒戕土，即《内经》以平为期，不可太过之义也。是方不用姜、枣，以脾之气分受邪，无藉大枣入营之品，且畏姜之峻补肝阳。锦心妙谛，岂语言所能推赞哉。

陈无择《三因方》柴菀汤  ***************************
此以六乙年少商运，岁金不及，炎火乃行，火胜水复，而民病焉。故宜以此方治之。
紫菀茸　桑白皮　人参　黄耆　地骨皮　杏仁　白芍药　甘草　生姜　大枣
缪问解此方曰：凡岁金不及之年，补肺即当泻火，以折其炎上之势。若肺金自馁，火乘其敝，民病肩背痛，瞀重，鼽嚏，便血，注下，不救其根本可乎哉？盖肩背为云门中腑之会，肺脉所循，鼻为肺窍，肺伤则鼽嚏。肺与大肠为表里，气不下摄，则为便血、注下。脏病而腑亦病，此时惟有清火止泄一法，急补肺金，斯为得耳。紫菀苦温，下气和血，寒热咸治。桑皮甘寒，补血益气，吐畜所需。而尤赖参、耆固无形之气，即以摄走泄之阴也。气交之火必潜伏金中，地骨皮甘平微苦，能泻肺中伏火，止其血之沸腾。又肺苦气上逆，泄之以杏仁之苦。肺欲收，敛之以白芍之酸。合之甘草补土生金，姜、枣调和营卫，缓诸药于至高之分，而参、耆得收指臂之功。为水所复，不用别药，盖补土可以生金，而实土即以御水也。

陈无择《三因方》牛膝木瓜汤  ***************************
此以六庚年太商运，岁金太过，燥气流行，金胜火复，而民病焉。故宜以此方治之。
牛膝　木瓜　白芍药　杜仲　黄松节　菟丝子　枸杞子　天麻　生姜　大枣　甘草
缪问解此方曰：此治岁金太过，肝木受邪之方也。夫金性至刚，害必陵木，民病两胁与少腹痛，目赤痛，肩背至胻足皆痛。是非肝为金遏，郁而不舒，胡上下诸痛悉见耶？盖肝藏血，而所畏惟金。肺气逆行，不独上蒙清窍，且无以荣养百骸，缘见诸痛。及其火复阴伤，更致气血交病，用药之例，补肝血者可以从酸，补肝气者必不得从辛矣。何则？酸可育肝之阴，辛则劫肝之血也。故方用牛膝酸平下达为君，木瓜酸温舒筋为臣。而即佐以白芍，和厥阴之阴，且制肺金之横。杜仲养风木之气，自无辛烈之偏。同为气血交补，义仍重取肝阴，最为有见至。松节利血中之湿，且治关节之痛。菟丝子入三阴之经，专助筋脉之力。复以枸杞甘平润肺，合之天麻辛温息风，紧安而木亦平，此则柔克之道也。顾虑周密，虽有火气来复，喘咳气逆等证，亦可无忧矣。

陈无择《三因方》黄连茯苓汤  ***************************
此以六丙年太羽运，岁水太过，寒气流行，水胜土复，而民病焉。故宜以此方治之。
黄连　黄芩　赤茯苓　半夏　通草　车前子　甘草　远志　麦冬　生姜　大枣
缪问解此方曰：岁水太过，寒气流行，邪害心火。此而不以辛热益心之阳，何耶？按：六丙之岁，太阳在上，泽无阳焰，火发待时。少阴在上，寒热陵犯，气争于中。少阳在上，炎火乃流。阴行阳化，皆寒盛火郁之会也。故病见身热，烦躁，谵妄，胫肿，腹满等证，种种俱水湿郁热见端。投以辛热，正速毙耳。丙为阳刚之水，故宗《内经》气寒气凉，治以寒凉立方，妙在不理心阳而专利水清热。以黄连之可升可降，寒能胜热者，平其上下之热。更以黄芩之可左可右，逐水湿清表里热者，泄其内外之邪。茯苓、半夏通利阳明。通草性轻，专疗浮肿。车前色黑，功达水源。甘草为九土之精，实堤御水，使水不上陵于心，而心自安也。心为君主，义不受邪，仅以远志之辛，祛其谵妄，游刃有馀。心脾道近，治以奇法也。但苦味皆从火化，恐燥则伤其娇脏，故佐以麦冬养液保金，且以麦冬合车前，可已湿痹，具见导水功能。土气来复，即借半夏之辛温以疏土。实用药之妙，岂思议所可及哉。

陈无择《三因方》五味子汤  ***************************
此以六辛年少羽运，岁水不及，湿乃盛行。土胜木复，而民病焉。故宜以此方治之。
五味子　附子片　熟地黄　巴戟天　鹿茸　杜仲（炒）　山茱萸　生姜　盐
缪问解此方曰：辛年主病，身重，濡泄，寒疡，足痿，清厥等证，皆涸流之纪，肾虚受湿也。然而淡渗逐湿则伤阴，风药胜湿益耗气，二者均犯虚虚之戒矣。盖肾中之阳弱，少火乏生化之权则濡泄，肌肉失温煦之运则湿不行，因而入气分则为身重，入分血则为寒疡。肾中之阴弱，则痿痛而烦冤，即《内经》所称内舍腰膝，外舍溪谷。皆湿之为害也。故君以五味子之酸收，收阴阳二气于坎中。臣以直入坎宫之附子，急助肾阳，遍走经络，逐阴霾，破竹之势有非他药可及者。再佐以熟地甘苦悦下之味，填补肾阴，助五味子固护封蛰。治肾之法，无遗蕴矣。巴戟甘温入阴，除痹有效。鹿茸咸温补血，益髓称神。精不足者，补之以味是也。为木所复，目视䀮䀮，筋骨痠楚，肝虚可知。肝欲辛，补以杜仲之辛。肝喜酸，与之以萸肉之酸。况二药并行，能除湿痹而利关节，补肝即所以益肾，又子能令母实之意，非独治其来复也。

陈无择《三因方》苁蓉牛膝汤  ***************************
此以六丁年少角运，岁木不及，燥乃盛行，金胜火复，而民病焉。故宜以此方治之。
苁蓉　熟地黄　牛膝　当归　白芍药　木瓜　甘草　乌梅　鹿角　生姜　大枣
缪问解此方曰：此与六庚年之牛膝汤同为补肝之剂，而补之之法大有径庭矣。民病胠胁少腹痛，厥阴之经下络少腹，肝虚则阳下陷而为痛，木动则风内攻而为肠鸣鹜溏。是年风燥火热，多阳少阴，不资液以救焚，则熇熇之势遂致燎原，是当藉天一之水以制其阳焰者也。但肾为肝母，徒益其阴，则木无气以升，遂失春生之性；仅补其阳，则木乏水以溉，保无陨落之忧？故必水火双调，庶合虚则补母之义。苁蓉咸能润下，温不劫津，坎中之阳所必需。熟地苦能坚肾，润以滋燥，肾中之阴尤有赖。阴阳平补，不致有偏胜之虞矣。合之牛膝酸平达下，再复归、芍辛酸化阴，直走厥阴之脏，血燥可以无忧。但为火所复，而为寒热、疮疡，则一从少阳始，一从少阴来也。木瓜之酸泄少阳，甘草之甘泻少阴，乌梅止溏泄，鹿角主疮疡，姜、枣和营卫。同一补肝，而法有不同如此。

陈无择《三因方》茯苓汤  ***************************
此以六壬年太角运，岁木太过，风气流行，木胜金复，而民病焉。故宜以此方治之。
白茯苓　白术　甘草　草果　厚朴　半夏　乾姜（炮）　青皮　生姜　大枣
缪问解此方曰：发生之纪，风气流行，木旺肝强，脾土受邪之会也。民病飧泄，食减，体重，烦冤，肠鸣，腹满，甚则忽忽善怒，肝木乘脾极矣。是当用肝病实脾法以为根本之地。夫风淫所胜，治以苦甘，而治脏必先通腑。故君以茯苓，通利脾家之湿。而即臣以白术、甘草，一苦一甘，补脾之体。佐以草果、厚朴，辛香导滞，宣脾之用。健运不愆，脏腑有交赖矣。半夏助辛淡之用，炮姜资焦苦之功，治脾之法已尽乎此。而风淫所胜，平之宜急，加以青皮之酸，合之甘草之甘，所谓以酸泻之、以甘缓之是也。金气来复，胁痛而吐，木益病矣。泻之、缓之，已备具于诸药之中。使以姜枣调营益卫，为治中所必需。信乎！治病之必求于本也。

陈无择《三因方》麦门冬汤  ***************************
此以六戊年太征运，岁火太过，炎暑流行，火胜水复，而民病焉。故宜以此方治之。
麦门冬　人参　桑白皮　紫菀茸　半夏　甘草　白芷　竹叶　生姜　大枣
缪问解此方曰：岁火太过，炎暑流行，热甚则燥，肺金受其侮矣。民病疟，少气，血溢泄等证，肺脏被烁可知。此而不阴阳并补，则金败水竭，火无所畏，多将熇熇矣。麦冬养肺之阴，人参益肺之气。张洁古谓参味苦甘，甘能泻火，麦冬味苦兼泄心阳，且救金，且抑火，一用而两擅其长，肺之欲有不遂者乎？然肺为多气之脏，益之而无以开之亦不可也。桑皮甘寒，紫菀微辛，开其膹郁，藉以为止血之功。再用半夏、甘草以益脾土，虚则补其母也。白芷辛芬，能散肺家风热，治胁痛称神。竹叶性升，引药上达。补肺之法，无馀蕴矣。水气来复，实上即可御水，又何烦多赘乎？要知此方之妙，不犯泻心苦寒之品最为特识。盖岁气之火属在气交，与外淫之火有间，设用苦寒，土气被戕，肺之化源绝矣。是方也，惟肺脉微弱者可用。若沉数有力及浮洪而滑疾者，均非所宜。此中消息，愿后贤会之。

陈无择《三因方》黄耆茯神汤  ***************************
此以六癸年少征运，岁火不及，寒乃盛行，水胜土复，而民病焉。故宜以此方治之。
生黄耆　茯神　紫河车　远志　酸枣仁　生姜　大枣
缪问解此方曰：六癸之水，其脏为心，其发为痛。揆厥病情，无一非心血不足见端。盖心为生血之脏，血足则荣养百骸，不足则病多傍见，如胸胁膺背诸痛，甚则屈不能伸。而肩臂之络如青灵、少海诸穴，咸繫于心。则止痛必专补血，从可知矣。方用黄耆走表止痛于外。茯神入心，益气于中。而即以河车，血肉有情补其心血。远志挈离入坎，育其心神。药物无多，简而赅，切而当矣。土气来复，反侵水脏，亦足妨心。佐以苡米，甘淡悦脾，即有治痿之功，而又藉以交通心肾。盖婴儿奼女，必媒合于黄婆。此治心肾者，所以必兼治脾也。要之，气交之病，多属脏气侵陵，非如六腑之可泻。即偶用以佐治，亦不可以太过。天干十方，具本此义。特为拈出，可为世之操刃者顶门下一针矣。


内经运气病释九  ——————————————————————————————————————————————————————————————————————————————————————————

陈无择《三因方》敷和汤  ***************************
病见前《六元篇》，今不再出。
此以巳亥十年，厥阴司天，少阳在泉，风燥火热之气见于气交，而民病焉。故宜以此方治之。
半夏　茯苓　酸枣仁（生）　甘草（炙）　五味子　乾姜（炮）　枳实　青皮　诃子　大枣
初之气，阳明加临厥阴，本方加牛蒡子。
二之气，太阳加临少阴，本方加麦冬、山药。
三之气，厥阴加临少阳，本方加紫菀。
四之气，少阴加临太阴，本方加泽泻。
五之气，太阴加临阳明，依本方。
终之气，少阴加临太阳，依本方。
缪问解此方曰：风木主岁，经谓热病行于下，风病行于上，风燥胜复形于中，湿化乃行。治宜辛以调其上，咸以调其下。盖辛从金化能制厥阴，咸从水化能平相火。揆厥病机，或为寒，或为热，或为温厉。病非一端，气原庞杂，用药非具卓识，又何从而措手哉？此方配合气味尤妙，论其气则寒热兼施，论其味则辛酸咸合用。有补虚，有泻实，其大要不过泻火平木而已。半夏辛能润下，合茯苓之淡渗，祛湿除黄。枣仁生用，能泻相火。甘草炙用，能缓厥阴。《别录》载五味子除热有专功，故风在上以甘酸泄之，而火在下以咸温制之也。再加炮姜以温上年未退之寒，枳实以泄本年中之湿。青皮、诃子，协大枣醒胃悦脾，无邪不治矣。初之气，加牛蒡之辛平，导炮姜之辛温以散寒。二之气，病反中热，加麦冬以清金，山药以益土。三之气，木邪内肆，加紫菀佐金平木。四之气，湿热交甚，加泽泻以逐湿，山栀以清湿中之热。五气、终气，并从本方。药味无多，丝丝入扣。世谓司天板方，不可为训，岂其然哉。按：缪氏于「初气民病寒于右」之下，解作「右胁」，因谓炮姜能温右胁之寒，此误也，故改之。

陈无择《三因方》正阳汤  ***************************
按：陈氏以平气升阳二字归诸少阳相火，故于少阴君火之年以正阳名其方。
此以子午十年，少阴司天，阳明在泉，水火寒热之气见于气交，而民病焉。故宜以此方治之。
当归　川芎　元参　旋覆花　白薇　白芍药　桑白皮　甘草　生姜
初之气，太阳加临厥阴，本方加升麻、枣仁。
二之气，厥阴加临少阴，本方加车前子、白茯苓。
三之气，少阴加临少阳，本方加麻仁、杏仁。
四之气，太阴加临太阴，本方加荆芥、茵陈。
五之气，少阳加临阳明，依本方。
终之气，阳明加临太阳，本方加苏子。
缪问解此方曰：少阴司天之岁，经谓热病生于上，清病生于下，寒热固结而争于中。病咳喘，血溢泄，及目赤心痛等证，寒热交争之岁也。夫热为火性，寒属金体，用药之权，当辛温以和其寒，酸苦以泄其热，不致偏寒偏热，斯为得耳。君当归，味苦气温，可升可降，止诸血之妄行，除咳定痛，以补少阴之阴。川芎味辛气温，主一切血，治风痰饮发有神功。元参味苦咸，色走肾，而味入心，偕旋覆之咸能软坚、白薇之咸以泄热者，合《内经》咸以调其上之法也。白芍酸苦微寒，主邪气而除血痹，偕桑皮之泻肺火而散瘀血者，合《内经》酸以安其下之义也。诸药既有维持上下之功，复加甘草、生姜，一和一散，上热下清之疾胥蠲矣。初之气加升麻之升清阳，酸枣之除烦渴，以利其气郁。气利则诸痛自止。二之气加车前以明目，茯苓以通淋。三之气加麻、杏二味，一以润燥，一以开肺。四之气加荆芥，入木泄火，止妄行之血。茵陈入土除湿，去淤热之黄。陈氏藏器谓荆芥搜肝风，治劳渴、嗌乾、饮发均为专药。五之气依正方。终之气加苏子以下气。传曰：刚克柔克，真斯道之权衡也。

陈无择《三因方》备化汤  ***************************
此以丑未十年，太阴司天，太阳在泉，湿寒之气见于气交，而民病焉。故宜以此方治之。
附子片（炮）　生地黄　茯苓　覆盆子　牛膝　木瓜　生姜　甘草
初之气，厥阴加临厥阴，依本方。
二之气，少阴加临少阴，本方去附子，加防风、天麻。
三之气，太阴加临少阳，本方加泽泻。
四之气，少阳加临太阴，依本方。
五之气，阳明加临阳明，依本方。
终之气，太阳加临太阳，依本方。
缪问解此方曰：丑未之岁，阴专其令，阳气退避，民病腹胀，胕肿，痞逆，拘急，其为寒湿合邪可知。夫寒则太阳之气不行，湿则太阴之气不运。君以附子大热之品，通行上下，逐湿祛寒。但阴极则阳为所抑，湿中之火亦能逼血上行，佐以生地凉沸腾之势，并以制辛烈之雄。茯苓、覆盆，一渗一敛。牛膝、木瓜，通利关节。加辛温之生姜，兼疏地黄之腻膈。甘温之甘草，并缓附子之妨阴，谓非有制之师耶？二之气热甚于湿，故加防风走表以散邪，天麻息风以御火。三之气湿甚于热，故加泽泻以利三焦决渎之道。馀气并依正方。抑其太过，扶其不及，相时而动，按气以推。非深明于阴阳之递嬗、药饵之功用者，乌足以语于斯？

陈无择《三因方》升明汤  ***************************
此以寅申十年，少阳司天，厥阴在泉，风热之气见于气交，而民病焉。故宜以此方治之。
酸枣仁（生、熟各半）　车前　紫檀香　蔷薇　青皮　半夏　生姜　甘草
初之气，少阴加临厥阴，本方加白薇、元参。
二之气，太阴加临少阴，本方加丁香。
三之气，少阳加临少阳，本方加赤芍、漏芦、升麻。
四之气，阳明加临太阴，本方加茯苓。
五之气，太阳加临阳明，依本方。
终之气，厥阴加临太阳，本方加五味子。
缪问解此方曰：是岁上为相火，下属风木。正民病火淫风胜之会也。枣仁味酸平，《本经》称其治心腹寒热邪结。熟用则补肝阴，生用则清胆热，故君之以泄少阳之火。佐车前之甘寒，以泻肝家之热。司天在泉，一火一风，咸赖乎此。紫檀为东南间色，寒能胜火，咸足柔肝，又上下维持之圣药也。风木主令，害及阳明，呕吐、疟、泄，俱肝邪犯胃所致。蔷薇为阳明专药，味苦性冷，除风热而散疮疡，兼清五脏客热。合之青皮、半夏、生姜，平肝和胃，散逆止呕。甘草缓肝之急，能泻诸火。平平数药，无微不入，理法兼备之方也。初之气加白薇，苦咸以清血分之邪。元参苦寒，以除气分之热。二之气加丁香，醒脾止吐。三之气加赤芍之酸寒，以清血分之热。漏芦之咸寒，以清气分之邪。盖漏芦能通小肠、消热毒。且升麻升散火邪，以治目赤。四之气加茯苓，利湿泄满。五之气依正方。终之气加五味子之酸以收之。

陈无择《三因方》审平汤  ***************************
此以卯酉十年，阳明司天，少阴在泉，清热之气见于气交，而民病焉。故宜以此方治之。
天门冬　山茱萸　白芍药　远志　紫檀香　白术　生姜　甘草
初之气，太阴加临厥阴，本方加茯苓、半夏、紫苏。
二初气，少阳加临少阴，本方加白薇、元参。
三之气，阳明加临少阳，本方去萸肉、远志、白术，加丹参、车前。
四之气，太阳加临太阴，本方加枣仁、车前。
五之气，厥阴加临阳明，依本方。
终之气，少阴加临太阳，依本方。
缪问解此方曰：阳明司天，少阴在泉，民见诸病，莫非金燥火烈见端。治宜咸与苦与辛。咸以抑火，辛苦以助金。故君以天冬，苦平濡润，化燥抑阳，古人称其治血妄行，能利小便，为肺家专药，有通上彻下之功。金不务德，则肝必受戕，萸肉补肝阳也，白芍益肝阴也。但火位乎下，势必炎上助燥，滋虐为害尤烈。妙在远志辛以益肾，能导君火下行。紫檀咸以养营，且制阳光上僭。又佐白术以致津，合生姜以散火，甘草润肺泻心。运气交赖其配合气味之妙如此。凡水火不调等证，有不立愈者哉！初之气加茯、半利水和脾，紫苏补中益气。二之气加白薇之苦咸，以治寒热。元参之苦寒，以泄浮火。三之气燥热相合，故去萸肉之酸收，远志之苦泄，白术之香燥，加丹参生血和营，佐车前益肾导火。四之气加枣仁入心以育神，车前入肾以治痿。五气、终气皆不用加减。成法可稽，而无不可见活法之妙也。

陈无择《三因方》静顺汤  ***************************
此以辰戌十年，太阳司天，太阴在泉，寒湿之气见于气交，而民病焉。故宜以此方治之。
附子片（炮）　乾姜（炮）　茯苓　牛膝　甘草　防风　诃子　木瓜
初之气，少阳加临厥阴，本方去附子，加枸杞。
二之气，阳明加临少阴，本方仍加附子。
三之气，太阳加临少阳，本方去姜、附、木瓜，加人参、地榆、枸杞、白芷。
四之气，厥阴加临太阴，本方加石榴皮。
五之气，少阴加临阳明，依本方。
终之气，太阴加临太阳，本方去牛膝，加当归、白芍药、阿胶。
缪问解此方曰：太阳司天之岁，寒临太虚，阳气不令，正民病寒湿之会也。君附子，以温太阳之经。臣炮姜，以煦太阴之阳。茯苓、牛膝，导附子专达下焦。甘草、防风，引炮姜上行脾土。复以诃子酸能醒胃，木瓜酸可入脾，且赖敛摄肺金，恐辛热之僭上而无制也。防风、附子，皆通行十二经，合用之，而且表里寒湿均除矣。初之气风火交煽，故去附子之辛热，且加枸杞以养阴。二之气大凉反至，故仍加附子以御寒也。三之气病寒反热，不宜酸温益火，故去姜、附、木瓜。热伤气，加人参以助气；热伤血，加地榆以凉血。再以枸杞养营益阴，白芷消散外疡。四之气风湿交争，加石榴皮甘酸温涩，且治筋骨腰脚挛痛，并主注下赤白。五之气无有他害，故依正方。终之气一阳内伏，津液为伤，故去牛膝破血之品，而加归、芍入肝以致津，阿胶入肾以致液焉。


附：内经遗篇病释  ——————————————————————————————————————————————————————————————————————————————————————————

《内经》遗篇小引  ***************************
《素问》不见「疫」字，以「刺法」、「本病」二篇之遗也。「六元正纪」初、终之气有病温疠者，固即《内经》之论疫。然疫之一字，则独见于「刺法」、「本病」论中。自二篇之遗，而疫字遂不见于《内经》。后人之不识何病是疫，且竞以温热病为疫者，盖即因此二篇之遗故耳。余于运气之病既逐篇尽释之，而以此二篇所论五疫之大小相似，正与「六元纪」之远近咸若互相发明，真是论疫之原，不可不并为之释意。固不仅为天地五星呆诠升降，故不为之表，而但论而存之，以贻世之欲明疫病非温热，即可以知温热之治，必当求诸仲景伤寒之论。是则余所望于后之君子矣。

《内经》遗篇病释  ***************************
「刺法」、「本病」二篇
此二篇皆言疫疠之由，与「六元正纪」五郁证相表里也。
巳亥年，火金二郁证。
民病伏阳，内生烦热，心神惊悸，寒热间作。久郁暴热，化作温疠火疫，皆烦而燥渴渴甚。治之以泄之可止。
此巳亥继辰戌之后，厥阴当正太阳之位以司天，其间气少阴君火居辰戌之泉右者，必先升巳亥之天左，然后司天厥阴得以迁正。而火所畏者，天蓬水星也，胜之则升而不前。凡丑、卯、巳、未、酉、亥，六支皆属阴年，即皆不及。巳亥以不及之支，厥阴未及迁正，其昇天左之君火本未当位，而又遇辛巳、辛亥年干中运，并以水胜少阴之火，故巳亥支中独于二辛水乾，每见火郁之证也。
民皆昏倦，夜卧不安，咽乾引饮，懊热内烦，久而掉眩，手足直而不仁，两胁作痛，满目忙忙。
此巳亥继辰戌之后，厥阴当正太阳之位以司天，其间气阳明燥金居辰戌之天右者，必先降巳亥之泉左，然后司天厥阴得以迁正。而金所畏者，地彤火星也，胜之则降而不入。凡子、寅、辰、午、申、戌六支，皆属阳年，即皆有馀。上阳支辰戌司天，太阳以有馀而不退位，则天右阳明本未当位，而又遇癸巳、癸亥年干中运，并以火胜阳明之金，故巳亥支中独于二癸火干，每见金郁之证也。
巳亥年，太阳不退位，则厥阴不迁正。
民病原阙。按：是年经文原阙「民病」，而以上年太阳未即退位之义推之，当即可以「巳亥初气，民病寒于右之下」一语补之。
又病喜怒，目系转，转筋，淋溲小便赤。按：前病是因不退位，后病是因不迁正。下仿此。
此以巳亥之年，犹行辰戌之令，寒气布天，风化不行也。
子午年，土水二郁证。
民病风厥涎潮，偏痹不随，胀满，久而伏郁化疫，夭亡，脸肢腑黄疸，满闭。
此子午继巳亥之后，少阴当正厥阴之位以司天。其间气太阴湿土居巳亥之泉右者，必先升子午之天左，然后司天少阴得以迁正。而土所畏者，天冲木星也。胜之则升而不前，凡他子午支火、土、金、水运，太阴土均无所畏。而惟壬子、壬午木运之年，刚木干太过之气先天而至，中运之木随之胜土，而巳亥泉右之土斯郁。故子午支中独于二壬木干，每见土郁之证也。
民病大厥，四肢重怠，阴痿少力。
此子午继巳亥之后，少阴当正厥阴之位以司天，其间气太阳寒水居巳亥之天右者，必先降子午之泉左，然后司天少阴得以迁正。而水所畏者，地阜土星也，胜之则降而不入。凡他子午支木、火、金、水之运，太阳寒水均无所畏，而惟甲子、甲午土运之年，刚土乾太过之气先天而至，中运之土随之胜水，巳亥天右之水斯郁。故子午支中独于二甲土乾，每见水郁之证也。
子午年，厥阴不退位，则少阴不迁正。
民病温疫，疵废风生，皆肢节痛，头目痛，伏热内烦，咽喉干引饮。又病寒热，四肢烦痛，腰脊强直。
此以子午之年犹行巳亥之令，热化不行，风反为灾也。
丑未年，火木二郁证。
民病伏阳在内，烦热生中，心神惊骇，寒热间争。久郁而化，伏热内烦，痹而生厥，甚则血溢。
此丑未继子午之后，太阴当正少阴之位以司天，其间气少阳相火居子午之泉右者，必先升丑未之天左，然后司天太阴得以迁正。而火所畏者，天蓬水星也，胜之则升而不前。凡丑、卯、巳、未、酉、亥六支，皆属阴年，即皆不及。丑未以不及之支，太阴未及迁正，其应昇天左之少阳本未当位，而又遇辛丑、辛未年干中运，并以水胜少阳之火，故丑未支中独于二辛水乾，每见火郁之证也。
民皆风燥相伏，惧清伤脏。
此丑未继子午之后，太阴当正少阴之位以司天，其间气厥阴风木居子午之天右者，必先降丑未之泉左，然后司天太阴得以迁正。而木所畏者，地晶金星也，胜之则降而不入。凡子、寅、辰、午、申、戌六支，皆属阳年，即皆有馀。上阳支子午司天，少阴以有馀而不退位，则右间厥阴本未当位，而又遇乙丑、乙未年于中运，并以金胜厥阴之木，故丑未支中独于二乙金干，每见木郁之证也。
丑未年，少阴不退位，则太阴不迁正。
民病膈热，咽乾，血溢，惊骇，小便赤涩，丹瘤，疹，疮疡留毒。又病手足肢节肿满、大腹水肿、填臆不食、飧泄、胁满、四肢不举。
此以丑未之年犹行子午之令，雨化不行，热气尚治也。
寅申年，金火二郁证。
民病上热，喘嗽，血溢。久郁而化，胁满悲伤，寒鼽嚏，嗌乾，手拆，皮肤燥。
此以寅申继丑未之后，少阳当正太阴之位以司天，其间气阳明燥金居丑未之泉右者，必先升寅申之天左，然后司天少阳得以迁正。而金所畏者，天英火星也，胜之则升而不前。凡他寅申支木、土、金、水之运，阳明金均无所畏，而惟戊寅、戊申火运之年刚火干，太过之气先天而至，中运之火随之胜金，丑未泉右之金斯郁。故寅申支中独于二戊火干，每见金郁之证也。
民病面赤心烦，头痛目眩，温病欲作。
此以寅申继丑未之后，少阳当正太阴之位以司天，其间气少阴君火居丑未之天右者，必先降寅申之泉左，然后司天少阳得以迁正。而火所畏者，地元水星也，胜之则降而不入。凡他寅申支木、火、土、金之运，少阴火均无所畏，而惟丙寅、丙申水运之年刚水乾，太过之气先天而至，中运之水随之胜火，丑未天右之火斯郁。故寅申支中独于二丙水乾，每见火郁之证也。
寅申年，太阴不退位，则少阳不迁正。
民病四肢少力，食饮不下，足胫寒，阴痿闭塞，失溺小便数，泄注淋漓。又病痎疟，骨热，心悸惊骇，甚时血溢。
此以寅申之年犹行丑未之令，火气不行，湿乃布天也。
卯酉年，水土二郁证。
民病注下，食不及化，久而成郁，厥逆而哕，热生于内，气痹于外，足胫痠冷，反生心悸懊热，暴烦复厥。
此以卯酉继寅申之后，阳明当正少阳之位以司天，其间气太阳寒水居寅申之泉右者，必先升卯酉之天左，然后司天阳明得以迁正。而水所畏者，天芮土星也，胜之则升而不前。凡丑、卯、巳、未、酉、亥六支，皆属阴年，即皆不及。卯酉以不及之支，阳明未及迁正，其应昇天左之太阳本未当位，而又遇巳卯、巳酉年干中运，并以土胜太阳之水，故卯酉支中独于二巳土乾，每见水郁之证也。
民病四肢不举，昏眩，肢节痛，腹满填臆。
此以卯酉继寅申之后，阳明当正少阳之位以司天，其间气太阴湿土居寅申之天右者，必先降卯酉之泉左，然后司天阳明得以迁正。而土所畏者，地苍木星也，胜之则降而不入。凡子、寅、辰、午、申、戌六支，皆属阳年，即皆有馀。上阳支寅申司天，少阳以有馀而不退位，则右间厥阴本未当位，而又遇丁卯、丁酉年干中运，并以木胜太阴之土，故卯酉支中独于二丁木干，每见土郁之证也。
卯酉年，少阳不退位，则阳明不迁正。
民病少气，寒热更作，便血，上热，小腹坚满，小便赤沃，甚则血溢。又病寒热鼽嚏，皮毛折，爪甲枯焦，甚则喘嗽息高，悲伤不乐。
此以卯酉之年犹行寅申之令，火尚布天，金化不行也。
辰戌年，木火二郁证。
民病温疫早发，咽嗌乾，四肢满，肢节皆痛，郁久而发卒中偏痹，手足不仁。
此以辰戌继卯酉之后，太阳当正阳明之位以司天，其间气厥阴风木居卯酉之泉右者，必先升辰戌之天左，然后司天太阳得以迁正。而木所畏者，天柱金星也，胜之则升而不前。凡他辰戌支木、火、土、水之运，太阳水均无所畏，而惟庚辰、庚戌金运之年刚金干，太过之气先天而至，中运之金随之胜木，卯酉泉右之木斯郁。故辰戌支中独于二庚金干，每见木郁之证也。
民病面赤心烦，头痛目眩，热病欲作。
此以辰戌继卯酉之后，太阳当正阳明之位以司天，其间气少阳相火居卯酉之天右者，必先降辰戌之泉左，然后司天太阳得以迁正。而火所畏者，地元水星也，胜之则降而不入。凡他辰戌支木、火、土、金之运，少阳火均无所畏。而惟丙辰、丙戌水运之年刚水乾，太过之气先天而至，中运之水随之胜火，卯酉天右之火斯郁。故辰戌支中独于二丙水乾，每见火郁之证也。
辰戌年，阳明不退位，则太阳不迁正。
民病呕吐，暴注，食饮不下，大便乾燥，四肢不举，目瞑掉眩。又病温疠，喉闭，嗌乾，烦躁而渴，喘息有音。
此以辰戌之年犹行卯酉之令，燥尚布天，寒化不行也。
按：此则《内经》遗篇所言疫疠者，方是后世所谓瘟疫之病。特因古无「瘟」字，概作「温」字，故误以温热病为即瘟疫耳。
巳亥阴年，火欲升，而天蓬之水抑之。当刺包络之荥劳宫穴。
巳亥阴年，金欲降，而地彤之火窒之。当刺心包络之所出中冲穴、手少阳之所入天井穴。
子午阳年，土欲升，而天冲之木抑之。当刺足太阴之俞太白穴。
子午阳年，水欲降，而地阜之土窒之。当刺足太阴之所出隐白穴、足阳明之所入三里穴。
丑未阴年，火欲升，而天蓬之水抑之。当刺包络之荥劳宫穴。
丑未阴年，木欲降，而地晶之金窒之。当刺手太阴之所出少商穴、手阳明之所入曲池穴。
寅申阳年，金欲升，而天英之火抑之。当刺手太阴之经经渠穴，先左后右。
寅申阳年，火欲降，而地元之水窒之。当刺足少阴之所出涌泉穴、足太阳之所入委中穴，先左后右。
卯酉阴年，水欲升，而天芮之土抑之。当刺足少阴之合阴谷穴，先左后右。
卯酉阴年，土欲降，而地苍之木窒之。当刺足厥阴之所出大敦穴、足少阳之所入阳陵泉穴。
辰戌阳年，木欲升，而天柱之金抑之。当刺足厥阴之井大敦穴。
辰戌阳年，火欲降，而地元之水窒之。当刺足少阴之所出涌泉穴、足太阳之所入委中穴。
凡天气之病曰疫，地气之病曰疠。疫以气言，疠以形言也。
凡治升之法，木郁治木，金郁治金，治其本经是也。
凡治降之法，当折其所胜，如木郁治金，金郁治火是也。
凡经言刺法宜在何经，即可为药食之准，故并载之。

木疫解  ***************************
壬与丁合为木运，上壬则下丁。壬午、壬子，刚木之年，少阴主政，其在泉则阳明。丁酉、丁卯，柔木也，中运天冲木星抑其上年，地右湿土不得升为本年之天左。湿土不升，则上年司天之厥阴不退位，而本年司天之少阴亦不得迁正。在下丁木之柔，不得上合壬木之刚，而反以辛水之司天临丁木之在泉，则上辛下丁不和。木运虚，金胜木，火又复金，不独壬失守，丁亦失守，后三年化成木疫。甚则甲申、甲寅，微则乙酉、乙卯，木疫至矣。若更遇上年在泉之丙申、丙寅不退位，则丁酉、丁卯柔木之化不正于下，有壬无丁，刚乾孤立，亦为金胜火复，三年后必作木疠。

火疫解  ***************************
戊与癸合为火运，上戊则下癸。戊申、戊寅，刚火之年，少阳主政，其在泉则厥阴。癸亥、癸巳，柔火也，中运天英火星抑其上年，地右燥金不得升为本年之天左。燥金不升，则上年司天之太阴不退位，而本年司天之少阳亦未得迁正。在下癸火之柔不得上合戊火之刚，而反以丁木之司天临癸火之在泉，则上丁下癸不和。火运虚，水胜火，土又覆水。不独戊失守，癸亦失守，后三年化成火疫。甚则庚戌、庚辰，微则辛亥、辛巳，火疫至矣。若更遇上年在泉之壬戌、壬辰不退位，则癸亥、癸巳柔火之化不正于下，有戊无癸，刚乾孤立，亦为水胜土复，三年后必作火疠。

土疫解  ***************************
甲与巳合为土运，上甲则下己。甲子、甲午，刚土之年，少阴主政，其在泉则阳明。己卯、己酉，柔土也。中运地阜土星抑其上年，天右寒水不得升为本年之地左。寒水不降，则上年司天之厥阴不退位，而本年司天之少阴亦未得迁正。在下己土之柔不得上合甲土之刚，而反以癸火之司天临己土之在泉，则上癸下己不和。土运虚，木胜土，金又复木。不独甲失守，己亦失守，后三年化成土疫。甚则丙寅、丙申，微则丁卯、丁酉，土疫至矣。若更遇上年在泉之戊寅、戊申不退位，则己卯、己酉柔土之化不正于下，有甲无己，刚乾孤立，亦为木胜金习，三年后必作土疠。

金疫解  ***************************
庚与乙合为金运，上庚则下乙。庚辰、庚戌，刚金之年，太阳主政，其在泉则太阴。乙未、乙丑，柔金也。中运天柱金星抑其上年，地右风木不得升为本年之天左。风木不升，则上年司天之阳明不退位，而本年司天之太阳亦未得迁正。在下乙金之柔不得上合庚金之刚，而反以己土之司天临乙金之在泉，则上己下乙不和。金运虚，火胜金，水又复火。不独庚失守，乙亦失守，后三年化成金疫。甚则壬午、壬子，微则癸未、癸丑，金疫至矣。若更遇上年在泉之甲午、甲子不退位，则乙未、乙丑柔金之化不正于下，有庚无乙，刚乾孤立，亦为火胜水复，三年后必作金疠。

水疫解  ***************************
丙与辛合为水运，上丙则下辛。丙寅、丙申，刚水之年，少阳主政，其在泉则厥阴。辛巳、辛亥，柔水也。中运地元水星抑其上年，天右君火不得降为本年之地左。君火不降，则上年司天之太阴不退位，而本年司天之少阳亦未得迁正。在下辛水之柔不得上合丙水之刚，而反以乙金之司天临辛水之在泉，则上乙下辛不和。水运虚，土胜水，木又复土。不独丙失守，辛亦失守，后三年化成水疫。甚则戊辰、戊戌，微则己巳、己亥，水疫至矣。若更遇上年在泉之庚辰、庚戌不退位，则辛巳、辛亥柔水之化不正于下，有丙无辛，刚乾孤立，亦为土胜木复，三年后必作水疠。

遗篇附刊  ***************************
按：《内经·素问》为篇八十有一，原有「刺法论」、「本病论」二篇，在「六元正纪」篇后。《新校正》谓此二篇亡在王氏之前，故林亿等所见全元起本亦无之，则此二篇之散佚固已久矣。惟宋元符时刘温舒，谓《素问》运气为治病之要，而以答问纷糅，文辞古奥，读者难知。因为论三十篇上于朝，末附「刺法」、「本病论」，题曰《黄帝内经素问遗篇》，其篇难未入正本，而犹在今《道藏》中。明马仲化，谓不知何代为人窃出，私传不转。赖有此私传者，而尚得别存乎。至吴鹤皋，又不解此篇本是论疫，本不是论寻常温热，遂目以为诞而譭弃之。然考此二篇所言阴阳上下、逐年升降、民病所由，正与运气七篇大有准对，必非后人所能假託。余于同治乙丙间亦曾为之释，今特附刊于病释七篇之后，以明欲辨瘟疫者，亦甚赖有此二篇也。
甲申春正月，江左下工录毕并记
