
序  ***************************
延禧堂医书成，家讱菴先生命予序其后。予病谫陋，愧未能也。会孙云韶太史致书于元，有“良医良相”之誉，予为推广其说而言曰：医之与相，宫诚相埒，非臆说也。粤稽盛世，择揆定辅，调燮阴阳，保合太和，建久安长，治之谟于，以泽被民生，功留奕世，史册朗然。迨至末纪，竟同伐异，营私害公，以致民生憔悴，盗贼繁兴，谁之咎也？唯医亦然，高明之家，审阴阳，详虚实，培元气于未衰，起沉疴于将毙，著书立说，流传后世，如张仲景、刘河间、朱丹溪、李东垣诸书，至今家弦户诵。若夫庸流，阴阳不和，虚实罔审，南辕北辙，药石妄投，语云“学医人费”，良可慨也。
予兄讱菴先生，英质异授，积学深功，少攻制举宗工，来国土之知，长多著述，海内其大儒之慕，缘以沧桑，遂甘泉石。每曰：帖括浮名，雕虫小技，纵邀虚誉，无裨实功，唯医一道，福庇最长。于是博彩群书，遐稽经册，集前人之长，成一家之说，《素灵类纂》，第一函也。去其奥僻，采其菁英，分门别类，既不患于寻求约注明解，又复昭其意义，岐黄一书顿开生面矣。第二函曰《医方集解》，加减分经络，治一病必究其病之由来，用一药必详其药之用力，丝分缕析，纲举目张，兼之药于未病之前，治病有弗药之用，真有方而具无方之妙也。第三函曰《本草备要》，字无泛设，括千百于一二，言中意有旁通，藏众多于尟少，幅内理必宗于前贤，意不让其浮夸，以云“备要”，诚备要矣。读此三书，真良医良相之有同功，而寿国寿世之无异辙矣。予于是振铎而告世曰：寿国者，主持国事，留心民瘼，奠金瓯以巩固，奉玉烛以长调，相之任也；寿世者，春台侑物，池水生尘，民无夭札之年，国过台耇之老，医之责也。生其时者优游化日，永享太平，含哺鼓腹，仰答圣天子笃念民生日昃不遑之至意，讵不盛哉！则此三书，其为郅隆之世之一助也，又奚疑焉。
时乾隆二十三年夏愚弟桓拜序
自序  ***************************
医学之有《素问》《灵枢》，犹吾儒之有六经《语》《孟》也。病机之变，万有不齐，悉范围之，不外是焉。古之宗工，与今之能手，师承其说，以之济世寿民，其功不可究殚。顾吾儒率专精制举，以是为方伎而莫之或习，即涉猎亦未尝及之。愚谓先王制六经，凡以为民也，有诗、书、礼、乐以正其德，复有刑政以防其淫，其间不顺于轨者，虽杀之而罔或焉。然其要则归于生之而已。至于夭厉为灾，疾病愁苦，坐视其转，死而莫救，而礼、乐、刑、政之用于是乎或穷。是以上古圣人作为医术，用以斡旋气运，调剂群众，使物不疵疠，民不夭扎，举世之所特赖，日用之所必需，其功用直与礼、乐、刑、政相为表里，顾安得以为方伎之书而忽之与？况其书理致渊深，包举宏博，上穷苍黅七政之精，下察风水五方之宜，中列人身赅存之数，与夫阴阳之閤辟，五行之胜复，可以验政治之得失，补造化之不齐，非深于性命之旨者，其孰能与于斯乎！第全书浩衍，又随问条答，不便观览，虽岐黄专家，尚望洋意沮，况于学士大夫乎？
余衡泌之人，无事弃日，不揣固陋，窃欲比类而分次之。偶见滑伯仁有《素问钞》一编，其用意颇与余同，然而割裂全文，更为穿贯，虽分门类而凌躐错杂，遂失原书之面目，得无疑误后学而获罪先圣也乎？又谓两经从未有合编者，特为珠联，以愚意条析，分为九类，虽有删节，段落仍旧。下注出于某篇，不敢谬为参错，其存者要以适用而止，且参酌诸注，务令简明，使读者了然心目，聊取反约之意，以就正于有道云尔。
时康熙己巳夏日讱菴汪昂题于延禧堂
凡例  ***************************
《素问》《灵枢》各八十一篇，其中病证、脉候、脏腑、经络、针灸、方药，错见杂出，读之茫无津涯，难以得其窾会。本集除针灸之法不录，余者分为九篇，以类相从，用便观览，于各篇之中，复有前后条贯，数仍不离乎九也。
《素问》在唐有王启玄之注，为注释之开山。注内有补经文所未及者，可谓有功先圣。然年世久远，间有讹缺，风气未开，复有略而无注者，至明万历间，而有马元台、吴鹤皋二注，事属再起，宜令经旨益明，而马注舛谬颇多，又有随文敷衍，有注犹之无注者，友訾王注，逢疑则默，亦不知量之过也。吴注间有阐发，补前注所未备，然多改经文，亦觉嫌于轻擅。余之所见者，三书而已。及书已成，复见张隐菴《素问集注》刻于康熙庚戌，皆其同人所著，尽屏旧文，多创臆解，恐亦以私意测度圣人者也。集中遵各注者十之七，增鄙见者十之三，或节其繁芜，或辨其谬误，或畅其文义，或详其未悉，或置为缺疑，务令语简义明，故名《约注》阅三十年，而书始就，诚不自知其无，当唯高明之家教之。
《灵枢》从前无注，其文字古奥，名数繁多，观者蹙頞颦眉，医家率废而不读，至明始有马元台之注。其疏经络穴道，颇为详明，可谓有功后学，虽其中间有出入，然以从来畏难之书，而能力开擅坫，以视《素问注》则过之远矣。
《素问》治兼诸法，文悉义详，故说理之文多。《灵枢》耑重针灸，故说数之文多。本集以《素问》为主，而《灵枢》副之，其《素问》与《灵枢》同者，皆用《素问》而不用《灵枢》。至于针灸之法，与医药不同，本集不暇旁及，故概删而不录，然《素问》所引经文，多出《灵枢》，则《灵枢》在前，而《素问》居后，踵事增华，故文义为尤详也。
《素问》所言五运六气，弘深奥渺，《灵枢》所言经络穴道，缕析丝分，诚秘笈之灵文，非神圣其孰能知之？本集义取纂要，不能多录，欲深造者，当于全书而究心焉。
本集所引王注，乃唐太仆启玄子王冰注也。新校正，乃宋秘书林亿诸人所讎校之文也。马注，明玄台子马莳注也。吴注明鹤皋吴崑注也。张注，乃国朝武林隐菴张志聪等所注也。
一篇之中精义、要义用“○”，病症、脉形用“△”。

卷上  ——————————————————————————————————————————————————————————————————————————————————————————

脏象第一  ***************************
〖素〗心者，君主之官也，神明出焉。肺者，相傅之官，治节出焉。分布阴阳，主行荣卫，如调元赞化，故曰“相傅”。（风痹痿躄之人，心欲动而手足不随者，以肺病而失其治节故也。）肝者，将军之官，谋虑出焉。（肝藏血，故善谋虑。）胆者，中正之官，决断出焉。膻中者，臣使之官，喜乐出焉。（两乳中间名膻中，为气海。气舒则喜乐，不舒则悲愁。按《素问》本篇有膻中而无心包络。《灵枢·经脉篇》有心包络而无膻中。心包又名心主，居心之下，代心行事，其所生病亦与心同。臣使二字，正与君主相对。《灵枢·胀论》曰：膻中者。心主之宫城也。）脾胃者，仓廪之官，五味出焉。大肠者，传导之官，变化出焉。小肠者，受盛之官。化物出焉。（小肠居胃之下，受盛糟粕，传入大肠。）肾者，作强之官，伎巧出焉。肾藏精，故多伎巧。三焦者，决渎之官，水道出焉。（引导阴阳，开通秘塞，上焦不治，水溢高原；中焦不治，水停中脘；下焦不治，水蓄膀胱。○腔内上中下空处为三焦。马氏乃分割右肾为三焦，欠是。）膀胱者，州都之官，津液藏焉，气化则能出矣。（膀胱不能化气，则小便不通。）凡此十二官者，不得相失也。故主明则下安，以此养生则寿；主不明则十二官危，使道闭塞而不通，形乃大伤。《灵兰秘典论》
〖素〗（东方生风，风生木，木生酸，酸生肝，肝生筋，筋生心。肝主目，其在天为立，在人为道，在地为化。化生五味，道生智，玄生神。《五运行大论》多“化生气”句。）神在天为风，在地为木，在体为筋，在脏为肝。（《五运行大论》：其性为暄，其德为和，其用为动，其化为荣，其虫毛，其政为散，其令宣发，其变摧拉。）在色为苍，在音为角，在声为呼，在变动为握。（木曰“曲直”，之变也是为搐搦，在窍为目，《解精微论》又曰：心者，五脏之专精也；目者，其窍也。）在味为酸，在志为怒。怒伤肝，悲胜怒。风伤筋，燥胜风。酸伤筋，酸能收缩。辛胜酸。（皆五行相克。）
南方生热，热生火，火生苦，苦生心，心生血，血生脾。心主舌，其在天为热，在地为火，在体为脉，在脏为心。（《五运行大论》多“在气为息，其性为暑，其德为湿，其用为躁，其化为茂，其虫羽，其政为明，其令郁蒸，其变火烁。）在色为赤，在音为征，在声为笑，在变动为忧。（心有余则喜，不足则忧。）在窍为舌，（舌为心苗。《素问·金匮真言》又曰：南方色赤，入通手心。开窍于耳。昂按：耳为肾窍，然舌无窍，故心亦寄窍于耳，是以夜卧闻声，而心知也。）在味为苦，在志为喜。喜伤心，（大喜坠阳。）恐胜喜。热伤气，（即“壮火食气”之义。）寒胜热。苦伤气，咸胜苦。
中央生湿，湿生土，土生甘，甘生脾，脾生肉，肉生肺。脾主口，其在天为湿。在地为土，在体为肉，在脏为脾。（《五运行大论》多“在气为充，其性静廉，其德为濡，其用为化，其化为盈。其虫倮，其政为谧，其令云雨，其动变注。”）在色为黄，在音为宫，在声为歌，在变动为哕。（新校正云：王注“哕”作“噫”，非也。按杨上善云，“哕，气忤也。”即呃逆也。）在窍为口，在味为甘，在志为思。思伤脾，怒胜思。湿伤肉，风胜湿。（如物之湿，风吹即干，亦木克土之义。）甘伤肉，酸胜甘。
西方生燥，燥生金，金生辛，辛生肺，肺生皮毛，在脏为肺。（《五运行大论》多“在气为成，其性为凉，其德为清，其用为固，其化为敛，其虫介，其政为劲，其令雾露，其变肃杀。）在色为白，在音为商，在声为哭，在变动为咳。（咳嗽。）在窍为鼻，在味为辛，在志为忧。忧伤肺，喜胜忧。热伤皮毛，寒胜热。（火素作燥，伤皮毛，热胜燥。）辛伤皮毛，苦胜辛。
北方生寒，寒生水，水生咸，咸生肾。肾生骨髓，髓生肝。肾主耳，其在天为寒，在地为水，在体为骨，在脏为肾。（《五运行大论》多“在气为坚，其性为凛，其德为寒，其化为肃，其虫鳞，其政为静，其变凝冽。”）在色为黑，在音为羽，在声为呻。（呻吟。）在变动为慄，在窍为耳，在味为咸，在志为恐。恐伤肾，思胜恐。寒伤血，（寒则血凝。）燥胜寒，咸伤血，（咸能渗津。）其胜咸。（《阴阳应象大论》《五运行大论》亦有此段，而文尤详，故加录于注中。）
〖素〗脑、髓、骨、脉、胆、女子胞，此六者地气之所生也。皆藏于阴而象于地，故藏而不泻，名曰“奇恒之府”。（王注殊于六腑。）胃、大肠、小肠、三焦、膀胱，此五者，天气之所生也。其气象天，故泻而不藏，此受五脏浊气，名曰“传化之府”。此不能久留，输泻者也。魄门亦为五脏使，（即肛门，大肠通肺，故曰“魄门”。）水谷不得久藏。所谓五脏者，藏精气而不泻也，故满而不能实；六腑者，传化物而不藏，故实而不能满也。（《五脏别论》）
〖素〗心藏神，肺藏魄，（并精而出入者，为魄。）肝藏魂，（随神而往来者，为魂。）脾藏意，（心有所忆谓之意，故思虑过则伤脾。）肾藏志，（意之所存谓之志，故淫欲多则损志。）是谓五脏所藏。
心为汗，肺为涕，肝为泪，脾为涎，肾为唾，是谓“五液”。心恶热，肺恶寒，肝恶风，脾恶湿，肾恶燥，是谓“五恶”。（《宣明五气论》《灵枢》同。）
〖素〗心者，生之本，神之变也。其华在面，其充在血脉。肺者，气之本，魄之处也，其华在毛，其充在皮。肾者主蛰，封藏之本，精之处也，其华在发，其充在骨。肝者，罢（同疲）极之本，魂之居也，（肝主筋，筋主运动，故疲劳。）其华在爪，（爪者，筋之余。）其充在筋，以生血气。（肝属春，属本，为生发之本，故经文加此句。世医动言伐肝，益未究《内经》之旨耳。）脾、胃、大肠、小肠、三焦、膀胱者，（六腑。）仓廪之本，营之居也，（营出中焦。）名曰“器”，能化糟粕。转味而入出者也，其华在唇（四白），其充在肌。凡十一脏，取决于胆也。（《六节藏象论》）
〖素〗肝生于左，肺藏于右。（肺虽为五脏华盖，而其用在右。）心部于表，（心属阳，应南方，居膈上，部署视听言动各事，故曰表。）肾治于里，（肾主封藏。）脾为之使，（运行水谷，溉灌脏腑。）胃为之市。（容受百物，如贸易之市。）鬲肓之上，中有父母。（心下鬲上为肓。心为阳，主血；肺为阴，主气，父母之象。）七节之傍，中有小心。（旁者，两肾也。中者，命门也。昂按：心者性之郛；肾者命之根，两肾之间，一点真阳，乃生身之根蒂，义取命门，盖以此也。中有相火，能代心君行事，故曰小心。杨上善云：脊有二十一节，肾在下第七之旁。吴鹤皋亦主其说。盖心君无为，吾人一日动作云为，皆命门之相火也。马注云：心在五椎之下，心下有包络，属手厥阴，自五椎之下而推之，则心包当垂至第七节而止，故曰“七节之傍中有小心”。若依此解，“傍”字似无着落。）（《刺禁论》）
〖灵〗何谓德、气、生、精、神、魂、魄、心、意、志、思、智、虑？曰：天之在我者，德也；地之在我者，气也；德流气薄而生者也。初（一作“故”。）生之来谓之精，（《易》曰：男女媾精，万物化生。）两精相搏谓之神，（阴阳合撰而神生焉。）随神往来者谓之魂，（魂属阳，肝藏魂，人之知觉属魂。）并精而出入者谓之魄。（魄属阴，肺藏魄，人运动属魄。）所以任物者谓之心。（《素问》曰：心者君主之官也，神明出焉。以下数端皆心之用也。非心，孰能任之？）心有所忆谓之意，意之所存谓之志。（专在于是则为志。）因志而存变谓之思，（图谋以成此志，则有思。）因思而远慕谓之虑。因虑而处物谓之智。（《本神》）
〖灵〗两神相搏（阴阳夫妇。）合而成形，常先身生是谓精。上焦开发，宣五谷味，薰肤充身泽毛，若雾露之溉，（溉灌。）是谓气。腠理发泄，汗出溱溱，是谓津。谷入气满，淖泽注于骨，骨属屈伸，泄泽，补益脑髓，皮肤润泽，是谓液。（《五癃津液别》曰：三焦出气，以温肌肉，充皮肤，为其津。其流而不行者，为液。）中焦受气取汁，变化而赤，是谓血。壅遏营气，（约束也。）令无所避，是谓脉。精脱者耳聋，（肾衰。）气脱者目不明。（清阳不升。）津脱者，腠理开，汗大泄。（如油如珠者，谓之“绝汗”。）液脱者，骨属屈伸不利，（筋失所养。）色夭，脑髓消，胫痠，耳数鸣。血脱者，色白，夭然不泽，其脉空虚。（脉为血府。）（《决气》）
〖灵〗人之血气精神者，所以奉生而周于性命者也；经脉者，所以行血气而营阴阳，濡筋骨，利关节者也；卫气者，所以温分肉，充皮肤，肥腠理，司开合者也；志意者，所以御精神，收魂魄，适寒温，和喜怒者也。是故血和则经脉流行，营复阴阳，筋骨劲强，关节清利矣。志意和则精神专直，魂魄不散，悔怒不起，五脏不受邪矣。（圣贤养德养身之要语。）寒温和则六腑化谷，风痹不作，经脉通利，肢节得安矣。此人之常平也。五脏者，所以藏精神血气魂魄者也；六腑者，所以化水谷而行津液者也。（《本藏》）
〖灵〗人有髓海，有血海，有气海，有水谷之海，凡此四者，以应四海也。胃者，水谷之海。其输穴（俞）上在气街，（本经穴，即气冲，腹下夹脐相去四寸，动脉应手。《素问》曰：乃冲脉所起。《灵枢》曰：冲脉起于肾下，出于气街。）下至三里。（本经穴，在膝下三寸；下巨虚在上廉下三寸。）膻中者，为气之海。（《五味篇》：谷始入于胃，其精微者，先出于胃之两焦，以溉五脏，别出两行营卫之道，其大气之搏而不行者，积于胸中，命曰气海。“两行营卫”，谓行中焦生“营”，行下焦生“卫”也。大气即“宗气”也。）其输上在柱骨之上下，（督脉天柱骨，项后发际颈大筋外廉陷中。）前在于人迎。（结喉旁动脉，属胃经。）脑为髓之海，其输上在于其盖，（督脉经顶后百会穴。）下在风府。（一名舌本。督脉经，项后入发一寸五分大筋中。）（《海论》）
〖灵〗夫胸腹，脏腑之郭也。膻中者，心主之宫城也。胃者，太仓也。咽喉、小肠者，传送也。胃之五窍者，闾里门户也。（胃有五窍、廉泉、玉英者，津液之道也。廉泉在颔下，结喉上。舌本阴维任脉之会。玉英即玉堂，在紫宫下一寸六分，俱任经。）故五脏六腑者，各有界畔。（《胀论》）
〖灵〗明堂者，鼻也。阙者，眉间也。庭者，颜也。（颜，额也。）蕃者，颊侧也。蔽者，耳门也。（《五阅五使篇》：脉出于气口，色见于明堂。五色更出，以应五时。五官已辨，阙庭必张，乃立明堂。明堂广大。蕃蔽见外，方壁高基，引垂居外，五色乃治；平博广大，寿中百岁。五官不辨，阙庭不张，小其明堂，蕃蔽不见，又埤其墙，墙下无基，垂角去外，如是者，虽平常，殆，况加疾乎？○面之地部为基，耳为蔽为墙。）（《五色》）
〖灵〗腰脊者，身之大关节也。肢胫者，人之管以趋翔也。茎垂者，（阴器。）身中之机，阴精之候，津液之道也。（便溺所出。）（《刺节真邪》）
〖灵〗天圆地方，人头圆，足方以应之。天有日月，人有两目；地有九州，人有九窍；天有风雨，人有喜怒；天有雷电，人有声音；天有四时，人有四肢；天有五音，人有五脏；天有六律，人有六腑；天有冬夏，人有寒热；天有十日，人有手十指；辰有十二，人有足十指茎垂、阴茎以应之。女子不足二节，（无茎垂与睾丸。）以抱人形。天有阴阳，人有夫妻；岁有三百六十五日，人有三百六十节；地有高山，人有肩膝；地有深谷，人有腋腘；（肩臂下隐处为腋，膝下曲处为腘。）地有十二经水，人有十二经脉；（《经水篇》：足太阳合清水，足少阳合渭水，足阳明合海水，足太阴合湖水，足少阴合汝水，足厥阴合渑水，手太阳合淮水，手少阳合漯水，手阳明合江水，手太阴合河水，手少阴合济水，手心主合漳水。）地有泉脉，人有卫气；地有草蓂，人有毫毛；天有昼夜，人有卧起；天有列星，人有牙齿；地有小山，人有小节；地有山石，人有高骨；地有林木，人有募筋；地有聚邑，人有䐃肉；岁有十二月，人有十二节；地有四时不生草，人有无子。此人与天地相应者也。（《邪客》）
〖素〗人皮应天，（无所不包。）肉应地，（肉属脾土。）脉应人，（内营外卫。）筋应时，声应音。阴阳合气应律，齿面目应星，出入气应风，九窍三百六十五络应野。（《针解篇》）
〖素〗天气通于肺，（鼻受无形之天气，风、寒、暑、湿、燥、热也。）地气通于嗌，（口受有形之地气，臊、焦、香、腥、腐也。）风气通于肝，（肝木属风，）雷气通于心，（象火有声。）谷气通于脾，（虚能受纳。）雨气通于肾。（肾为水脏。）六经为川，（流通。）肠胃为海，（容受。）九窍为水注之气。（清明之气，上升头面；阴浊之气，下归二阴，象水流注。）以天地为之阴阳：阳之汗，以天地之雨名之；阳之气，以天地之疾风名之。暴气象雷，逆气象阳。（《阴阳应象大论》）
〖素〗诸脉者，皆属于目；（脉为血府，故久视伤血。《灵枢·口问篇》：目者，宗脉之所聚也。按：膀胱脉起目内眦，胃脉系目系，胆脉起目锐眦，小肠、三焦脉至目锐眦，心脉系目系，肝脉连目系也。）诸髓者，皆属于脑；（脑为髓海。）诸筋者皆属于节；（节有三百六十五会，而筋络其间，故久行伤筋。）诸血者，皆属于心；（心生血，为血海。）诸气者，皆属于肺。（肺藏气。）此四肢八谿之朝夕也。（吴注即潮义，每肢有二谿。）故人卧血归于肝，（肝藏血，动则运，静则藏。）肝受血而能视，（目为肝窍。）足受血而能步，掌受血而能握，指受血而能摄。（血能养筋，滑利关节。）卧出而风吹之，血凝于肤者为痹，（顽痹。）凝于脉者为泣涩，凝于足者为厥逆冷。此三者，血行而不得反其空，（孔，经隧也。）故为痹厥也。人有大谷十二分，小迴三百五十四名。（大经所会为大谷。十二分，十二经之部分也。小络所会为小谿，穴有三百六十五，除十二俞，止三百五十三名，肝俞、肾俞、厥阴俞、胆俞、胃俞、三焦俞、大肠俞、膀胱俞也。）（《五脏生成篇》）
〖灵〗受谷者浊，受气者清，清者注阴，浊者注阳。浊而清者上出于咽，清而浊者则下行。清浊相干命曰“乱气”。夫阴清而阳浊，浊者有清，（清者有浊。《本经》俱言“阳清阴浊”，此言“阴清阳浊”者，盖以脏阴而腑阳，脏清而腑浊也。）清者上注于肺，浊者下走于胃，胃之清气，（浊中有清，）上出于口。肺之浊气，（清中有清。）下注于经，内积于海。（气血诸海。）手太阳（小肠。）独受阳之浊，手太阴（肺。）独受阴之清。其清者，上走空窍；（耳目口鼻。）其浊者，下行诸经。诸阴皆清，足太阴（脾。）独受其浊。（《阴阳清浊》）
〖灵〗五脏六腑之精气，皆上注于目而为之精，精之窠（音科。）为眼，骨之精为瞳子，（肾。）筋之精为黑眼，（肝。）血之精为络，（心。）其窠气之精为白眼，（肺。）肌肉之精为约束，（脾。）裹撷筋骨血气之精而与脉并为系，上属于脑，后出于项中。故邪中于项，因逢其身之虚，其入深，则随眼系以入于脑，则脑转，脑转则引目系急，目系急则目眩以转矣，精散则视歧，视歧见两物。目者五脏六腑之精也，营卫魂魄之所常营也，神气之所生也。故神劳则魂魄散，志意乱，是故瞳子黑眼法于阴，白眼赤脉法于阳也，故阴阳合搏，而精明也。目者，心使也。心者，神之舍也。故精神乱而不转，卒然见非常处，精神魂魄，散不相得，故曰惑也。（《大惑论》）
〖灵〗手面与身形也，天寒则裂地凌冰，或手足懈堕，然而其面不衣，何也？曰：十二经脉，三百六十五络，其血气皆上于面而走空（同孔。）窍，其精阳气上走于目而为睛，其别气走于耳而为听，其宗气上出于鼻而为臭，（即气也。）其浊气出于胃，走唇舌而为味，其气之津液皆上熏于面，而皮又厚，其肉坚，故天热甚寒，（“天”当作“大”。）不能胜之也。（《邪气脏腑病形》）（《难经》曰：头者，诸阳之会也，诸阴脉皆至颈胸中而还，独诸阳脉皆上至头耳，故令面耐寒也。）
〖素〗天不足西北，故人右耳目不如左明也；地不满东南，故人左手足不如右强也。东方阳也。东方阳也，阳者其精并于上，则上明而下虚，故使耳目聪明而手足不便也。西方阴也，阴者其精并于下，则下盛而上虚，故其耳目不聪明而手足使也。故俱感于邪，其在上则右甚，在下则左甚，此天地阴阳所不能全也。（《阴阳应象大论》）
〖素〗平旦至日中，天之阳，阳中之阳也；日中至黄昏，天之阳，阳中之阴也；合夜至鸡鸣，天之阴，阴中之阴也；鸡鸣至平旦，天之阴，阴中之阳也，故人亦应之。夫言人之阴阳，则外为阳，内为阴。言人身之阴阳，则背为阳，腹为阴。言脏腑中阴阳，五脏皆为阴，六腑皆为阳。故背为阳，阳中之阳心也，阳中之阴肺也；腹为阴，阴中之阴肾也，阴中之阳肝也，阴中之至阴脾也。此皆阴阳表里，内外雌雄相输应也，故以应天之阴阳也。（《金匮真言论》）
〖灵〗胃欲寒饮，（恶热。）肠欲热饮。（恶寒。《杂病篇》：齿痛不恶清饮，取足阳明；恶清饮，取手阳明。）（《师传》）
经络第二  ***************************
〖灵〗人始生，先成精，精成而脑髓生。骨为干，脉为营，筋为刚，肉为墙，皮肤坚而毛发长，谷入于胃，脉道以通，血气乃行。经脉者，所以能决死生，处百病，调虚实，不可不通。
肺手太阴之脉，起于中焦，（中脘。）下络大肠，（肺与大肠为表里。）还循胃口，（胃之上脘。）上膈，（人心下有膈膜，遮隔浊气，不使上熏心肺。）属肺。从肺系（即喉咙。）横出腋下，（肩下胁上曰腋。）下循臑内，（肩肘之间为臑。音柔。）行少阴心主，（心包。）之前，下肘中，（臑尽处为肘。）循臂内上骨下廉，（肘以下为臂。）入寸口，（关前动脉为寸口。）上鱼，循鱼际，（掌骨之前，大指之后，肉隆起处统谓之鱼。鱼际其间，穴名。）出大指之端，至少商穴而止。（《经别篇》又云：上出缺盆，循喉咙。）其支者，从腕后（臂骨尽处为腕。）直出次指内廉出其端。（从腕后列缺穴，交手阳明经，以至商阳穴。）是动则病肺胀满膨膨而喘矣，缺盆中痛，（肩下横骨陷中，阳明胃穴。）甚则交两手而瞀，（音茂，迷乱也。）此为臂厥。是主肺所生病者，咳，上气，喘，（本经病。）渴，（金不生水。）烦心，（心脉上肺。）胸满，（脉贯膈，布肺中，）臑臂内前廉痛。（脉循臑臂。）厥，（臂厥。）掌中热。（心包部分脉行少阴心主之前。）气盛有余，则肩背痛。（昔为手太阴部分，一作臂。）风寒，汗出中风，小便数而欠。（肺热则便数而短，为母病及子。）气虚则肩背痛。（一作臂寒，畏寒。）少气不足以息，（本经病。）溺色变。（母邪及子。）
大肠手阳明之脉，起于大指次指之端，（大指之第二指，即食指也。）循指上廉，出合谷两骨之间，（合谷俗名虎口，本经穴。）上入两筋之中，（阳谿穴。）循臂上廉入肘外廉，上臑外前廉，上肩，出髃（音鱼。）骨之前廉，（肩髁骨，又穴名，在肩端两骨间。）上出天柱骨之会上，（天柱骨，膀胱经，至此会于大椎，）下入缺盆，（足阳明穴，肩下横骨陷中，络肺，大肠与肺为表里。）下膈，属大肠；其支者，从缺盆上颈，贯颊，入下齿中，还出挟口，交人中，左之右，右之左，上挟鼻孔。（至迎香穴而终。《经别篇》又云：循喉咙。本篇后又云：其别者入耳，合于宗脉。）是动则病齿痛，（脉入齿缝。）头肿，（脉上颈。）是主津液所生病者，（大肠主津液。）目黄，（大肠内热。）口干，（无津。）鼽，（鼻流清涕。）衄，（鼻血。）喉痹，（金燥。）肩前臑痛，大指次指痛不用。（不能举用，皆脉所过。）气有余则当脉所过者热肿，虚则寒慄不复。
胃足阳明之脉，起于鼻之交頞中，（山根。）旁约（一作纳。）太阳之脉，（睛明之分，）下循鼻外，上入齿中，（上齿。）还出挟口，环唇，下交承浆，（下唇陷中。足阳明脉之会。）却循颐后下廉，（下为颔，颔，下为颐。）出大迎，（颔，前本经穴。）循颊车，（耳下曲颊端。）上耳前，过客主人，（足少阳经穴，在耳前起骨。）循发际，至额颅。（发际下为额颅。）其支者，从大迎前下人迎，（一名五会，结喉旁一寸五分，动脉可以候五脏气。）循喉咙，（本篇又云：上络头项，下络喉咙。）入缺盆，（肩下横骨陷中。）下膈，属胃，络脾。（相为表里。昂按：此乃正经，何以反属支脉？）其直者，从缺盆下乳内廉，下挟脐，入气街中。（即气冲本经穴，在归来下一寸动脉。《卫气篇》云：胸气有街，腹气有街，头气有冲，胫气有街。街，犹路也。）其支者，起于胃口，下循腹里，下至气街中而合。（与前脉相合。）以下髀关，抵伏兔，（股内为髀，髀前膝上六寸，起肉处为伏兔，伏兔后为髀关，）下膝膑中，（挟膝筋中为膑。）下循胫外廉，下足跗，（足面。）入中指内间。其支者，下廉三寸而别，下入中指外间。其支者，别跗上，入大指间，出其端，（至厉兑穴而终，以交手太阴。昂按：此亦正经，何以又属支脉？《经别篇》又云：上通于心，循咽出口，上頞䪼，还系目系。）是动则病洒洒振寒，（《疟论》曰：阳明虚则寒慄，鼓颔。）善呻，数欠，颜黑，（土克水。）病至则恶人与火。（《阳明脉解篇》：阳明气血盛，热甚则恶人与火。）闻木声则惕然而惊，心欲动，（阳明土恶木也。）独闭户塞牖而处，（《素问·脉解篇》：阴阳相薄也，阳尽而阴盛，故欲独闭户牖而处也。）甚则欲上高而歌，弃衣而走。（《阳明脉解篇》：四肢者，诸阳之本也，阳盛则四肢实，实则能登高也，热盛于身，故弃衣而走也。）贲响腹胀，（脉循腹里，水火相激，故有声及胀。）是为骭厥，（胫骨为骭。）是主血所生病者，（血分。）狂疟温淫汗出，（阳明法多汗。）鼽衄，（胃热上行。）口楑唇胗，（疹，同唇疡也。“脉挟口环唇，“头肿”。脉循颐出大迎。）喉痹，（脉循喉咙。）大腹水肿，（胃衰土不制水。）膝膑肿痛，（脉下膝膑。）循膺、（膺，靁，）乳、（乳中、乳根者皆本经穴。）气街、股、伏兔、骭外廉、足跗上皆痛，中指不用。（皆经脉所过，）气盛则身以前皆热。（阳明行身之前。）其有余于胃，则消谷善饥，火盛中消。溺色黄，（胃热下入膀胱。）气不足身以前皆寒慄，胃中寒则胀满。（寒胀。）
脾足太阴之脉，起于大指之端，（足大指隐白穴。）循指内侧白肉际，过核骨后，（俗名孤拐骨，足跟后两傍起骨也。）上内踝前廉，（胫两傍内外曰踝。）上踹内，（踹音短。《玉篇》曰：足跟也。一作腨，音善，又名腓，足肚也。）循胫骨内，交出厥阴之前，（足厥阴脉。）上膝股内前廉，入腹，属脾，络胃，相为表里，上膈，挟咽，连舌本，散舌下。其支者，复从胃别上膈，注心中。（五脏皆入心中。）是动则病舌本强，（连舌本，）食则呕，胃脘痛，（络胃，）腹胀善噫，（即嗳，《口问篇》：寒气客于胃，厥逆从下上散，复出于胃，故噫。）得后与气，（大便出屁。）则快然如衰，（病衰。）身体皆重，（脾主肉。）是主脾所生病者，舌本痛，体不能动摇，（即主肢体重而甚者。）食不下，（脾主食。）烦心，（脉注心中。）心下急痛，（即胃脘痛，）溏，（便溏。）瘕，泄，（瘕积泄泻。）水闭，黄疸，（湿热不得泄。黄，脾色。）不能卧，（胃不和则卧不安。）强立，股膝内肿，（脾主四肢，脉行股膝。）厥，足大指不用。（经脉所起。）
心手少阴之脉，起于心中，出属心系，（心系上与肺通，由肺叶而下，曲折向后贯脊髓，通于肾。盖五脏皆通于心，而心亦通五脏。）下膈，络小肠。（小肠与心为表里。）其支者，从心系，上挟咽，系目系。（《经别篇》又云：走喉咙，出于面，合目内眦。本篇又云：别脉，系舌本。）其直者，复从心系却上肺，下出腋下，（极泉穴。）下循臑内后廉，行太阴（肺。）心主（心包。）之后，下肘内，循臂内后廉，抵掌后锐骨之端。入掌内后廉循小指之内，出其端。（至少冲穴而终，以交于手太阳。伯仁曰：心为君主，尊于他脏，故其交经授受不假支别，）是动则病嗌干，（挟咽。）心痛，渴而欲饮，（心火。）是为臂厥。（脉循臑臂。）是主心所生病者，目黄，（系目系，合目眦。）胁痛，（脉出胁下。）臑臂内后廉痛，（脉循臑臂后廉。）厥，掌中热痛。（心主包络，所属病同。）
小肠手太阳之脉，起于小指之端，（手小指少泽穴，接少阴心经，）循手外侧，上腕，（臂骨尽处为腕。）出踝中，（腕下兑骨为踝。）直上循臂骨下廉，出肘内侧两筋之间。上循臑臂外后廉，出肩解，（脊两旁为膂，膂上两角为肩解。）绕肩胛，（肩解下成片骨。）交肩上，（上会大椎，乃左右相交于肩上，）入缺盆。络心，循咽下膈，抵胃，属小肠。（小肠与心为表里。）其支者，从缺盆循颈上颊，至目锐眦，（目外角为锐眦。）却入耳中，至本经听宫穴而终。其支者，别颊上䪼（目下为䪼。）抵鼻，至目内眦，（内角。）斜络于颧。（而交足太阳经。）是动则病嗌痛，颔肿，不可以顾。挟咽循颈，肩似拔，臑似折。（出肩循臑。）是主液所生病者，（小肠主液。）耳聋，（脉入听宫。）目黄，（脉至目眦。）颊肿，（上颊。）颈、颔、肩、臑、肘、外后廉痛。
膀胱足太阳之脉，起于目内眦，（睛明穴，为手足太阳、少阳、阳明五脉之会。）上额，交巅，（顶百会穴。）其支者，从巅至耳上角。其直者，从巅入络脑，还出别下项，（脑后为项，两旁为颈，前为喉。）循肩膊内，（肩后之下为膊。）挟脊，（行脊骨两旁，第一行相去各一寸五分。）抵腰中，（尻上横骨为腰。）入循膂，（挟脊肉为膂。《经别篇》又云：循膂，当心入散。）经肾，属膀胱。（相为表里。）其支者，从腰中下挟脊，贯臀，入腘中；（脊中行上、次、中、下髎等处，膝后曲处为腘。）其支者，从膊内左右别下，贯胛，挟脊内，（脊两旁第二行，相去各三寸，自天柱而下从膊左右下贯髀膂，历尻臀，至髀枢。股外为髀，捷骨下为髀枢。）循髀外，从后廉下合腘中，（与前入腘者合。）以下贯腨内，（足肚，）出外踝之后，循京骨，（本经穴，足外侧赤白肉际，）至小指外侧。（至阴穴。以交足少阴肾经。）是动则病冲头痛，（上额交巅络脑。）目似脱、项如拔、（脉起目眦下项。）脊痛，腰似折，（挟背抵腰。）髀不可以曲，（脉过髀枢。）腘如结，臑如裂，（入腘贯臑。）是为踝厥。（脉行外踝。）是主筋所生病者，（主筋义未详，按太阳病多痉急，如上症，皆风伤筋也。）痔，（脉入肛。）疟，（太阳疟狂。）癫疾，（《癫狂篇》亦有刺太阳经者。）头囟项痛，目黄，泪出，（皆脉所过。）衊衄，（清涕曰衊衄，鼻血曰衄。太阳经气不能循经，上冲脑，下为衊衄。）项、背、腰、尻、腘、踹、脚皆痛，小指不用。（足小指皆经脉所过。）
肾足少阴之脉，起于小指之下，邪走足心，（涌泉穴。）出于然谷之下，（本经穴，足踝前大骨陷中。）循内踝之后，别入跟中，（后跟。）以上腨内，（足肚。）出腘内廉，（膝后曲处。）上股内后廉，贯脊，（会于督脉长强穴，）属肾络膀胱。（相为表里，《经别篇》又云：当十四椎，出属带脉。）其直者，从肾上贯肝膈，入肺中，循喉咙，挟舌本；（络于横骨，终于会厌。）其支者，从肺出络心，注胸中。胸之膻中，（以交手厥阴心包经。）是动则病饥不欲食，（虚火盛则饥，脾弱则不欲食。）面如漆柴，（肾色黑柴，瘦也。）咳吐则有血，（脉入肺，故咳，唾中有血，为肾损。）喝喝而喘，（肾气上奔。）坐而欲起，（阴虚不宁。）目䀮䀮如无所见，（瞳子属肾，水亏故也。）心如悬，若饥状。（脉络心。）气不足则善恐，（恐为肾志。）心惕惕，如人将捕之，是为骨厥。（肾主骨。）是主肾所生病者，口热舌干，咽肿，（俱肾火。）上气，（肾水溢于皮肤而肿，）嗌干及痛，（循喉咙挟舌本。）烦心，心痛，（脉络心。）黄疸，（肾水反乘脾土，或为女劳疸。）肠澼，（《素问·大奇论》：肾脉小况搏，为肠澼下血。）脊股内后廉痛，（经脉行足之后。）痿（骨痿。）厥，（下不足则厥而上。）嗜卧，（少阴病但欲寐。）足下热而痛。（脉起足心涌泉。）
心主手厥阴心包络之脉，起于胸中，出，属心包络，（居心之下。）下膈，历络三焦。（三焦心包相表里。《邪客篇》曰：上入于胸中，内络于心肺。）其支者，从胸中出胁，下腋三寸，（天池穴自此至中冲，皆本经穴。）上抵腋下，循臑内，（天泉穴。）行太阴肺少阴心之间，（二经中间。）入肘中，（曲泽穴，肘内廉陷中。）下臂，行两筋之间，（大陵穴，掌后两筋间横纹陷中。）入掌中，（劳宫穴。）循中指，出其端；（中冲穴。）其支者，别掌中，循小指次指，出其端。（小指之次指，无名指也。至此，交手少阳三焦。《经别篇》又云：循喉咙出耳后。）是动则病手心热，臂肘挛急，腋肿，甚则胸胁支满，（皆经脉所过。）心中憺憺大动，（心主上承心君，故病略同。）面赤，（赤为心色。）目黄，（目为心使。）喜笑不休。（心有余则笑不休。）是主脉所生病者，（心主脉。）烦心，心痛，掌中热。（本经病。）
三焦手少阳之脉，起于小指次指之端，（无名指关冲穴。）上出两指之间，循手表腕，（臂骨尽处为腕，循本经阳池穴。）出臂外两骨之间，（天井穴。）上贯肘，（臑尽处为肘。）循臑外，上肩，膊下（对腋为臑。）而交出足少阳：后，（胆经。）入缺盆，（肩下横骨陷中。）布膻中，（上焦两乳中间。）散落心包，下膈，循属三焦。（与心包相表里。）其支者，从膻中上出缺盆，上项，系耳后，直上出耳上角以屈，下颊，至䪼；（目下为䪼。）其支者，从耳后入耳中，出走耳前，过客主人前，（足少阳穴，耳前上廉，起骨，交颊。）至目锐眦。（而交足少阳胆经。）是动则病耳聋，浑浑焞焞，（脉入耳中。）嗌肿，喉痹。（少阳相火。）是主气所生病者，（气分、三焦、心包，皆主相火。）汗出，（火蒸为汗。）目锐眦痛，颊肿耳后、肩、臑、肘、臂外皆痛，小指次指不用。（皆经脉所过。）
胆足少阳之脉，起于目锐眦，（瞳子髎穴，去眦五分。）上抵头角，下耳后，循颈行手少阳之前，（三焦。）至肩上，却交出手少阳之后，入缺盆。其支者，从耳后入耳中，（过小肠听宫穴。）出走耳前，至目锐眦后；（瞳子髎之分。）其支者，别锐眦，下大迎，（胃经穴，在颔前一寸三分动脉陷中。）合于手少阳，（三焦。）抵于䪼，下加颊车，下颈，合缺盆，（与前入者相合。）以下胸中，贯膈，络肝，属胆，（相为表里。）循胁里，（腋下为胁，又名胠。）出气街，（出气冲、毛际两旁动脉。）绕毛际，（曲骨之外为毛际。）横入髀厌中；（即髀枢。）其直者，从缺盆下腋，循胸，过季胁，（胁骨之下为季胁，即肝经章门穴。）下合髀厌中，以下循髀阳，（循髀外，行太阳阳明之间。）出膝外廉，下外辅骨之前，（髀骨为辅骨。）直下，抵绝骨之端。（外踝上为绝骨。）下出外踝之前，循足跗上，（足面。）入小指次指之间；（足第四指窍阴穴而终。《经别篇》又云：上肝贯心，以上挟咽，出颐颔中，散于面，系目系。）其支者，别跗上，入大指之间，循大指歧骨内，出其端，（足大指本节后为歧骨。）还贯爪甲，出三毛。（大指爪甲后为三毛，以交于足厥阴肝经。）是动则病口苦，（胆味为苦，火赤作苦。）善太息，（木气不舒。）心胁痛不能转侧。（脉贯心胁，为肝胆往来之道，盖太阳行身后，阳明行身前，少阳行身侧也。）甚则面微有尘，体无膏泽。（木郁不能敷荣。）足外反热，（出膝外廉，外辅骨外踝。）是为阳厥。（少阳气逆。）是主骨所生病者，（骨病未泽。按：全元起云：少阳者，肝之表，肝主筋，筋会于骨是少阳之经气所荣故云。）头痛，（脉上头角，故偏头痛属少阳病。）颔痛，（脉加颊车。）目锐眦痛，（脉起锐眦。）缺盆中肿痛，胁下肿，（经脉所过。）马刀侠瘿。（颈项胁腋所生疮疡，少阳部分坚而不溃。）汗出，（少阳相火。）振寒，疟。（少阳居半表半里，故疟病寒热，必属少阳，）胸、胁、肋、髀、膝、外至胫、绝骨、外踝前，及诸节皆痛，（皆经脉所过。按：少阳行身侧，故本篇多用“外”字。）
肝足厥阴之脉，起于大指撮毛之际，（大敦穴）上循足跗上廉，去内踝一寸，（中封穴）上踝八寸，交出太阴脾之后，上腘内廉，循股阴，（股内之阴包、五里、阴廉穴。）入毛中，过阴器，（入阴毛中，左右环绕阴器。）抵小腹，挟胃，属肝，络胆。（相为表里，）上贯膈，布胁肋，循喉咙之后，上入颃颡，（《咽颡篇》后又曰：脉络于舌本。）连目系，上出额，与督脉会于巅。（顶上百会穴。）其支者，从目系下颊里，环唇内；（行任脉之外，交十环唇口。）其支者，复从肝，别贯膈，上注肺。（行中焦中脘之分，以交于太阴经。）是动则病腰痛，（肝肾为子母之脏，腰痛为母病及子。）不可以挽仰。（木曰曲直，筋病故然。）丈夫㿉疝，（脉络阴器。）妇人少腹肿，（脉抵小腹，妇人亦有疝，但不名疝而名瘕。）甚则嗌干，（脉循喉。）面尘，脱色。（木病不能生荣。）是肝不能所生病者，（本缺“主”字，）胸满，（脉上贯膈。）呕逆，（木火冲胃。）飧泄，（木盛克土。）狐疝，（脉环阴器。）遗溺，（肝虚，）闭癃。（肝火。）（《经脉篇》）
〖素〗任脉者，（任、冲、督皆奇经八脉之一。）起于中极之下，（脐下四寸，穴名中极。任脉在中极下，始于二阴之交，会阴之穴，任由会阴而行腹，督由会阴而行背。）以上毛际，循腹里，（中极穴。）上关元，（脐下三寸穴名。）至咽喉，上颐，（循承浆而络于齿龈。）循面入目。（入目下而络于承泣。）
冲脉者，起于气街，（足阳明经穴，在毛际两旁。）并少阴之经，（肾经，《灵枢·动输篇》：冲脉与肾之大络，起于肾下，出于气街。○《难经》《甲乙经》并作阳明经。）挟脐上行，至胸中而散。（任脉当脐中而上，冲脉夹脐旁而上。○《灵枢·五音五味篇》：冲脉、任脉皆起于胞中，上循背里，为经络之海。其浮而外者，循腹右上行，会于咽喉，别而络唇口。血气盛，则充肤热肉；血独盛，则淡渗皮肤，生毫毛。）
任脉为病，男子内结七疝，女子带下瘕聚。（七疝：寒、水、筋、血、气、狐、㿗也。又《灵》《素》有心疝、肺疝、肝疝、脾疝、肾疝，及厥疝、冲疝、溃疝、㿗疝、狐疝。是则五脏皆有疝，不独肾脉也。带下、瘕聚即妇人之疝。）冲脉为病，逆气里急。（冲任行腹里，故病在内，气有余故逆，血不足故急。）督脉为病，脊强反折。（督脉行背，故病在脊。冲、任、督之脉，一源而三，皆起于胞中，故《经》亦有谓冲脉为督脉者。古图经有以任脉循背者谓之督，自少腹直上者谓之任，亦谓之督也。今人率以行身背者为督，行身前者为任，从中起者为冲也。）
督脉者，（总督一身之阳。）起于少腹以下骨中央，女子入系廷孔，（阴廷之孔。即窈漏也。）其孔，溺孔之端也。其络循阴器，（络女子之阴器。）合篡间，（二阴之间。）绕篡后，（肛门之后。）别绕臀，至少阴（肾经。）与巨阳（太阳膀胱。）中络者，合少阴上股内后廉，贯脊属肾，（督脉之绕臀者，与太阳、少阴相合而行。）与太阳起于目内眦，上额交巅上，入络脑，还出别下项，循肩膊内，侠脊抵腰中，入循膂络肾；（此督脉并太阳而行者。）其男子循茎，（男子阴器。）下至篡，与女子等；其少腹直上者，贯脐中央，上贯心入喉，上颐环唇，上系两目之下中央。（此督脉并任脉而行者。王注云：由此观之，三脉异名而同体也。）此生病，从少腹上冲心而痛，其气冲上。不得前后，（大小便。）为冲疝。（此督脉为病，同于冲脉者。）其在女子不孕，（冲为血海，任主胞胎，二经病，故不孕。）癃、痔、遗尿、嗌干。（此督脉为病。同于冲任者，以期循喉咙，下循阴器，合篡间，绕篡后，故然也。所谓任者，女子得之以任养也。冲者，其气上冲也；督者，督领经脉之海也。）（《骨空论》）
〖灵〗蹻脉者，（奇经八脉有阳蹻、阴蹻。）少阴之别，（阴蹻为足少阴肾之别脉。）起于然骨之后，（足内踝大骨之下照海穴。）上内踝之上，直上循阴股入阴，上循胸里，入缺盆，上出人迎之前，（胃经穴，颈旁侠喉动脉。）入頄，（颧也。）属目内眦，（睛明穴合于太阳、阳蹻而上行，阳脉始于膀胱经之申脉穴，足外踝下陷中。）气并相还（二气相并周旋。）则为濡，（润泽。）目气不荣则目不合。（《脉度》）
〖灵〗脾之大络名曰大包，出润液（腋下穴。属胆经。）下三寸，布胸胁。实则身尽痛，虚则百节尽皆纵。（《经脉》本篇又曰：手太阴之别曰列缺，手少阴之别曰通里，手心主之别曰内关，手太阳之别曰支正，手阳明之别曰偏历，手少阳之别曰外关，足太阳之别曰飞扬，足少阳之别曰光明，足阳明之别曰大钟，足厥阴之别曰蠡沟，任脉之别曰尾翳，督脉之别曰长强，合脾之大包名十五络。）
〖素〗胃之大络名曰虚里，贯膈络肺，出于乳下，其动应衣，脉宗气也。（宗，尊也，主也。土为物母，为十二经脉之宗。）盛喘数绝者则病在中；结而横有积矣；绝，不至，曰死。乳之下，其动应衣，宗气泄也。（动甚气泄。）（《平人气象论》）
〖素〗圣人南面而立，前曰广明，后曰太冲，（王注曰：南方火位，阳气盛大，故曰大明。在人则心脏在南，故谓前。太冲即冲脉，在下在北，故曰后，少阴肾脉与之合而盛大也。）太冲之地，名曰少阴，少阴之上，名曰太阳，（督脏为阴，脉行足小指之下，膀胱腑为阳脉，行足小指外侧，相为表里。）太阳根起于至阴，（穴在足小指外侧。）结于命门，（《灵枢》曰：目也，即睛明穴。）名曰阴中之阳。中身而上，名曰广明，广明之下，名曰太阴，（腰以上为天，腰以下为地。广明，心脏下。即太阴脾脏也。）太阴之前，名曰阳明，（阳明胃脉行太阴脾脉之前，相为表里。）阳明根起于厉兑，（穴在足大指次指之端。）名曰阴中之阳。厥阴之表，名曰少阳。（胆脉行肝脉之分外，肝脉行胆脉之位内，相为表里。）少阳根起于窍阴，（穴在足小指次指之端。）名曰阴中之少阳。是故三阳之离合也，（吴注：行表行里谓之离，阴阳配偶谓之合。）太阳为开，阳明为合，少阳为枢。（太阳在表，敷布阳气。阳明在表之里，收纳阳气。少阳在表里之间，转输阳气。《灵枢》三句同。）三经者。不得相失也，搏而勿浮，命曰一阳。（吴注：搏手冲和，无复三阳之别。）外者为阳，内者为阴，（阳脉行表，阴脉行里。）然则中为阴，（阴主内。）其冲在下，名曰太阴，（脾脉在冲脉之上。）太阴根起于隐白，（穴在足大指端。）名曰阴中之阳。太阴之后，名曰少阴，（肾脉行脾之后。）少阴根起于涌泉，（穴在足心。）名曰阴中之少阴。少阴之前，名曰厥阴，（厥阴肝脉，上踝八寸，交出太阴脾经之后，始行少阴肾经之前，前此则否。）厥阴根起于大敦，（穴在足大指三毛中。）阴之绝阳，（厥阴主十月，为阳之尽。）名是故三阴之离合也，太阴为开，厥阴为合，少阴为枢。（太阴为至阴，敷布阴气；厥阴阴之尽，受纳阴气。肾气不充，则开合失常。故为枢。）三经者，不得相失也，搏而勿沉，命曰一阴。（阴阳数之可千，推之可万，然其要则本之一阴一阳，张子所谓“一故神，两故化”也。）（《阴阳离合论》）
〖素〗阳明，两阳合明也。（三月辰主左足阳明，四月巳主右足阳明，为两阳合明。）厥阴，两阴交尽也。（九月戌主右足厥阴，十月亥主左足厥阴，为两阴交尽。）（《至真要大论》）
〖素〗三阳为交。（三阳，太阳也，总督诸阳。）二阳为卫，（二阳，阳明也，御邪扶生。）一阳为纪。（一阳，少阳也，纲纪形气。）三阴为母，（三阴，太阴也，育养资生。）二阴为雌，（二阴，少阴也，为牝脏。）一阴为独使，（一阴，厥阴也，善谋虑，为使。）（《阴阳类论》）
〖灵〗营气之道，内谷为宝。（气之清者为营，成于水，合所化精微之气。）谷入于胃，乃传之肺，（脾为传精于肺。）流溢于中，布散于外，（肺为传，相为布散于中外。）精专者行于经隧，（精之专者化为营，循行正经之隧道。）常营无已，终而复始，是谓天地之纪。故气从太阴出，（营气之行，每日从手太阴肺始。）注手阳明，（大肠经。）上行注足阳明，（胃经。）下行至跗上，（足面。）注大指间，与太阴合，（足大指隐白穴，合足太阴。）上行抵髀。（股髀内廉。）从髀注心中，循手少阴。（心）出腋下臂，注小指，（手小指心经少泽穴。）合手太阳，（至小指外侧，合小肠经。）上行乘腋出䪼内，（目下。）注目内眦。（睛明穴，足太阳膀胱经。）上巅，下项，合足太阳（膀胱经）循脊，下尻，（脊骨尽处。）下行注小指之端，（足小指，膀胱经至阴穴。）循足心，（斜趋足心，肾经涌泉穴，）注足少阴，上行注肾，从肾注心，（手厥阴心包经。）外散于胸中。循心主脉（即心包络）出腋下臂，出两筋之间，（心包经大陵穴。）入掌中，（劳宫穴。）出中指之端，（中冲穴，心包经尽处。）还注小指次指之端，（手第四指关冲穴，属手少阳三焦经，）合手少阳三焦上行注膻中，（两乳中间。）散于三焦，从三焦注胆，出胁注足少阳，（胆经。）下行至跗上，（足面。）复从跗注大指间，（足厥阴肝经，大敦穴。）合足厥阴，上行至肝，（至此而终。）从肝上注肺，（复行肺经。）上循喉咙，入颃颡之窍，（咽颡。）究于畜门（未译。新校正云：疑即贲门。）其支别者，上额，循巅，下项中，循脊入骶，（音邸。脊骨尽处。）是督脉也，络阴器，上过毛中，入脐中，上循腹里，入缺盆，（马注：此任脉也。）下注肺中，复出太阴。（终而复始。）此营气之所行也，逆顺之常也。（顺行逆行，皆合常数。）（《营卫》）
〖灵〗人受气于谷，谷入于胃。以传与肺，五脏六腑，皆以受气。（胃升精于肺，肺散精于脏腑。）其清者为营，浊者为卫，（《素问》曰：营者，水谷之精气；卫者，水谷之悍气。）营在脉中，（阴性精专，随宗气以行经隧之中。）卫在脉外，（阳性慓悍滑利，不入于脉而自行于皮肤分肉之间。《卫气篇》曰：其浮气之不循经者，为卫气；其精气之行于经营，为营气。）营周不休，五十而复大会，阴阳相贯，如环无端。卫气行于阴二十五度，行于阳二十五度，分为昼夜，故气至阳起，至阴而止。故曰：日中而阳陇（如陇高起。）为重阳，夜半而阴陇为重阴。故太阴主内，太阳主外，各行二十五度，分为昼夜。夜半为阴陇，夜半后而为阴衰，平旦阴尽而阳受气矣。日中为阳陇，日西而阳衰，日入阳尽而阴受气矣。夜半而大会，（阴阳交会。）万民皆卧，命曰合阴。平旦阴尽而阳受气，如是无已，与天地同纪。（《营卫生会》）
〖灵〗阳主昼，阴主夜。故卫气之行，一日一夜五十周在，昼日行于阳二十五周，夜行于阴二十五周，是故平旦阴尽阳气出于目，（睛明穴，太阳经。）目张则气上行于头，循项下足太阳（膀胱经始）循背下至小指之端。（足小指至阴穴，）其散者，（在头而散者，）别于目锐眦，下手太阳，（小肠经。）下至手小指之间外侧，（本经少泽穴。）其散者，别于目锐眦，下足少阳，（胆经之瞳子髎，）注小指次指之间，（足第四指之窍阴穴。）以上循手少阳之分，（三焦经）侧下至小指之间，（小指次指之端，即无名指之关冲穴，）别者以上至耳前，合于颔脉。注足阳明，（胃经）以下行至跗上，入五指（当作次。）之间。（本经厉兑穴。）其散者，从耳下下手阳明，（大肠经之迎香穴，在鼻旁，）入大指（当作次者。）之间，（本经商阳穴。）入掌中。其至于足也，入足心，（少阴肾经涌泉穴，交于阴。）出内踝下，行阴分，复会于目，（夜行阴分，至明日复会于足太阳睛明穴。）故为一周。（一日一夜，水下百刻而五十度毕。）……阳尽于阴，阴受气矣。其始于阴，常从足少阴注于肾，（气行于阴则寐，故“少阴病但欲寐”。）肾注于心，（手少阴）心注于肺，（手太阴）肺注于肝，（足厥阴）肝注于脾，（足太阴）脾复注于肾为周，（阴分有五脏，而缺手厥阴心包经。按《邪客篇》言：少阴脉曰：诸邪之在心者，皆在于心包络，其余脉出入屈折，行之疾徐，皆如手少阴心主之脉行也。）……人气行于阴脏一周，亦如阳行之二十五周，而复合于目。（又自睛明穴起。）（《卫气行》）
〖灵〗营出于中焦，（中脘穴为中焦，胃中谷气传化精微为血。）卫出下焦，（脐下一寸阴交穴为下焦，其阳气上升为卫气。）愿闻三焦之所出。曰：上焦出于胃上口，（上焦即膻中，宗气积焉，胃口上脘当其分。）并咽（上喉咙司呼吸。）以上贯膈，而布胸中，（即膻中之分。）走腋，循太阴之分而行，（手太阴肺经，）还至阳明，（行手阳明大肠。）上至舌，下足阳明，（胃经又行脾、行心、行小肠、膀胱、肾、心包、三焦、胆、肝，复行于手太阴肺。）常与营俱行二十五度，行于阴亦二十五度一周也。故五十度而复大会于手太阴矣。（此言上焦宗气与营气同行经隧之中。）中焦亦并胃中，（胃之中脘。）出上焦之后，（之下，）此所受气者，泌糟粕，（泌别糟粕下行。）蒸津液。（蒸腾津液上行。）化其精微，上注于肺脉，乃化而为血，以奉生身，莫贵于此，故独得行于经隧，命曰营气。（所谓“营出中焦”也。）
曰：夫血之与气。异名同类，何谓也？曰：营卫者，精气也。（水谷之精气。）血者，神气也。（精能生神，神无所丽，必依精血。）故血之与气异名同类焉。故夺血者无汗，夺汗者无血。故人有两死而无两生。（汗者，心之液，即血也，凡脱血者，无再发其汗。发汗者，无再去其血，若两伤之，则有两死而无两生矣。）下焦者，别回肠，（大肠。）注于膀胱，而渗入焉。故水谷者，常并居于胃中，成糟粕，而俱下于大肠而成下焦，（三停分之，此居下焉，）渗而俱下，济泌别汁，循下焦而渗入膀胱焉。（其浊气下行则为二便，其清气升于上中二焦者，则为卫气而流行于六阴六阳也。）帝曰：善。
上焦如雾，（如雾之氤氲。）中焦如沤，（如沤之上浮，）下焦如渎，（如渎之蓄密。按：本节仅言下焦如渎，而未及卫出于下焦。）此之谓也。（昂按：“此岐黄所说三焦在上中下三空处，古人所谓“有名无形”者是也。马玄台乃云：此不得为三焦而割右肾以为三焦之府，窃谓五脏六腑各有定位，肾居五脏之一，本有两枚，焉得割其右者，另为一腑乎？于三焦三字之义何以称焉？）（《营卫生会》）
〖灵〗脉行之逆顺奈何？（有自上而下者，有自下而上者。）曰：手之三阴，从脏走手。（为顺。手太阴肺从中府而走手大指之少商；少阴心从极泉而走手小指之少冲；厥阴心包从天池而走手中指之中冲。）手之三阳，从手走头。（为顺。手阳明大肠从手四指商阳而走头之迎香；太阳小肠从手小指少泽而走头之听宫；少阳三焦从手四指关冲而走头之丝竹空。）足之三阳，从头走足。（为顺。足太阳膀胱从头睛明而走足小指之至阴；阳明胃从头头维而走足次指之厉兑，少阳胆从头瞳子髎而走足四指之窍阴。）足之三阴，从足走腹。（为顺。足太阴脾从足大指隐白而走腹之大包；少阴肾从足心涌泉而走腹之俞府；厥阴肝从足大指大敦而走腹之期门。若如此转行者，则为逆行也。）少阴之脉独下行何也？（足之三阴从足走腹，独少阴肾脉下行，与肝、脾直行者别。）曰：夫冲脉者，五脏六腑之海也，五脏六腑皆禀焉。（冲为血海，故脏腑皆禀气。）其上者，出于颃颡，（咽颡。渗诸阳，灌诸精。自下冲上故曰冲。）其下者，（复有下行者。）注少阴之大络，（肾之大络名大钟穴。肾脉下行者，正以冲脉，入肾之络与之并行也。）出于气街，（冲脉起于肾下，出于阳明气冲穴，即气街。）循阴股内廉，入腘中，（膝后曲处。）伏行䯒（一作骭。）骨内，下至内踝之后，属而别。其下者，并于少阴之经，渗三阴；（肝、脾、肾。）其前者，伏行出跗属，下循跗，入大指间，（循足面下涌泉，入足大趾。）渗诸络而温肌肉。（冲脉上灌下渗，如是所以为脏腑之海，而肾脉因之下行也。）（《逆顺肥瘦》）
〖灵〗手少阴之脉，独无腧，何也？（无治病之俞穴。）曰：少阴，心脉也。心者，五脏六腑之大主也，精神之所舍也，其脏坚固，邪弗能容也。（心为君主，不易受邪。）容之则心伤，心伤则神去，神去则死矣。（邪中于心则立死。）故诸邪之在于心者，皆在于心之包络，包络者，心主之脉也，故独无俞焉。（包络同于心主之脉，故即以心主名之。）少阴独无腧者，不病乎？曰：其外经病（经络。）而脏不病，（心脏。）故独取其经于掌后锐骨之端。（治其经者，独取掌后锐骨。本经之神门穴而已。）其余脉出入屈折，其行之疾徐，皆如手少阴心主之脉行也。（故治手少阴者，即治心包络经。按：《九针篇》云：阳中之太阳，心也。其原出于大陵，大陵系心包经穴，以心包代心君行事，故不曰本经之神门，而曰心包之大陵，在掌后两筋间横纹陷中。）（《邪客》）
〖素〗春气在经脉，（木气疏通。）夏气在孙络，（火气充满。）长夏气在肌肉，（土主肌肉。）秋气在皮肤，（肺主皮肤。其气轻清。）冬气在骨髓中。（肾主骨髓，其气沉深。）（《四时刺逆从论》）
〖素〗夫人之常数，太阳常多血少气，少阳常少血多气，阳明常多气多血，少阴常少血多气，厥阴常多血少气，太阴常多气少血。（张注：人之脏腑，雌雄相合，自有常数。阳有余则阴不足，阴有余则阳不足。故太阳多血少气，则少阴少血多气；少阳少血多气，则厥阴多血少气，惟阳明气血皆多，盖水谷之海，血气之所从生也。按：《灵枢·五音五味篇》：厥阴常多气少血，太阴常多血少气，与此不同，当以《素问》为正。）足太阳与少阴为表里，（膀胱、肾，）少阳与厥阴为表里，（胆、肝。）阳明与太阴为表里，（胃、脾，）手太阳与少阴为表里，（小肠、心。）少阳与心主为表里。（三焦、心包。）阳明与太阴为表里。（大肠、肺。凡腑皆属阳，主表，脏皆属阴，主里。一阴一阳，一腑一脏，相为配合。）（《血气形志篇》）
〖灵〗五脏五腧，（腧、穴也。五者，井、荥、俞、经、合也。）五五二十五俞，六腑六俞，（六府多原俞。）六六三十六俞，经脉十二，络脉十五，（五脏六腑，加心包为十二经，经有十二络穴，再加督之长强，任之尾翳，脾之大包，为十五络。）凡二十七气以上下，所出为井，（如水始出，为井穴，肺少商，心少冲，肝大敦，脾隐白，肾涌泉，心包中冲，为木；大肠商阳，小肠少泽，胆窍阴，胃厉兑，膀胱至阴，三焦关冲，为金。）所溜（流）为荥，（流如小水为荥穴。肺鱼际，心少府，肝行间，脾大都，肾然谷，心包劳宫，为火；大肠二间，小肠前谷，胆侠谿，胃内庭，膀胱通谷，三焦液门，为水。）所注为输，（一作腧，从此而注为输穴。肺太渊，心神门，肝太冲，脾太白，肾太谿，心包大陵，为土；大肠三间，小肠后谿，胆临泣，胃陷谷，膀胱束骨，三焦中渚，为水。○此下六腑多原穴：大肠合谷，小肠腕骨，胆丘墟，胃冲阳，膀胱京骨，三焦阳池。）所行为经，（又从而为经穴：肺经渠，心灵道，肝中封，脾商邱，肾复溜，心包间使，为金；大肠阳间，小肠阳谷，胆阳辅，胃解溪，膀胱昆仑，三焦支沟，为火。）所入为合，（从此会合为穴：肺尺泽，心少海，肝曲泉，脾阴陵泉，肾阴谷，心包曲泽，为水；大肠曲泉，小肠少海，胆阳陵泉，胃三里，膀胱委中，三焦天井，为土。）二十七气所行，皆在五腧也，节之交，三百六十五会，所言节者，神气之所游行出入也，非皮肉筋骨也。（欲行针者，当守其神，欲守神者，当知其节。○此言刺法，然经穴所过，凡医皆当知之，故次于此。）（《九针十二原》）
〖素〗天有宿度，地有经水，（地有十二水。）人有经脉。（十二经脉。）天地温和，则经水安静；天寒地冻，则经水凝泣；（涩。）天暑地热，则经水沸溢；卒风暴起，则经水波涌而陇起。夫邪之入于脉也，寒则血凝泣，暑则气淖泽。虚邪因而入客，亦如经水之得风也。经之动脉，其至也亦时陇起，其行于脉中循循然，其至寸口中手也，时大时小，大则邪至，小则平，其行无常处，在阴与阳，不可为度。（《离合真邪论》）

卷中  ——————————————————————————————————————————————————————————————————————————————————————————

病机第三  ***************************
〖素〗五气更立，（五行之气。）各有所胜，盛虚之变，此其常也。春胜长夏，（夏十八日为长夏，木克土。）长夏胜冬，（土克水。）冬胜夏，（水克火。）夏胜秋，（火克金。）秋胜春，（金克木。）所谓得五行时之胜，（五行皆以生时为胜。）各以气命其脏。（如春气与属肝之类。）求其至也，皆归始春，（至气至也。吴注：春为四时之长，其气不合于时则五脏更相克，胜邪僻多矣。《玉机真脏论》：春脉者肝也，东方木也，万物之所以始生也。）未至而至，此谓太过，则薄所不胜，而乘所胜也，命曰气淫。（气有余则侮所不胜，而乘其所胜。如木气有余则反侮金，而乘脾土之类是也。）至而不至，此谓不及，则所胜妄行，而所生受病，所不胜薄之也，命曰气迫。（气不足则己所胜者，无所畏而妄行；生己者，遇妄行之克而受病。己所不胜者乘之，而贼薄我。如：木不足，不能制土，土无所畏而妄行，生我之水被土凌而生病，己所不胜之金，乘之而薄我也。）（《六节脏象论》）
〖素〗夫邪气之客于身也，以胜相加，（邪气感人，皆以气胜相凌。如：木病由金胜，土病由木胜之类。）至其所生而愈，（己所生者，如肝病愈于夏，心病愈于长夏之类。）至其所不胜而甚，（克己者，如肝病甚于秋，心病甚于冬之类。）至其所生而持，（生己者，如肝病持于冬，心病持于春之类。）自得其位而起。（逢己之旺，如肝病起于春，心病起于夏之类。）必先定五脏之脉，（如弦、钩、软、毛、石之类。）乃可言间甚之时，死生之期也。（皆以生克为断。）（《脏气法时论》）
〖素〗阴阳者，天地之道也，万物之纲纪，变化之父母，生杀之本始，神明之府也，治病必求其本。（必先明于阴阳，凡人之脏腑气血，气之风寒暑湿，病之表里上下，脉之迟数浮沉，药之温平寒热，皆不外阴阳二义。）故积阳为天，积阴为地。阴静阳躁，阳生阴长，阳杀阴藏。（《天元纪大论》曰：天以阳生阴长，地以阳杀阴藏。新校正云：干阳也，。位戌亥，九月十月万物之收杀也，孰谓无阳杀之理哉！）阳化气，阴成形。寒极生热，热极生寒。（阴阳之理，极则变生。即大《易》“老变而少不变”之义。）寒气生浊。，热气生清。清气在下，则生飧泄；浊气在上，则生䐜（音嗔。）胀。此阴阳反作，病之逆从也。（阴阳相反，清浊易位，则为逆，顺则为从矣。）故清阳为天，浊阴为地；地气上为云，天气下为雨；雨出地气，云出天气。（天地相交，雪行雨施，而后能化生万物。以人言之，饮食入胃，游溢精气，上输于脾，脾气散精，上归于肺，是地气上为云也。肺行下降之令，通调水道，下输膀胱，水精四布，是“天气下为雨”也。《六微旨大论》云：升而已降，降者谓地，是“雨出地气”也。降已而升，升者谓天，是“云出天气”也，此皆上下相输应也，故互言之。）故清阳出上窍，（耳、目、口、鼻。）浊阴出下窍；（前后二阴。）清阳发腠理，（阳主外。）浊阴走五脏；（阴主内。）清阳实四肢，（四肢为诸阳之本。）浊阴归六腑。（传化五谷。）
水为阴，火为阳。（人身之水火。）阳为气，阴为味。味归形，形归气。气归精，精归化。（王注：形食味，故味归形。气生形，故形归气。精食气，故气归精。化生精，故精归化。）精食气，形食味。（气和精生，味和形长。）化生精，气生形。（神能生精，气能生形。）味伤形，气伤精。（味太过则偏胜，故伤形。“气有余便是火”，故伤精。）精化为气，气伤于味。（食伤则气怠。）阴味出下窍，（便溺。）阳气出上窍，（精神。）味厚者为阴，薄为阴之阳；气厚者为阳，薄为阳之阴。味厚则泄，（纯阴下降，故能泻火。）薄则通。（薄但通利，不至大泄。）气薄则发泄，（能发汗升散。）厚则发热。（气厚纯阳能补阳。）壮火之气衰，少火之气壮。（壮已必衰，少已则壮。）壮火食气，气食少火；壮火散气，少火生气。（火即气也。火壮则能耗散元气，故曰“气食少火”。盖人身赖此火以有生，亦因此火而致病，但可使之和平，而不可使之亢盛，以亢则必致害耳。马注：乃以此段解作药味，反訾王注为不明，引东垣《用药法象》以实之，而曰用气味太厚之药，壮火之品，则吾人之气不能当之而反衰矣。是桂、附永无可用之期也，有是理乎？叛经背道，贻误后学，不可不辨也。）气味辛甘发散为阳，酸苦涌泄为阴。（此处加“气味”二字别之，则上文专言气而不言味可知矣，安得以壮火属之药味乎？辛散甘缓，故发散为阳；酸收苦泄，故涌泄为阴。）
阴胜则阳病，阳胜则阴病。阳胜则热，阴胜则寒。重寒则热，重热则寒。（物极则反。）
寒伤形，（寒由形感。）热伤气。（热则气泄，亦犹壮火食气之义。）
气伤痛，形伤肿。故先痛而后肿者，气伤形也；先肿而后痛者，形伤气也。
风胜则动，（眩运搐搦。）热胜则肿，（痈疡痤疿。）燥胜则干，（津液枯涸，皮肤皴揭。）寒胜则浮，（寒变为热，神气乃浮。）湿胜则濡泻。（土不能防水，而水反侮土。）
天有四时五行，以生长收藏，以生寒、暑、燥、湿、风；（外感五邪，水寒、火暑、金燥、土湿、木风。）人有五脏化五气，以生喜、怒、悲、忧、恐。（内伤五邪，心喜、肝怒、肺悲、脾忧、肾恐。）故喜怒伤气，寒暑伤形；暴怒伤阴，暴喜伤阳。厥气上行，满脉去形。（逆气上行，能满溢于经络，而令神气离形。）喜怒不节，（内伤。）寒暑过度，（外感。）生乃不固。故重阴必阳，重阳必阴。（阴证反似阳，阳证反似阴。）
故曰：冬伤于寒，春必病温；（寒毒最为杀厉，伏藏内里，至春变为温病，至夏变为热病。）春伤于风，夏生飧泄。（风木克土。）夏伤于暑，秋必痎疟；（暑热伏藏，复感秋风，必为寒热之疟。）秋伤于湿，冬生咳嗽，（王注：秋湿既多，冬水复王，寒湿相搏，故嗽。喻嘉言改作秋伤于燥，多事。）
故曰：天地者，万物之上下也；阴阳者，血气之男女也；左右者，阴阳之道路也；水火者，阴阳之征兆也；阴阳者，万物之能始也。（资始成能。）
故曰：阴在内，阳之守也；（为阳营守。）阳在外，阴之使也。（为捍。）阳胜则身热，腠理闭，喘粗，（腠理不开而气并于鼻，故喘粗。）为之俯仰，（不安之貌。）汗不出（阳胜而腠理闭，故无汗。）而热，齿干（阳明热盛。）以烦冤，腹满死，（热胀，内外合邪，故死。）能（作耐）冬不能夏；（夏为火令，冬尚可耐。）阴胜则身寒汗出，（阴胜多汗，阳虚不能卫外。）身常清，（冷。）数慄而寒，寒则厥，（四肢逆冷。）厥则腹满死，（寒胀，）能夏不能冬。（冬为水令。）（《阴阳应象大论》）
〖素〗阴阳异位，更实更虚，更逆更从，或从内，或从外，所从不同，故病异名也。阳者，天气也，主外；阴者，地气也，主内。（阴阳异位。）故阳道实，阴道虚。（更实更虚。吴鹤皋加“阴道实，阳道虚”句。）故犯贼风虚邪者，阳受之。食饮不节，起居不时者，阴受之。（外感阳受，内伤阴受，所谓从内从外。）阳受之则入六腑，阴受之则入五脏。（腑属阳，脏属阴。）入六腑则身热不时卧，上为喘呼；入五脏则䐜满闭塞，下为飧泄，久为肠澼。（便血下痢。）故喉主天气，咽主地气。（肺系属喉，司呼吸，受气于鼻。胃系属咽，纳水谷，受气于口。）故阳受风气，（风为阳邪。）阴受湿气。（湿为阴邪。）故阴气从足上行至头，而下行从臂至指端；阳气从手上行至头，而下行至足。（《灵枢》曰：手三阴，从脏走手；手三阳，从手走头；足三阳，从头走足；足三阴，从足走腹。所谓逆从，更从也。）故曰：阳病者，上行极而下；阴病者，下行极而上。故伤于风者，上先受之；（风为天气，极则下行。）伤于湿者，下先受之。（湿为地气，极则上行。）（《太阴阳明论》）
〖素〗阳虚则外寒，阳受气于上焦，以温皮肤分肉之间，今寒气在外，则上焦不通，上焦不通，则寒气独留于外，故寒慄。（阳虚之人，无以卫外，虽不感邪，亦必畏寒。）阴虚生内热。有所劳倦，形气衰少，谷气不盛，（形劳，气虚，食少，此内伤之症。）上焦不行，下脘不通，胃气热，（虚而生热。）热气熏胸中，故内热。（阴虚之人，水不能制火，则内热自生。）阳盛生外热，上焦不通利，则皮肤致密，腠理闭塞，玄府（汗孔也。）不通，卫气不得泄越，故外热。（此令人外感伤寒之症。）阴盛生内寒，厥气上逆，寒气积于胸中而不泻，不泻则温气去，寒独留，则血凝泣，（涩。）凝则脉不通，其脉盛大以涩，故中寒。（昂按：阴盛中寒，血涩之人，何以反得盛大之脉？）（《调经论篇》）
〖素〗阳气者，若天与日，失其所则折寿而不彰。故天运当以日光明。（人之有阳，犹天有日。）是故阳因而上，卫外者也。因于寒，欲如运枢，（如枢运动，则寒气散。）起居如惊，神气乃浮。经曰：寒胜则浮。（盖寒变为热，令人起居惊扰，而神气浮越。）
因于暑，汗，（暑多挟湿，挟虚，故多汗。）烦则喘喝，静则多言。（暑先入心，而热熏肺，故烦喘多言。）体若燔炭，汗出而散。（暑症无甚热，不宜汗。若热如燔炭，必汗以散之。）
因于湿，首如裹。（头目昏重，如物裹之。）湿热不攘，大筋緛（音软。）短，小筋弛长，緛短为拘，弛长为痿。（筋受热则缩而短，故拘急；受湿则弛而长，故痿躄。）
因于气，为肿，（气伤形而为肿。）四维相代，阳气乃坏。（王注：筋骨血肉，更代而坏。马注：四维，四肢也。按《至真要大论》：彼春之暖，为夏之暑；彼秋之忿，为冬之怒。谨按“四维斤候皆归”则四维乃四时也。二句总结上文四段，言感此邪者，更历寒暑之代谢，则阳气尽坏矣，非单指因气而言也。）
阳气者，烦劳则张，精绝，（气张于外，精绝于中。）辟积于夏，（如衣襞积。）使人煎厥。（煎烦厥逆。）目盲不可以视，耳闭不可以听，（精绝所致。）溃溃乎若坏都，汩汩乎不容止。
阳气者，大怒则形气绝，（常行之经气阻绝，不周于形体。）而血菀（郁同）于上，使人薄厥。（有升无降而厥逆。）有伤于筋，纵，其若不容，（纵缓不能为容止。）汗出偏沮，使人偏枯。（沮，止也。偏，不遍也。阳气不能周于一身，无汗之处，必有半身不遂之患。）汗出见湿，乃生痤疿。（痤，疖也。疿，风瘾也。）高（同膏同）粱之变，足（能也。）生大丁。受如持虚。（王注：如持虚器以受邪毒。吴注：初起之时，不觉其重。）劳汗当风，寒薄为皶，（粉刺。）郁乃痤。（久则为痤。）
阳气者，精则养神，柔则养筋。开合不得，寒气从之，乃生大偻。（身形拘急，俯偻。吴注：此阳气受伤，不能养筋也。）陷脉为瘘，（漏也，音闾，亦音漏。寒气陷入血中，而疡漏。）留连肉腠，俞气化薄，传为善畏，及为惊骇。（寒气留连于肉腠之间。由俞穴传化而薄于脏腑，则为恐畏惊骇。此阳气被伤，不能养神也。）营气不从，（顺。）逆于肉理，乃生痈肿。（营血逆于肉之条理，热聚为痈。）魄汗未尽，形弱而气烁，穴俞以闭，发为风疟。（汗未止而为风暑之气所烁，闭于穴俞，则发为风疟，故下文接言风。）
故风者，百病之始也。清静则肉腠闭拒，虽有大风苛毒，莫之能害，此因时之序也。
故阳气者，一日而主外，（卫气昼行于阳二十五度。）平旦人气生，日中而阳气隆，日西而阳气已虚，气门乃闭，（气门谓玄府，即汗孔。）是故暮而收拒，（阴气藏，宜收敛。）无扰筋骨，无见雾露，反此三时，（旦、中、暮。）形乃困薄。
风客淫气，（风之客邪，淫乱于气。）精乃亡，邪伤肝也。（风气通于肝，风能生热，故伤精。）因而饱食，筋脉横解，肠澼为痔。（风木克制脾土，而为肠风、血痔之症。）
因而大饮则气逆。（饮多则肺布叶举，故气逆。）因而强力，（用力过度，或入房太甚。）肾气乃伤，高骨乃坏。（腰间命门穴上，有骨高起。）
凡阴阳之要，阳密乃固。两者不和，若春无秋，若冬无夏，因而和之，是谓圣度。故阳强不能密，阴气乃绝；（无阳则阴无从生。）阴平阳秘，精神乃治；阴阳离决，精气乃绝。（《生气通天论》）
〖素〗五气所病：心为噫，（嗳同。《脉解篇》云：上走心为噫者，阴盛而上走于阳明，阳明络属心也。）肺为咳，（肺属金，邪中之，则有声。）肝为语，（肝属木，木欲舒，故为语。）脾为吞，（坤土翕受为吞。）肾为欠、为嚏，（阴阳相引，故呵欠。人之阳气和利，备于心，出于鼻，而为嚏。盖肾络上通于肺也。）胃为气逆、为哕、为恐。（哕，气牾也，俗作呃忒。寒盛气逆，故哕。肾志为恐，土下克水，故恐。）大肠、小肠为泄，（二经虚则泄利。）下焦溢为水，（不能蓄蔤，溢而为水。）膀胱不利为癃，不约为遗溺，（热实则癃闭，虚寒则遗溺。）胆为怒，（刚决善怒。）是谓五病。
五精所并：精气并于心则喜，并于肺则悲，并于肝则忧，并于脾则畏，并于肾则恐，是谓五并，虚而相并者也。
五病所发：阴病发于骨，（骨属少阴。）阳病发于血，（阳动阴静，阳乘阴而发于血。）阴病发于肉，（肉属太阴。）阳病发于冬，（阳不能敌阴。）阴病发于夏，（阴不能胜阳。）是谓五发。
五邪所乱：邪入于阳则狂，（火盛狂颠。）邪入于阴则痹，（痹者，闭也。）搏阳则为巅疾，（头为六阳之会，邪搏阳分则为巅顶之疾。）搏阴则为瘖，（三阴脉连舌循喉，邪搏之，则不能言。搏，《灵枢》俱作转。）阳入之阴则静，阳邪传入阴分则静。）阴出之阳则怒，（阴邪传出阳分则怒。）是谓五乱。
五劳所伤：久视伤血，（目得血而能视。）久卧伤气，久坐伤肉，久立伤骨，久行伤筋，是谓五劳所伤。（《宣明五气篇》《灵枢·九针论》并同）
〖素〗春善病鼽衄，（春气在头。鼻水曰鼽，鼻血曰衄。）仲夏善病胸胁，长夏善病洞泄寒中，秋善病风症，冬善病痹厥。（《金匮真言论》）
〖素〗神有余则笑不休，（心藏神，心在声为笑，在志为喜。）神不足则悲。气有余则喘咳上气，（肺藏气。）不足则息利少气。（《灵枢·本神篇》作鼻息不利，少气。）血有余则怒，（肝藏血，在志为怒。）不足则恐。形有余则腹胀，（脾藏形。）泾溲不利，（土克水。）不足则四肢不用。（脾主四肢，虚则四肢不随人用。）志有余则腹胀飧泄，（肾藏志，为胃之关，故或胀或泻。）不足则厥。（《厥论》：阳气衰于下，则为寒厥；阴气衰于下，则为热厥。）
帝曰：余已闻虚实之形，不知其何以生？曰：气血以并，阴阳相倾，（血为阴，气为阳。）气乱于卫，血逆于经，血气离居，一实一虚。（并则分离，阴阳不交。）血并于阴，气并于阳，故为惊狂；血并于阳，气并于阴，乃为炅中。（热中。）血并于上，气并于下，心烦惋，善怒；（马注：惋，当作悗，读为闷。）血并于下，气并于上，乱而善忘。（按：《灵枢·大惑论》：上气不足，下气有余，肠胃实而心肺虚，虚则营卫留于下，久之不以时上，故善忘。）
血气者，喜温而恶寒，寒则泣（涩。）不能流，温则消而去之，是故气之所并为血虚。（有阳无阴。）血之所并为气虚。（有阴无阳。）有者为实，无者为虚，故气并则无血，血并则无气，今血与气相失，故为虚焉。络之与孙脉，俱输于经，血与气并，则为实焉。血之与气，并走于上，则为大厥，（下不足，故并走于上而厥逆。）厥则暴死。气复反则生，不反则死。
夫邪之生也，或生于阴，或生于阳。其生于阳者，得之风雨寒暑；（外感阳受。）其生于阴者，得之饮食居处，阴阳喜怒。（内伤阴受。）
风雨之伤人也，先客于皮肤，传入于孙脉，孙脉满则传入于络脉，络脉满则输于大经脉。（《皮部论》曰：百病之始生也，必先于皮毛。邪中之，则腠理开，开则入客于络脉，络脉满则注于经脉，经脉满则舍于脏腑也。）血气与邪并客于分腠之间，其脉坚大，故曰实。实者外坚充满，不可按之，按之则痛。
寒湿之中人也，皮肤不收，（全元起曰：不仁也。《甲乙》《太素》无不字。）肌肉坚紧，荣血泣，卫气去，故曰虚。虚者聂辟，（聂皱襞积。）气不足，按之则气足以温之，故快然而不痛。（《调经论》）
〖灵〗风雨寒热，（外感之邪。）不得虚，邪不能独伤人。卒然逢疾风暴雨而不病者，盖无虚，故邪不能独伤人。此必因虚邪之风，（天有八方虚实之风，实风主长养万物，虚风伤人，主杀主害。）与其身形，（人有身形虚实之别。）两虚相得，乃客其形。两实相逢，众人肉坚，其中虚邪也，因于天时，与其身形，参以虚实，大病乃成。气有定舍，因处为名，（因邪所舍之处属某经，则名为某病。）上下中外，分为三员。（马注：人身自从言之，则以上中下三部；自横言之，则以在表在里，在半表半里为三部，故病有中上、中下、中表、中里之异。）是故虚邪之中人也，始于皮肤，（在表。）皮肤缓则腠理开，开则邪从毛发入，入则抵深，深则毛发立，（竖。）毛发立则淅然，（寒貌。）故皮肤痛。留而不去，则传舍于络脉，在络之时，痛于肌肉，其痛之时息，大经乃代。（络邪传经。）留而不去，传舍于经，在经之时，洒淅喜惊，（外则恶寒，内则善惊。）留而不去，传舍于输。（六经之俞穴。）在输之时，六经不通四肢，（邪气间隔。）则肢节痛，腰脊乃强。留而不去，传舍于伏冲之脉。（《岁露篇》论疟曰：入脊内，注于伏冲之脉。《素问》又作“伏膂之脉”。王注：谓膂筋之间，肾脉之伏行者也。巢元方作“伏冲”。谓冲脉之上行者也。）体重身痛。留而不去，传舍于肠胃，（经邪入府。）贲（奔）响腹胀，多寒则肠鸣飧泄，食不化，多热则溏出麋。（便溏如麋。）留而不去，传舍于肠胃之外，膜原之间，（皮里膜外。）留着于脉，稽留而不去，息而成积。邪气淫佚，不可胜论。
起居不节，用力过度，则络脉伤。阳络伤（三阳之络。）则血外溢，血外溢则衄血；（鼻血，衄，女六切。）阴络伤（三阴之络。）则血内溢，血内溢则后血。（便血。）肠胃之络伤，则血溢于肠外，肠外有寒，汁沫与血相搏，则并合凝聚不得散。而积成矣。（《百病始生》）
〖素〗风者百病之长也。今风寒客于人，使人毫毛毕直，皮肤闭而为热，当是之时，可汗而发也；或痹不仁，肿痛，（风寒伤形则肿，伤气则痛。）当是之时，可汤熨及火灸刺而去之。（汤药、蒸熨、火灸、针刺四法。）弗治，病入舍于肺，名曰肺痹，（阳入之阴则痹。）发咳，上气；弗治，肺即传而行之肝，（金克木。）病名曰肝痹，一名曰厥，（王注：肝脉通胆，善怒，气逆故厥。）胁痛出食，（肝气逆，故食入反出。）当是之时，可按（按摩导引。）若刺耳；弗治，肝传之脾，（木克土。）病名曰脾风，（木盛生风。）发瘅，（王注：黄瘅。）腹中热，烦心出黄，（便出色黄。）当此之时，可按，可药，可浴；弗治，脾传之肾，（土克水。）病名曰疝瘕，少腹冤热而痛，出白，（便出色白，淫浊之类。）一名曰蛊，（如虫侵饮。）当此之时，可按可药；弗治，肾传之心，（水克火。）病筋脉相引而急，病名曰蔩，（音异，《灵枢》曰：心脉急甚，为蔩疭。肾水不生，心虚血燥，不能荣筋也。）当此之时，可灸可药；弗治，满十日，法当死。肾因传之心，心即复反传而行之肺，（再传，火又克金。）发寒热，法当三岁死。（此亦言其大较耳。吴鹤皋改“三岁”作“三哕”，欠理。）此病之次也。然其卒发者，不必治于传，（卒暴之病，不必依传次治。）或其传化有不以次者。忧恐悲喜怒，令不得以其次，（五志之火，触发无常。）故令人有大病矣。（风寒为外感，五志为内伤，故病加重。）因而喜大虚则肾气乘矣，（喜为心志，肾因虚而乘之。）怒则肝气乘矣，（肝乘脾。）悲则肺气乘矣，（肺乘肝。）恐则脾气乘矣，（脾乘肾。）忧则心气乘矣。（心乘肺。）此其道也。（内伤不次之道。）（《玉机真藏论》）
〖灵〗邪气之中人也，无有常，中于阴则溜（流。）于府，中于阳则溜于经。……中于面则下阳明，（手足阳明经。）中于项则下太阳，（手足太阳经。）中于颊则下少阳，（手足少阳经。）其中于膺背两胁者亦中其经。（三阳经分。）中于阴者，常从臂胻始。手经手臂，足经足胻。此故伤其脏乎？曰：身之中于风也，不必动脏。故邪入于阴经，则其脏气实，邪气入而不能客，故还之于府。（故中阴溜府。）
愁忧恐惧则伤心，形寒寒饮则伤肺。以其两寒相感，中外皆伤，故气逆而上行。（形寒伤外，饮寒伤内。《素问·咳论》云：“其寒饮食入胃则肺寒，肺寒则外内合邪。”与此文义正同。今惟知形寒为外伤寒。而不知饮冷为内伤寒，论为阴证，非也。凡饮冷者，当从阳证论治，不得便指阴证也。若房事饮冷而患伤寒，亦有在三阳经者，当从阳证论治，不得便指为阴证也。世医不明，妄以热剂投之，杀人多矣，特揭出以告人。气逆上行，故有发热、头痛诸证。）
有所堕坠，恶血留内，若有所大怒，气上而不下，积于胁下，则伤肝。（肝藏血，胁为肝经部分，故血多积于两胁。）有所击仆，若醉入房，汗出当风，则伤脾。有所用力举重，若入房过度，汗出浴水，则伤肾。
愿闻六腑之病。曰：面热者，足阳明病，（胃脉上面。）鱼络血者，手阳明病，（按《经脉篇》，手大指后肉隆起处名鱼际，其间穴名属太阴肺经。太阳经无鱼络之名，“血”字亦未译是何病。）两跗之上，脉陷竖者，（足面之脉，或陷或竖。）足阳明病，此胃脉也。大肠病者，肠中切痛而鸣濯濯，（肠中水火相激，《四时气篇》曰：腹中常鸣，气上冲胸，喘，邪在大肠。）冬日重感于寒即泄，当脐而痛，（大肠部位当脐。）不能久立，与胃同候。（胃脉入膝膑，下足跗，故不能久立。大肠、胃同属阳明燥金。）胃病者，腹䐜胀，胃脘当心而痛，上肢（支）两胁，（胁为肝部，土反侮木。）膈咽不通，食饮不下。（《四时气篇》曰：膈塞不通，邪在胃脘。在上脘则仰刺而去之，在下脘则散而去之。）小肠病者，小腹痛，腰脊控睾而痛。（《四时气篇》曰：小肠连睾，系属于脊，贯肝肺，络心系。气盛则厥逆上冲肠胃，熏肝，散于肓，结于脐。睾音皋，肾丸也。）当耳前热，若寒甚。（脉上颊，入耳中，故或热或寒。）若独肩上热甚。（脉绕肩胛，交肩上。）三焦病者，腹气满，小腹尤坚，（脉交膻中，络心包，下膈，属三焦。）不得小便，窘。（三焦为决渎之官，水道出焉。《本输篇》曰：三焦并太阳之正，入络膀胱，约下焦，实则闭癃，虚则遗溺。）溢则水留，即为胀。（外为水肿，内作鼓胀。）膀胱病者，小腹偏肿而痛，以手按之，即欲小便而不得，（膀胱主小便。）肩上热。（脉循肩膊。）胆病者，善太息，（木气不舒，口苦，呕宿汁。《四时气篇）曰：胆液泄则口苦，胃气逆则呕苦。）心下澹澹，恐人将捕之，（胆虚。）嗌中介介吤然，（少阳相火。）数唾。（胆病善呕，数唾亦喜呕之类，胆中有邪故也。）（《邪气脏腑病形》）
〖灵〗肺气通于鼻，肺和则鼻能知臭香矣；心气通于舌，（舌为心苗。）心和则舌能知五味矣；肝气通于目，肝和则目能辨五色矣；脾气通于口，脾和则口能知五谷矣；（口舌虽分，共为一窍。）肾气通于耳，肾和则耳能闻五音矣。五脏不和，则七窍不通，（一脏各司一窍。）六腑不和，则留为痈。故邪在腑则阳脉不和，阳脉不和则气留之，（腑阳脏阴，气阳血阴，留滞也。）气留之则阳气盛矣。
阳气太盛，则阴脉不利，阴脉不利则血留之，血留之则阴气盛矣。阴气太盛则阳气弗能荣也，故曰“关”。（马注：关，六阳不得入内。）阳气太盛，则阴气弗能荣也，故曰“格”。（马注：格，六阴不得出外。）阴阳俱盛，不得相荣，故曰“关格”，关格者，不得尽期而死也。（马注曰：《难经·三十七难》误以六阴脉盛为格，六阳脉盛为关，致后世不曰脉体，而指为膈症，误之误也。）
（昂按：关格二字，字面虽殊，而意义则一，《难经》虽颠倒，疑无伤也。如《素问·脉要精微论》：“阴阳不相应，病名曰关格。”是明以关格属之病矣。又仲景《平脉篇》：“下微本大者，则为关格不通，不得尿。”又曰：趺阳脉伏而涩，伏则吐逆，水谷不化；涩则食不得入，名曰“关格”。是仲景亦以关格为病症，而二字之义，《内经》与仲景均未当细分也，又《难经·第三难》曰：关之前者，阳之动也，遂上鱼为滥，为外关内格，此阴乘之脉也。关以后者，阴之动也，遂入尺为覆，为内关外格，此阳乘之脉也。是亦以溢、覆言脉，而以关格言病也。今马氏既訾《难经》，复以仲景、东垣、丹溪为非是，而指关格为脉体，不亦併皆《内经》乎？又曰：关为阳不得入，格为阴不得出。是两脉共为一病矣，干义亦难分也。）（《脉度》）
〖素〗气实形实，气虚形虚，此其常也，反此者病。脉实血实，脉虚血虚，此其常也，反此者病，如何而反？气虚身热，此谓反也。（此上缺“气盛身寒，此谓反也”句。）谷入多而气少，此谓反也。谷不入而气多，此谓反也。脉盛血少，此谓反也，脉少血多，此谓反也。
气盛身寒，得之伤寒。（“身寒”字，当指初感之寒言，非谓身体寒冷也，《热论》曰：人之伤于寒也，则为病热。）气虚身热，得之伤暑。（暑热伤气。）谷入多而气少者，得之有所脱血，湿居下也。（脱血则阴虚阳盛，故胃燥善消。湿居下则中气不运，故气少。）谷入少而气多者，邪在胃与肺也。（邪在胃则食少，邪在肺则气多，谓喘壅也。）脉小血多者，饮中热也。（吴注：有痰饮者，脉来弦小；中有热者，出血必多。按：《灵》《素》皆无痰字，惟此处有饮字。）脉大血少者，脉有风气，水浆不入也。（有风故脉大，水浆不入则血无藉以生。）
夫实者，气入也；虚者，气出也。（邪入故实，正出故虚。）气实者热也，气虚者寒也。（邪盛故热，正虚故寒。）（《刺志论》）
〖素〗肝病者，两胁下痛引小腹，（肝脉布胁肋，抵小腹。）令人善怒，（实则善怒。）虚则目䀮䀮无所见，耳无所闻，（血虚。）善恐，如人将捕之，（魂不安，又肝虚胆亦虚。）气逆则头痛，（厥阴与督脉会于巅。）耳聋不聪，（肝与胆相表里，胆脉入耳中。）颊肿。（脉下颊里。）
心病者，胸中痛，胁支满，胁下痛，（少阴心别脉，厥阴心主脉，皆循胸出胁。）膺（胸也。）背肩甲间痛，两臂内痛，（心脉循臂内，小肠脉循臂，绕肩胛，交肩上。）虚则胸腹大，胁下与腰相引而痛。（手心主脉，起胸中、下膈，络三焦。支者循胸出胁。少阴心脉下膈，络小肠，故皆引痛。）
脾病者，身重，善肌肉痿，（脾主肌肉，肉痿故身重，肌，一作“饥”。）足不收行，善蔩脚下痛，（脾主四肢，脉起于足。）虚则腹满肠鸣，（《灵枢》云：中气不足，腹为之善满，肠为之苦鸣。）飧泄食不化。
肺病者，喘咳逆气，肩背痛。汗出，（肺主皮毛，气逆于上，则痛连肩背而汗出。）尻阴股膝髀腨（音善，足肚，）胻足皆痛，（肺为肾母，母病子亦受邪，气逆于下，故下部皆痛。）虚则少气不能报息，（气不相续。）耳聋嗌干。（肺络会耳中，肾脉入肺中，循喉咙。肺虚则肾气不能上润，故耳聋嗌干。）
肾病者，腹大胫肿，（肾脉循足上膈，贯肝膈。）喘咳，（脉入肺中，）身重，（骨痿故重。）寝汗出，憎风，（肾属阴，阴虚故寝而盗汗出，腠理不固，故憎风。）虚则胸中痛，（脉注胸中。）大腹、小腹痛，清厥，（足冷气逆。）意不乐。（肾中真阳不舒。）（《脏气法时论》）
〖素〗是以头痛巅疾，下虚上实，（下正气虚，上邪气实。）过在足少阴、巨阳，甚则入肾。（肾与膀胱相表里，膀胱脉交巅上，肾虚不能行巨阳之气，其气逆而上行，故头痛巅疾，甚则乘肾虚而经邪入脏矣。）徇蒙招尤，（徇蒙，目徇物而蒙昧也；尤，过也。王注：徇，疾也。吴注：改徇为禛，未确。）目冥耳聋，下实上虚，过在足少阳、厥阴，（胆与肝相表里，胆脉起目锐眦，入耳中，目为肝窍，肝脉连目系。今肝胆在下而火实，耳目在上而血虚，故冥聋。）甚则入肝。（经邪入脏。）腹满䐜胀，支膈胠胁，（胁上为胠。支络于鬲胠胁。）下厥上冒，（下逆冷，上昏冒。）过在足太阴、阳明。（脾与胃相表里，脾脉入腹，上鬲，胃脉下鬲循腹里。）咳嗽上气，厥（气逆）在胸中，过在手阳明、太阴。（大肠与肺相表里，肺脉络大肠上鬲，大肠脉络肺下鬲，又肺主咳主气。）心烦头痛，病在鬲中，过在手巨阳、少阴。（小肠与心相表里，小肠脉络心下鬲。其支者循颈上颊，心脉下鬲络小肠。）（《五脏生成论》）
〖素〗二阳之病发心脾，有不得隐曲，女子不月。（二阳，足阳明胃，手阳明大肠也。隐曲，隐蔽委曲之事也。心生血，脾统血。胃为水谷之海，大肠为传送之官，血之所以资生者也。二经病，则心脾之精血衰少，故男为房事不利，女为月事不下也。《厥论》曰：前阴者，宗筋之所聚，太阴、阳明之所合也。《痿论》曰：阴阳总宗筋之会，而阳明为长，故胃病则阳事衰也。）其传为风消，其传为息贲者，死不治。（脾病不已，风木乘虚克之，故肌肉日消；心病不已，火邪乘肺，故气息奔迫。）
三阳为病发寒热，下为痈肿，及为痿厥腨㾓。（三阳，手太阳小肠，足太阳膀胱也。腨，音善，足肚也。㾓，音渊，酸痛也。膀胱水化，小肠火化，故发寒热。寒热郁结，则为肿为痈。热胜则痿，寒胜则厥。或不痿厥则为酸痛。）其传为索泽，（小肠膀胱主津液，津枯而色泽消索。）其传为㿗疝。（邪传入肝，而见症于小肠膀胱，则为㿗疝。）
一阳发病，少气，善咳，善泄，（一阳手少阳三焦，足少阳胆也。二经皆有相火，壮火食气，故少气。火邪乘肺故咳。大肠燥金受克，故泄也。）其传为心掣，其传为隔。（火邪乘心故掣；三焦火盛，食入还出，故隔。）
二阳一阴病，主惊骇，背痛，善噫，善欠，名曰风厥。（二阳大肠胃也，一阴心包肝也。风火相搏故惊骇。按：四经皆与背无涉。而云背痛未详。心为噫，阳明络属心，故善噫。阴阳相引故欠，风木干胃土故厥。）
二阴一阳发病，善胀，心满善气。（二阴心肾也，一阳三焦胆也。心肾俱病则水火不交，胆、三焦俱病，则上下不通，故胀满善气，善气，气逆也。）
三阳三阴发病，为偏枯痿，四肢不举。（三阳，小肠膀胱；三阴脾肺也。小肠行手主液。膀胱行足主筋。脾主四肢，肺行诸气，四经并病故然。）
二阳结谓之消。（胃、大肠热结，则消谷善饥，所谓“瘅成为消中”也。）三阳结谓之隔，（小肠主液，膀胱主津，二经热结，故隔塞不便。一作隔症，饮食不下。）三阴结谓之水。（肺不能行下降之令，使水精四布，脾失其运行之职，而无以制防，遂令阴气停凝而为水。）一阴一阳结谓之喉痹。（肝、胆、心包、三焦皆有相火，脉循喉侠咽，故喉痹。）
阴搏阳别，谓之有子。（以下阴阳指尺寸言，尺脉搏手，异于寸口，阴中别有阳也。）
阴阳虚，肠澼死。（尺寸俱虚，下痢不止，故死。）阳加于阴谓之汗。（阳气搏阴，蒸而为汗。）
阴虚阳搏谓之崩。（阴虚而阳火搏之，能逼血妄行。）（《阴阳别论》）
〖灵〗胃中热，则消谷，令人悬心善饥，脐以上皮热；肠中热，则出黄如麋，脐以下皮寒。胃中寒，则腹胀；肠中寒，则肠鸣飧泄。胃中寒肠中热，则胀而且泻；胃中热肠中寒，则疾饥，（胃热。）小腹痛胀。（肠寒。）（《师传》）
〖素〗太阳所谓肿，腰脽痛者，（脽，臀也。）寅，太阳也。（太阳为三阳，寅月亦为三阳。）正月阳气出在上，而阴气盛，阳未得自次也，故肿腰脽痛也。病偏虚为跛者。（足不能履。）正月阳气冻解地气而出也。冬寒颇有不足者。故偏虚为跛也。所谓强上（头项强急。）引背者。阳气太上而争。故强上也。所谓耳鸣者。阳气万物盛上而跃也。（太阳耳鸣属外感。非肾虚。）所谓甚则狂巅疾者。（或狂。或头痛。）阳尽在上，而阴气从下，下虚上实也。（正月三阴三阳平等，今尽出在上，则下虚上实。故有颠狂脑痛之病。）所谓浮为聋者，皆在气也。（膀胱脉至耳上角，气逆故聋。）所谓入中为瘖者，（太阳与少阴为表里，表邪传里，则瘖不能言。）阳盛已衰也，（如下文夺于内事，故阳虚不能言。）内夺而厥，则为瘖俳，（俳，当作痱，手足发也。内夺，房劳也。下虚故厥逆而四肢不收。肾脉挟舌本，故瘖。）此肾虚也。
少阴不至者，厥也。（肾虚，故少阴之脉不至，少阴不能行巨阳之气，故厥。）
少阳所谓心胁痛者。（少阳脉循胸胁。）言少阳盛也。盛者，心之所衰也。（心属君火无为，用少阳相火而表著。）九月阳气尽而阴气盛，故心胁痛也。（火墓于戌，阴盛故痛。）所谓不可反侧者，阴气藏物也，物藏则不动也。
阳明所谓洒洒振寒者，阳明者午也，五月盛阳之阴也，（五阳一阴。）阳盛而阴气加之，故洒洒振寒也。所谓胫肿而股不收者，……阳者衰于五月，而一阴气上，与阳始争故也。（胃脉下髀关，抵伏兔，入膝膑，循胫，下足跗。）所谓上喘而为水者，阴气下而复上，上则邪客于脏腑间，故为水也。（脏一云“肺”，谓邪在肺，不能通调水道。邪一云“脾”，谓脾不能为胃行其津液。邪腑，胃腑也。肺伤故上喘少气。）所谓胸痛少气者，水气在脏腑也。水者阴气也，阴气在中，故胸痛少气也。（此下仍有“甚则厥，恶人与火”一段，与《阳明脉解篇》同见后。）
太阴所谓病胀者，太阴子也，十一月万物气皆藏于中，故曰病胀。所谓上走心为噫者。阴盛而上走于阳明，阳明络属心也。（噫，俗作嗳。太阴之气从阳明上出于心则为噫。《灵枢》说噫，见后《口问篇》。）所谓食则呕者，万物盛满而上溢也。十一月阴气下衰而阳气且出，故曰得后与气则快然如衰也。（后，大便；气，嗳气；衰，病衰也。噫为气上散，后为气下通。）
少阴所谓腰痛者，少阴者肾也，（腰为肾府。）十月万物阳气皆伤故也。所谓呕咳上气喘者。阴气在下，阳气在上，诸阳气浮，无所依从也。（肾脉贯膈入肺，十月阳气潜藏而反上浮，故有呕咳气喘之症。）所谓色色不能久立久坐，起则目䀮䀮无所见者，万物阴阳不定，未有主也。所谓少气善怒者，阳气不治，则阳气不得出，肝气当治而未得，故善怒，名曰煎厥。（冬阳不治，肾水不能生肝木，木气不舒，故煎烦厥逆而善怒。）所谓恐如人将捕之者，阴气少，阳气入，阴阳相薄，故恐也。（恐为肾志，阴虚而阳薄之。）所谓恶闻食臭（气也）者，胃无气也。（肾命相火不足以生胃土，故胃气败。）所谓面黑如地色者，秋气内夺，故变于色也。（秋金不能生肾水。）所谓咳则有血者，阳脉伤也。阳气未盛于上而脉满，满则咳，故血见于鼻也。（阳未盛而脉满，是盛阳上攻。肾脉入肺中故咳，鼻为肺窍故出血。）
厥阴所谓㿗疝，妇人少腹肿者，（厥阴脉络阴器，抵小腹。）厥阴者辰也，三月阳中之阴，邪在中故也。（阴邪伏于阳中。）所谓甚则嗌干热中者，阴阳相薄而热，故嗌干也。（三月五阳与一阴相薄，厥阴脉循喉咙。）（《脉解篇》）
〖素〗足阳明之脉病，恶人与火，钟鼓不动，闻木音而惊何也？阳明者胃脉也，胃者土也，故闻木音而惊者，土恶木也。阳明主内，其脉血气盛，（阳明多气多血。）邪客之则热，热甚则恶火。阳明厥则喘（胃热伤肺。）而惋，（热郁而不能安。）惋则恶人，或喘而死，或喘而生者何也？厥逆连腑则死，连经则生。（经邪浅脏邪深。）病甚则弃衣而走，登高而歌，或至不食数日，踰垣上屋，所上之处，皆非其素所能也，病反能者何也？四肢者，诸阳之本也，阳盛则四肢实，实则能登高也。热盛于身，故弃衣欲走也。阳盛则使人妄言，骂詈不避亲疏，而不欲食也。（《阳明脉解篇》）
〖素〗脾病而四肢不用，何也？（痿躄不为人用。）四肢皆禀气于胃，（胃为水谷之海，）而不得至经，必因于脾，乃得禀也。（脾传水谷精气，四肢乃得禀受。张注：畅于四肢，坤之德也。）今脾病不能为胃行其津液，四肢不得禀水谷气，气日以衰，脉道不利，筋骨肌肉，皆无气以生，故不用焉。
脾不主时何也？脾者土也，治中央，常以四时长四脏，各十八日寄治，不得独主于时也。（四季之月，土王各十八日。）脾藏者，常著（彰著。）胃土之精也，土者生万物而法天地，故上下至头足，不得主时也。（土贯五行，无所不治。）
脾与胃以膜相连耳，而能为之行其津液何也？足太阴者三阴也，（肝为一阴，肾为二阴，脾为三阴。）其脉贯胃、属脾、络嗌，故太阴为之行气于三阴。（脾为胃也，三阴太、少、厥也。）阳明者表也，（为脾之表。）五脏六腑之海也，亦为之行气于三阳。（胃为脾也，三阳太、少、阳明也。）脏腑各因其经，（脾经）而受气于阳明，（胃）故为胃行其津液。四肢不得禀水谷气，日以益衰，阴道不利，筋骨肌肉，（肝主筋，肾主骨，肺主肌，脾主肉。）无气以生，故不用焉。（《太阴阳明论》）
〖素〗肾何以主水？肾者至阴也，至阴者盛水也，肺者太阴也，少阴者冬脉也，故其本在肾，其末在肺，皆积水也。（肺肾为子母之脏，肺生水，肾主水，故二脏皆能积水。肾脉入肺中，肾气上逆，则水客肺中而为病，故云肾本肺标。）
肾何以能聚水而生病？肾者胃之关也，（前阴利水，后阴利谷。）关门不利，故聚水而从其类也。（膀胱为肾之腑，不能化气，则关闭而水积。肾属阴，而体为坎，故水从而聚之也。）上下溢于皮肤，故为跗肿。
肾者牝脏也，地气上者属于肾，而生水液也，故曰至阴。勇而劳甚则肾汗出，肾汗出逢于风，内不得入于脏腑，外不得越于皮肤，客于玄府，行于皮里，传为胕肿，名曰风水。（吴注：水因风得，故名风水。所以治水，必兼风药，若但腹中坚胀，而身不肿，病名蛊胀，与此不同。）所谓玄府者，汗空（孔同）也，故水病下为胕肿大腹，上为喘呼，不得卧者，标本俱病，（肾本肺标，）故肺为喘呼，肾为水肿，肺为逆不得卧。（水气上逆。）（《水热穴论》）
〖素〗肾移寒于脾，（肾伤于寒而传之脾，薄其胜己，旧作“肝”，误。）痈肿少气。（寒变为热而痈肿，脾不能运而少气。）脾移寒于肝，（薄其胜己，）痈肿筋挛。（肝主血，寒则凝而为之肿。肝主筋。寒则变缩。）肝移寒于心，（传于所生。）狂，隔中。（神为寒薄，水火相扇故狂；寒结于中，故隔塞不通。）心移寒于肺，（乘其所胜，）肺消，肺消者饮一溲二，死不治。（此为上消，心火铄金，肺不能主气，有降无升，故饮一溲二。未至死，此甚犹有可治者。）
（昂按：痈肿、狂、隔、肺消之症，多属火热，而经文俱云“移寒”，若作热解，则下文又有移热一段，诸注随症训释，或言热，或言寒，语虽不一，义实难移。窃谓“移寒”，寒字当作受病之始，言如隔塞多属热结，若云隔症无有寒隔，痈肿间有寒疡，然属热者多，与狂巅、肺消均当作寒久变热解，于义始通。若下文移肾涌水，则始终均属阴寒也。）
肺移寒于肾，（传于所生。）为涌水，涌水者按腹不坚，水气客于大肠，疾行则鸣，濯濯如囊裹浆，水之病也。（肺生水，大肠为肺之腑，肾至阴为水脏，肾本肺标，故聚水为病。）脾移热于肝，（薄其胜己。）则为惊衄。（肝藏血而主惊，肝脉与督脉会于巅，血随火溢，上脑而出于鼻则衄。）肝移热于心，（传于所生。）则死。（心为君主，不易受邪。况肝气燥烈，木火相燔，故死。）心移热于肺，（乘其所胜。）传为鬲消。（此与上文移寒意同。但鬲消为中消，且未至饮一溲二之甚耳，或曰膈症、消中为二病。）肺移热于肾，（传于所生。）传为柔痉。（气骨皆热，则髓不生，故骨强而为痉，筋痿而为弛也。）肾移热于脾，（薄其胜己。）传为虚，肠澼死。（水反制土，脾肾俱虚，下痢不禁，故死。）胞移热于膀胱，（以下六腑相移。）则癃，溺血。（膀胱者，胞之室，热则癃闭。《正理论》曰：热在下焦则溺血。）膀胱移热于小肠，，鬲肠不便，上为口麋。（膀胱上口连于小肠，小肠脉循咽下膈。热结鬲、肠，故下不得便，逆上而为口疮。）小肠移热于大肠，为虙（伏。）瘕，为沉。（津血结而为瘕。沉，深意，一云疝字之误。）大肠移热于胃，善食而瘦，又谓之食㑊。（虽食亦瘦，中消之类。）胃移热于胆，亦曰食㑊。胆移热于脑，则辛頞（山根为頞，鼻頞辛辣。）鼻渊。鼻渊者，浊涕下不止也。（《解精微论》脑渗为涕。）传为衄（鼻血。）衊（汗血，）瞑目，（目昏。）故得之气厥也。（皆为气逆然。）（《气厥论》）
〖灵〗真头痛，头痛甚，脑尽痛，手足寒至节，死不治。头半寒痛，先取手少阳、阳明。（此言刺法，偏头痛属少阳病，以脉行头侧也。）
厥心痛，与背相控，善蔩，（蔩，疭。）如从后触其心。伛偻者，肾心痛也。腹胀胸满，心尤痛甚，胃心痛也。痛如以锥针刺其心，心痛甚者，脾心痛也。色苍苍如死状，终日不得太息，肝心痛也。卧若徒居，心痛，间动作，痛益甚，色不变，肺心痛也。
真心痛，手足清（冷，一作青。）至节，心痛甚，旦发夕死，夕发旦死。（心君不易受邪。）（《厥病》）
〖素〗颈脉动（结喉旁人迎脉。）喘疾咳，曰水。（水溢于肺，故头脉上鼓而喘咳。）目裹（眼胞属脾。）微肿如卧蚕起之状，曰水。（《评热病论》：水者，阴也，目下亦阴也，腹者至阴之所居，故水在腹者，必使目下肿也。）溺黄赤安卧者，（嗜卧。）黄疸。已食如饥者，胃疸。（谷疸。）面肿曰风。（面为诸阳之会，风属阳，上先受之，故肿不专于上也。）足胫肿曰水。目黄者曰黄疸。（湿热上蒸。）（《平人气象论》）
〖素〗人身非常温也，非常热也，为之热而烦满者，何也？阴气少而阳气胜也。
人身非衣寒也，中非有寒气出，寒从中生者何？是人多痹气也，（气不流通。）阳气少，阴气多，故身寒如从水中出。
人有四肢热，逢风寒如炙如火者，何也？是人者阴气虚，阳气盛，四肢者阳也，两阳相得，而阴气虚少，少水不能灭盛火，而阳独治，独治者，不能生长也，独胜而止耳。（孤阳不长，殆能为病。）逢风而如炙如火者，是人当肉烁也。（风火相扇，能消烁肌肉。）
人有身寒，汤火不能热，厚衣不能温，然不冻栗，是为何病？是人者，素肾气胜，以水为事，（欲盛房劳。）太阳（膀胱）气衰，肾脂枯不长，一水不能胜两火，肾者水也。而生于骨，肾不生则髓不能满，故寒甚至骨也。所以不能冻慄者，肝一阳也，心二阳也，（肝木生火，心为君火。）肾孤脏也，一水不能胜二火，故不能冻慄，病名曰骨痹，（冻慄为外寒，此为骨痹。）是人当挛节也。（髓枯则筋缩，故挛节。）
人之肉苛者，（麻木不仁，）虽近衣絮，犹尚苛也，荣气虚，卫气实也。（实为偏胜，过犹不及。）荣气虚则不仁，（不知痛痒。）卫气虚则不用，（手足不随人用。）荣卫俱虚，则不仁且不用，肉如故也，人身与志不相有，曰死。
人有逆气，不得卧而息有音者，是阳明之重也，足三阳者下行，（足三阳从头走足。）今逆而上行故息有音也。阳明者，胃脉也，胃者，六腑之海，其气亦下行，阳明逆，不得从其道，故不得卧也，《下经》曰：胃不和则卧不安，此之谓也。夫起居如故而息有音者，此肺之络脉逆也。（肺主气，司呼吸。）络脉不得随经上下，故留经而不行，（络逆不能行于别经。）络脉之病人也微，故起居如故而息有音也。夫不得卧，卧而喘者，是水气之客也，夫水者，循津液而流也，肾者水脏，主津液，主卧与喘也。（肺主气，肾纳气，肾脉入肺中，故主喘，夜卧则气行于阴，然必自少阴始，故主卧。）（《逆调论》）
〖灵〗人目不瞑不卧出者，何气使然？曰：五谷入于胃也，其糟粕、津液、宗气分为三隧。（糟粕入大小肠为一隧。）故宗气积于胸中，（膻中气海。）出于喉咙。以贯心脉，而行呼吸焉。营气者，泌其津液，注之于脉，化以为血，以荣四末，内注五脏六腑，以应刻数焉。（宗气合荣气行脉中为一隧，应漏水百刻。）卫气者，出其悍气之啣疾，而先行于四末，分肉皮肤之间，而不休者也。（卫行脉外为一隧。）昼日行于阳，夜行于阴，常从足少阴之分。（其行阴也，必自足少阴始。）间行于五脏六腑，今厥气（逆邪。）客于五脏六腑，则卫气独卫其外，行于阳不得入于阴。行于阳则阳气盛，阳气盛则阳蹻陷，（阳鱼之脉。）不得入于阴，阴虚，故目不瞑。（《大惑论》作“阳气满则阳盛”。盛字是又曰卫气留于阴，不得行于阳，则阴气盛，阴气盛则阴蹻满阳气虚，故目闭也。）治之奈何？饮以半夏汤一剂，阴阳已通，其卧立至。（以千里长流水扬万遍，取五升，以秫米一升，半夏五合，煮为升半，饮一小杯，稍益以知为度，覆杯则卧，汗出则已矣。按：半夏能和胃而通阴阳，今人率以为燥而不敢用，误矣。）（《邪客》）
〖素〗有病温者，汗出辄复热，而脉躁疾不为汗衰，狂言不能食，病名阴阳交，（王注：阴阳之气不分别。张注：汗乃阴液，外出之阳，阳热不从汗解，复入之阴，名阴阳交。又按《五运行大论》“尺寸反者死”、“阴阳交者死”，盖言脉也。）交者死也。人所以汗出者，皆生于谷，谷生于精，今邪气交争于骨肉而得汗者，是邪却而精胜也，精胜则当能食而不复热。复热者邪气也，汗者精气也，今汗出而辄复热者，是邪胜也，不能食者，精无俾也，（无所俾倚。）病而留者，（留邪不退。）其寿可立而倾也。
且夫《热论》曰：汗出而脉倘躁盛者死。（《灵枢·热病论》：热病已得汗而脉尚躁盛，此阴脉之极也，死。其得汗而脉静者生。热病脉尚盛，躁而不得汗者，此阳脉之极也，死。脉盛躁得汗，静者生。）今脉与汗相应，此胜其病也。（邪盛正衰。）狂言者是失志，（肾藏志，精衰故失志。）失志者死。今见三死，（汗出复热，脉躁疾，狂言不能食。）不见一生，虽愈必死也。
有病身热，汗出烦满，不为汗解，此为何病？汗出而身热者风也，（风邪未退。）汗出而烦满不解者厥也，病名曰风厥。巨阳（太阳）主气，故先之受邪，少阴与其为表里也，得热则上从之，从之则厥也。（太阳主表，故先受邪。阳邪传入少阴之里，少阴经气随太阳而逆上。）
劳风法在肺下，（肾劳因风而得，故名劳风。肾脉入肺，受风邪在肺下。）使人强上瞑视，（头项强，好闭目。）唾出若涕，（肾为唾，肺为涕，肾热薰肺故然。）恶风而振寒，（阳气内伐，不能卫外，故内发热而外恶寒。）咳出青黄涕，其状如脓，大如弹丸，（蕴热所结。）从口中若鼻中出，不出则伤肺，伤肺则死也。
有病肾风者，面胕庞然，（头面足胕庞然而肿。）壅害于言，（肾脉循喉咙，挟舌本。）可刺不？曰：虚不当刺。不当刺而刺，后五日其气必至。至必少气时热，从胸背上至头，汗出手热，口干苦渴，小便黄，目下肿，腹中鸣，身重难以行，月事不来，烦而不能食，不能正偃，正偃则咳，病名曰风水。
邪之所凑，其气必虚。阴虚者阳必凑之，（少阴气虚，太阳之热凑之。）故少气时热而汗出也。小便黄者，少腹中有热也。（热邪传入膀胱之府。）不能正偃者，胃中不和也，（胃不和则卧不安。）正偃则咳甚，上迫肺也。（肾中水气上迫于肺。《水热穴论》：本在肾，末在肺。《示从容论》：咳嗽烦閟者，是肾气之逆也。）
诸有水气者，微肿先见于目下也。水者阴也，目下亦阴也，腹者至阴之所居，（背为阳，腹为阴。）故水在腹者，必使目下肿也。真气上逆，故口苦舌干，卧不得正偃，正偃则咳出清水也。诸水病者，故不得卧，卧则惊，惊则咳甚也。腹中鸣者，病本于胃也，薄脾则烦不能食，食不下者，胃脘膈也。身重难以行者，胃脉在足也。（他脉亦有行足者，然胃主润宗筋，宗筋主束骨而利机关也。）月事不来者，胞脉闭也。胞脉者属心而络于胞中，今气上迫肺，（气即火也。）心气不得下通，（心主血，）故月事不来也。（《评热病论》）
〖素〗有病心腹满，旦食则不能暮食，名为鼓胀。（虚胀如鼓，亦名蛊胀。）治之以鸡矢醴，一剂知，（药病相知，）二剂已。（其方用羯鸡矢干者，入合炒香，以无灰酒三碗煎至一半，滤渣，五更热饮则腹鸣，辰巳时行黑水二三次，次日觉足面渐有皱纹，又饮一次，渐皱至膝上则愈矣。吴鹤皋曰：朝宽暮急，病在营血。鸡矢秽物从阴化，可入营血，又气悍能杀虫。又说羽虫无肺，故无前阴。其矢中之白者，精也。又云：醴乃热谷之精，能补中土而行营卫。）
有病胸胁支满者，妨于食，病至则先闻腥臊胀臭，（肝气臊，肺气腥，臭气也。）出清液，（鼻流清涕，肺虚。）先唾血，（肝肾虚，）四肢清，（冷也，脾虚。）目眩，（肝血不足。）时时前后血，（二便便血。）病名血枯。此得之年少时，有所大脱血，若醉入房中，气竭肝伤，故月事衰少不来也。（肾主闭藏，肝司疏泄，酒色无节，故男为精血衰少，女为月事不来。）
病有少腹盛，上下左右皆有根，病名曰伏梁。（此脏之阴气，诸注皆云与心积伏梁不同。昂按：《脉要精微论》以少腹有形为心疝，亦与此不同。）裹大脓血，居肠胃之外，（冲、带二脉部分。）不可治，治之每切按之致死。此下则因阴（前后二阴）必下脓血。上则迫胃脘，生膈，（“生”当作“出”。）侠（《太素》作“吏”。）胃脘内痈。（此本有大脓血在肠胃之外也。）此久病也，难治。居脐上为逆。居脐下为从，勿动及夺。（脐下去心稍远，犹可渐攻。）
人有身体髀股胻皆肿，环脐而痛，病名伏梁，（王注谓：亦冲脉为病。冲脉并少阴之经。侠脐，上行髀股胻，皆其经脉所过。）此风根也。其气溢于大肠，而着于肓，肓之原在脐下，故环脐而痛也。（腔中空掖处，名膏肓之原，出于脖映，一名气海，一名下肓，故曰脐下。）不可动之，动之则为水溺涩之病。（动之，以毒药攻之也。当渐施升散之法。此段与《奇病论》同。）（《腹中论》）
〖素〗人有重身，（怀妊。）九月而惊，（痖也。九月足少阴脉养胎。）此胞之络脉绝也。（为胎所碍，而脉阻绝。）胞络者，系于肾；少阴之脉，贯肾系舌本，故不能言。无治也，当十月复。（十月分娩，则阻者通。）
人有病头痛，以数岁不已，此当有所犯大寒，内至骨髓，髓者，以脑为主，（脑为髓海。）脑逆，（寒气上逆。）故令头痛齿亦痛，（齿为骨余。）病名曰厥逆。
有病口甘者，此五气之溢也，（五味之气。）名曰脾瘅。（热也。）夫五味入口，藏于胃，脾为之行其精气，津液在脾，故令人口甘也，（脾在味为甘。）此肥美之所发也，此人必数食甘美而多肥也，肥者令人内热。甘者令人中满，故其气上溢，转为消渴。（久则成消渴病。）治之以兰，（兰草。）除陈气也。（陈郁之气。）
有病口苦者，名曰胆瘅。（胆热。）夫肝者，中之将也，取决于胆，咽为之使，（胆脉挟咽，肝脉循喉。）此人者，数谋虑不决，故胆虚，（肝主谋虑，胆主决断，虚，故不决。）气上溢，（胆热上逆。）而口为之苦。（吴鹤皋改胆虚作“胆嘘”，欠通。气溢即嘘字之义。）
有癃者，一日数十溲，此不足也，身热如炭，头膺如格，人迎躁盛。，（经曰：人迎者，胃脉也。）喘息气逆，此有余也。
太阴脉微细如发者，此不足也，病在太阴，（右手气口，太阴肺脉反微细，病有余而脉不足，是脉与病相反也。）其盛在胃，（左寸口人迎躁盛，热如炭，头膺格，所谓三盛，病在阳明也。）颇在肺，（喘息气逆，偏颇在肺。）病名曰厥，死不治。此所谓得五有余，（身如炭，颈膺格，人迎盛，喘息，气逆。）二不足，（溲数，脉微。）外得五有余，内得二不足，此其身不表不里，亦正死明矣。（欲泻则里虚，欲补则表盛。）
人生而有病巅疾者，此得之在母腹中时，其母有所大惊，气上而不下，精气并居，故令子发为巅疾也。（王注作头首之疾。昂按：病由惊起，巅当作癫，若云巅顶，不知是何病也。）（《奇病论》）
〖素〗人病胃脘痈者，当候胃脉，沉细者气逆，（右关阳明多血多气，不当沉细。）逆者人迎甚盛，甚盛则热，（右关胃本脉沉细，而左寸人迎反盛，所谓三盛，病在阳明也。）人迎者胃脉也。（王注：结喉旁，人迎穴动脉属胃经，今作左寸口脉。）逆而盛，则热聚于胃口而不行，故胃脘为痈也。
人之不得偃卧者何也？肺者脏之盖也，（《灵枢·九针篇》：。五脏之应天者肺，肺者五脏六腑之盖也。）肺气盛则脉大，脉大则不得偃卧。（肺火盛则喘促奔迫。）
有病怒狂者，生于阳也，治之奈何？夺其食即已。夫食入于阴，长气于阳，故夺其食即已。（《病能论》）
〖灵〗夫百病之始生也，皆生于风雨寒暑，阴阳喜怒，饮食居处，大惊卒恐。则血气分离，阴阳破散，经络厥绝，脉道不通，阴阳相逆，卫气稽留，经脉虚空，血气不次，乃失其常。
人之欠者，（俗名呵欠。）何气使然？卫气昼日行于阳，夜半则行于阴，阴者主夜，夜者卧。阳者主上，阴者主下。故阴气积于下，阳气未尽，（夜卧之余，阳气未尽得上。）阳引而上，阴引而下，阴阳相引，故数欠。阳气尽，阴气盛，则目瞑；阴气尽，而阳气盛，则寤矣。
人之哕者，何气使然？（《说文》曰：哕，气牾也。辨者谓是呃逆。东垣以哕为干呕之甚者，人或非之。按《素问·宝命全形篇》曰：病深者，其声哕。哕主声言，则非呕吐明矣。古方书无“呃”字，或作咳逆，俗名呃忒。）谷入于胃，胃气上注于肺。今有故寒气与新谷气。俱还入于胃，新故相乱，真邪相攻，气并相逆，复出于胃，故为哕。（昂按：呃逆有实有虚，有寒有热，病原病候，种种不同，此特言其一端耳。若以哕作呕吐，则呃逆亦病中要症，二经岂漫无一字及之哉！）
人之噫者何气使然？（俗作嗳，气阻而嗳以通之。）寒气客于胃，厥逆从下上散，复出于胃，故为噫。（经曰：心为噫。阳明络属心，阴气盛而上走阳明故噫。）
人之嚏者何气使然？阳气和利，满于心，出于鼻，故为嚏。（鼻为肺窍，心脉入肺，嚏则肺气通。）
人之哀而泣涕出者，何气使然？心者，五脏六腑之主也。目者，宗脉之所聚也。（耳目皆宗脉所聚。）上液之道也。（液上升之道路。）口鼻者，气之门户也。故悲哀愁忧则心动，心动则五脏六腑皆摇，摇则宗脉感，感则液道开，开，故泣涕出焉。液者，所以灌精濡空（孔）窍者也，故上液之道开则泣。泣不止则液竭，液竭则精不灌。精不灌则目无所见矣，故命曰夺精。（《素问》言泣涕，见后《解精微论》。）
人之太息者何气使然？忧思则心系急，急则气道约，约则不利，故太息以伸出之。
人之涎下者何气使然？饮食者，皆入于胃，胃中有热则虫动，虫动则胃缓，胃缓则廉泉开，故涎下。（廉泉，舌本穴，名阴维，任脉之会。昂按：风中舌本，则舌纵难言。廉泉开而流涎沫，此云虫动，尚有未该。）
人之耳中鸣者，何气使然？耳者宗脉之所聚也。（此论他书不载，仅见于此。昂按：人夜卧之时，五官皆不用事，惟耳能听，岂非以宗脉所聚，故能有所警觉也乎。又人在母腹中，仅一血胚，闻雷霆火爆之声，则惊而跳，此时五官未备，而闻性已与外物相通，故《楞严》二十五园通独重耳根。孔子亦言：六十而耳顺。则耳之于诸官也明矣。）故胃中空则宗脉虚，虚则下溜，（流。）脉有所竭者故耳鸣。（即下文“上气不足，耳为之若鸣”之义。）
人之自啮舌者，何气使然？此厥逆走上，（火气上逆。）脉气使然也。（使然一作“辈至”。）少阴气至则啮舌，（舌为手少阴心之窍。）少阳气至则啮颊，（手少阳三焦脉下颊，足少阳胆脉加颊车。）阳明气至则啮唇矣。（手阳明大肠脉侠口，足阳明胃脉环唇。）故邪之所在，皆为不足。故上气不足，脑为之不满，耳为之苦鸣，头为之苦倾，目为之眩。中气不足，溲便为之变，（按：《内经》无遗精、白浊之文，但书云白，溲白，自淫。溲便变。又云水液浑浊。皆属于热。）肠为之苦鸣。下气不足，则乃为痿厥心悗。（《字汇》：悗，废忘也。音门，上声。）（《口问》）
〖灵〗人之善忘者何气使然？上气不足，下气有余，肠胃实而心肺虚，虚则营卫留于下，久之不以时上，故善忘也。（《素问·调经论》：血并于下，气并于上，乱而善忘。）
人之善饥而不嗜食者，何气使然？（饥当嗜食。）精气併于脾，热气留于胃，胃热则消谷，谷消故善饥。胃气逆上，则胃脘寒，故不嗜食也。（上脘热故善消谷，中寒故不嗜食。）（《大惑论》）
〖灵〗人之卒然忧恚，而言无音者，何道之塞？曰：喉咙者，气之所以上下者也。（气喉管在前，通于肺。）会厌者，音声之户也。（气喉之蔽，以掩饮食，使不错入气喉。）口唇者，音声之扇也。舌者，音声之机也。悬雍垂者，（上腭。）音声之关也。颃颡者，（颃颈也，又咽也。）分气之所泄也。横骨者，（未详。）神气所使，主发舌者也，故人之鼻洞涕出不收者，颃颡不开，分气失也。（气无所分。）是故厌小而疾薄，则发气疾，其开合利。其出气易；其厌大而厚，则开合难，其气出迟，故重言也。人卒然无音者，寒气客于厌，则厌不能发，发不能下，至其开合不致，故无音。（《忧恚无言论》）
〖素〗诊得心脉而急，病名心疝，（诸急为寒，寒气积而为疝。）少腹当有形也。心为牡脏，（《金匮真言》：阳中之阳心也。）小肠为之使，故曰少腹当有形也。（心君不易受邪，故脏病而见形于腑。）
胃脉病形何如？胃脉实则胀，虚则泄。
病成而变何谓？风成为寒热，（《生气通天论》：因于露风，乃生寒热。）瘅成为消中，（邪热在胃，则善食而饥。）厥成为巅疾，（脏气下虚，厥逆而上，则巅顶眩运，忽然颠仆。）久风为飧泄，（肝风贼胃土，则食不化而泄利，）脉风成为疠，（音癞。脉为血府，受风邪久则血肉瘀坏而为癞。）病之变化，不可胜数。（不特此数端。）
诸痈肿筋挛骨痛，此寒气之肿，八风之变也。（此皆风寒为病。《灵枢·九宫八风篇》：风从南方来，名大弱风，伤人内舍于心，外在于脉。从西南方来，名谋风，伤人内舍于脾，外在于肌。从西方来，名刚风，伤人内舍于肺，外在于皮肤。从西北方来，名折风，伤人内舍于小肠，外在于手太阳脉。从北方来，名大刚风，伤人内舍于肾，外在于骨与肩背之膂筋。从东北方来，名凶风，伤人内舍于大肠，外在于两胁腋骨下及肢节。从东方来，名婴儿风，伤人内舍于肝，外在于筋纽。从东南方来，名弱风，伤入内舍于胃，外在于肌肉。）（《脉要精微论》）
〖灵〗足之阳明，手之太阳，筋急则口目为噼，眦急不能卒视。（《本篇》云：足阳明之筋，上颈挟口，腹筋急，引缺盆及颊，卒口噼急者，目不合，热则筋纵，目不开。寒则急，引颊移口。手太阳之筋属目外眦，应耳中鸣痛引颔，目瞑良久乃得视。）（《经筋篇》）
〖灵〗手屈而不伸者，其病在筋，（筋挛。）伸而不屈者，其病在骨，（骨瘅。）　（《终始》）
〖灵〗人有八虚，各何以候？曰：以候五脏。肺心有邪，其气留于两肘；（肺脉自胸之中府，入肘之侠白等穴。心脉自腋之极泉，行肘之少海等穴。）肝有邪，其气流于两腋；（肝脉布胁肋，行腋下期门等穴。此独作流，余皆留字。）脾有邪，其气留于两髀；（脾脉上膝股内前廉。《经筋篇》：上循阴股，结于髀。）肾有邪，其气留于两腘。（膝后曲处。肾脉上出腘出内廉。）凡此八虚者，皆机关之室，真气之所以过，血络之所游，邪气恶血，固不得住留，住留则伤经络骨节，机关不得屈伸，故病挛也。（《邪客》）
〖灵〗诊目痛，赤脉从上下者，太阳病；从下上者，阳明病；（火热则有赤脉。《经筋篇》：太阳为“目上纲”，阳明为“目下纲”。）从外走内者，少阳病。（少阳脉行目外眦，瞳子之分。）婴儿病，其头毛皆逆上者，必死。（血不能濡，如草木将死，枝叶先枯也。）（《论病诊尺》）
〖素〗阴盛则梦涉大水恐惧，阳盛则梦大火燔灼，阴阳俱盛则梦相杀毁伤；（阴阳交争。）上盛则梦飞，下盛则梦堕；甚饱则梦予，甚饥则梦取；（按：饥饱梦饮食者多，亦犹便急而梦溺也。人之心劳者梦作苦；足酸者梦急行，亦其类也。）肝气盛则梦怒，肺气盛则梦哭。（肝志为怒，肺志为悲，此皆病梦也。《药广论》：梦，为想为因。尚未昼，梦之变。凡人之梦，病梦为多也。《灵枢·淫邪发梦篇》：与此略同。本篇下文仍有一段，于义无当。故删之。《方盛衰论》亦有说梦一段，不录。）（《脉要精微论》）
〖灵〗五脏身有五部：伏兔一；（足阳明胃经穴，膝上六寸起肉，一曰膝盖上七寸，以左右各三指，按捺，上有肉起如兔状。）腓二，腓者腨也；（足肚，一名腨肠，足太阳膀胱经。）背三，（中督脉，左右四行，皆膀胱经脉。）五脏之腧四；（心、肝、脾、肺、肾五俞，皆膀胱经穴，膀胱虽主表，而十二俞内，通于五脏六腑。）项五。（亦督脉足太阳经。）此五部有痈疽者，死。（昂按：阳毒起发者尚可治，若阴毒不起者，断难治也。）（《寒热病》）
〖灵·胀论〗夫胀者，皆在于脏腑之外，排脏腑而郭胸胁，胀皮肤。……营气循脉，卫气逆，为脉胀；卫气并脉循分为肤胀。（马注：营气阴性精专，随宗脉行，不能为胀，惟卫气逆行，并脉循分肉，能为脉胀、肤胀。）心胀者，烦心短气，卧不安；肺胀者，虚满而喘咳；肝胀者，胁下满而痛引小腹；脾胀者，善哕，四肢烦悗，体重不能胜衣，卧不安；肾胀者，腹满引背央央然，腰髀痛；胃胀者，腹满，胃脘痛，鼻闻焦臭，（心为焦，火气也。）妨于食，大便难；大肠胀者，肠鸣而痛濯濯，冬日重感于寒，则飧泄不化；小肠胀，少腹䐜胀，引腰而痛；膀胱胀者，少腹满而气癃；（淋闭。）三焦胀者，气满于皮肤中，轻轻然而不坚；胆胀者，胁下痛胀，口中苦，善太息。
〖灵·水胀篇〗水与肤胀、鼓胀、肠蕈、石瘕、石水，何以别之？曰：水始起也，目窠上微肿，如新卧起之状，其颈脉动，时咳，阴股间寒，足胫肿，腹乃大，其水已成矣。以手按其腹，随手而起，如裹水之状，此其候也。（《五癃津液论》曰：阴阳气道不通，四海闭塞，三焦不泻，津液不化，水谷并于肠胃之中，别于廻肠，留于下焦，不得入膀胱，则下焦胀，水溢则为水胀。）
肤胀者，寒气客于皮肤之间，[鼓/空][鼓/空]然不坚，腹大身尽肿，皮厚，按其腹，窅而不起，腹色不变，此其候也。
鼓胀何如？腹胀身皆大，大与肤胀等也，色苍黄，腹筋起，此其候也。（以腹筋起与腹胀异。）
肠蕈何如？寒气客于肠外，与卫气相搏，气不得营，因有所系，癖而内着，恶气乃起，瘜肉乃生。其始生也，大如鸡卵，稍以益大，至其成，如怀子之状，久者离岁，（历岁。）按之则坚，推之则移，月事以时下。（覃客肠外为气病，故月事时下。）
石瘕生于胞中，寒气客于子门，子门闭塞，气不得通，恶血当泻不泻，衃以留止，（衃音胚。凝血也。）日以益大，状如怀子，月事不以时下，（瘕在胞中为血痛，故月事不下。）皆生于女子，可导而下。
石水。（经无明文。）
〖素·热论〗今夫热病者，皆伤寒之类也。（冬月感风寒而即发者，为正伤寒，或寒毒郁积于内，至春变为温病，至夏变为热病，然其始皆自伤寒致之，故曰“伤寒之类”。）或愈或死，其死皆以六、七日之间，其愈皆以十日以上者何也？曰：巨阳者，诸阳之属也，（太阳为诸阳之所宗属。）其脉连于风府，故为诸阳主气也。（风府，督脉穴，在脑后，督脉总督诸阳。）
人之伤于寒也，则为病热，（寒气怫郁，反发为热。）热虽盛不死。（热甚为在表，为阳证。）其两感于寒而病者，必不免于死。（一阴一阳，一脏一腑，表里俱病故死。）
伤寒一日，巨阳受之，（太阳主表，伤寒必由表传里，若郁久而成温病，则又有自内达外者。）故头项痛，腰脊强。（太阳脉从巅络脑，下项挟脊抵腰。）
二日阳明受之，（传入阳明，为表之里。）阳明主肉，其脉扶鼻，（起鼻頞，循鼻外。）络于目，（《经别篇》：阳明系目系。）故身热目痛而鼻干，（金燥故干。）不得卧也。（阳明主胃，胃不和则卧不安。）
三日少阳受之，（传入少阳，为半表半里。）少阳主胆，其脉循胁络于耳，故胸胁痛而耳聋。
三阳经络皆受其病，而未入于脏者，故可汗而已。（邪在三阳之络，尚属表，故宜汗。此脏字非五脏，乃三阴经也。马注：以三阴属五脏，故亦谓之脏。）
四日太阴受之，（阳邪传阴而入里，）太阴脉布胃中，络于嗌，故腹满而嗌干。
五日少阴受之，少阴脉贯肾，络于肺，系舌本，故口燥舌干而渴。（阳邪虽入里阴而皆为热症。）
六日厥阴受之，厥阴脉循阴器而络于肝，故烦满而囊缩。（《灵枢·经筋篇》：厥阴筋循阴股，结于阴器，伤于内则不起，伤于寒则阴缩入，伤于热则挺纵不收。昂按：阴症忌用寒药，然舌卷囊缩有寒极而缩者，宜用四逆、吴茱、火灸葱熨等法。又有阳明之热，陷入厥阴，阳明主润宗筋，宗筋为热所攻，弗荣而急，亦致舌卷囊缩。此为热极，宜大承气以泻阳救阴，不可不知。）
三阴三阳，五脏六腑皆受病，荣卫不行，五脏不通，则死矣。（《内经》言伤寒，分足经而不列手经，仲景《伤寒论》宗之，遂有“伤寒传足不传手”之说。昂按：仲景分经虽主于足，至其用药亦未当遣手经也。先正以麻黄、桂枝皆肺经药，承气、白虎亦三焦、大肠之药，至泻心汤则明言泻心矣。刘草窗曰：足太阳、少阴属水，水得寒而冰；足阳明、太阴属土，土得寒而坼；足少阳、厥阴属木，木得寒而凋。故寒喜伤之。手六经则属火与金，火得寒而愈烈，金得寒而愈刚。故寒不能伤。创论新异。世多奇之。一阳子何东辨之曰：刘子将人身荣卫经络上下截断，下一段受病，上段无干，失血气周流，瞬息罔间之旨矣。《内经》云：五脏六腑皆受病，谓五脏六腑而无手六经可乎？《经》又云：人之伤寒则为热病。既曰热，则无“水冰、土坼、木凋”之说，而有“金烁、火亢”之征矣。且列手经受病甚晰。见《医方集解》。）
其不两感于寒者，七日巨阳病衰，头痛少愈。（此亦七日来复之义。马注曰：世有“再传经”说，本篇及《伤寒论》原无此义，乃成无己注释之谬也。阳表阴里，自太阳以至厥阴，犹入户升堂以入室矣，厥阴复传太阳，尚有数经隔之，岂有远出而传之之理？本篇“衰”字最妙，谓初感之邪尚未尽衰，则可断非再出而传太阳也。）
八日阳明病衰，身热少愈。
九日少阳病衰，耳聋微闻。
十日太阴病衰，腹减如故，则思食。
十一日少阴病衰，渴止不满，舌干已而嚏。（嚏为阳气和利。）
十二日厥阴病衰，囊纵，少腹微下，大气皆去，病日已矣。
治之各通其脏脉，病日衰已矣。其未满三日者，可汗而已。；其满三日者，可泄而已。（此言表里之大凡也。伤寒有循经传者，有越经传者，有表里传者，有传二三经而止者，有始终止在一经者，故有八九日而仍在表，有二三日即已传里，又有不由表而直中里者，可汗可泄，当审证察脉，不可执泥。王注：虽日过多，但有表症而脉大浮数，犹宜发汗。日数虽少，即有里症，而脉沉细数，犹宜下之。）
热病已愈，时有所遗者（遗邪。）何也？热甚而强食之，故有所遗也。若此者，皆病已衰而热有所藏，（余热未尽。）因其谷气相搏，两热相合，故有所遗也。（脾胃尚弱，不能消谷。）病热少愈，食肉则复，（肉甚于谷，故病复。）多食则遗，此其禁也。
两感于寒者，病一日，则巨阳与少阴俱病，则头痛，口干而烦满：二日则阳明与太阴俱病，则腹满身热，不欲食，谵言；三日则少阳与厥阴俱病，则耳聋囊缩而厥，水浆不入不知人，六日死。
五脏已伤，六腑不通，荣卫不行，如是之后，三日乃死何也？曰：阳明者，十二经脉之长也，其血气盛，（阳明多血多气。）故不知人，三日其气乃尽，故死矣。（胃气绝乃死。）
凡病伤寒而成温者，先夏至日者为病温，后夏至日者为病暑，暑当与汗皆出，勿止。
〖素·疟论〗夫竻疟皆生于风，（王注：疕犹老也。杨上善云：此经或云疕疟。或但云疟，不必以日发，间日以定疕也。）其畜作有时者，何也？曰：疟之始发也，先起于毫毛，伸欠（毫毛属表，伸欠为阴阳相引。）乃作，寒慄鼓颔，腰脊俱痛，寒去则内外皆热，头痛如破，渴欲冷饮。
何气使然？曰：阴阳上下交争，虚实更作，阴阳相移也。（阳病者，上行极而下；阴病者，下行极而上。阳虚生外寒，阴盛生内寒；阳盛生外热，阴虚生内热。故有交争更作，相移之患。）阳并于阴则阴实而阳虚，阳明虚则寒慄鼓颔也；（阳明胃脉循颐，出大迎，循颊里。）巨阳虚则腰背头项痛；（太阳经脉所过，按疟邪居半表半里，属少阳经。本篇言阳明、太阳而不及少阳，下文又曰三阳俱虚，盖太阳为开，阳明为合，少阳为枢也。又说太阳寒水，行身后为表；阳明燥金，行身前为表之里，邪在于中，近后膀胱水则寒，近前阳明燥则热也。）三阳俱虚，则阴气胜，阴气胜则骨寒而痛，（阴主骨，寒主痛。）寒生于内，故中外皆寒。（阳虚外寒，阴虚内寒。）阳盛则外热，阴虚则内热，外内皆热，（阴寒既极，则复并出之阳，阳实阴虚，故外内皆热。）则喘而渴，（热伤气故喘，热伤津故渴。）故欲冷饮也。此皆得之夏伤于暑，（暑邪。）热气盛，藏于皮肤之内，肠胃之外，此营气之所舍也，（表之内，里之外，营气之所居，热伤营气，遇卫气应乃作。）此（指暑气。）令人汗空（孔）疏，腠理开，因得秋气，汗出遇风，（风邪。）及得之以浴，水气（湿邪。）舍于皮肤之内，与卫气并居，（邪伤于卫。）卫气者，昼行于阳，（六阳经。）夜行于阴，（六阴经。）此气得阳而外出，得阴而内薄，（外出故热，内薄故寒。）内外相搏，（疟邪居半表半里，故内外相搏。）是以日作。（一日一发。）
其气（邪气。）之舍深，内薄于阴，阳气独发，阴邪内著，阴与阳争不得出，是以间日而作也。（人有慓悍之气。行于大经之隧为卫气，邪气感人，藏于分肉，不与大经之气会遇则不发。邪气出于分肉，流于大经，邪正相遇，不能相容而交争则发矣。邪入于阳则感浅而道近，故日作。邪入于阴则感深而道远，阴邪与卫气相争，不能与卫气俱行，故间日作。）
其作日晏与其日早者，何气使然？曰：邪气客于风府，循膂而下，（脊两旁为膂，夹脊而下行至尾骶骨。）卫气一日一夜大会于风府，（督穴在项后，入发际一寸，项骨有三椎，其下乃是大椎，又名百劳。大椎以下，至尾骶有二十一节，共二十四节，，云应二十四气。疟一日行一节。）其明日日下一节，故其作也晏，（阳邪传入阴分，则作日晏。）此先客于脊背也，每至于风府，则腠理开，开则邪气入，入则病作，以此日作稍晏也。（日下一节，则上会风府也益迟。）其出于风府，日下一节，二十五日下至骶骨，（脊骨尽处。）二十六日入于脊内，（复行上脊。）注于伏膂之脉。（王注：谓膂筋之间，肾脉之伏行者也。《甲乙经》作太冲之脉，巢元方作伏冲，谓冲脉之上行者也。按：冲脉入肾之络，亦与肾脉并行。张注作伏冲、膂筋二脉。）其气上行，九日出于缺盆之中，（足阳明穴，肩下横骨陷中。）其气日高，故作日益早也。（阴分传出阳分，则作日早，病易愈矣。）其间日发者，由邪气内薄于五藏，（疟有经疟、脏疟，邪深者则入脏。）横连募原也，（鬲膜之原。）其道远，其气深，其行迟，不能与卫气俱行，不得皆出，故间日乃作也。
卫气日下一节，其气之发也，不当风府，其日作者奈何？曰：虚实不同，邪中异所，则不得当其风府也。故邪中于头项者，气至头项而病；中于背者，气至背而病；中于腰脊者，气至腰脊而病；中于手足者，气至手足而病。卫气之所在，与邪气相合，则病作。故风无常府，卫气之所发，必开其腠理，邪气之所合，则其府也。
夫风（风疟）之与疟也，相似同类，而风独常在，疟得有时而休者何也？曰：风气留其处，故常在；疟气随经络沉以内薄，故卫气应乃作。（昂按：卫为阳主表，疟疾虽有陷入阴经者，然必待卫气应乃作，是为阴中有阳，故虽甚而不至于杀人也。《灵枢·岁露论》与此篇略同。）
疟先寒而后热者何也？夏伤于大暑，其汗大出，腠理开发，因遇夏气凄沧之水寒，（《甲乙》《太素》并作小寒，阴邪。）风者阳气也，（阳邪。）先伤于寒而后伤于风，故先寒而后热也，病以时作，名曰寒疟。
先热而后寒者何也？此先伤于风，而后伤于寒，故先热而后寒也，亦以时作，名曰温疟，其但热而不寒，阴气先绝，阳气独发，则少气烦冤，手足热而欲呕，名曰瘅疟。
温疟者，得之冬中于风，寒气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出，此病藏于肾，（经）其气先从内出之于外也。（昂按：此即春温之症，寒气积久自内达外，非犹伤寒之由，表传里也。王安道曰：每见治温热病，误攻其里，亦无大害，误发其表，变不可言，此足明其热之自内达外矣。）如是者，阴虚而阳盛，阳盛则热矣，衰则气复反入，入则阳虚，阳虚则寒矣，故先热而后寒，名曰温疟。
瘅疟者，肺素有热，气盛于身，厥逆上冲，中气实而不外泄，因有所用力，腠理开，风寒舍于皮肤之内，分肉之间而发，发则阳气盛，阳气盛而不衰，则病矣。其气（邪气）不及于阴，故但热而不寒，气内藏于心。（昂按：此病当是肺瘅、心瘅之类，与前脾瘅、胆瘅同，瘅，热也。）而外舍于分肉之间，令人消烁脱（一作肌。）肉，故命曰瘅疟。（李士材曰：温疟舍于肾，瘅疟舍于肺与心，温疟即伤寒也。故《伤寒论》有温疟一症，瘅疟则火盛乘金，阴虚阳亢，两者皆非真疟也。）
夫疟之始发也，阳气并于阴，当是之时，阳虚而阴盛，外无气，故先寒慄也。阴气逆极，则复出之阳，阳与阴复并于外，则阴虚而阳实，故先热而渴。（王注：阴盛则胃寒，故战慄；阳盛则胃热，故欲饮。）夫疟气者，并于阳则阳胜，并于阴则阴胜，阴胜则寒，阳胜则热。疟者风寒之气不常也，病极则复，（发已则复如平人，如后文极则阴阳俱衰也。）至病之发也，（至字有连上句，读者言寒热复至，今从王氏。）如火之热，如风雨不可当也，故经言曰：方其盛时必毁，（方盛而泻之，必毁伤真气。）因其衰也，事必大昌，此之谓也。
夫疟之未发也，阴未并阳，阳未并阴，因而调之，真气得安，邪气乃亡，故工不能治其已发，为其气逆也。（疟正发时，不可服药，若服药，则寒药助寒，热药助热，反增其病。）
疟气者，必更盛更虚，当气之所在也。病在阳则热而脉躁，在阴则寒而脉静，极则阴阳俱衰，卫气相离，故病得休；卫气集则复病也。
时有间二日，或至数日发，或渴、或不渴何也？其间日者，邪气与卫气客于六腑，而有时相失不能相得，故休数日乃作也。
疟者，阴阳更胜也，或甚或不甚，故或渴或不渴。（阳盛则渴，阴盛则不渴。）
疟之且发也，阴阳之且移也，必从四末始也。（手足十指为三阴三阳经脉所从起，故后《刺疟篇》曰：诸疟而脉不见，刺十指间出血，血出必已。）
其以秋病者寒甚，（秋气凛烈。）以冬病者寒不甚，（阳气内藏。）以春病者恶风，（阳方升而腠理开。）以夏病者多汗。（气热而津外泄。）
〖素·刺疟篇〗足太阳之疟，令人腰痛头重，寒从背起，（经脉所过。）先寒后热，熇熇暍暍（音谒）然，（热貌。）热止汗出难已。
足少阳之疟，令人身体解㑊，寒不甚，热不甚。（即解㑊也。）恶见人，（胆木盛刚克胃土。胃热甚则恶人。）见人心惕惕然，（胆虚。）热多汗出甚。
足阳明之疟，令人先寒洒淅，洒淅寒甚，（阳虚生外寒。）久乃热，热去汗出，喜见日月光、火气乃快然。（阳明多血多气，热盛则恶人与火，今反喜之者，胃虚故也。）
足太阴之疟，令人不乐，好太息，（脾不运而气不舒。）不嗜食，多寒热，（脾虚恶寒，胃虚恶热，故疟疾又谓之脾寒。）汗出病至则善呕，（脾脉络胃挟咽。）呕已乃衰。
足少阴之疟，令人呕吐甚，（肾脉贯膈入肺，循喉咙。）多寒热，热多寒少，（水衰火王。）欲闭户牖而处，其病难已。（阳明胃脉病，欲独闭户牖而处，今胃病见肾中，为土刑于水，故难已。）
足厥阴之疟，令人腰痛，小便不利，如癃状，（癃闭，厥阴脉环阴器，抵小腹。）非癃也，数便意恐惧，气不足，（肝气有余则怒，不足则恐。）腹中悒悒。（木气不舒。昂按：伤寒言足经而不及手经，本篇论疟亦言足而不及手经，岂疟邪亦传足不传手乎？抑足经可以该手经？篇后言腑疟仅胃腑，而不及他腑，又岂以胃为六腑之长乎？）
肺疟者，令人心寒，（肺为心盖，脉入心中，邪反乘其胜已。）寒甚热，（肺主皮毛主表，亦能作寒作热。）热间善惊，（肝主惊。而金克木。）如有所见者。（心气不足，肺邪有余。）
心疟者，令人烦心，甚欲得清水，反寒多不甚热。（寒多不甚热，而嗜水未详。按《太素》云：欲得清水反寒多，寒不甚，热甚也。）
肝疟者，令人色苍苍然，太息，（木气不舒。）其状若死者。（生气不荣。）
脾疟者，令人寒，（脾虚恶寒。）腹中痛，热则肠中鸣，（火气冲击。）鸣已汗出。（热蒸为汗。）
肾疟者，令人洒洒然，（寒意。）腰脊痛，（腰为肾府，膀胱与肾相表里，脉贯腰脊。）宛转大便难，（肾主二便。）目姤姤然，（水亏。）手足寒。（阳虚。）
胃疟者，令人且（将）病也，善饥而不能食，（胃热故善饥，脾虚故不能食。）食而支满腹大。（脉循腹里。）
诸疟而脉不见，刺十指间出血，血出必已。（刺井穴，脉始出处。）
〖素·咳论〗肺之令人咳何也？（肺属金而主气，其变动为咳。）曰：五脏六腑皆令人咳，非独肺也。（张注：五脏六腑之邪，皆能上归于肺而为咳也。）皮毛者，肺之合也，皮毛先受邪气，邪气以从其合也，其寒饮食入胃，（皮毛受寒为外伤寒，食寒饮冷为内伤寒，今人惟知外伤寒，而不知有内伤寒。讹为阴症者是也，不读《内经》乌能知此？）从肺脉上至于肺则肺寒，（肺恶寒。）肺寒则外内合邪，因而客之，则为肺咳。五脏各以其时受病，非其时各传以与之。（时，王月也，非其时则各传与肺而作咳。昂按：心、小肠、肝、胆、三焦之火，脾、肾、膀胱之湿，冒、大肠之燥，传入于肺皆能作咳。不独风寒也。马注：作肺传邪于五脏而咳。李士材宗之。谬观篇首，肺之令人咳，篇后关于肺二语，则咳之必由于肺明矣。）时感于寒则受病，微则为咳，（凡伤风寒，以咳嗽者为轻。）甚者为泄、为痛。（寒邪入里，则为泄为痛。不传于肺而不作咳矣。）乘秋则肺先受邪，乘春则肝先受之，乘夏则心先受之，乘至阴（四季）则脾先受之，乘冬则肾先受之。（张注：言先受者，谓次则传及于肺作咳也。昂按：若不传则各为本脏之病，若移邪于他脏，则又为他病矣。）
肺咳之状，咳而喘息有音，（肺藏气而主喘主音。）甚则唾血。（肺络伤则唾血，此本经自病。）
心咳之状，咳则心痛，喉中介介如梗状，甚则咽肿喉痹。（此五脏移邪。心脉挟咽，火旺克金。）
肝咳之状，咳则两胁下痛，（肝脉布胁肋，上注肺。）甚则不可以转，转则两胠（即胁）下满。
脾咳之状，咳则右胁下痛，（脾主右，）阴阴引肩背，（俞在肩背。）甚则不可以动，动则咳剧。
肾咳之状，咳则腰背相引而痛，（肾脉入肺贯脊，腰为肾府。）甚则咳涎。（脾为涎，肾为唾，涎唾相近。马注：东垣治五脏咳，肺用麻黄汤，心用桔梗汤，肝用小柴胡汤，脾用升麻汤，肾用麻黄附子细辛汤。虽未必尽中，姑备采择。）
五脏之久咳，乃移于六腑。脾咳不已，则胃受之，胃咳之状，咳而呕，（胃寒则呕。）呕甚则长虫出。
肝咳不已，则胆受之，胆咳之状，咳呕胆汁。肺咳不已，则大肠受之，大肠咳状，咳而遗矢。（《甲乙》作矢。大肠为传导之官，寒入则遗矢。）
心咳不已，则小肠受之，小肠咳状，咳而失气，气与咳俱失。（气下奔而出屁。）
肾咳不已，则膀胱受之，膀胱咳状，咳而遗溺。
久咳不已，则三焦受之，三焦咳状，咳而腹满。不欲食饮，（上中二焦。脉循胃口。）此皆聚于胃，（胃为五脏六腑之海。）关于肺，（昂按：肺主气又属金，主声，故咳必由于肺也。凡伤风寒而咳嗽者为轻，以肺主皮毛而在表也。若风寒伤经络腑脏，而不传于肺则不咳，不咳者重，如真伤寒类伤寒之属是也。又有久病火热伤肺，而为咳痰咳血，声哑声嘶者，此病久，传变之咳，亦重症也。）使人多涕唾，（凡咳嗽必多涕唾。）而面浮肿，气逆也。（气逆故咳而面亦肿。马注：东垣治六腑咳，胃用乌梅丸；胆用黄芩加半夏生姜汤；大肠用赤石脂禹余粮汤、桃花汤，不止，用猪苓汤分水；小肠用芍药甘草汤；膀胱用茯苓甘草汤；三焦用钱氏异功散。）
〖素·举痛论〗（举痛者，举风痛而为言也，吴鹤皋改作卒，亦有痛而不卒者又何以说焉？）
经脉流行不止，环周不休，寒气入经而稽迟，泣（涩）而不行，客于脉外则血少，客于脉中则气不通，故卒然而痛。其痛或卒然而止者，或痛甚不休者，或痛甚不可按者，或按之而痛止者，或按之无益者，或喘动应手者，或心与背相引而痛者，或胁肋与少腹相引而痛者，或腹痛引阴股者，或痛宿昔而成积者，或卒然痛死不知人，有少间复生者，或痛而呕者，或腹痛而后泄者，或痛而闭不通者。
寒气客于脉外则脉寒，脉寒则缩踡，缩踡则脉绌急，（逢寒则急。）绌急则外引小络，故卒然而痛，得炅则痛立止，（炅，音炯，热也。热则血气行而寒邪散。）因重中于寒，则痛久矣。
寒气客于经脉之中，与炅气相薄则脉满，脉满则痛而不可按也。
寒气客于肠胃之间，膜原之下，（鬲之膜，肓之原。）血不得散，（寒则血凝。）小络急引故痛。按之则血气散，故按之痛止。
寒气客于挟脊之脉，（督脉。）则深按之不能及，故按之无益也。
寒气客于冲脉，冲脉起于关元，（穴在脐下三寸，其本起于肾下，由关元而上。）随腹直上，（会于咽喉。）寒气客则脉不通，脉不通则气因之，故喘动应手矣。（冲脉与少阴肾脉并行，少阴之气因之上满，故喘动应手。）
寒气客于背俞之脉，（背之心俞。）则脉泣，脉泣则血虚，血虚则痛，其俞注于心，（心主血，背俞属膀胱经，凡五脏六腑之俞皆属膀胱经，而内通于脏腑。）故相引而痛。按之则热气至，热气至则痛止矣。
寒气客于厥阴之脉，厥阴之脉者，络阴器，系于肝，寒气客于脉中则血泣脉急，故胁肋与少腹相引痛矣。（肝脉布胁肋，抵小腹。）厥气客于阴股，（厥阴脉循股阴。）寒气上及少腹，血泣在下相引，故腹痛引阴股。
寒气客于小肠膜原之间，络血之中，血泣不能注于大经，血气稽留不得行，故宿昔而成积矣。（按：此即今之小肠气也。）
寒气客于五脏，厥逆上泄，（呕吐。）阴气竭，阳气未入，故卒然痛死不知人，气复返则生矣。
寒气客于肠胃，厥逆上出，故痛而呕也。（此为寒呕，亦有胃热上冲而呕者。）
寒气客于小肠，小肠不得成聚，故后泄腹痛矣。（小肠为受盛之官，寒客之故不能成聚，传入大肠而泄也。）热气留于小肠，肠中痛、瘅热焦渴，则坚干不得出，（热伤津。）故痛而闭，不通矣。（通则不痛，痛则不通。）
视其五色，黄赤为热，白为寒，青黑为痛。
百病生于气也。怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结，九气不同，何病之生？曰：
怒则气逆，甚则呕血，（火逼血，随气而上升。）及飧泄，（木上盛克土，故下为飧泄。）故气上矣。
喜则气和志达，荣卫通利，故气缓矣。（和缓。）
悲则心系急，肺布叶举，（肺叶随心系而开布张举。）而上焦不通，荣卫不散，（上焦宗气不得布散于荣卫。）热气在中，则气消矣。（热伤气。）
恐则精却，（恐伤肾，故精气却退。）却则上焦闭，闭则气还，还则下焦胀，（不能上行还而为胀。）故气不行矣。（新校正云：“气不行”当作“气下行”。）
寒则腠理闭，气不行，故气收矣。（王注：腠谓津液渗泄之所。理谓文理逢会之中。昂按：凡伤寒必卫气闭拒。故治寒疾者，多用发散之剂。）
炅则腠理开，荣卫通，汗大泄，故气泄矣。
惊则心无所倚，神无所归，虑无所定，故气乱矣。
劳则喘息汗出，外内皆越。，（越其常度。）故气耗矣。
思则心有所存，神有所归，正气留而不行，故气结矣。（志之所至，气亦至焉。）
〖素·风论〗风之伤人也，或为寒热，或为热中，或为寒中，或为疠（癞）风，或为偏枯，或为风也，（下文诸风。）其病各异。其名不同，或内至五脏六腑，愿闻其说。曰：
风气藏于皮肤之间，内不得通，外不得泄，（此风邪初感于表，玄府封闭，故内不得通，外不得泄。昂按：寒邪有饮冷而内伤者，风邪则俱从外入。）风者善行而数变，腠理开则洒然寒，闭则热而闷，（风内郁而为热。）其寒也则衰饮食，（胃中寒则食少。）其热也则消肌肉，（热入内则肉消。）故使人怢（音突。）慄（寒意。）而不能食，名曰寒热。
风气与阳明入胃，循脉而上至目内眦，其人肥则风气不得外泄，则为热中而目黄；（风内郁而为热为黄。）人瘦则外泄而寒，则为寒中（腠理疏而外泄，故中寒。）而泣出。（多泪。）
风气与太阳俱入，行诸脉俞，（脏腑十二俞穴皆在眦而属太阳经。）散于分肉之间，（卫气行处。）与卫气相干，其道不利。（风气与卫气相搏。为所持阻。）故使肌肉愤䐜（音嗔）而有疡，（疮痈。）卫气有所凝而不行，故其肉有不仁也。（卫气久不流通则肉顽痹，不知痛痒。）
疠者，有荣气热胕，（腐同：荣卫脉中，风入营血变为热，而血肉腐坏。）其气不清，故使其鼻柱坏（鼻为呼吸出入之处。）而色败，皮肤疡溃。风寒客于脉而不去，名曰疠风，或名曰寒热。（王注：始为寒热，成为疠风。）
以春甲乙（属木。）伤于风者为肝风；以夏丙丁（属火。）伤于风者为心风；以季夏戊己（属土。）伤于邪者为脾风；以秋庚辛（属金。）中于邪者为肺风；以冬壬癸（属水。）中于邪者为肾风。
风中五脏六腑之俞，（穴俞。）亦为脏腑之风，（故有中经、中腑、中脏之来。）各入其门户所中，则为偏风。（或左或右，或上或下，偏中一处则为偏枯。）
风气循风府而上，（脑后穴名。）则为脑风。风入系头，则为目风眼寒。（眼当畏寒。目在前而系在脑后，故曰系头。《灵枢·终始篇》：足太阳有通顶入脑者，正属目，本名曰眼系，头目苦痛取之。）饮酒中风，则为漏风。入房汗出中风，则为内风。（令人遗精、咳血、寝汗、骨蒸。）新沐中风，则为首风。久风入中，则为肠风（便血）飧泄。（食不化而泄泻。）外在腠理，则为泄风。（多汗。）
故风者，百病之长也，至其变化，乃为他病也，无常方，然致有风气也。（致有风气诸病。）
肺风之状，多汗恶风，（伤寒无汗，伤风有汗。故伤风皆有汗恶风，汗出皮腠疏，故恶风，）色皏（音烹，上声。）然白，时咳短气，（本经病。）昼日则差，暮则甚。（暮则阳气入里，风内应之，故甚。或曰昼则肺垂而顺，夜则偏壅。）诊在眉上，其色白。（眉上阙庭之部。《灵枢·五色篇》：阙中者，肺也。）
心风之状，多汗、恶风，焦绝善怒吓，赤色，病甚则言不可快，（心脉挟咽喉而主舌，风中之故难言。）诊在口，（唇）其色赤。
肝风之状，多汗恶风，善悲，（悲为肺志，金来克木，）色微苍，嗌干（脉循喉咙。）善怒，（肝志怒。）时憎女子，（肝脉络阴器而主筋，肝衰则恶色。凡阳痿者，皆筋衰也。）诊在目下，其色青。
脾风之状，多汗恶风，身体怠惰，四肢不欲动，（脾主四肢。）色薄微黄，不嗜食，诊在鼻上，其色黄。（鼻居中央，主土。）
肾风之状，多汗恶风，面庞然浮肿，（肾在水则面肿，有风面亦肿。《平人气象论》：面肿曰风。）脊痛（肾脉贯脊。）不能正立，（骨衰。）其色炲，（音台，黑色。）隐曲不利，（肾精衰则不能交接。）诊在肌上，（精衰则肌不泽。）其色黑。
胃风之状，颈多汗恶风，（胃脉从颐循喉咙。下缺盆。）食饮不下，鬲塞不通，（胃脉下鬲属胃，络脾。）腹善满，（脉循腹里。）失衣则䐜胀，（外寒则胀。）食寒则泄，诊形瘦而腹大。
首风之状，头面多汗恶风，当先风一日则病甚，（人身阳气外应于风。）头痛不可以出内，至其风日则病少愈。
漏风之状，或多汗，常不可单衣，（汗多腠疏，故常畏寒。马注：作畏热，虽衣亦欲却之。昂按：既云畏热，下何以又恶风乎？）食则汗出，甚则身汗，喘息恶风，衣常濡，口干善渴，（外多汗则中干。）不能劳事，（漏风，即酒风也。《病能论》有夹身热解堕，汗出如浴，恶风少气，病名酒风。）
泄风之状，多汗，汗出泄衣上，口中干，上渍，其风不能劳事，身尽痛则寒。（有“风”改“痛”。汗多亡阳故寒。）
按：《素问》《风论》《痹论》《痿论》分为三篇，病原不同，治法亦异，今世多混同论治，故丹溪著论辨之。又按：中风大法有四：一曰偏枯，半身不遂也；二曰风痱，身无痛痒，四肢不收也；三曰风癔，奄忽不知人也；四曰风痹，诸痹类风状也，大抵风、痹、痿、厥四症多有相似之处。）
（又按：《灵枢·寿夭刚柔篇》：病在阳者曰风病，在阴者曰痹，阴阳俱病曰风痹。病有形而不痛者，阳之类；无形而痛者，阴之类也。）
〖素·痹论〗风、寒、湿三气杂至，合而为痹也。（合中有分，分中有合。）其风气胜者为行痹，（三气各以一气主痹，合中有分。风者，善行数变，故走易不定为行痹，俗谓之流火。）寒气胜者为痛痹，（阴寒为痛。）湿气胜者为着痹也。（着而不移。）
其有五者何也？以冬遇此者为骨痹，（肾主骨，此指风、寒、湿也。《灵枢·长刺节论》：骨重不可举，骨髓酸痛名骨痹。）以春遇此者为筋痹，（肝主筋。《长刺节论》：筋挛骨痛不可以行，名筋痹。）以夏遇此者为脉痹，（心主脉。）以至阴（四季）遇此者为肌痹，（脾主肌肉。《长刺节论》：肌肤尽痛名曰肌痹。）以秋遇此者为皮痹。（肺主皮。）
内舍五脏六腑，何气使然？曰：五脏皆有合，病久而不去者，内舍于其合也。（如肝合筋，心合脉等，凡病皆然，久而内舍，则为脏腑之痹矣。）故骨痹不已，复感于邪，内舍于肾。（经邪入脏，下同。）筋痹不已，复感于邪，内舍于肝。脉痹不已，复感于邪，内舍于心。肌痹不已，复感于邪，内舍于脾。皮痹不已，复感于邪，内舍于肺。
所谓痹者，各以其时，（气王之月。）重感于风寒湿之气也。
肺痹者，烦满（王海藏曰：烦出于肺，盖心火旺则金燥也。）喘而呕。（肺主气故喘，循胃口故呕。）
心痹者，脉不通，（心主脉。）烦则心下鼓，（火扰故烦，血不足则心下鼓动。）暴上气而喘，（心脉上肺，火盛克金，故上气而喘。）嗌干（心脉循咽。）善噫，（心为噫，）厥气上则恐。（肾志恐。肾水上逆而凌心。）
肝痹者，夜卧则惊，（肝主惊，寐则神藏于肝。）多饮数小便，上为引如怀。（肝脉环阴器，抵小腹，故便数，痛引小腹，状如怀妊。）
肾痹者，善胀，（肾者胃之关，关门不利故胀。）尻以代踵，脊以代头，（尻，苦高，臀也。肾脉起足下，足不能行而以尻代之；肾脉贯脊，头反下而脊高，皆踡屈之状也。）
脾痹者，四肢解堕，（脾主四肢。）发咳呕汁，上为大塞。（脾脉络胃，上鬲挟咽，故呕咳而上焦隔塞。）
肠痹者，数饮而出不得，（肠中有热，故多饮而小便复难。）中气喘争，时发飧泄。（邪正奔喘交争，时或通利，则又为飧泄。）
胞痹者，少腹膀胱按之内痛，若夭以汤，涩于小便，（膀胱在少腹之内，胞在膀胱之内，胞受风寒湿气，郁而为热故然。）上为清涕。（精室与髓海相通，小便既涩，太阳经气不得下行，故上塞其脑，而为清涕。）
阴气者，静则神藏，躁则消亡。（五脏皆属阴而藏神。王注：此言五脏受邪而为痹也。）饮食自倍，肠胃乃伤。（王注：此言六腑受邪而为痹也，脏以躁动致伤，腑以饮食见损。）
淫气（气妄行而过者。）喘息，痹聚在肺；淫气忧思，痹聚在心；淫气遗溺，痹聚在肾；淫气竭乏，（阴血枯竭。）痹聚在肝；淫气肌绝，（肌气阻绝，不知痛痒，）痹聚在脾。
诸痹不已，亦益内也。（即前内合数条。）
其风气胜者，其人易已也。（风为阳邪，寒湿为阴邪。）其入脏者死，（一脏痹，则五脏不能流通，故死。）其留连筋骨间者痛久，其留皮肤间者易已。
六腑亦各有俞，（俞穴。王注：谓膀胱经六俞，内通六腑。马注：凡六腑之穴，皆可入邪。）风寒湿气中其俞，而食饮以应之，（饮食失节。）循俞而入，各舍其腑也。（六腑痹。昂按：六腑前文只列肠痹、胞痹，三焦有名无形，胆附于肝，胃为脏腑之海，故不复别言痹也。）
痹，或痛、或不痛，或不仁，或寒、或热、或燥、或湿，何也？曰：痛者，寒气多也，有寒故痛也。（阴寒凝聚而作痛。）其不痛不仁者，病久入深，营卫之行涩，（气血不足。）经络时疏（空疏。）故不痛。（《素问》作“不通”，疑误。《甲乙经》作“不痛”，今从之。不痛者重。）皮肤不营，（无血充养。）故为不仁。（顽痹麻木，）其寒者，阳气少，阴气多，与病相益，故寒也；（本感寒湿，而阴气复益之。）其热者，阳气多，阴气少，病气胜，阳遭阴，故为痹热。（风为阳邪，卫气又胜，阴不能胜阳。）其多汗而濡者，此其逢湿甚也，阳气少，阴气盛，两气相感，（阴气湿气。）故汗出而濡也。
痹病不痛何也？痹在于骨则重，在于脉则凝而不流，在于筋则屈不伸，在于肉则不仁，在皮则寒，故具此五者，故不痛也。（痛则血气犹能周流，五者为血气不足，皆重于痛，故不复作痛，诸解欠明。）
凡痹之类，逢寒则急，（寒则筋急，急字《素问》作“虫”。王注：虫行皮中。《甲乙经》作急，今从之。）逢热则纵。（热则筋弛。故《痿论》专言热。）
营卫之气，亦令人痹乎？曰：营者，水谷之精气也，和调于五脏，（六阴经。）洒陈于六腑，（六阳经。）乃能入于脉也。（《正理论》曰：谷入于胃，脉道乃行，水入于经，其血乃成。）故循脉上下，贯五脏，络六腑也。（荣行脉中。）
卫者，水谷之悍气也，其气慓疾滑利，不能入于脉也。（卫行脉外。）故循皮肤之中，分肉之间，（肉之腠理，）薰于肓膜，（膏肓膈膜。）散于胸腹。（此卫气所行之处。《灵枢·本藏篇》：卫气者，所以温分肉，充皮肤，肥腠理，司开合者也。）逆其气则病，（二气有所阻逆。）从（顺也。）其气则愈，不与风寒湿气合，故不为痹。
〖素·痿论〗肺热叶焦，则皮毛虚弱急薄，着则生痿躄也。（肺主皮毛，传精布气，肺热叶焦，则不能输精于皮毛，故虚弱急薄，皮肤燥着而痿圂不能行，犹木皮剥则不能行津于枝干而枯也。）
心气热，则下脉厥而上，（心热盛则火独光，肾脉下行者，随火厥逆而上。）上则下脉虚。虚则生脉痿，（心主脉。）枢折挈，（枢纽之间，如折如挈。）胫纵而不任地也。
肝气热，则胆泄口苦，（胆为肝之府，热则胆汁溢。）筋膜干，筋膜干则筋急而挛，发为筋痿。（肝主筋。）
脾气热，则胃干而渴，（不能为胃行其津液。）肌肉不仁，（不知痛痒。）发为肉痿。（脾主肉。）
肾气热，则腰脊不举，（腰为肾府，肾脉贯脊。）骨枯而髓减，发为骨痿。（肾主骨。）
何以得之？曰：肺者，脏之长也，为心之盖也，有所失亡，所求不得，则发肺鸣，（心志不遂，火上炎而烁肺，金受火克，故喘息有音也。）鸣则肺热叶焦，故五脏因肺热叶焦，发为痿躄也。（肺者相傅之官，为气之主，治节出焉。人身之运动皆由于肺，肺热叶焦则气无所主，而失其治节，故痿躄而手足不随也。）悲哀太甚，则胞络绝，绝则阳气内动，（胞络属心，而络于胞中，悲则心系急，肺布叶举，胞络阻绝，卫气不得外出而内动。）发则心下崩，数溲（溺。）血也。故大经空虚，（亡血故虚。）发为肌痹，传为脉痿。（先为肌肉顽痹，次为脉痿，胫不任地。）
思想无穷，所愿不得，意淫于外，（妄想。）入房太甚，宗筋弛纵，发为筋痿，及为白淫。（白物淫溢而下，浊带之类。）生于肝，（肝主筋，）使内也。（房劳。）
有渐于湿，（渐渍水湿。）以水为事，（好饮酒浆。）若有所留，（水湿留着，）居处有湿，肌肉濡渍，痹而不仁，发为肉痿，得之湿地也。（地之湿气感则害皮肉筋脉。）
有所远行劳倦，逢大热而渴，渴则阳气内伐，内伐则热舍于肾，肾者水脏也，今水不胜火，则骨枯而髓虚，故足不任身，发为骨痿。生于大热也。（肾恶燥。）
肺热者，色白而毛败；心热者，色赤而络脉溢；肝热者，色苍而爪枯，（爪者筋之余。）脾热者，色黄而内蠕（音茹）动；肾热者色黑而齿槁。（齿者骨之余。）
治痿者独取阳明，何也？阳明者，五脏六腑之海，（胃为水谷之海，）主闰（润）宗筋，（阴毛横骨上下之竖筋，络胸腹，经腹背，上头项，下臗臀。）宗筋主束骨而利机关也。冲脉者，经脉之海也，（受十二经之血，为血海。）主渗灌谿谷，（肉之大会为谷，小会为谿。）与阳明合于宗筋，（冲脉循腹，挟脐旁五分而上，阳明脉挟肋旁一寸五分而上，宗筋脉于中。）阴阳（三阴三阳）总宗筋之会，会于气街，（阴毛两旁动脉处，）而阳明为之长，皆属于带脉，而络于督脉。（带脉起于季肋，周回一身，如束带然。阳明与带脉相属而复络于督脉。）故阳明虚，则宗筋纵，带脉不引。故足痿不用也。（不为人用。）
〖素·厥论〗阳气衰于下，则为寒厥；阴气衰于下，则为热厥。（下不足则厥逆而上。）
热厥之为热也，必起于足下者，何也？阳气起于足五指之表，（足三阳脉。）阴脉者，集于足下而聚于足心，（足三阴脉。）故阳气胜，则足下热也。（阴不足。）
寒厥之为寒也，必从五指而上于膝者，何也？阴气起于足五指之里，（足三阴脉。）集于膝下而聚于膝上，故阴气胜，则从五指至膝上寒，其寒也，不从外，皆从内也。（阴盛生内寒，不由外感。）
寒厥何失而然？前阴者，宗筋所聚，太阴、阳明之所合也。（脾胃之脉皆辅宗筋。《甲乙经》作厥阴者，众筋之所聚，亦自一说。）春夏则阳气多而阴气少，秋冬则阴气盛而阳气衰，此人者质壮，以秋冬无于所用，（多欲夺阴。）下气上争不能复，（不能归经。）精气溢下，（阴精下泄。）邪气因从之而上也，气因于中，（寒从内发，即前不从外之意。张注：言人之气出中焦，水谷所生亦通。）阳气衰，不能渗营其经络，阳气日损，阴气独在，故手足为之寒也。
热厥何如而然也？酒入于胃，则络脉满而经脉虚，脾主为胃行其津液者也，阴气虚则阳气入，（阳主卫外，阴虚则阳内伐，所谓阴不足则阳凑之也。）阳气入则胃不和，胃不和则精气竭，（不能生精生气。）精气竭则不营其四肢也。（此亦独取阳明之义。）此人必数醉若饱以入房，气聚于脾中不得散，酒气与谷气相薄，热盛于中，故热偏于身，内热而溺赤也。夫酒气盛而啣悍，肾气日衰，（耗其阴精。）阳气独胜，故手足为之热也。
厥，或腹满，或暴不知人，或至半日，远至一日乃知人者，何也？阴气盛于上则下虚，下虚则腹胀满，（寒盛则胀。）阳气盛于上，则下气重上，而邪气逆，逆则阳气乱，阳气乱则不知人也。（热盛则不知人。）
巨阳之厥，则肿首头重，足不能行，（脉上巅下腘贯腨。）发为眴仆。（上重下轻。）
阳明之厥，则癫疾欲走呼，腹满不得卧，面赤而热，妄见妄言。（昂按：阳明多血多气，详本症病皆有余，与湿而厥者不同。）
少阳之厥，则暴聋颊肿而热，胁痛，䯒（足骨。）不可以运。（皆经脉所过。）
太阴之厥，则腹满䐜胀，后不利，不饮食，食则呕，不得卧。（皆脾病兼胃。）
少阴之厥，则口干溺赤，（肾热。）腹满心痛。（脉络注心胸中。）
厥阴之厥，则少腹肿痛，（脉抵小腹。）腹胀，（肝主胀。为木盛克土。）泾溲不利，（肝火。）好卧屈膝、（筋衰。）阴缩肿，胻内热。（脉络阴器，上腘内廉。）
〖灵〗夫百病者，多以旦慧昼安，夕加夜甚，何也？曰：春生夏长，秋收冬藏，是气之常也，人亦应之。以一日分为四时，朝则为春，日中为夏，日入为秋，夜半为冬。朝则人气始生，病气衰，故旦慧；日中人气长，长则胜邪，故安；夕则人气始衰，邪气始生，故加；夜半人气入藏，邪气独居于身，故甚也。
其时有反者何也？是不应四时之气，独主其病者，（一脏独主其病，故不能应一日分四时之气。）是必以脏气之所不胜时者甚，（如脾病不能胜旦之木，肺病不能胜昼之火，肝病不能胜夕之金，心病不能胜夜之水，故至其时反加甚也。）以其所胜时者起也。（如肺气能胜旦之木，肾气能胜昼之火，心气能胜夕之金，脾气能胜夜之水，至其所胜之时，则慧且安，不能拘于“旦慧昼安，夕加夜甚”之说也。）（《顺气一日分为四时》）

卷下  ——————————————————————————————————————————————————————————————————————————————————————————

脉要第四  ***************************
〖素〗人一呼脉再动，一吸脉亦再动，呼吸定息脉五动，闰以太息，命曰平人。（《灵枢·脉度》《五十营》等篇：人身脉长一十六丈二尺，一呼脉行三寸，一吸脉行三寸，昼夜一万三千五百息。气行五十营，漏水下百刻，凡行八百一十丈，即一十六丈二尺而积之也。《难经》曰：呼出心与肺，吸入肾与肝，呼吸之间，脾受谷味也。其脉在中，是五动，亦以应五脏也。）平人者，不病也，常以不病调病人，医不病，故为病人平息以调之为法。
人一呼脉一动，一吸脉一动，曰少气。（《脉诀》以为败脉，《难经》以为离经脉，正气衰也。）人一呼脉三动，一吸脉三动而躁，（躁，动，《脉诀》为数脉。）尺热曰温病，（尺为阴位，寸为阳位，阴阳俱热，故为病温。）尺不热脉滑曰病风，脉涩曰痹。（滑为阳盛，涩为血少。）
人一呼脉四动以上曰死。（一息八至，《脉诀》以为脱脉，《难经》以为夺精。脉四动以上则九至矣，为死脉。）脉绝不至曰死，乍疏乍数曰死。
平人之常气禀于胃，胃者平人之常气也。人无胃气曰逆，逆者死。
春胃微弦曰平，弦多胃少曰肝病，但弦无胃曰死。胃而有毛曰秋病，（毛为肺脉，为金克木。）毛甚曰今病，（即病。）脏真散于肝，肝藏筋膜之气也。
夏胃微钩曰平，钩多胃少曰心病，但钩无胃曰死。胃而有石曰冬病，（水克火。）石甚曰今病。脏真通于心，心藏血脉之气也。
长夏胃微耎（音软。）弱曰平，弱多胃少曰脾病，但代无胃曰死。（动而中止曰代。）软弱有石曰冬病，（为水反侮土，次其胜克，当作弦脉。）弱甚曰今病。藏真濡于脾，脾藏肌肉之气也。
秋胃微毛曰平，毛多胃少曰肺病，但毛无胃曰死。毛而有弦曰春病，（为木反侮金。吴注：虽曰我克者为微邪，然木气泄，至春无以生荣，故病。次其胜克当为钩脉。）弦甚曰今病。脏真高于肺，以行营卫阴阳也。（肺为傅相，营卫阴阳皆赖之以分布。）
冬胃微石曰平，石多胃少曰肾病，但石无胃曰死。石而有钩曰夏病，（为火极侮水，次其脏克。钩当云耎弱。）钩甚曰今病。脏真下于肾，肾藏骨髓之气也。
夫平心脉来，累累如连珠，如循琅玕，（美玉。）曰心平，夏以胃气为本。病心脉来，喘喘连属，（喘喘则有不足之意。）其中微曲曰心病。死心脉来，前曲后居，（停滞。）如操带钩曰心死。
平肺脉来，厌厌聂聂，如落榆荚曰肺平，秋以胃气为本。病肺脉来，不上不下，如循鸡羽曰肺病。（王注：中坚旁虚。吴注：涩难。）死肺脉来，如物之浮，如风吹毛曰肺死。
平肝脉来，耎弱招招，如揭长竿末梢曰肝平，（长而耎。）春以胃气为本。病肝脉来，盈实而滑，如循长竿曰肝病。（长而不软。）死肝脉来，急益劲，如张新弓弦曰肝死。
平脾脉来，和柔相离，如鸡践地曰脾平，长夏以胃气为本。病脾脉来，实而盈数，如鸡举足曰脾病，（践地，形其轻缓；举足，形其拳实。）死脾脉来，锐坚如乌之喙，如鸟之距，如屋之漏，如水之流，曰脾死。
平肾脉来，喘喘累累如钩，按之而坚曰肾平，（冬为石脉，坚亦石意也。钩为心脉，坚中带钩，为水火阴阳相济。）冬以胃气为本。病肾脉来，如引葛，按之益坚曰肾病。死肾脉来，发如夺索，辟辟如弹石，曰肾死。（《平人气象论》）
〖素〗春脉如弦，春脉者肝也，东方木也，万物之所以始生也，故其气来，软弱轻虚而滑，端直以长，故曰弦。反此者病。其气来实而强，此谓太过，病在外；其气来不实而微，此谓不及，病在中。（有余为外感，不足为内伤。）太过则令人善忘，（当作“善怒”，《气交变大论》：木太过则忽忽善怒。）忽忽眩冒而巅疾；（眩，目转也；冒，鹜闷也。厥阴与督脉会于巅。）其不及则令人胸痛引背，（《金匮》曰：胸痛引背而阴弦也。）下则两胁胠满。（肝脉贯膈布胁肋。）
夏脉如钩，夏脉者心也，南言方火也，万物之所以盛长也，故其气来盛去衰，故曰钩，反此者病。其气来盛去亦盛，此谓太过，病在外；其气来不盛去反盛，此谓不及，病在中。太过则令人身热而肤痛，为浸淫；（阳有余故身热不得越；热，故肤痛浸淫，蒸热不已也。）其不及则令人烦心，（不足故内烦。）上见咳唾，下为气泄。（心脉上肺，故咳唾；络小肠，故气泄。）
秋脉如浮，秋脉者肺也，西方金也，万物之所以收成也，故其气来，轻虚以浮，来急去散，故曰浮，反此者病。其气来毛而中央坚，两傍虚，此谓太过，病在外；其气为毛而微，此谓不及，病在中。太过则令人逆气而背痛，（肺系属背。）愠愠然；其不及则令人喘，呼吸少气而咳，上气见血，（咳血。）下闻病音。（呻吟。）
冬脉如营，（有营守乎中之象。）冬脉者肾也，北方水也，万物之所以合藏也，故其气来沉以搏，故曰营，反此者病。其气来如弹石者，此谓太过，病在外；其去如数者，（数疾。）此谓不及，病在中。太过则令人解㑊，（寒不寒，热不热，弱不弱，壮不壮。）脊脉痛（肾脉贯脊。）而少气不欲言；（吴注：人之声音修长为出于肾。）其不及则令人心悬如病饥，（肾水不能济心火，）䏚中清。（侠脊两傍空软处，名䏚清，冷也。肾外当䏚。）脊中痛，少腹满，小便变。（络膀胱。）
脾脉者，土也，孤脏以灌四傍者也。善者不可得见，恶者可见。（脾有功于四脏，善则四脏之善，脾病则四脏亦病矣。）其来如水之流者，此谓太过，病在外；如乌之喙者，此谓不及，病在中。太过则令人四肢不举，（脾主四肢，湿胜故不举。）其不及则令人九窍不通，（不能灌溉五脏，故九窍不通。）名曰重强。（藏气皆不和顺。）
真肝脉至，（即真脏脉。）中外急，如循刀刃责责然，如按琴瑟弦，色青白不泽，毛折乃死。（卫气败绝。）
真心脉至，坚而搏，如循薏苡子，累累然，色赤黑不泽，毛折乃死。
真肺脉至，大而虚，如以毛羽中人肤，色白赤不泽，毛折乃死。
真肾脉至，搏而绝，如指弹石辟辟然，色黑黄不泽，毛折乃死。
真脾脉至，弱而乍数乍疏，色黄青不泽，毛折乃死。
见真藏曰死，何也？五脏者，皆禀气于胃，胃者五脏之本也。脏气者，不能自致于手太阴，（肺）必因于胃气，乃至于手太阴也。（脉必先会于手太阴，而后能行于诸经。）故五脏各以其时，自为而至于手太阴也。（弦、钩、毛、石等，因时各为其状，而至于手太阴寸部。所谓“肺朝百脉”也。）故邪气胜者，精气衰也，故病甚者，胃气不能与之俱至于手太阴，故真脏之气独见，独见者，病胜脏也，故曰死。（《玉机真脏论》）
〖素〗脉有阴阳，知阳者知阴，知阴者知阳。（王注：深知则备识其变易。）凡阳有五，五五二十五阳。（阳阳和之脉也，五脏心、肝、脾、肺、肾，形为弦、钩、耎、毛、石五脉，当旺之时，各形本脉，一脉之中，又各兼五脉，无过不及者，皆为阳脉也。）所谓阴者，真脏也，见则为败，败必死也。（真脏，即前“真肝脉至”之类。脏者藏也，脏真见而不藏，全失阳和之气，为阴脉也。）所谓阳者，胃脘之阳也。（有胃气则脉和缓，为阳脉；无胃气则为阴脉。王注解作人迎胃脉，在结喉傍，动脉应手处，左小常以候脏，右大常以候腑。于经文似觉欠贯。）别于阳者，（脉虽病而有胃气者。）知病处也；（某脉不和，则知病在某处。）别于阴者，（真脏阴脉。）知死生之期。（阴阳生克，推而知之。）（《阴阳别论》）
〖素〗脉从阴阳，病易已；脉逆阴阳，病难已。（左人迎为阳，春夏洪大为顺，沉细为逆。右气口为阴，秋冬沉细为顺，洪大为逆。男子左大为顺，女子右大为顺。凡外感症，阳病见阳脉为顺，阳病见阴脉为逆；阴病见阳脉亦为顺。内伤证，阳病见阳脉为顺，阳病见阴脉为逆；阴病见阴脉为顺，阴病见阳脉亦为逆。）脉得四时之顺，曰病无他；（如春弦夏钩等是也。）脉反四时及不间脏，曰难已。（春得肺脉，夏得肾脉，为反四时间脏，如肝病乘土当传脾，乃不传脾而传心，则间其所胜之脏，而传于所生之脏矣。《难经》所谓“间脏者生”是也。）
脉有逆从四时，未有脏形（当王之时，本脏之脉求未至。）春夏而脉瘦，（《玉机真脏论》作“沉涩”。）秋冬而脉浮大，命曰逆四时也。风热而脉静，（伤风热者，脉宜浮大，）泄而脱血脉实，（脉宜沉细而反实大。）病在中脉虚，（内伤病而脉无力。）病在外脉涩坚者，（外感病脉宜浮滑而反涩坚，皆难治。按《玉机真脏论》“病在中脉实坚，病在外，脉不实坚者，皆难治”。与此相反。新校正云：此得而彼误。）命曰反四时也。（与反四时者相类。）（《平人气象论》）
〖素〗五邪所见：春得秋脉，夏得冬脉，长夏得春脉，秋得夏脉，冬得长夏脉，（皆五行相克。）名曰阴出之阳。病善怒，不治。（新校正：阴出之阳，病善怒。疑错简。吴注云：谓真脏阴脉出于阳和，脉之上再加善怒，则东方生，生之本死矣。）（《宣明五气论》）
〖素〗春不沉，夏不弦，冬不涩，秋不数，是谓四塞。（吴注：言脉虽待时而至，亦不可绝类而至，若春至而全无冬脉，夏至而全无春脉，已虽专王，而早绝其母气，是五脏不相贯通也。）……参见曰病，复见曰病，未去而去曰病，去而不去曰病。（吴注：一部而参见诸部，此乘侮交至也。既见于本部，复见于他部，此淫气太过也。未去而去为本气不足，来气有余；去而不去为本气有余，来气不足。王注：复见谓再见已衰已死之气也。）（《至真要大论》）
〖灵〗经脉为里，（如手太阴肺经自中府至少商，乃直行于经隧五里者也。）支而横者为络，（如肺经之列缺穴，横行于手阳明大肠经者，为络脉也。）络之别者为孙。（络之歧者，犹子又生孙也。）（《脉度》）
〖灵〗经脉者，常不可见也，其虚实也，以气口知之。（十二经脉伏行分肉之间，深而不见必诊气口寸脉，然后知其虚实，故诊脉者，必以气口为主也。）脉之见者，皆络脉也。（络脉如肺列缺、大肠偏历之类，其脉常动，不必于气口知之。）凡诊络脉，脉色青则寒且痛，赤则有热。鱼际络赤，（鱼际亦肺经穴。）其暴黑者，留久痹也。其有赤、有黑、有青者，寒热气也。其青短者，少气也。（《经脉》）
〖素〗气口何以独为五脏主？（气口即寸脉，亦曰脉口，可以候气之盛衰，故名气口。若分言之，则左为人迎，右为气口。）曰：胃者，水谷之海，六腑之大源也。（言脉虽见于气口，而实本之于脾胃。）五味入口，藏于胃，以养五脏气，气口亦太阴也。（脾为足太阴，为胃行其津液，以传于肺，而肺气口亦手太阴也。）是以五脏六腑之气味，皆出于胃，变见于气口。（气味由胃传肺，肺为转输于诸经，故诸经之脉皆变见于此。）故五气入鼻，藏于心肺，（五味入口入于腑，五气入鼻入于脏，惟心肺居膈上，故先受之。）心肺有病，而鼻为之不利也。（《五脏别论》）
〖素〗食气入胃，（此段专言食。）散精于肝，淫气于筋。（肝主筋，其精淫溢入肝以养筋。）
食气入胃，浊气归心，淫精于脉。（谷肉皆粗浊之物，其气上归于心，其精微者，则淫入于脉，心主脉，即血也。）脉气流经，经气归于肺，肺朝百脉，输精于皮毛。（脉气流行于十二经，十二经之气皆归于肺，肺居高而为百脉之朝会，乃转输精气布散于皮毛，如木之行津，必由于皮也。）毛脉合精，行气于腑。（腑，王注作膻中，谓宗气之所聚也。张注作六腑。）腑精神明，留于四脏，（六腑之精气神明，上输于肺，以养心、肝、脾、肾四脏。）气归于权衡，权衡以平，（肺主治节，分布气化，使四脏安全，三焦均平，上下中外各得其所也。）气口成寸，以决死生。（此脉所由来也。气口亦名寸口，百脉之大要会也。马注：与鱼际相去一寸故名成寸。张注：分尺为寸也。按：脉前为寸，后为尺，中为关。此云：“成寸”，盖兼关尺而言之也。医者由此察脉，知病以决人之死生也。）
饮入于胃，（此段专言饮，与上文食之相对，故此下有“通调水道，水精四布”之义。东垣、丹溪改作“饮食入胃”，后人宗之，失经旨矣。）游溢精气，上输于脾。脾气散精，上归于肺，（脾主为胃行其津液，所谓上焦如雾，中焦如沤也。）通调水道，下输膀胱。（肺行下降之令，转输而入膀胱，所谓下焦如渎也。）水精四布，五经并行，合于四时（脉道之行，因时而呈其状。）五脏阴阳，（《礼记》：饮以养阳，食以养阴。此合饮食而言之也。）揆度以为常也。（《病能论》：揆者，言切求其脉理也；度者，得其病处以四时度之也。医者因此揆而度之，以知病情，为常法也。）（《经脉别论》）
〖素〗夫脉者，血之府也。（荣行脉中，《刺志论》曰：脉实血实，脉虚血虚。）长则气治，（长为气足。）短则气病，（短为不足。）数则烦心，（数疾为热。）大为病进，（大为邪盛。）上盛（寸口。）则气高，下盛（尺中。马注谓“寸下”，即关也。盖以属中部。昂按：肾亦有胀。）则气胀，（肾者胃之关，关门不利则胀。）代则气衰，（动而中止曰代。）细则气少，涩则心痛，（涩为血少。）浑浑革至如涌泉，（《甲乙》《脉经》皆作“浑浑革革至如涌泉”。）病进而色弊，绵绵其去如弦绝，死。（脉微而复绝。）（《脉要精微论》）
〖素〗何谓虚实？曰：邪气盛则实，精气夺则虚。虚实何如？曰：气虚者肺虚也，（肺主气。）气逆者足寒也。（上盛下虚。）非其时则生，（非相克之时，）当其时则死。（遇相克之时。）余脏皆如此。
所谓重实者，言大热病，气热，脉满，是谓重实。经络皆实，是寸脉急而尺缓也，（寸急为阳经实，尺缓为阴络实。王注：阴分主络，阳分主经。）滑则从，涩则逆也。故五脏骨肉滑利，可以长久也。（凡物死则枯涩。）络气不足，经气有余，脉口热（寸口。）而尺寒也。秋冬为逆，春夏为从，治主病者。（春夏阳气高，故脉口宜热，尺中宜寒。当察其何经何络所主而治之。）经虚络满者，尺脉满，脉口寒涩也。此春夏死，秋冬生也。（秋冬阳气下，故尺中宜热，脉口宜寒。）
何谓重虚？曰：脉气上虚尺虚，是谓重虚。（寸尺皆虚。）如此者，滑则生，涩则死也。
肠澼便血如何？（肠风下痢皆名肠澼。此问似专指下痢，观下文可见便血、纯血也，为热伤血分。）身热则死，寒则生。肠澼下白沫，何如？（非脓非血而下白沫，为热伤气分。）脉沉则生，脉浮则死。（浮为阴证见阳脉，大抵痢疾忌身热脉浮。）
肠澼下脓血何如？（赤白相兼，气血俱伤。）脉悬绝则死，滑大则生。（滑为阴血，大为阳气。）
癫疾何如？脉搏大滑，久自已；（阳证得阳脉。）脉小坚急，死不治。（阳证得阴脉。）癫疾之脉，虚实何如？虚则可治，实则死。（实为邪盛。）
消瘅（胃热消谷善饥。）虚实何如？脉实大，病久可治；（血气尚盛。）脉悬小坚，病久不可治。（《通评虚实论》）
〖素〗寸口之脉中手短者，曰头痛。中手长者，曰足胫痛。（王注：短为阳不足，故病在头；长为阴太过，故病在足。）寸口脉中手促上击者，曰肩背痛。（阳盛于上。）
寸口脉沉而坚者，曰病在中。浮而盛者，曰病在外。
寸口脉沉而横，曰胁下有积，腹中有横积痛。
寸口脉沉而喘，曰寒热。（沉为阴，喘为阳，当寒热往来。）脉盛滑坚者，曰病在外；脉小实而坚者，曰病在内。脉小弱以涩，谓之久病。（小弱为气虚，涩为血虚。）脉滑浮而疾者，谓之新病。（气足阳盛。）
脉急者，曰疝瘕少腹痛。（急为寒为痛。）脉滑曰风。（滑为阳脉，风亦阳邪。）脉涩曰痹。（涩为无血故痹。）缓而滑曰热中。（胃热。）盛而紧曰胀。（紧为寒胀。）
尺脉缓涩，谓之解㑊。（张注：懈堕。）安卧脉盛，谓之脱血。（安卧脉应微而反盛，血去而气无所主。）尺涩脉滑，谓之多汗。（血少而阳有余。）尺寒脉细，谓之后泄。（肾主二便，虚寒则不能禁固。）尺粗常热者，谓之热中。（王注：中谓下焦。）（《平人气象论》）
〖素〗心脉搏坚而长，当病舌卷不能言；（脉击手曰搏，舌为心苗，心火盛故然。）其软而散者，当消环自已。（王注：诸脉软散，为气实血虚。消谓消散，环谓环周。张注：消谓消渴。非。）
肺脉搏坚而长，当病唾血；（血随火而逆上。）其软而散者，当病灌汗，至令（一作今。）不复散发也。（脉虚多汗将惧亡阳，不能更在发散。马注：作一散之则病已。非。）
肝脉搏坚而长，色不青，当病坠若搏（坠堕搏击所伤，色不应脉，病在外伤。）因血在胁下，令人喘逆；（肝主胁，损伤血积胁下，上薰于肺，则喘逆。）其软而散，色泽者，当病溢饮。溢饮者渴暴多饮，而易入肌皮肠胃之外也。（血虚中湿，水液不消。）
胃脉搏坚而长，其色赤。当病折髀；（胃脉下髀，故髀如折。）其软而散者，当病食痹。（胃虚故痹闷难消。）
脾脉搏坚而长，其色黄，当病少气；（脾不和肺无所养，故少气。）其软而散，色不泽者，当病足胕肿，若水状也。（脾主四肢，脉下足痁，脾虚不运故肿。）
肾脉搏坚而长，其色黄而赤者，当病折腰；（王注：色黄而赤，是心脾于肾。腰为肾府，故如折。）其软而散者。当病少血，至令（一作今，）不复也。
粗大者，阴不足，阳有余，为热中也。来疾去徐，上实下虚，（上实故来疾，下虚故去迟。）为厥、巅疾；（邪气上实，为眴仆及巅顶之疾。）来徐去疾，上虚下实，为恶风也。故中恶风者，阳气受也。（风为阳邪，上虚故先受。）
有脉俱沉细散者，少阴厥也。（沉细为肾脉，数为热。王注：尺脉不当见数，沉细而数当为热厥。）沉细数散者，寒热也。（沉细为阴，数散为阳，当病寒热。）浮而散者，为眴仆，（浮为虚，散为无神，故眩仆。）
诸浮不躁者，（虽浮而未至躁。）皆在阳，则为热；（浮为阳，浮而不躁为阳中之阴，其病在足阳经。）其有躁者在手。（若兼躁则火上升，为阳中之阳，病在手经矣。躁即浮之甚也。）诸细而沉者，皆在阴，则为骨痛；（沉细为阴脉，阴主骨主痛。）其有静者在足。（静，沉之甚也，则病在下部足阴经矣。）
数动一代者，病在阳之脉也，泄及便脓血。（代为气衰，然有积者亦脉代，故主泄便血。马注：数字读作入声，数为热，故便血。非。）
涩者，阳气有余也；滑者，阴气有余也。阳气有余，为身热无汗；（气多血少。）阴气有余，为多汗身寒；（阳虚阴盛。）阴阳有余，则无汗而寒。（阳有余故无汗；阴有余故身寒。）（《脉要精微论》）
〖素〗心脉满大，痫蔩筋挛。（痫蔩音酣异。大盛生风，而眩仆抽掣也。）肝脉小急，痫蔩筋挛，（血虚故小，受寒故急，血虚火盛为痫，蔩急为筋挛。）肝脉惊暴，（驰惊暴乱。）有所惊骇，脉不至若喑，不治自已。（惊骇则脉阻而气壅，故不能言，气复自已。）
肾脉小急，肝脉小急，心脉小急不鼓，皆为瘕。（小急为虚寒，不鼓为血不流，故内凝为瘕。）
肾肝并沉为石水。（沉为在里，小腹坚胀如石。）
并浮为风水。（浮为在表，畜水冒风，发为浮肿。）并虚为死。（肾为五脏之根，肝为生发之主。）并小弦欲惊。（弦小为虚。）
肾脉大急沉，肝脉大急沉，皆为疝。（瘕、疝皆寒气之所结聚，脉大为虚，急为寒，沉为在里，故前小急者为瘕，此大急沉者，亦为疝也。）
心脉搏，滑急为心疝，（《脉要精微论》：心脉急为心疝，有形在于少腹，其气上搏于心。）肺脉沉搏为肺疝。（肺脉当浮。今沉而搏。为寒气薄于脏。）
三阳急为瘕。三阴急为疝。（三阳太阳膀胱。三阴太阴脾也。王注：受寒血聚为瘕。气聚为疝。马注：二病皆气血相兼。）二阴急为痫厥，二阳急为惊。（二阴少阴肾，二阳阳明胃也。皆为寒。）
脾脉外鼓沉，为肠澼，久自已。（吴注：沉为在里，外鼓有出表之象。）肝脉小缓，为肠澼，易治。（缓为脾脉，脾乘肝为微邪，小缓为肝渐和。）肾脉小搏沉，为肠澼，下血，（小为阴气不足，搏为阳热乘之，沉为在下，故下血。）血温身热者死。（凡下痢、下血、下沫，皆名肠澼，俱忌身热。）心肝澼亦下血，（心生血，肝藏血，移热于肠而濈。）二脏同病者可治。（木火相生。）其脉小沉涩为肠澼，（心、肝二脉小而沉涩亦为寒澼。）其身热者死。（阴气内绝，虚阳外脱。）
胃脉沉鼓涩，（沉不当鼓，鼓不当涩，是血虚而有火也。）胃外鼓大，（是阳盛而阴不足也。）心脉小坚急，（小为血虚，坚为不和，急为寒盛。）皆膈偏枯。（人身前齐鸠尾后，齐十一椎有膈膜。所以遮盖浊气，使不上薰心肺，今膈有病，则膈拒饮食，故即以膈名病也。偏枯者，半身不遂，血气不能周通，胃病则不能纳谷，心病则不能生血，故为膈症偏枯也。）男子发左，女子发右，不喑、舌转，可治。（少阴之脉侠舌本，邪未入肾犹可治。）
脉至而搏，血衄身热者死。（鼻血曰衄，亡血阴虚，脉最忌搏，身最忌热。）
脉来悬钩浮，为常脉。（为邪在表，乃衄家之常脉。）（《大奇论》）
〖灵〗诸病皆有逆顺，可得闻乎？腹胀、身热、脉大，是一逆也；腹鸣而满，四肢清（冷）泄，其脉大，是二逆也；衄而不止，脉大，是三逆也；（皆为阴证见阳脉。）咳且溲（小便。）血脱形，其脉小劲，（小不宜劲。）是四逆也。；咳脱形，身热，脉小以疾，（小不宜疾。）是谓五逆也；如是者，不过十五日而死矣。
其腹大胀，四末清，脱形，泄甚，是一逆也；腹胀便血，其脉大，时绝，是二逆也；咳（上。）溲血，（下。）形肉脱，（外。）脉搏，（内。）是三逆也；呕血，胸满引前，脉小而疾，（虚火盛。）是四逆也；咳呕，（上。）腹胀，（中。）且飧泄，（下。）其脉绝，是五逆也。如是者，不及一时而死矣。（《玉版》）
〖灵〗何谓五逆？热病脉静，（阳症见阴脉，）汗已出，脉盛躁，（病不为汗衰。）是一逆也；病泄，脉洪大，是二逆也；着痹不移，䐃肉破，身热，脉偏绝，是三逆也；淫而夺形，身热，色夭然白，及后下血衃，（凝血。）血衃重笃，是谓四逆也；寒热夺形，脉坚搏，（真脏脉见。）是谓五逆也。（《五禁》）
〖灵〗诸急者（脉急。）多寒；缓者多热；（按热当属数。）大者多气少血；小者气血皆少；滑者阳气盛，微有热；涩者多血少气，（按涩当为血少。）微有寒；诸小者，阴阳形气俱不足。（《邪气脏腑病形》）
〖灵〗一日一夜五十营，（昼行阳二十五度，夜行阴二十五度。）以营五脏之精，不应数者，名曰狂生。（犹言幸生。）所谓五十营者，五脏皆受气，持其脉口，数其至也。五十动而不一代者，五脏皆受气；（动而中止为代。）四十动一代者，一脏无气；三十动一代者，二脏无气；二十动一代者，三脏无气；十动一代者，四脏无气，不满十动一代者，五脏无气，予之短期。（知其将死。）（《根结》）
〖素〗脉从而病反者，其诊何如？曰：脉至而从，按之不鼓，诸阳皆然。（此阳盛格阴之证也，内热甚而脉反不鼓，是阳盛极，格阴于外，非真寒也。王注：此作非热也，下作非寒也。似与经文颠倒。）诸阴之反，其脉如何？曰：脉至而从，按之鼓甚而盛也。（此阴盛格阳之症也。内寒而脉反鼓甚，是阴盛极格阳于外，非真热也。二症最为惑人，医者慎之。）（《至真要大论》）
〖素〗人迎一盛病在少阳，二盛病在太阳，三盛病在阳明，（左手寸口脉名人迎，主手足六阳经腑病。）四盛以上为格阳。（一盛，人迎大于气口一倍也。仲景云：格则吐逆。王注：阳盛之格，，格拒食不得入。东垣云：格者，甚寒之气。马注：格，六阴在内，使不得出。）
寸口一盛，病在厥阴，二盛病在少阴，三盛病在太阴，四盛以上为关阴。（右手寸脉为寸口，主手足六阴经脏病。一盛，寸口大于人迎一倍也。仲景云：关则不得小便。王注：阴盛之极，关闭，溲不得通。东垣云：关者，甚热之气。马注：关，六阳在外，使不得入。）
人迎与寸口俱盛四倍以上为关格，关格之脉嬴，不能极于天地之精气，则死矣。
（新校正云：赢得作盈，乃盛极也，非弱也。）
（《灵枢·禁服篇》：寸口主内，人迎主外，两者相应，俱往俱来若引绳，大小齐等。春夏人迎微大，秋冬寸口微大，名曰平人。）
（又《终始篇》：人迎一盛病在足少阳，一盛而躁病在手少阳。人迎二盛病在足太阳，二盛而躁病在手太阳。人迎三盛病在足阳明，三盛而躁病在于手阳明。人迎四盛，且大且数，名曰溢阳。，溢阳为外格。）
（脉口一盛，病在足厥阴；一盛而躁在手心主。脉口二盛，病在足少阴；二盛而躁在手少阴。脉口三盛，病在足太阴；三盛而躁在手太阴。脉口四盛，且大且数者。名溢阴，溢阴为内关，内关不通，死不治。人迎与太阴脉口俱盛四倍以上命曰关格，关格者，与之短期。）
（王冰《素问注》言足经而不及手经。仲景、东垣、丹溪皆以关格为病证，马玄台非之，而以关格为脉体。）
（昂谓：若以为病症，当不止于膈食，便闭二证；若以为脉体，则《内经》《脉经》及诸家经论并无所依据，且有是脉者必有是病，马氏何不实指其病为何等乎？）（《六节脏象论》）
〖素〗何以知怀子之且生也？身有病而无邪脉也。（病字，王注解作经闭。昂按：妇人怀子，多有呕恶、头痛诸病，然形虽病而脉不病，若经闭，其常耳，非病也。）（《腹中论》）
〖素〗妇人手少阴脉动甚者，妊子也。（王解作有子，马注解作男妊。昂按：此当指欲娩身时而言也。手少阴言手中之少阴，乃肾脉，非心脉也。）（《平人气象论》）
〖灵〗经脉十二，而手太阴、足少阴、阳明，独动不休何也？（肺之太渊，肾之太谿，胃之人迎，皆动不休。按：胃之动脉，马注作足之冲阳，然下文并未说到足上，惟云“上冲头并下人迎，别走阳明”，似当以人迎为是。）曰：是明胃脉也。（先明胃脉方知肺脉，故脉中有胃气者生。）胃为五脏六腑之海，其清气上注于肺，（受水谷而化精微之气，以上注于肺。）肺气从太阴而行之，（此营气也，营行脉中，从手太阴始而遍行于五脏六腑。）其行也，以息往来，故人一呼脉再动，一吸亦再动，呼吸不已，故动而不止。（十二经脉皆会于寸口，故动而不休。即手太阴肺之太渊穴也。注：掌后陷中。《九针篇》曰：阳中之少阴肺也，其原出于太渊。）
足之阳明何因而动？曰：胃气上注于肺，（此前段行于肺之营气。）其悍气上冲头者，（此言胃中慓悍之卫气。）循咽，上走空窍，循眼系，入络脑，（循足太阳膀胱经睛明穴，上络于脑。）出顑，（同领。）下客主人，（足少阳胆经穴耳，前起骨上廉。）循牙车，（即颊，重胃经。）合阳明，（阳明胃经。）并下人迎，（胃经穴，挟结喉两傍一寸五分动脉。）此胃气别走于阳明者也。（胃府之气循三阳而别，走阳明之经，此虽为卫气，实本胃内之气而行。）故阴阳上下，其动也若一。（或行于阴，或行于阳，或升于上，或降于下，而形为弦、钩、毛、石等脉，虽各不同，然其合于时，应于脏，其动也则若一矣。）
故阳病而阳脉小者为逆；（阳症脉宜浮大，小为阳症见阴脉。）阴病而阴脉大者为逆。（阴症脉宜沉细，大为阴症见阳脉。）故阴阳俱静俱动，若引绳相倾者病。（言阴阳动静当如引绳平等，所谓脉有胃气者生也，若相倾则病矣。马注：作引绳以相倾。谬。）
足少阴何因而动？曰：冲脉者，十二经之海也，与少阴之大络，（足少阴肾。）起于肾下，出于气街，（即阳明胃经气冲穴，侠脐相去四寸，动脉应手。）循阴股内廉，邪入腘中，（膝后曲处。）循胫骨内廉，并少阴之经，（肾经。）下入内踝之后，入足下；其别者，邪入踝，（胫两旁。）出属跗上，（足面。）入大指之间，（肾脉并行者作小指。）注诸络，以温足经，此脉之常动者也。
（按：诸篇俱言冲脉上冲，惟此篇及《顺逆肥瘦论》言：冲脉并肾脉下行。马注云：由此观之，肺脉之动不休者，以营气随肺气而行诸经，诸经之脉朝于肺也。胃脉之动不休者，以卫气由胃循三阳而行不已也。肾脉之动不休者，以与冲脉并行，灌诸络而行不已也。）（《动输》）
〖素〗论言人迎与寸口相应，若引绳小大齐等，命曰平。（见《灵枢·禁服篇》：）阴之所在，寸口如何？王注：阴之所在，脉沉不应，引绳齐等，其候颇乖。张注：阴，手、足少阴也。）曰：视岁南北，可知之矣，（甲己二岁为南政，余八岁为北政。五运以甲己土运为尊，六气以少阴君火为菒。张注：五运之中惟少阴不司气化。）
北政之岁，少阴在泉，则寸口不应；（北政而北以定其上下，则尺主司天，寸主在泉，少阴在泉则寸口不应。不以尺为主而以寸主者，从君而不从臣也。）厥阴在泉，则右不应；（少阴间气在右故。）太阴在泉，则左不应。（少阴间气在左故。）
南政之岁，少阴司天，则寸口不应；（南政而南以定其上下，则寸主司天，尺主在泉，少阴司天则寸口不应。）厥阴司天，则右不应；太阴司天，则左不应。（左右与前义同。）
诸不应者，反其诊则见矣。（王注：不应皆为脉沉，仰手而沉，覆其手则沉为细为大也。马注：诸不应者，即南北二政而相反以诊之，则南政主在寸者，北政主在尺；南政主在尺者，北政主在寸。其脉自明矣。凡左右二间，其相反与尺寸同。吴注：反变也，诊候也，诸不应者，岁运经候之常也。今乃见其，其候变也。变则不应者斯应矣。）
尺候何如？曰：北政之岁，三阴在下。则寸不应；三阴在上，则尺不应。（司天曰上，在泉曰下。）南政之岁，三阴在天，则寸不应；三阴在泉，则尺不应。左右同。（吴注：惟少阴所在则不应，以少阴君也，有端拱无为之象，然善则不见，恶者可见，犹无道而失君象。）（《至真要大论》）
〖素〗脉至浮合，浮合如数，一息十至以上，是经气予不足也，微见九十日死。
脉至如火薪然，（瞥瞥不定。）是心精之予夺也，草干而死。
脉至如散叶，是肝气予虚也，木叶落而死。
脉至如省客，（省问之客，倏去倏来。）省客者，脉塞而鼓，是肾气予不足也，悬去枣华而死。（枣华于夏。）
脉至如丸泥，是胃精予不足也，榆荚落而死。（深。）
脉至如横格，是胆气予不足也，禾熟而死。
脉至如弦缕，是胞精予不足也，病善言，下霜而死，不言可治。（王注：胞脉系于肾，肾脉侠舌本，胞气不足当不能言，今仅善言，是真气内绝而外出也。）
脉至如交漆，（交当作绞。）交漆者，左右傍至也，微见三十日死。
脉至如涌泉，（有出无入。）浮鼓肌中，太阳气予不足也，少气，味韭英而死。（气不足而口无味，长夏韭英。马注：以其气为何，味韭英而死，为句谬。）
脉至如颓土之状，按之不得，是肌气予不足也，五色先见黑白，垒发死。（瘾疹见于肌上。）
脉至如悬雍，（人土名名悬雍。）悬雍者，浮揣切之益大，是十二俞之予不足也。（皆有十二经之俞穴。）水凝而死。
脉至如偃刀，偃刀者，浮之小急，按之坚大急，五脏菀（郁热）熟，寒热独并于肾也，如此其人不得坐，立青而死。
脉至如丸滑不直手，不直手者，按之不可得也，是大肠气予不足也，枣叶生而死。（初夏。）
脉至如华者，（虚弱之意。）令人善恐，不欲坐卧，行立常听，（小肠脉入耳中。）是小肠气予不足也，季秋而死。（此篇脉名脉状，不必强解，以意会之可也。）（《大奇论》）
诊候第五  ***************************
（诊，非独脉也，有自言脉者，有自言证者，有自言形者，有自言色者，有自言声者。经中五过四失皆言诊也，故分诊候另为一门。
（此篇皆出《素问》，故文上不加别识。）
诊法常以平旦，阴气未动，阳气未散，饮食未进，经脉未盛，络脉调匀，气血未乱，故乃可诊有过之脉。（过，差也，即病也。）切脉动静，（脉诊。）而视精明，（精气神明，神诊。王注：作目眦睛明穴，未确。）察五色，（色诊。）观五脏有余不足，六腑强弱，（证诊。）形之盛衰，（形诊。）以此参伍，决死生之分。
万物之外，六合之内，天地之变，阴阳之应，彼春之暖，为夏之暑，（阳生而之盛。）彼秋之忿，为冬之怒，（阴少而至壮。）四变之动，脉与之上下，（脉因时变。）以春应中规、（圆滑。）夏应中矩、（方大。）秋应中衡，（涩毛。）冬应中权。（沉石。）……阴阳有时，与脉为期，期而相失，知脉所分，分之有期，故知死时。（脉与时不相应，与脏不相应者，皆曰相失，分其生克之期，曰“则可以知死时”矣。）微妙在脉，不可不察，察之有纪，从阴阳始，始之有经，从五行生，生之有度，四时为宜，补泻勿失，与天地如一，得一之情，以知死生，是故声合五音，色合五行，脉合阴阳。
持脉有道，虚静为保。（心欲虚，神欲静。）春日浮，如鱼之游在波；夏日在肤，泛泛乎万物有余；秋日下肤，蛰虫将去；（阳气渐降，如虫之欲蛰藏。）冬日在骨，蛰虫周密，君子居室。知内者按而纪之，（内而在脏在腑。）知外者终而始之。（外而在表在经。）此六者，持脉大法。（四时表里必须明辨。王注：知外谓知色象，似与持脉不合。）
尺内两傍，则季胁也，（胁骨尽处名季胁，季胁近肾，尺主之。）尺外以候肾，尺里以候腹。（少腹。王注：外谓外侧，里谓内侧。李士材曰：外谓前半部，里谓后半部。）中附上，（中部关脉。）左外以候肝，内以候鬲；（左手关脉，鬲谓鬲中。）右外以候胃，内以候脾。（右手关脉。）上附上，（上部寸脉。）右外以候肺，内以候胸中；（右手寸脉。）左外以候心，内以候膻中。（左手寸脉。）前以候前，后以候后。（关前以候前，关后以候后。吴注：前指候前，后指候后。亦此义也。）上竟上者，（由尺至寸。）胸喉中事也；下竟下者，（自寸至尺。）少腹腰股膝胫足中事也。（此《内经》诊法也。）
（吴注曰：尺外以候肾，内以候腹。小肠膀胱居少腹也；左外以候肝，内以候鬲，不及胆者，寄于肝也；左外以候心，内以候膻中，膻中即心包也。）
（高阳生以大小肠列于寸，三焦配于左尺，命门列于右尺，而膻中则不与焉，特以心与小肠为表里，肺与大肠为表里耳，不知经络虽为表里，而大小肠皆在下焦，焉能越中焦而见脉于寸上乎？滑伯仁以左尺主小肠、膀胱、前阴之病，右尺主大肠、后阴之病，可称只眼。）
（又《灵枢》云：宗气出于上焦，营气出于中焦，卫气出于下焦。上焦在于膻中，中焦在于中脘，下焦在脐下阴交，故寸主上焦，以候胸中；关主中焦，以候鬲中；尺主下焦，以候腹中。此定论也。今列三焦于右尺，不亦妄乎？又肾虽一脏，而有左右两枚，命门穴在督脉第七椎两肾之间，一阳居二阴之中，所以成乎坎也。《内经》并无命门之经，何以循经而见脉于寸口乎？）
推而外之，内而不外，有心腹积也。（吴注：浮取之而脉沉，为病在里。）推而内之，外而不内，身有热也。（沉取之而脉浮，为病在表。）推而上之，上而不下，腰足清也。（上部盛而下无阳气，升而不降，故腰足冷。）推而下之，下而不上，头项痛也。（下部盛而上无阳，气降而不升，故头项痛。《甲乙经》作推而上之，下而不上；推而下之，上而不下。文尤顺而义同。）
（昂按：此即《五常政大论》所谓上取下取，内取外取，以求其过是也。）
按之至骨，脉气少者，腰脊痛而身有痹也。（脉少血少，故有腰脊痛，不仁不用等病。）（《脉要精微论》）
诊病之始，五决为纪。（以五脏之脉为生死之纲纪。）欲知其始，先建其母。（始，病源也；母，应时主气也。）所谓五决者，五脉也。
夫脉之小、大、滑、涩、浮、沉，可以指别；五脏之象，可以类推；五脏相音，（相，犹色也。）可以意识；五色微诊，可以目察。能合色脉，可以万全。
赤，（色赤。）脉之至也。喘（脉来喘急。）而坚，诊曰有积气在中，时害于食，名曰心痹。（心肺脏高，故皆言喘，喘为心气不足，坚为病气有余。痹者，脏气不宣行也。）得之外疾思虑而心虚，故邪从之。
白，脉之至也。喘而浮，上虚下实，惊，有积气在胸中，喘而虚，名曰肺痹，寒热。（金火相战。）得之醉而使内也。（酒味辛热，助火克金。加之使内则肾气虚，虚心盗母气以自养，肺金益衰而不能行气，故气积于胸中也。）
青，脉之至也。长而左右弹，（长而弹手，为弦紧为寒。）有积气在心下，支唚胠。（支主胠胁。肝主胁，胁近心，故曰心下。）名曰肝痹。得之寒湿，与疝同法，（脉络阴器，故疝亦属肝病。）腰痛，足清，头痛。（肝脉所过。阴脉者，下行极而上，故头痛。）
黄，脉之至也，大而虚，有积气在腹中，有厥气，名曰厥疝，（王注：若肾气逆上，则为厥疝，不上则但为脾积，）女子同法。（女子亦有疝，但不名疝而名瘕。）得之疾使四肢汗出当风。（脾主四肢，风木克土。）
黑，脉之至也，上坚而大，（上字未译。马注：尺脉之上，坚而且大。）有积气在少腹与阴，（阴器。）名曰肾痹。得之沐浴清水而卧。（湿气趋下，必归于肾。）（《五脏生成论》）
天地之至数，合于人形气血，通决死生，为之奈何？曰：天地之至数，始于一，终于九焉。（九为青数之极。）一者天，二者地，三者人，因而三之，三三者九，以应九野。故人有三部，部有三候，以决死生，以处百病，以调虚实，而除邪疾。
上部天，两额之动脉；（额两傍动脉。王注：足少阳脉气所在。）上部地，两颊之动脉；（鼻之两傍，近巨髎之分动脉，足阳明脉气所行。）上部人，耳前之动脉。（耳前陷中动脉，手少阳脉气所行。）
中部天，手太阴也；（谓肺也，寸口中经渠穴动脉。）中部地，手阳明也；（谓大肠手大指次指歧骨间合谷之分动脉。）中部人，手少阴也。（谓心掌后锐骨之下，神门之分动脉。）
下部天，足厥阴也；（谓肝脉毛际外，羊矢下一寸半陷中，五里之分阴股中动脉。女子取太冲，在足大指本节后二寸陷中。）下部地，足少阴也；（谓肾脉足内踝后跟骨上陷中，太谿之分动脉。）下部人，足太阴也。（谓脾脉足鱼腹上越两筋间，阴股内箕门之分动脉。）
故下部之天以候肝，地以候肾，人以候脾胃之气；中部天以候肺，地以候胸中之气，（肠胃，）人以候心；上部天以候头角之气，地以候口齿之气，人以候耳目之气。三而成天，三而成地，三而成人，三而三之，合则为九，九分为九野，九野为九脏，故神脏五，形脏四，合为九脏。（王注：肝藏魂，肺藏魄，心藏神，脾藏意，肾藏志，是谓神脏五；一头角，二耳目，三口齿，四胸中，是谓形脏四。张注：形藏四，谓胃、大小肠、膀胱，藏有形之物也。胆无出无入，三焦有名无形，皆不藏有形者也。于理亦通，但于本文欠贯。马注：古人诊脉，凡头面、手足之动脉，无不诊之，犹《伤寒论》多以趺阳脉言之也。其九候法亦以三部中有天、地、人，与后世之浮、中、沉不同也。）
必先度其形之肥瘦，（大抵肥人脉沉，瘦人脉浮。）调其气之虚实，（肥人血实气虚，瘦人气实血虚。）实则泻之，虚则补之。（此言刺法统肥瘦而言。）必先去其血脉，（刺去留邪。）而后调之，无问其病，以平为期。
形盛脉细，少气不足以息者危；形瘦脉大，胸中多气（喘喘。）者死。（形气不相得。）形气相得者生。参伍不调者病。三部九候皆相失者死。……目内陷者死。（诸脉皆属于目。）
察九候独小者病，（九部之中一部独小不同。）独大者病，独疾者病，独迟者病，独热者病，独寒者病，独陷下者（吴注：沉伏。）病。（此九候中又有七诊之法。）
九候之脉，皆沉细悬绝者为阴，主冬，故以夜半死；盛躁喘数者为阳，主夏，故以日中死；寒热病者，以平旦死；（吴注：寒死夜半，热死日中。平旦为阴阳交会之中。）热中及热病者，以日中死；（火王于午。）病风者，以日夕死；（风属卯木，日入申酉属金，金克木。）病水者，以夜半死；（水旺亥子。）其脉乍疏乍数、乍迟乍疾者，日乘四季死。（辰、戌、丑、未土日脾绝故也。）
形肉已脱，九候虽调，犹死。七诊虽见，九候皆从者，不死。所言不死者，风气之病及经月之病，似七诊之病而非也，故言不死。（风病之脉有独大独疾者，经血不足有独小独迟者。）若有七诊之病，其脉候亦败者死矣，必发哕噫。（胃为哕，垢逆也；心为噫，□气也。）（《三部九候论》）
色多青则痛，多黑则痹，黄赤则热，多白则寒，五色音见则寒热也。（《皮部论》）
人之居处、动静、勇怯，脉亦为之变乎？曰：凡人之惊恐、恚劳、动静，皆为变也。是以夜行则喘出于肾，淫气病肺。（子病及母。）有所堕恐，喘出于肝，淫气害脾。（木邪克土。）有所惊恐，喘出于肺，淫气伤心。（惊则气乱，神无所依，故喘出肺而伤心。）度水跌仆，喘出于肾与骨。（水通肾。）当是之时，勇者气行则已。怯者则着而为病也。
故曰：诊病之道，观人勇怯、骨肉、皮肤、能知其情，以为诊法也。
故饮食饱甚，汗出于胃；惊而夺精，汗出于心；持重远行，汗出于肾；疾走恐惧，汗出于肝；摇体劳苦，汗出于脾。故春秋冬夏，四时阴阳生，病起于过用，此为常也。（《经脉别论》）
凡未诊病者，必问尝贵后贱，虽不中邪，病从内生，名曰脱营。（心志不乐，营血不生。）尝富后贫，名曰失精。（富则膏粱，贫则藜藿，藏液不生。）五气留连，病有所并。医工诊之，不在脏腑，不变躯形，（内无可求，外无可验。）诊之而疑，不知病名。身体日减，气虚无精，病深无气，洒洒然（恶寒之貌。）时惊，病深者，以其外耗于卫，内夺于营。（王注：血为忧煎，气随悲减。）良工所失，不知病情，此治之一过也。
凡欲诊病者，必问饮食居处，暴乐暴苦，始乐后苦，皆伤精气，精气竭绝，形体毁沮。暴怒伤阴，暴喜伤阳，厥气上行，满脉去形。（逆气上行，满于经络，使神气离散。）愚医治之，不知补泻，不知病情，精华日脱，邪气乃并，此治之二过也。
善为脉者，必以此类奇恒，（《病能论》：奇恒者，言奇病也。）从容知之，为工而不知道，此诊之不足贵，此治之三过也。
诊有三常，必问贵贱，封君败伤，（失势。）及欲侯王，（妄念。）故（旧也。）贵脱势，虽不中邪，精神内伤，身心败之。始富后贫，虽不伤邪，皮焦筋屈，痿躄为挛。（不得志而气血伤，筋骨挛。）医不能严，不能动神，外为柔弱，（委曲随顺。）乱至失常，病不能移，此治之四过也。
凡诊者，必知终始，有知余绪，（吴注：始病、今病以及余事。）切脉问名。当合男女。（王注：男阳气多，左大为顺；女阴气多，右大为顺。）离绝菀（郁）结，忧恐喜怒，（王注：离，间其亲爱也；绝，断其所怀也；菀，思虑郁积也；结，怫郁不解也。忧则志苦，恐则气下。喜则惮散，怒则逆乱。）五脏空虚，血气离守，工不能知，何术之语？尝富大伤，斩筋绝脉，身体复行，今泽不息。（身虽复旧而色泽尚欠滋息。）故（旧也。）伤败结，留薄归阳，（王注：谓阳经及六腑。张注：由阴伤而及于阳。）脓积寒炅。（内积脓血，外为寒热。）粗工治之，亟刺阴阳，（不别阴阳而妄刺之。）身体解散，四肢转筋，死日有期，医不能明，此治之五过也。
故曰：圣人之治病也，必知天地阴阳，四时经纪，五脏六腑，雌雄表里，刺灸砭石，毒药所主，从容人事，以明经道。贵贱贫富，各异品理，问年少长，勇怯之理，审于分部，知病本始，八正九候，诊必副矣。（《八正神明论》：八正者，所以候八风之虚邪，以时至地也。九候，前篇。）（《疏五过论》）
运气第六  ***************************
（按：运气一书，后有信其说者，有不信其说者，愚伏读其书，析理渊深，措辞奇伟，上穷天文，下察地气，中究人事，孰能创是鸿篇乎？所以历百世而咸宗之，率不可废也。今量取其精要说理者，至其图说错综，纤悉言数者，不能尽录。欲深造者，当统观其全书可也。）
夫五运阴阳者，天地之道也，（金、木、水、火、土为五运，风、寒、暑、湿、燥、火为六气。）万物之纲纪，变化之父母，生杀之本始，神明之府也。可不通乎？故物生谓之化，物极谓之变；阴阳不测谓之神，神用无方谓之圣。夫变化之为用也。在天为玄，在人为道，在地为化；化生五味，道生智，玄生神。神在天为风，在地为木；在天为热，在地为火；在天为湿，在地为土；在天为燥，在地为金；在天为寒，在地为水；故在天为气，在地成形，形气相感而化生万物矣。
然天地者，万物之上下也；左右者，阴阳之道路也；（阳左旋，阴右旋。）水火者，阴阳之征兆也；（火阳水阴。）金木者，生成之终始也。（春木发生，秋金成实。）气有多少，形有盛衰，上下相召，而损益彰矣。（太过不及，昭然可见。）
何谓气有多少？形有盛衰？曰：阴阳之气，各有多少，故曰三阴三阳也。（王注：太阴为正阴，太阳为正阳，次少者为少阴，少阳又次少者，为厥阴、阳明也。）形有盛衰，谓五行之治，各有太过不及也。故其始者，有余而往，不足随之；不足而往，有余从之。（言盈亏无常，不足即伏于有余之中，所以有胜复之相乘也。）知迎知随，气可与期。（运有盛衰，气有虚实，更相迎随，以司岁也。）
甲己之岁，土运统之；（甲己化土。）乙庚之岁，金运统之；（乙庚化金。）丙辛之岁，水运统之；（丙辛化水。）丁壬之岁，木运统之；（丁壬化木。）戊癸之岁，火运统之。（戊癸化火。）
子午之岁，上见少阴；（上谓司天，少阴司天，则阳明在泉。）丑未之岁，上见太阴；（太阴司天，太阳在泉。）寅申之岁，上见少阳；（少阳司天，厥阴在泉。）卯酉之岁，上见阳明；（阳明司天，少阴在泉。）辰戌之岁，上见太阳；（太阳司天，太阴在泉。）巳亥之岁，上见厥阴。（厥阴司天，少阳在泉。）少阴所谓标也，厥阴所谓终也。（自子午少阴始，至巳亥厥阴终。）
厥阴之上，风气主之；（风木。）少阴之上，热气主之；（热火。）太阴之上，湿气主之；（湿土。）少阳之上，相火主之；（火热。）阳明之上，燥气主之；（燥金。）太阳之上，寒气主之。（寒水。）所谓本也，（六气为三阴三阳之本。《六微旨大论》：言天者，求之本。）是谓六元。（是真元一气化而为六也。）
应天为天符，（如木运之岁，上见厥阴；火运之岁，上见少阳。岁运与司天相合，故曰天符。）承岁为岁直，（如木运临寅卯，火运临巳午，运气与地支年辰相直，故曰岁直，亦曰岁会。）三合为治。（如火运之岁，上见少阴，年辰临午，即戊午岁也；土运之岁，上见太阴，年辰临丑未，即己丑、己未岁也；金运之岁，上见阳明，则年辰临酉，即乙酉岁也。天气、运气、年辰俱会，故曰三合。）（《天元纪大论》），（运气书，凡七篇俱见下。马注：《六节脏象论》但论五运，不及六气，但论主时，不及治岁。）（《天元纪大论》）
夫变化之用，天垂象，地成形，七曜纬虚，（日月五星。）五行丽地。地者，所以载生成之形类也。虚者，所以列应天之精气也。形气之动，犹根本之与枝叶也，仰观其象，虽远可知也。（太过、不及可观象而知之。）
地为人之下，太虚之中者也。
帝曰：凭乎？（有凭着否？）曰：大气举之也。燥以干之，暑以蒸之，风以动之，湿以润之，寒以坚之，火以温之。故风寒在下，燥热在上，湿气在中，火游行其间，寒暑六入，（此句者解未确。）
（昂按：寒暑二字乃省文。盖兼六气而言者也。张注：是之皆入于地中，故今有形之地，受无形之虚气而化生万物也。又按：此即乾坤专任六子既成万物之义。）
故今虚而化生也。（化生万物，赖此六气，惟亢害然后为病，故下文言其太过。）故燥胜则地干，暑胜则地热，风胜则地动，（山崩地震。）湿胜则地泥，寒胜则地裂，火胜则地固矣。（犹土得火而或瓦埴，此六入而太过者也。）
天地之气，何以候之？曰：天地之气，胜复之作，不形于诊也。《脉法》曰：天地之变，无以脉诊。此之谓也。（言司天在泉，胜复之气，皆岁运主之，不形于脉中。王注：当以形症观察之。）
五气更立，各有所先，（应运之气。）非其位则邪，（水居火位，金居木位之类，）当其位则正。（水位。）气相得则微，（子居母位，母居子位。）不相得则甚。（胜己者与己所胜者。）气有余，则制己所胜，而侮所不胜；（如木既克土而反侮金之类。）其不及，则己所不胜侮而乘之，己所胜轻而侮之。（如金既克木而土反凌木之类。）侮反受邪，（始于侮彼求胜，终则己反受邪。）侮而受邪，寡于畏也。（畏谓克制也。五行之气，必有所畏惮，乃能守位，即下文承、制之义。）（《五运行大论》）
愿闻地理之应六节气位何如？曰：显明之右，君火之位也；（日出显明，卯地之右，属东南方，时应春分六步，退行至东北止。）君火之右，退行一步，相火治之；复行一步，土气治之；复行一步，金气治之；复行一步，水气治之；复行一步，木气治之；复行一步，君火治之。（地之四方，分为六步，一岁之中，更治时令，以应天外六节气位之治。）相火之下，水气承之；（夏相火之极，水气承之，从微渐化，至冬而著，下同。）水位之下，土气承之；土位之下，风气承之；（风木，）风位之下，金气承之；金位之下，火气承之；君火之下，阴精承之。（马注：其说与阴阳水胎于午，金胎于卯略同。皆循环相承以为胎也。）
亢则害，承乃制。（六气各专一令，专令者，常太过，故各有所承以制其过，不使亢甚为害也。）制则生化，外列盛衰；（外列即“损益彰矣”之义。按古文作“制生则化”言。有制之者生于其间，则亢害者可化为和平，如：甲己化土，乙庚化金之化也。后人改作“制则生化”，似可不必。）害则败乱，生化大病。
（此段言运气有“生克”，而又有“制化”也。盖五行之理不独贵在“相生”而尤妙于“相克”，有克之者以制其太过，则亢害者可化为和平，而盛衰之故，然外列而可见。若之任亢害，必至于败乱，而生化之原，由此大病矣。盖生克者，运气之常数。而制之化之又所以转五运而调六气也。圣人作经，参赞化育，义专在此数句，实为全经之要义。王氏略而不注，林氏、河间引证纷然，求明而反晦。惟马注云：六位之气过极，则必害作，承气乃生于下，制之使不过也。只照本文解，反觉明白直捷。）
盛衰何如？曰：非其位则邪，当其位则正。邪则变甚，正则微。
何谓当位？曰：木运临卯，（丁卯岁。）火运临午，（戍午岁。）土运临四季，（甲辰、甲戌、己丑、己未岁。）金运临酉，（乙酉岁。）水运临子，（丙子岁。）所谓岁会，气之平也。（天干之化运与地支之主岁相合，为岁会。）
非位何如？曰：岁不与会也。（则有过、不及之气矣。）土运之岁，上见太阴；（己丑、己未岁，上谓司天。）火运之岁，上见少阳、（戊寅、戊申岁。）少阴；（戊子、戊午岁。）金运之岁，上见阳明；（乙卯、乙酉岁。）木运之岁，上见厥阴；（丁巳、丁亥岁。）水运之岁，上见太阳。（丙辰、丙戍岁。）天之与会也，故曰天符。（司天与运气相会。）
天符、岁会何如？曰：太一天符之会也。（天符岁中之己丑、己未、戊午、乙酉，乃天符、岁会相同，又名太乙天符。太一者，至尊无二之称，即《天元纪大论》所谓“三合为治”，一者天会，二者岁会，三者运会。）其贵贱何如？曰：天符为执法，岁位为行令，太一天符为贵人。
邪之中也奈何？中执法首，其病速而危；中行令者，其病徐而持；中贵人者，其病暴而死。（谓以天符、岁会、太一之日得病。）
六气应五行之变何如？曰：位有终始，气有初中，上下不同，求之亦异也。（张注：位有终始者，谓厥阴风木主初气，君相二火主二气、三气，太阴湿土主四气，阳明燥金主五气，太阳寒水主六气。此主时之五行，守定位而不移者也。气有初中者，谓加临之六气始于地之初气，而终于天之中气也。上下不同者，谓客气加于上，主气主于下，应各不同也。）
求之奈何？曰：天气始于甲，（天干。）地气始于子，（地支。）子甲相合，命曰岁立。（从甲子岁始，注之有六十甲子。）谨顺其时，气可与期。（先立其岁，以候其时，则加临之气可期而定矣。）
言天者求之本，（风、寒、暑、湿、燥、火，六元本气。）言地者求之位，（三阴三阳，五行之步位。）言人者求之气交。
何谓气交？曰：上下之位，气交之中，人之成也。故曰：天枢之上，天气主之；天枢之下，地气主之；气交之分，人气从之。万物由之，此之谓也。（天枢，脐旁穴名，胃经。）
初中何也？初者，地气也，中者天气也。（王注：初之气，天用事，则地气上腾于太虚之内。气之中，地主之，则天气下降于地气之中。）气之升降，天地之更用也。升已而降，降者谓天；降已而升，升者谓地。天气下降，气流于地，地气上升，气腾于天，故高下相召，升降相因，而变作矣。（因是而有胜复之变。）
夫物之生，从于化，物之极，由乎变，变化之相薄，成败之所由也。故气有往复，用有迟速，四者之有，而化而变，风之来也。（化则正风生，变则邪风生。）
成败倚伏生乎动，动而不已，则变作矣。
出入废，则神机化灭；升降息，则气立孤危。（《五常政大论》：根于中者，命曰神机，神去则机息；根于外者，命曰气立，气止则化绝。）故非出入，则无以生、长、壮、老、已；非升降，则无以生、长、化、收、藏。是以升降出入，无器不有。（有情、无情皆有四者。）故器者，生化之宇，（凡有形者，皆谓之器。）器散则分之，生化息矣。（人之生也有涯，故器散而分，则阳归于天，阴反于地，而生化息矣。）故无不出入，无不升降。化有小大，（小物大物。）期有远近，（小年大年。）四者之有，（升降出入。）而贵常守，反常则灾害至矣。
故曰：无形无患，（《道德》中粹语。）此之谓也。
有不生化乎？与道合同，惟真人也。（经以合道，真人为至，非圣，其孰能与于此？）（《六微旨大论》）
平气何如而名？木曰敷和。火曰升明，土曰备化，金曰审平，水曰静顺。
其不及奈何？木曰委和，火曰伏明，土曰卑监，金曰从革，水曰涸流。
太过何谓？木曰发生，火曰赫曦，土曰敦阜，金曰坚成，水曰流衍。
不恒其德，（恃己而凌化他位。）则所胜来复，（所胜者，必来复仇。）政恒其理，则所胜同化。（若不肆威刑，政理和恒，则胜己与己所胜者皆同治化。由是言之，则医道与治道亦有相会通者矣。）
故气主有所制，（五运主气各有克制。）岁立有所生，（每岁年辰各有生化。）地气制己胜。（在泉之气制己所胜者。）天气制胜己，（吴注：司天在上，义不可胜，故制胜己。）天制色，（天虚，故制色之盛衰。）地制形，（地实，故制形之盛衰。）五类衰盛，各随其气之所宜也。（五类，毛、羽、鳞、介、倮也，倮虫属土，毛虫属木，羽虫属火，鳞虫属水，介虫属金。各随气运生克以为成耗也。）故有胎孕不育，治之不全。此气之常也，（虽治之，亦不能全此气化之常，非治之过。）所谓中根也。（凡血气之属，中必有根，成耗之理，皆根于中。在人则两肾中间。命门之元阳也。）根于外者亦五，（如五味五色之类，凡有生而无知者。）故生化之别，有五气、五味、五色、五类、五宜也。
根于中者，命曰神机，神去则机息；（禀乎天者，以神为主，神为机发之本。）根于外者，命曰气立，气止则化绝。（禀于地者，以气为主，气为生化之原。）故各有制，各有胜，各有生，各有成。
故曰：不知年之所加，（五运六气之加临。）气之同异，（主客胜复之同异。）不足以言生化也。（《五常政大论》）
六气分治，司天地者，其至何如？曰：厥阴司天，其化以风；少阴司天，其化以热；太阴司天，其化以湿；少阳司天，其化以火；阳明司天，其化以燥；太阳司天，其化以寒。以所临脏位，命其病者也。（王注：肝木位东方，心火位南方，脾土位中央及四维，肺金位西方，肾水位北方，是五脏定位。然五运御六气所至，气相得则和，不相得则病，故先以六气所临，后言五脏之病也。）
地化奈何？（在泉地化。）曰：司天同候，同气皆然。（虽易位而治法皆同。）
间气何谓？曰：司左司右者，是谓间气也。（六有六气，以一气司天，一气在泉。余气曰一为司天左间，一为右间；一为在泉左间，一为右间。《五运行大论》：诸上见厥阴，左少阴，右太阳；见少阴，左太阴，右厥阴；见太阴，左少阳，右少阴；见少阳，左阳明，右太阴；见阳明，左太阳，右少阳；见太阳，左厥阴，右阳明。所谓面北而命其位也。诸厥阴等在泉，左右间气亦同，所谓面南而命其位也。）
何以异之？主气者纪岁，间气者纪步也。（司天、在泉主一岁之气，间气分主四时之气，以一岁分为六步。周流循环更KT时令，以应六节气位之治。每步治六十日，余八十七刻半，积六步而成岁，则三百六十五日有奇也。《六微首大论》：君火之右，退行一步，相火治之；复行一步，土气治之；复行一步，金气治之；复行一步，水气治之；复行一步，木气治之；复行一步，君火治之。六气循天右转，以应六节也。）
岁厥阴在泉，（寅申之年。）风淫所胜，民病洒洒振寒，（伤风故寒。）善呻数欠，（《甲乙经》作胃病。）心痛支满，两胁里急，（肝病。）饮食不下，鬲咽不通，食则呕，腹胀（肝病。）善噫（风木于心。）得后与气，（大便嗳气。）则快然如衰，（木气得畅。）身体皆重，（厥阴主筋，筋弱则身重。大要风木肝脾土为病。）
岁少阴在泉，（卯酉之年。）热淫所胜，民病腹中常鸣，气上冲胸，喘（火克肺、大肠金。）不能久立，（骨病。）寒热皮肤痛，（火热乘肺。）目瞑（少阴病，但欲寐。）齿痛（火乘阳明。）䪼肿，（目下曰䪼，少阴有水气。）恶寒发热如疟，（金火相战。）少腹中痛，腹大。（热在中下二焦。）
岁太阴在泉，（辰戊之年。）湿气所胜，至阴之交，民病饮积，心痛耳聋，（吴注：火遇湿则畏，窍遇湿则障。）嗌肿喉痹，阴病血见，（湿变热而动血，又脾虚不能统血。）少腹痛肿，不得小便，病冲头痛，（土克膀胱水，太阳经气不能下行，故上冲头痛。）目似脱，项似拔，腰似折，髀不可以回，腘如结，腨如别。（膝后为腘，足肚为腨，皆膀胱经脉所为，为湿土伤太阳寒水。）
岁少阳在泉，（乙亥之年。）火淫所胜，寒热更至。民病注泄赤白，（火甚则水来复，故寒热便至，热伤血，泄亦；伤气，泄白。）少腹痛，溺赤，甚则血便。少阴同候。（少阴热淫与火淫同。）
岁阳明在泉，（子午之年。），燥淫所胜，民病喜呕，呕有苦，（舍乘甲胆故呕苦。）善太息，心胁痛，不能反侧，甚则嗌干面尘，身无膏泽，（皆燥之故。）足外反热。（《灵枢》：以诸症为少阳胆病，嗌干面尘为厥阴肝病，皆金胜木也。）
岁太阳在泉，（丑未之年。）寒淫所胜，民病少腹控睾（音皋，肾子。）引腰脊，上冲心痛，（水上凌火。）血见，嗌痛颔肿。（《灵枢》：以嗌痛颔肿为小肠病，皆水克火也。）
厥阴司天，（乙亥之年。）风淫所胜，民病胃脘当心而痛，（胃土受病。）上支两胁，（木盛肝病，）鬲咽不通，饮食不下，舌本强，（脾脉连舌本。）食则呕，冷泄腹胀，溏泄，瘕，（脾不运而成瘕。）病本于脾，（皆木胜而土病。）冲阳绝，死不治。（足上动脉，胃之气。）
少阴司天，（子午之年。）热淫所胜，民病胸中烦热，嗌干，（少阴火。）右胠满，（主右胁。）皮肤痛，（肺主皮肤，热不得越而痛。）寒热咳喘，唾血，血泄，（火克大肠，）鼽衄，（鼻流清涕曰鼽，音求；鼻血曰衄，音女六切。鼻为肺窍。）嚏呕，溺色变，（肺热。）甚则疮疡胕肿，（肺主皮肤故疮疡，肺不能通调水道故胕肿。）肩背臂腨及缺盆中痛，（肺脉所过。）心痛，（心脉上肺。）肺䐜，（音嗔，胀也。）腹大满膨膨而喘咳，病本于肺。（皆火盛克金。）尺泽绝，死不治。（肘内廉大纹中动脉，肺之气也。）
太阴司天，（丑未之年。）湿淫所胜，胕肿，（肾为土克，不能行水。）骨痛，（肾主骨。）阴痹，阴痹者按之不得，（知）腰脊头项痛，（肾主督脉。）时眩（下元不足。）大便难，（肾病乏液。）阴气不用，（不举。）饥不欲食，（胃热消谷善饥，脾虚又不欲食。）咳唾有血，（肾损。）心如悬，（水不济火。）病本于肾。（皆土胜克水。）太谿绝，死不治。（足内踝后跟骨上动脉，肾之气也。）
少阳司天，（寅申之年。）火淫所胜，民病头痛，发热恶寒而疟，（少阳居半表半里，故寒热相并为疟。）热上皮肤痛，（肺主皮毛。）色变黄赤，传而为水，（肺不能通调水道，少阳相火冲逆而上，水随火溢，散于阴络而为水肿。故本篇又云：诸病胕肿，皆属于火也。）身面胕肿，腹满仰息，泄注赤白，疮疡（热传肌肤。）咳唾血，烦心，（烦出于肺，火克金也。）胸中热，甚则鼽衄，病本于肺。（皆火胜过金。）天府绝，死不治。（腋下三寸，臂腨内廉动脉，肺之气也。）
阳明司天，（卯酉之年。）燥淫所胜，筋骨内变，民病左胠胁痛，（肝居左。）清寒于中，感而疟，（疟乃肝胆之邪。）大凉革候，咳，腹中鸣，（凉气内伐。）注泻鹜溏，（如鸭类之溏，）名木敛生，菀（郁）于下，（木之生气不得畅达，故有下文诸症。）心胁暴痛，不可反侧，嗌干面尘，腰痛，丈夫㿗疝，妇人少腹痛，目眜眦疡，疮痤痈，病本于肝，（皆金胜而木病。）太冲绝，死不治。（足大指本节后二寸动脉，肝之气也。）
太阳司天，（辰戍之年。）寒淫所胜，血变于中，发为痈疡，（诸痛痒疮，皆属于心火。）民病厥心痛，呕血血泄，鼽衄，善悲，（心主喜乐，不足则悲。）时眩仆。运火炎烈，（王注：若乘火运而炎烈。马注：以时眩仆运为句，火类烈为句。）
（昂按：既云眩仆，何必又加运字乎？）
胸腹满，手热，（心色脉行手心。）肘挛，腋肿，心澹澹大动，（水上凌火。）胸胁胃脘不安，面赤目黄，善噫，（心为嗳。）嗌干，甚则色炲，（音台，黑色，象水。）渴而欲饮，病本于心。（皆水胜而病。）神门绝，死不治。（手掌后锐骨之端动脉，心之气也。）
身半以三，其气三矣，天之分也，天气主之。身半以下，其气三矣，地之分也，地气主之。（马注：少阴君火应心、小肠，阳明燥金应心肺、大肠，少阳相火应心包、三焦，为天之分。太阴湿土应脾、胃，厥阴风木应肝、胆。太阳寒水应肾、膀胱，为地之分。）
（昂按：天气三。谓司天及左右二间气也。本篇后又云：初气终三气，天气主之，四气尽终气，地气主之，亦上下各三气也。若大肠、小肠皆在下部，何以能应身半以上之天气乎？）以名命气，以气命处，而言其病。半，所谓天枢也。（天枢穴在脐两旁，为身上下之分，以厥阴、阳明等名而命其气，以气属某经某腑某脏而命其处，合气与处而言其属某病也。）故上胜而下俱病者，以地名之；下胜而上俱病者，以天名之。（王注：彼气既胜，此未能复行，无所进退而怫郁，上胜下病，地气郁也，以地名之；下胜上病，天气寒也，以天名之。《六元正纪大论》“上胜则天气降而下，下胜则地气迁而上”是也。）所谓胜至，报气屈伏而未发也，（胜气已至，而报复之气尚伏而未发。）复至则不以天地异名，皆如复气为法也。（病有天地异名，而治胜复之法则无异。）
胜复之动，时有常乎？气有必乎？曰：时有常位，而气无必也。（时位有常，气之发动难定。）初气终三气，天气主之，胜之常也。（司天主上半岁。）四气尽终气，地气主之，复之常也。（在泉主下半岁，如上半岁之木火胜，则下半岁之金水来复。）有胜则复，无胜则否。（所以气不可必。）
复已而胜何如？曰：胜至则复。无常数，衰乃止耳。（王注：胜微则复微，胜甚则复甚，无有定数，至其衰谢则胜复皆自止也。）复已而胜，不复则害，此伤生也。（有胜而不能复，是真气伤败而生意尽矣。言胜之不可无复也。）
复而反病何也？居非其位，不相得也。大复其胜，则主胜之，故反病也。（王注：舍己宫观，适于他邦，己力已衰，主不相得。怨随其后，故力极而复，主反袭之，反自病也。）所谓火燥热也。（王注：少阳火也，阳明燥也。少阴热也。少阴少阳在泉为火居水位，阳明司天为金居火位，金复其胜则火主胜之，火复其胜则水主胜之。马注：此正居非其位，气不相得，大复其胜，则主反胜之。惟火、燥、热三气乃尔也。）（《至真要大论》）
天地之数，起于上而终于下，（起于司天而终于在泉。）岁半之前，天气主之，（大寒至小暑，司天主之。）岁半之后，地气主之。（大暑至小寒，在泉主之，）上下交互，气交主之。（上下之中，又有互体。）
春气始于下，秋气始于上，夏气始于中，（由中而长。）冬气始于标。（由标而敛于本。）故至高之地，冬气常在，至下之地，春气常在。（西北高燥故多寒，东南低湿故常温。《五常政大论》曰：崇高则阴气治之，污下则阳气治之。）
少阴所至，（俱主岁气言。）为里急，为支痛，（支格而痛。）为薁软戾，（厥阴主筋，寒则急，热则弛。）为胁痛、呕泄，（木邪克土。）病之常也。
厥阴所至，为疡胗，（心火。）身热，为惊惑，恶寒战慄，谵妄，（妄言妄见。）为悲妄，（皆心气不足。）衄衊，为语笑，（皆心火。）病之常也。
太阴所至，为积饮否隔，（湿土为病。）为徬满，为中满，（脾土不运。）霍乱吐下，（中宫不和。）为重胕肿，（湿胜。）病之常也。
少阳所至，为嚏呕，为疮疡，为惊躁，（胆主惊，）瞀昧、暴病，（皆火邪。）为喉痹，（相火。）耳鸣呕涌，为暴泄，（火泄。）瞤，（肉动；）蔩，（抽掣。）暴死，（皆火病也。）病之常也。
太阳所至，为屈仲不利，为腰痛，（脉行腰脊头项，故不利而痛。）为寝汗，（梦中溢汗，表益。）痉，（头项强直，乃屈伸不利甚者。）为流泄，禁止，（流泄象水，禁止象寒。）病之常也。
（此段病形，分经并合，不依原文，因于文理无碍，用以便人观览也。）
气高则高，气下则下，气后则后，气前则前，气中则中，气外则外，位之常也。（王注：手阴阳位高，足阴阳位下，太阳行身后，阳明行身前，太阴、少阴、厥阴在中，少阳行身侧，各随其位以言病象。）
故风胜则动，热胜则肿，燥胜则干，寒胜则浮，湿胜则濡泄，甚则水闭胕肿，随气所在，以言其变耳。（察大气胜复所在。以言病变也。）（《六元正纪大论》）
岁木太过，风气流行，脾土受邪。民病飧泄，食减，体重烦冤，肠鸣，腹支满。（皆木盛克土。）上应岁星。（木盛则木星光明。）甚则忽忽善怒，眩冒巅疾。反胁痛而吐甚。（肝实自病，金来为母复仇，木又制平金了也。）上应太白星，（金星光明。）
岁火太过，炎暑流行，金肺受邪。民病疟，（金火相战。）少气（壮火食气。）咳喘，（火气乘肺。）血溢（血出上窍。）血泄，（血出二便。）注下，（火入大肠而泄。）嗌燥（火尖肺系。）耳聋（耳为肾窍，火盛则水耗。）中热（胸中。）肩背热。（背者胸中之府。）上应荧惑星。（火星光明。）甚则胸中痛，胁支满，胁痛。膺背肩胛间痛，两臂内痛，（皆心主经脉所过。《脏气法时论》言心病与此同。）身热骨痛为浸淫。（《玉机真脏论》作“身热肤痛”，肺主皮肤。）上应辰星。（水星为母复仇。）
岁土太过，雨湿流行，肾水受邪。民病腹痛，（湿胜。）清厥（足逆冷。）意不乐，（脾不运行。）体重，（湿胜。）烦冤。（《脏气法时论》：。肾病者身重，肾虚者大小腹痛，清厥意不乐。）上应镇星。（土星。）甚则肌肉萎，（土主肌肉。）足萎不收，行善蔩，脚下痛。（胃脉在足。）饮（水饮）发中满，（土不制水。）食减，四肢不举，（脾主四肢。）腹满溏泄，肠鸣，反下甚，（皆本经自病。）上应岁星。（木复仇而刑土。）
岁金太过，燥气流行，肝木受邪。民病两胁下少腹痛，（肝脉布胁抵小腹。）目赤痛，眦疡（目为肝窍。）耳无所闻。（肝藏血，耳得血而能听。《脏气法时论》：肝虚则目䀮䀮无所见，耳无所闻。）肃杀而甚，则体重，（肝主筋，筋衰则身重。）烦冤，胸痛引背，两胁满且痛引少腹。（《玉机真脏论》：肝脉不及则胸痛引背。下则两胁胠满。）上应太白星。（金星克木。）甚则喘咳逆气，肩背痛，尻阴股膝髀腨胻足皆病，（火来复仇而金反病，下部皆痛，母病及子也。《脏气法时论》：言肺病同。）上应荧惑星。收气峻，生气下，病反暴痛，胠胁不可反侧，（金盛刑木。）咳逆甚而血溢，（肺经自病。）上应太白星。（金星。）
岁水太过，寒气流行，邪害心火。民病身热烦心躁悸，（躁，烦甚也；悸，心动也。火属于水则躁，火畏水则悸。）阴厥（阴盛厥逆。）上中下寒（外热内寒。）谵妄（妄言妄见。）心痛，上应辰星。（水星。）甚则腹大胫肿，喘咳，（肾脉起足下，贯鬲入肺。）寝汗出憎风。（阴盛阳虚。《脏气法时论》言肾病同。）上应镇星。（土复仇而乘水。）湿气（土。）变物，病反腹满，肠鸣溏泻，食不化，（土气来复，反见脾病。）渴而妄冒、（脾不能行津液而渴，火被湿郁而妄冒。）上应荧惑、辰星。（火星减耀，水星明莹。）
（按：○五运、六气，太过、不及，胜复淫郁经文，言之至为详悉，本集不能多录，然大旨略同。故量取数段，可概其余矣。）
岁运太过，畏星失色而兼其母，（借母气以自助。）不及则色兼其所不胜。（为所凌侮而兼其色。）（《气交变大论》）
木得金而伐，火得水而灭，土得木而达，（昂按：木树根于土，是土为生木之母，何以木反克土乎？盖土竭其膏液以营养乎木，若或克之耳，使土而无木，则无花叶之菁葱，无果谷之成熟，人民无所资养，天地黯淡无章，不过顽然垒块而已，土何水之有焉？木者，所以疏土之气，又以成土之德也，故经文独言达，而不同于伐、灭、缺、绝四条也。赵养葵曰：世人皆言木克土，而余独作木以培土。其有会于斯旨也欤？）金得火而缺，水得土而绝，万物尽然，不可胜竭。（《宝命全形论》）
审治第七  ***************************
诸风掉眩，皆属于肝；（风木动摇。）诸寒收引，皆属于肾；（寒性缩急。）诸气膹郁，皆属于肺；（肺主气。）诸湿肿满，皆属于脾；（脾不运行。）诸痛痒疮，皆属于心。（火微则痒，火甚则痛。）诸厥固泄，皆属于下；（吴注：下谓肾也，兼水火之司，阴精水衰，则有热厥；命门火衰，则有寒厥。肾开窍于二阴，水衰火实，则二便不通而为固；火衰水实，则二便不禁而为泄。）诸痿喘呕，皆属于上；（上谓肺也，肺主气，肺热叶焦，则诸脏无所禀癝气，故有肺痿，及筋、脉、骨、肉诸痿。喘呕亦属上焦。）诸热瞀（音茂。）蔩，（昏乱抽掣。）皆属于火；诸禁（㦗。）鼓慄，如丧神守，皆属于火；（内热而外反寒，盖火性干燥，内热既甚，卫外之阳皆凑入内，热外反鼓痓也。）诸逆冲上，皆属于火；诸躁狂越，皆属于火；诸病胕肿，（热盛于内，水随水溢。）酸痛惊骇，皆属于火；诸胀腹大，皆属于热；（热郁于内，为热胀，亦有寒郁而生寒胀者。东垣曰：大坻热胀少寒胀多，故立中满分消丸治热胀，中满分消汤治寒胀。）诸病有声，（肠鸣。）鼓之如鼓，（鼓胀。）皆属于热；（李士材曰：二病多有属寒者。）诸转反戾，（转筋之类。）水液浑浊，（小便。）皆属于热；诸呕吐酸，暴注下迫，（火泻里急。）皆属于热；诸痉项强，皆属于湿；（湿甚而兼风木之化。）诸暴强直，皆属于风；（风性劲急，二证相类，而一属湿，一属风。）诸病水液、澄彻清冷，（吐、溺。）皆属于寒。
故大要曰：谨守病机，各司其属，有者求之，（或有热、有湿、有风、有寒。）无者求之，（或无水，或无火，或非热、或非寒。）盛者责之，虚者责之。（河间著《原病式》，用病机十九条。而未及十六字，似属缺典。）必先五胜，（五行胜气。）疏其血气，令其调达，而致和平，此之谓也。（此段次序稍易，以火从火，以热从热，用便观觉。因于大义无害，故敢尔也。）
（昂按：病机十九条，而火居其五，热居其四，可见诸病火热为多，盖风、寒、暑、湿皆能为火为热也。宇宙间天地万物，皆赖此阳火以生发之本，若无此火，则天地或几乎息矣。巢子所谓“火传不知其尽”，而释氏相宗亦以煖与常并举也，但平则为恩，亢则为害，生杀之机，互相倚伏，凡物皆然。故火能生人，而亦能杀人也。）
诸气在泉，（司天略同，稍有异者，译本注中，经文在泉每居司天之前。）风淫于内，治以辛凉，佐以苦甘，（旧本无甘字，司天有甘字。）以甘缓之，以辛散之，（金能胜木，故治以辛凉，辛过甚恐伤气，故佐以苦甘。甘胜辛，甘益气也。木性急，故甘以缓之，木喜条达，故辛以散之。司天多“酸以泻之”，无“辛散”句。）
热淫于内，治以咸寒，佐以甘苦，以酸收之，以苦发之。（水胜火，故治以咸寒；甘胜咸，佐之所以防其过也；心苦缓，故以酸收之；热郁于内，故以苦发之。司天无“苦发”句。）
湿淫于内，治以苦热，佐以酸淡，（司天作酸辛，又云“湿上甚而热，治以苦温，佐以甘辛，以汗为故而止”。）以苦燥之，以淡泄之。（苦热能燥湿，酸木能制土，淡能利水。吴注：使酸而非淡，则味厚滋湿矣，泄渗与汗也。）
火淫于内，治以咸冷，佐以苦辛，（司天作苦甘，相火畏火也，故治以咸冷，苦能泄热，辛能散能润。）以酸收之，以苦发之。（与治热淫同。）
燥淫于内，治以苦温，佐以甘辛，（司天作酸辛。）以苦下之。（火能胜金，故治以苦温，甘辛能润燥，燥热内结，以苦泻之可也。）
寒淫于内，治以甘热，佐以苦辛，（司天作“平以辛热，佐以甘苦”。）以咸泻之，以辛润之，以苦坚之。（土能制水，热能胜寒，故治以甘热。苦而辛亦热品也，伤寒内热者，以咸泻之；肾苦燥，以辛润之；肾欲坚，以苦坚之。）
治诸胜复，寒者热之，热者寒之，温者清（凉）之，清者温之，散者收之，抑（郁）者散之，燥者润之，急者缓之，坚者耎（软。）之，脆者坚之，衰者补之，强者泻之，各安其气，必清必静，则病气衰去，归其所宗，此治之大体也。
气之胜也，微者随之，甚者制之。气之复也，和者平之，暴者夺之。皆随胜气，（胜复之气。）安其屈伏，（屈伏之气。）无问其数，以平为期，此其道也。
寒者热之，热者寒之，微者逆之，甚者从之，（王注：微者，犹人火也，可以湿伏，可以水折；甚者犹龙火也，激则愈焰。当类其性而散之。按：此与上文微者随之，甚者制之相反，而各有其妙。）
坚者削之，客者除之，劳者温之，（温养。）结者散之，留者攻之，燥者濡之，急者缓之，散者收之，损者益之，逸者行之，惊者平之，上之（吐）下之，（泻。）摩之浴之，薄之（渐磨。）劫之，开之发之，适事为故。
何谓逆从？（申明上文逆之、从之二义。）曰：逆者正治，从者反治，（以寒治热，以热治寒，逆病气者谓之正治。以寒治热，而佐以热药，以热治寒而佐以寒药。顺病气者谓之反治。）从少从多，观其事也。（视病之轻重，为药之多少。）
反治何谓？（反治为治法立。○故再三辨证。）曰：热因寒用，寒因热用，塞因塞用，通因通用。必伏其所主，（所主之病。）而先其所因。（所因之法。）其始则同，其终则异，可使破积，可使溃坚，可使气和，可使必已。（王、林注曰：热因寒用者，如大寒内结，以热攻除，寒甚格热不得，前则以热药冷服，下嗌之后，冷体既消，热胜便发，情且不违，而致大益，是热因寒用之例也。寒因热用者，如大热在中，以寒攻治则不入，以热攻治则病增，乃以寒药热服，入腹之后，热气既消，寒性遂行，情且协和，而病以减。是寒因热用之例也。《五常政大论》“治热以寒温而行之，治寒以热凉而行之”。既此义也。塞因塞用者，如下焦虚乏，中焦气壅，䄉胁满盛，欲散满则益虚其下，欲补下则满甚于中，病人告急，不救其虚，且攻其满，药入则减，药过依然，故中满下虚，其病益甚，不知疏启其中，峻补其下，少服则资壅，多服则宣通，下虚既实，中满自除，此塞因塞用也。通因通用者，如大热内结，注泻不止，以热涩之，结复未除；以寒下之，结散利止。此通因通用也。其积实久泻，以热下之。同此法。）
平气何如？曰：谨察阴阳所在而调之，以平为期。正者正治，反者反治。（王注：阴病阳不病，阳病阴不病，是为正病，则以寒治热，以热治寒，正治也。如阴位见阳脉，阳位见阴脉，是谓反病，则以寒治寒，以热治热，此反治也。）
论言治寒以热，治热以寒，方士不能废绳墨而更其道也。有病热者，寒之而热；有病寒者，热之而寒；二者皆在，新病复起，（寒热二症皆在，因服寒热之药反增新病。）奈何治？（欲依栎格则病势不除，若废绳墨则更无新法。）曰：诸寒之而热者取之阴，热之而寒者取之阳，所谓求其属也。（王注：言益火之源以消阴翳，壮水之主以制阳光，故曰求其属也。又曰：脏腑之源有寒热温凉之主，取心者不必齐以热，取肾者不必齐以寒；但益心之阳寒亦通行，强肾之阴热之犹可。观斯之故，或治热以热，治寒以寒，万举万全，孰知其意。）
服寒而反热，服热而反寒，其故何也？曰：治其王气，是以反也。（气当王之时而复补助之。马注：假如小寒之气温以和之，大寒之气热以取之，甚寒之气则下夺之，夺之不已则逆折之，折之不尽则求其属以衰之。小热之气凉以和之，大热之气寒以取之，甚热之气则汗发之，发之不尽则逆制之，制之不尽则求其属以衰之。）
病之中外何如？曰：从内之外者，调其内；（皆先治其本，后治其标。）从外之内者，治其外；从内之外而盛于外者，先调其内而后治其外；从外之内而盛于内者，先治其外而后调其内；中外不相及，则治主病。（中不出外，外不入中，则治其病。）
五味阴阳之用何如？辛甘发散为阳，酸苦涌泄（涌吐泄下。）为阴，咸味涌泄为阴，淡味渗泄为阳。（利小便。）六者或收，（酸）或散，（辛）或缓，（甘）或急，（咸苦）或燥，（苦）或润，（辛）或㢌，（咸）或坚，（苦）以所利而行之，调其气，使其平也。（《至真要大论》）
补上下者，从之；治上下者，逆之。（王注：上下谓司天、在泉也，气不及则顺其味以和之，气太过则逆其味以折之。）以所在寒热盛衰而调之。（地有寒热异宜，人有盛衰异质。）故曰：上取（涌吐，一曰头而胸喉。）下取，（泄利，一曰少腹胫足，一曰二便通塞。）内取（药饵，一曰切脉虚实，一曰沉以候里。）外取（形色，一曰按摩针灸，一曰渍形为汗，一曰浮以候表。）以求其过。
能（耐）毒者，以厚药，不胜毒者，以薄药。（视其人之强弱。）
气反者，病在上，取之下；（通其下而上病愈。）病在下，取之上；（升其上而下病愈。）病在中，傍取之。（病在中而经脉行于左右，针灸熨药而旁取之。《灵枢·终始篇》：病在上者下取之，病在下者高取之，病在头者取之足，病在腰者取之腘。此言刺法，然药饵亦有此理。李东垣曰：《灵枢》曰：头有疾取之足，谓阳病取阴也；足有疾取之上，是阴病取阳也；中有疾旁取之。中者，脾胃也，旁者，少阳甲胆也。胆风木也，东方春也。胃中谷气者，便是风化也。胃风而成泄泻，宜助甲胆，风胜以克之，又是升阳助清气，上行之法也。）
治热以寒，温而行之；（热服。）治寒以热，凉而行之；（热药凉服，二者为反治。）治温以清，冷而行之；（清药冷服。）治清以温，热而行之。（温药热服，二者为正治。）故消之，削之，吐之，下之，补之，泻之，久新同法。
病有久新，方有大小，有毒无毒，（药之有毒无毒者。）固宜常制（度）矣。大毒治病，十去其六；（过之则伤正气。）常毒治病，十去其七；小毒治病，十去其八；无毒治病，十去其九。（张子和曰：凡药皆毒也，虽苦参、甘草不可不谓之毒，久服必偏胜为害。）谷肉果菜，食养尽之。（饮食调养，以尽病邪。《脏气法时论》：毒药攻邪，五谷为养，五果为助，五畜为益，五菜为充。）无使过之，伤其正也。不尽，行复如法。（余邪未尽，复行前法。）
必先岁气，无伐天和。（必察岁运时令之气，逆之则伤天和。）无盛盛，无虚虚，（当泻而补为盛盛，当补而泻为虚虚。）而遣人夭殃。无致邪，无失正，（助邪气，伐正气。）绝人长命。
天不足西北，左寒而右凉；地不满东南，右热而左温。其故何也？曰：阴阳之气，高下之理，太少（一作大小。）之异也。东南方，阳也。阳者，其精降于下，故右热而左温。（阳生于东而盛于南，故东温而南热。）西北方，阴也。阴者，其精奉于上，故左寒而右凉。（阴生于西而盛于北，故西凉而北寒。）是以地有高下，气有温凉。高者气寒，下者气热，故适寒凉者胀，（感阴寒而成胀。）之温热者疮（感湿。热而生疮。）下之则胀已，汗之则疮已，此腠理开闭之常，太少之异耳。
阴精所奉其人寿，阳精所降其人夭。西北之气，散而寒之，东南之气，收而温之，所谓同病异治也。（王注：西北人腠理密而食热，故宜散宜寒；东南人腠理疏而食冷，故宜收宜温。吴注：西北气寒，寒固于外则热郁于内，故宜散其外寒，清其内热；东南气热，热则气泄于外，寒生于内，故宜收其外泄，温其内寒。是以有病同而治异者，此天气与地宜不同也。）
故曰：气寒气凉，治以寒凉，行水渍之；（药治其内，汤溃其外。）气温气热，治以温热。（二义解者俱欠明确，岂即上文所谓西北散而寒之，东南收而温之之意乎？）强其内守，必同其气，（即气寒气凉，治以寒凉之义。）可使平也，假者反之。（或有反此为治者，乃假借之，以为反治也。）（《五常政大论》）
木郁达之，（宣吐。）火郁发之，（升散。）土郁夺之，（泻下。）金郁泄之，（解表利小便。）水郁折之，（制其冲逆。）然调其气，过者折之，以其畏也，所谓泻之。（过，太过也，折之以其所畏，即泻之是也。王注：咸泻肾，酸泻肝，辛泻肺，甘泻脾，苦泻心。）
必折其郁气，先资其化源（吴注：如寒水司天则火受郁，火失其养则资其木也。）抑其运气，（主运胜气。）扶其不胜，无使过暴而生其疾。
论言：热无犯热，寒无犯寒，（时热病，热无犯热药；时寒病，寒无犯寒药。）余欲不远寒，不远热奈何？曰。：发表不远热，攻里不远寒。（吴注：发表利用热，夏月发表不远热也；攻里利用寒，冬月攻里不远寒也。）
热无犯热，寒无犯寒。及胜其主则可犯，以平为期，而不可过，是谓邪气反胜者。（邪气胜主气，如夏应热而反寒甚，则可以热犯热，余准此。）
故曰：无失天信，无逆气宜，无翼其胜。无赞其复，是谓至治。（吴注：天信，春温，夏热，秋凉，冬寒也。气宜，治温以清，治热以寒也。翼胜，赞复，禁助邪也。）
妇人重身，（怀妊。）毒之何如？（可用毒药否？）曰：有故无殒，亦无殒也。（有故，如下文大积大聚是也。内既有故，则毒药自病当之，故母与胎皆无患也。）其故何谓也？大积大聚，其可犯也，衰其大半而止，过者死。（积聚必须攻以毒药，太过则真气被伤。）（《六元正纪大论》）
有在标病求之于标，有其在本而求之于本，有其在本而求之于标，有其在本而求之于本。故治有取标而得者，有取本而得者，有逆取而得者，有从取而得者。
治反为逆，治得为从。小大不利，（谓二便，《灵枢》有便字。）治其标；大小利，治其本；病发而有余，本而标之，先治其本，后治其标；病发而不足，标而本之，先治其标，后治其本。谨察间甚，以意调之。（《标本病传论》《灵枢·病本篇》略同）
凡治病，察其形气色泽、脉之盛衰，病之新故，乃治之，无后其时，形气相得，（形盛气盛，形虚气虚。）谓之可治。色泽以浮，谓之易已；脉从四时，谓之可治；（春弦、夏钩、秋浮、冬营。）脉弱以滑。是有胃气，谓之易治。取之以时，（合于时令，又勿后时。）形气相失，谓之难治；（形盛气虚，形虚气盛。）色夭不津，谓之难已；脉实以坚，（邪盛。）谓之益甚；脉逆四时，为不可治。所谓逆四时者，春得肺脉，夏得肾脉，秋得心脉，冬得脾脉，（皆五行相克。）其至皆悬绝沉涩者，命曰逆四时。（《玉机真脏论》）
善治者治皮毛，（邪在表而浅。）其次治肌肤，其次治筋脉，其次治六腑，其次治五脏。治五脏者，半死半生也。（邪入脏则深且重矣。）故天之邪气感，（六气八风。）则害人五脏；水谷之寒热感，（饮食不节，寒热失时。）则害于六腑；地之湿气感则害皮肉筋脉。（湿自下受，先入皮肉，湿流关节则伤筋脉。）
善诊者，察色按脉，先别阴阳；（脉症声色各有阴阳。）审清浊而知部分；（脏腑有病，皆形于身面之部分，可以观气色而得之。）视喘息、听音声而知所苦；观权衡规矩而知病所主。（言脉，春应中规，夏应中矩，秋应中衡，冬应中权。）按尺寸，观浮、沉、滑、涩，而知病所生。以治无过，以诊则不失矣！
故曰：病之始起也，可刺而已；其盛，可待衰而已。
故因其轻而扬之，（汗而散之，不使传变。）因其重而减之，（病之重者，药难猝去，当以渐而减之，即衰其半之意。）因其衰而彰之。（正气偏衰，济而彰之。）
形不足者，温之以气；精不足者，补之以味。（气以养阳，味以养阴，一句即彰之之义。）其高者，因而越之；（升之吐之。）其下者，引而竭之；（利其二便。）中满者，泻之于内；（实满者，以下药泻之；虚满者，补之即所以泻之。）其有邪者，渍形以为汗；（如用桃枝煎汤液以蒸浴之，汗难出者，每用此法。）其在皮者，汗而发之；其慓悍者，按而收之；（按摩收引。）其实者，散而泻之。（表实散之，里实泻之，）阳病治阴，阴病治阳，（吴注：即本篇从阴引阳，从阳引阴，以右治左，以左治右之义。吴注：济所不胜。）定其血气，各守其乡。血实宜决之；（行之。）气虚宜掣引之。（导实济虚。）（《阴阳应象大论》）
毒药攻邪，（攻邪则用毒药。苏子瞻曰：药能治病，不能养人；食能养人，不能治病。）五谷为养，（稻、麻、豆、麦、黍。）五果为助，（枣、杏、桃、李、栗。）五畜为益，（牛、羊、犬、豕、鸡。）五菜为充，（葵、藿、葱、薤、韭。）气味合而服之，以补益精气。此五者，有辛、酸、甘、苦、咸，（前五物应五行，各具一味。）各有所利，或散（辛。）或收，（酸。）或缓（甘）或急，（苦。）或坚（苦）或耎，（咸。）四时五脏，病随五味所宜也。
肝苦急，（肝者，怒生之气，又血燥则肝急。）急食甘以缓之。
心苦缓，（缓为心虚，则神气散逸。）急食酸以收之。
脾苦湿，（湿则不运。）急食苦以燥之。
肺苦气上逆、（火盛克金。）急食苦以泄之。
肾苦燥，（肾脂枯则燥。）急食辛以润之。
开腠理，致津液，通气也。（三语有专主辛润解者。昂谓：当通结上文。）
肝欲散，急食辛以散之，用辛补之，酸泻之。（木喜条达，故以散为补，收为泻。）
心欲耎（火脏炎燥。）急食咸以耎之。用咸补之，甘泻之，（心属火，咸属水，水能克火而云补者，取既济之义也。心苦缓，故以甘为泻。）
脾欲缓，（土德和缓。）急食甘以缓之，用苦泻之，甘补之。
肺欲收，急食酸以收之，用酸补之，辛泻之。（辛散酸收。）
肾欲坚，（坚固则无狂荡之患。）急食苦以坚之，用苦补之，（苦能坚肾，）咸泻之。（咸能软坚。能渗津，故云泻。然咸为肾本味，故补肾药用咸为引。《五脏生成论》曰：肾欲咸。未可专言泻也。甘能伤肾，土克水也。）（《脏气法时论》）
五味所禁：辛走气，气病无多食辛；（《灵枢·五味论》：辛入胃，其气入于上焦，上焦者，受气而营诸阳者也。辛与气俱行，故辛入而与汗俱出。）咸走血，（渗津。）血病无多食咸；（《灵枢》曰：血与咸相得则凝，凝则胃中汗注之，注之则胃中渴，渴则咽路焦，故舌本干而善渴。）苦走骨，骨病无多食苦；甘走肉，肉病无多食甘，（骨得苦则阴益甚，重而难举；肉得甘则壅气，胪肿益甚。《灵枢》二义无当，故不录。）酸走筋，筋病无多食酸。（《灵枢》曰：酸气清以收，膀胱得酸则缩踡，约而不通，水道不行，故癃。阴者，积筋之所终也，故酸入而起筋矣。）（《宣明五气论》）
多食咸，则脉泣（涩）而变色；（脉即血也，心合脉，水克火。）多食苦，则皮槁而毛拔；（肺合皮毛，火克金。）多食辛，则筋急而爪枯；（肝合筋，爪者筋之余，为金克木。按：肝喜散，故辛能补肝，惟多则为害。）多食酸，则肉胝䐢而唇揭；（脾合肉，其华在唇。木克土。胝音支，皮厚也。）多食甘，则骨痛而发落。（肾合骨，其华在发，土克水。）此五味所伤也。（《五脏生成论》）
阴之所生，本在五味；（味能养阴。）阴之五宫，伤在五味。味过于酸，肝气以津，（酸能生津。）脾气乃绝；（木克土。）味过于咸，大骨气劳，短肌，（入骨，能软缩肌肤。）心气抑；（水克火，然《脏气法时论》又云咸补心。）味过于甘，心气喘满，（甘性留滞。）色黑，肾气不衡；（平也，土克水。）味过于苦，脾气不濡，胃气乃厚；（苦能燥脾而厚胃、火生土也。王注：同马注。厚字解作胀字，己觉欠理，而治之复用芩、连苦剂，不自相矛盾乎？）味过于辛，筋脉沮弛，精神乃央。（新校正：央，殃也，古文通用。辛润故弛，辛散故殃也。马注解作中央，尤觉欠理。昂按：酸、咸、甘、辛言其害，而不及其利也，味苦言其利而未及其害也，故不拘一例，不必穿凿强解。）（《生气通天论》）
热中、消中，（多饮数溲为热中，多食数溲为消中。）不可服高（膏同。）粱（肥甘之味。）芳草（辛香之品。）石药。（英乳之类。）石药发逯（癫同。）芳草发狂，（多喜曰癫，多怒曰狂。）夫芳草之气美，石药之气悍，二者其气急疾坚劲，夫热气慓悍，药气亦然，（内热既盛，药后助之，）二者相遇，恐内伤脾。（《腹中论》）
凡刺之法，必候日月星辰四时八正（八节正气以候八风。）之气，气定乃刺之。是故天温日明，则人血淖液，而卫气浮，故血易泻，气易行；天寒日阴，则人血凝泣，而卫气沉。月始生，则血气始精，卫气始行；月郭满，（月之四围为郭。）则血气实，肌肉坚；月部空，则肌肉减，经络虚，卫气去，形独居。是以天寒无刺，天温无凝，（血淖而气易行。）月生无泻，月满无补，月郭空无治，是谓得时而调之。（此言刺法，然人身血气如是，不可不知。）（《八正神明论》）
圣人不治已病治未病，不治已乱治未乱，夫病已成而后药之，乱已成而后治之，譬犹渴而穿井，斗而铸兵，（一作锥。）不亦晚乎！（《四气调神大论》）
拘于鬼神者，不可与言至德；恶于针石者，不可与言至巧；病不可治者，病必不治，治之无功矣。（病不许治，即病症也。）（《五脏别论》）
〖灵〗形肉已夺，是一夺也；大夺血之后，是二夺也；大汗出之后，是三夺也；大泄之后，是四夺也；新产及大血之后，是五夺也。此皆不可泻。（《五禁》）
生死第八  ***************************
〖素〗五脏受气（病气。）于其所生，（我所生者。）传之于其所胜，（我所克者。）气舍于其生，（生我者。经曰：至其所生而持。）死于其所不胜。（克我者，）病之且死，必先传行至其所不胜，病乃死。此言气之逆行也，故死。（五脏顺行则生。）
肝受气于心，（我生者，子盛极乘其母，故为逆行。）传之于脾，（我克者，木克土。）气舍于肾，（生我者，水生木，然脾传肾，为土克水。）至肺而死。（克我者，金克木。下同。）
心受气于脾，传之于肺，气舍于肝，至肾而死。
脾受气于肺，传之于肾，气舍于心，至肝而死。
肺受气于肾，传之于肝，气舍于脾，至心而死。
肾受气于肝，传之于心，气舍于肺，至脾而死。
此皆逆死也，（逆行。）一日一夜五分之，此所以占死生之早暮也。（朝甲乙寅卯，昼丙丁巳午，四季戊己、辰戌、丑未，脯庚辛申酉，夜壬癸亥子。《甲乙》生字作者，王氏改者作生。）
五实死，五虚死。脉盛，（心实。）皮热，（肺实。）腹胀，（脾实。）前后不通，（肾实。）闷瞀，（肝实。）此谓五实。脉细，（心虚。）皮寒，（肺虚。）气少，（肝虚。）泄利前后，（肾虚。）饮食不入，（脾虚。）此谓五虚。
其时有生者，何也？浆粥入胃，泄注止，则虚者活。身汗得后利，则实者活，此其候也。
大骨枯槁，（肾衰。）大肉陷下，（脾衰。）胸中气满，喘息不便，（肺衰。）其气动形，（气不相续，还求极气，故耸肩而动形。）期六月死，真脏脉见，乃与之期日。（死日。）
急虚身中卒至，（卒急中于虚邪，身闪仆。）五脏绝闭，脉道不通，气不往来，譬于堕溺，不可为期。（暴死之候与堕溺同。）（《玉机真脏论》）
〖素〗五脏者，中之守也，（王注：五神安守之所。）中盛脏满，气胜伤恐者，声如从室中言，是中气之湿也。（腹中气盛，肺脏充满，气胜息高，伤于忧恐，故声不发扬，湿土刑肾则恐。）言而微，终日乃复言者，此夺气也。
衣被不敛，言语善恶不避亲疏者，此神明之乱也。
仓廪不藏者，是门户不要也。（仓廪，脾胃。胃之下口为幽门，大小肠之变为阑门，肛门为魄门。）
水泉不止者，是膀胱不藏也。
得守者生，失守者死。
夫五脏者，身之强也。
头者，精明之府，头倾视身，精神将夺矣。
背者，胸中之府，（脏腑之俞，皆属于背。）背曲肩随，府将坏矣。
腰者，肾之府，转摇不能，肾将惫矣。
膝者，筋之府，屈伸不能，行则偻附，筋将惫矣。
骨者，髓之府，不能久立，行则振掉，骨将惫矣。
得强则生，失强则死。
夫精明五色者，气之华也，赤欲白如裹朱，不欲如赭；白欲如鹅羽，不欲如盐；青欲如苍碧之泽，不欲如蓝；黄欲如罗裹雄黄，不欲如黄土；黑欲如重漆色，不欲如地苍。五色精微象见矣，其寿不久也。（《脉要精微论》）
〖素〗色见青如草兹者死，黄如枳实者死，黑如炲（音苔，烟煤。）者死，赤如衃血（败血凝聚。）者死，白如枯骨者死，此五色之见，死也。
青如翠羽者生，赤如鸡冠者生，黄如蟹腹者生，白如豕膏者生，黑如乌羽者生，此五色之见，生也。（《五脏生成论》）
〖素〗太阳之脉，其终也，戴眼，（上视。）反折，（身反向后。）瘛疭，（音炽纵，手足抽掣也。足太阳起目内眦，上额交巅，下循肩膊，挟脊抵腰，手太阳交肩循项，出目锐眦，故戴眼反折。足太阳起于足，手太阳起于手，故㬷躄。）其色白，绝汗乃出，（如珠不流。）出则死矣。（小肠主液，膀胱者，津液藏焉，津液外脱则血内亡。《灵枢》曰：阴阳相离，则腠理发泄，绝汗乃出。）
少阳终者，耳聋，（手足少阳脉皆入耳。）百节皆纵，（甲木主筋，筋痿故纵。）目环绝系，绝系一日半死，（手足少阴脉皆出目锐眦，故环视，目系属心，未绝则止，视已绝则环视矣。）色先青，白乃死矣。（金克木。）
阳明终者，口目动作，（手阳明挟口交人中，足阳明挟口环唇系目系。）善惊，妄言，（足阳明胃病，闻木音而惊，骂詈不避亲疏。）色黄，其上下经盛，不仁，则终矣。（阳明主肌肉，不仁为肉绝。）
少阴终者，面黑，（心之华在面，黑为肾色。）齿长而垢，（肾主骨，齿者骨之余。牙龈显露故长。）腹胀闭，上下不通而终矣。（肾开窍于二阴，下闭故上腹，如是则心肾不交，上下否膈而死矣。）
太阴终者，腹胀闭，不得息，善噫善呕，呕则逆，逆则面赤，不逆则上下不通，不通则面黑，皮毛焦而终矣。（吴注：足太阴脾主行气于三阴，手太阴肺主治节而降下，二经病则升降之令不行，故胀闭；升降难，故不得息而噫呕以通之，若不呕逆，则上下不通；上实克木，故面黑；肺主皮毛，故焦。）
厥阴终者，中热嗌干，善溺心烦，甚则舌卷卵上缩而终矣。（手厥阴心包脉，起胸中，属心包。足厥阴肝脉，循喉咙，入颃颡，故中热嗌干而心烦。肝脉环阴器，故善溺，甚则囊缩而舌卷也，舌为心苗。《灵枢·经脉篇》：肝者，筋之合，聚于阴而脉络于舌本。）（《诊要经终篇》《灵枢·终始篇》与此同）
〖素〗脉不往来者死，皮肤著者死，（血液枯亡。）瞳子高者，太阳不戴眼者，太阳已绝，此决死生之要也。（《三部九候论》）
〖灵〗手太阴气绝，（肺。）则皮毛焦。太阴者，行气温于皮毛者也，故气不荣则皮毛焦，皮毛焦则津液去皮节，津液去皮节者，则爪枯毛析，毛析者则毛先死，丙笃丁死，火胜金也。
手少阴气绝，（心。）则脉不通，脉不通则血不流，血不流则毛色不泽，故其面黑如漆紫者，血先死，壬笃癸死，水胜火也。
足太阴气绝者，（脾。）则脉（血）不荣肌肉。唇舌者肌肉之本也，脉不荣则肌肉软，肌肉软则舌痿人中满，人中满则唇反，唇反者肉先死，甲笃乙死，木胜土也。
足少阴气绝，（肾。）则骨枯，少阴者冬脉也，伏行而濡骨髓者也。故骨不濡则肉不能着也。骨肉不相亲则肉软却，肉软却故齿长而垢发无泽，发无泽者骨先死，戊笃己死，土胜水也。
足厥阴气绝则筋绝，厥阴者肝脉也，肝者筋之合也。筋者聚于阴气，（当作器，）而脉络于舌本也，故筋弗荣筋急，筋急则引舌与卵，故唇青舌卷卵缩则筋先死，庚笃辛死，金胜木也。
五阴气俱绝，则目系转，转则目远。（五阴属五脏，目受五脏之专精。）目远者，为志先死，志先死则远一日半死矣。
六阳气绝，（六腑。）则阴与阳相离，离则腠理发泄，绝汗乃出，故旦占夕死，夕占旦死。（《经脉篇》）
〖素〗肝见庚辛死，心见壬癸死，脾见甲乙死，肺见丙丁死，肾见戊己死。（五行相克，死于其所不胜。）是谓真脏见，皆死。（《平人气象论》）
〖灵〗三虚者，其死暴疾也；得三实者，邪不能伤人也。（年盛、月满、时和。）乘年之衰，（岁气不足则外邪凑之，如火不足则外有寒邪，土不足则外有风邪也。）逢月之空，（本篇曰：月满则海水西盛，人血气积，肌肉充，皮肤致，毛发坚，虽遇贼风，入浅不深。月郭空，则海水东盛，人气血盛，其卫气去，形独居，肌肉减，皮肤纵，腠理开，遇贼风则其入深，其病人也卒暴。）失时之和，（如夏应热而反寒，冬应寒而反温。）因为贼风所伤。（本经《九宫八风篇》有大弱风、谋风、刚风、折风、大刚风、凶风、婴儿风、弱风，谓之八风之邪，圣人避风，如避矢石焉。）是谓三虚。（《素问·至真要大论》：乘年之虚，则邪甚也，失时之和亦邪甚也。遇月之空，亦邪甚也。重感于邪，则病危矣。）（《岁露篇》）
杂论第九  ***************************
〖素〗上古之人，其知道者，法于阴阳，和于术数，（养生之法。）食饮有节，起居有常，不妄作劳，故能形与神俱，（神去其形则死。）而尽终其天年，度百岁乃去。今时之人不然也。以酒为浆，以妄为常，醉以入房，以欲竭其精，以耗散其真，不知持满，（持满，恐倾之意。）不时御神，务快其心，逆于生乐。（纵嗜欲之心，逆生养之乐。）起居无节，故半百而衰也。
夫上古圣人之教下也，皆谓虚邪贼风，避之有时，恬淡虚无，真气从之。（即老氏“恍忽有象，杳冥有精”之义。）精神内守，病安从来？
女子七岁，（王注：老阳之数穷于九。女子少阴，故以少阳之数合之。）肾气盛，齿更发长。（肾主骨，为精血之府。齿者，骨之余，发者血之余。）二七而天癸至，（经水属北方壬癸。）任脉通，太冲脉盛，月事以时下，故有子。（冲为血海，任主胞胎。二经相资，故能有子。经水一月一至，其行有常，故曰经水，亦曰月水，愆期则有病。男子冲、任脉盛，则上荣而生髭须；女子冲、任脉盛，则下行而为月水，故无须也。）三七，肾气平均，故真牙生而长极，（牙之最后生者，人生之长，至此而止。）四七，筋骨坚，发长极，身体盛壮。五七，阳明脉衰，面始焦，发始堕。（足阳明之脉，起于鼻交髃中，下循鼻外，入上齿中，还出侠口，环唇，下交承浆，循颐后，出大迎，循颊车，上耳前，过客主人，循发际，至额颅。手阳明之脉，上颈。贯颊，入下齿中，还出挟目之脉，皆营于面，故焦，发堕。）六七，三阳脉衰于上，面皆焦，发始白。（三阳之脉俱上头面。）七七任脉虚，太冲脉衰少，天癸竭，地道不通，（至此而经水断。）故形坏而无子也。（女子气有余而血不足。以其数脱泄之也。）
丈夫八岁，（王注：老阴之数尽于十，男子为少阳，故以少阴之数合之。《易》曰：天九地十，即其数也。）肾气实，发长齿更。二八，肾气盛，天癸至，（阳精。）精气溢泻，阴阳和，故能有子。三八，肾气平均，筋骨劲强，故真牙生而长极。四八，筋骨隆盛，肌肉满壮。五八，肾气衰，发堕齿槁。六八，阳气衰竭于上，面焦，发鬓颁白。七八，肝气衰，筋不能动，天癸竭，精少，肾脏衰，形体皆极。八八，则齿发去。（卦气已尽。）
肾者主水，受五脏六府之精而藏之，故五脏盛，乃能泻。今五脏皆衰，筋骨解堕，天癸尽矣。故发鬓白，身体重，行步不正而无子耳。
有其年已老而有子者，何也？此其天寿过度，气脉常通，而肾气有余也。此虽有子，男不过尽八八，女不过尽七七，而天地之精气皆竭矣。（王注：生子之寿，不过此数，焉云非？）（《上古天真论》）
〖素〗春三月，此谓发陈，天地俱生，万物以荣，（天地交，万物通。）夜卧早起，广步于庭，被发缓形，以使志生，生而勿杀，予而勿夺，赏而勿罚，此春气之应，养生之道也。逆之则伤肝，夏为寒变，奉长者少。（火为木子，寒变则木不能生火，无以奉夏长之令。）
夏三月，此谓蕃秀，天地气交，万物华实，夜卧早起，无厌于日，（厌，足也。无过行日中，而伤暑，与冬必待日光相反。）使志无怒，使华英成秀，使气得泄，若所爱在外，（顺阳而主外。）此夏气之应，养长之道也。逆之则伤心，秋为痎疟，奉收者少。（无气以奉秋收之令。）冬至重病。（水又克火。）
秋三月，此谓容平，（万物容状平定。）天气以急，地气以明，早卧早起，与鸡俱兴，使志安宁，以缓秋刑，收㾮神气，使秋气平，无外其志，使肺气清，此秋气之应，养收之道也，逆之则伤肺，冬为飧泄，奉藏者少。（无气以奉冬藏之令。）
冬三月，此谓闭藏，水冰地坼，无扰乎阳，（阳气潜藏。）早卧晚起，必待日光，使志若伏若匿，若有私意，若已有得，去寒就温，无泄皮肤，使气亟夺，（戒勿妄汗，致泄阳气。）此冬气之应，养藏之道也。逆之则伤肾，春为痿厥，奉生者少。（无气以奉春生之令。）（《四气调神大论》）
〖素〗天食人以五气，（吴注：五气非独臊、焦、香、腐、腥也，风、寒、暑、湿、燥，分主五脏受之，而不无不害，则皆养人矣。）地食人以五味。五气入鼻，（鼻受无形之天气。）藏于心肺，上使五色修明，音声能彰，（心荣颜色，肺发音声。）五味入口，（口受有形之地气。）藏于肠胃，味有所藏，以养五气，气和而生，津液相成，神乃自生。（积精生神。）（《六节脏象论》）
〖灵〗水谷入于口，输于肠胃，其液别为五，天寒衣薄则为溺与气，（前溺后气。）天热衣厚则为汗，悲哀气并则为泣，中热胃缓则为唾。邪气内逆则气为之闭塞而不行，则为水胀，愿闻其道。曰：水谷皆入于口，其味有五，各注其海，（分注五脏。）津液各走其道，故三焦出气，（宗气出上焦，营气出中焦，五气出下焦。）以温肌肉，充皮肤，为其津；其流而不行者，为液。
天暑衣厚则腠理开，故汗出；寒留于分肉之间，聚沫则为痛。天寒则腠理闭，气湿不行，（不行于肌表，故下流为溺。）水下流于膀胱则为溺与气。
五脏六腑，心为之主，耳为之听，目为之候，肺为之相，肝为之将，脾为之卫，肾为之主外。（肾为作强之官。《师传篇》：肾者，主为外，使之远听，视耳好恶，以知其性。）
故五脏六腑之津液，尽上渗于目，心悲气并，则心系急则肺举，肺举则液上溢。夫心系与肺，不能常举，乍上乍下，故咳而泣出矣。
中热，则胃中消谷，消谷则虫上下作，肠胃充郭，（宽意。）故胃缓，胃缓则气逆，故唾出。（《五癃津液别论》）
〖素〗问：不知水所从生，津所从出也？曰：夫心者，五脏之专精也，（五脏各有其精，而心专之。）目者其窍也，（目为肝窍，然能辨别事物，故又为心窍。）华色者其荣也，是以人之有德也，则气和于目，有亡忧知于色。是以悲哀则泣下，泣下，水所由生。
水宗者，积水也。积水者，至阴也。至阴者，肾之精也。宗精之水所以不出者，精持之也。辅之裹之，故水不行也。
夫水之精为志，火之精为神，水火相感。神志俱悲，是以目之水生也。故谚曰：心悲名曰志悲。志与心精，共凑于目也。
泣涕者脑也，脑者阴也，髓者骨之充也，故脑渗为涕。志者骨之主也，是以水流而涕从之者，其行类也。（脑与髓海，与肾流通。）
夫泣不出者，哭不悲也。不泣者，神不慈也。神不慈则志不悲，阴阳相持，泣安能独来？夫志悲者惋，惋则冲阴，冲阴则志去目，志去则神不守精，精神去目，涕泣出也。
且子独不诵夫经言乎，“厥则目无所见”。夫人厥则阳气并于上，阴气并于下，阳并于上，则火独光也；阴并于下，则足寒。足寒则胀也。。夫一水不胜五火，（五脏之火。）故目眦盲。是以冲风，泣下而不止。
夫风之中目也，阳气内守于精，是火气燔目，故见风则泣下也。（内有火气，则冲于风。）夫火疾风生乃能雨，此之类也。（《解精微论》）
〖灵〗妇人无须者，无血气乎？曰：冲脉、任脉皆起于胞中，上循背里，（此又言冲、任循背，按《素问·骨空论》言：任脉，循腹里上关元。冲脉，挟脐上行，至胸中而散。督脉贯脊。然三脉同源，经文多有参错言者。）为经络之海。其浮而外者，循腹右上行，会于咽喉，别而络唇口。血气盛则充肤热肉，血独盛则淡渗皮肤，生毫毛，今妇人之生，有余于气，不足于血，以其数脱血也。冲、任之脉，不荣口唇，故须不生焉。
士人有伤于阴，阴气绝而不起，然其须不去，宦者独去，何也？曰：宦者去其宗筋，（阴器。）伤其冲脉，血泻不复，皮肤内结，不荣口唇，故须不生焉。其有天宦者，（天生阳气不举，不能御妇。）未尝被伤，不脱于血，然其须不生，其故何也？曰：此天之所不足，其冲任不盛，宗筋不成，有气无血，唇口不荣，故须不生。（《五音五味篇》）