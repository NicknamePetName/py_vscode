
自序  ***************************
凡有生必有死，万物之常也。然死不死于老而死于病者，万物皆然，而人为甚。故圣人悯之而医药兴。医药兴，而天下之人又不死于病，而死于医药矣。智者愤其然，因曰：病而不药得中医。岂不信哉！或曰：此但为伤寒言之也。虽然，微独伤寒，特伤寒为甚尔。盖医莫不宗本黄岐，今其书具在，然有论而无方。方法之备，自张仲景始。仲景虽独以伤寒著，然二千年以来，其间以医名世，为后学所师承者，未有不从仲景之书悟入，而能径窥黄岐之壸奥者也。故黄岐犹羲文也，仲景其孔子乎，易水师弟，则濂洛诸贤，金华师弟，则关闽诸大儒也，拟人者不伦于此矣。王好古曰：伤寒之法，可以治杂病，杂病法不可以治伤寒。岂诚然哉？伤寒法出于仲景，故可以治杂病，而为杂病法者，多未尝梦见仲景者也，故不可以治伤寒也。然则《伤寒论》可弗读乎？而世之医，有终身目不识者，独执陶氏《六书》，以为枕中鸿宝尔。夷考陶氏之书，不过剽南阳唾余，尚未望见易水门墙，而辄诋《伤寒论》为非全书，聋瞽来学，盖仲景之罪人也。而世方宗之，夭枉可胜道哉！余少而读仲景书，今老矣，尚未窥其堂室。平生手一编，丹铅殆遍，纸败墨渝。海虞严道彻见而爱之，欲寿诸梓，而余不之许，非靳之，盖慎之也。丁酉、戊戌间，因嘉善高生请，始辑《杂病准绳》，而不及伤寒，非后之，盖难之也。今岁秋，同年姜仲文知余所辑杂病外，尚有伤寒、妇、婴、疡科，为准绳者四，遗使来就钞，而不知余夺于幽忧冗病，未属草也。因感之而先成伤寒书八帙，始于八月朔，而告完于重九。或曰：以数十万言，成于四旬，不太草草乎？曰：余之酝酿于丹府，而渔猎于书林，盖三十余年矣，不可谓草草也。伤寒一病尔，而数十万言，不大繁乎？曰：吾犹病其略也。何也？是书之设，为因证检书而求治法者设也，故分证而不详，则虑其误也。详则多互见而复出，而又安得不繁？后之注仲景书，续仲景法者，或见其大全，或窥其一斑，皆可以为后学指南，具择而载之，而又安得不繁？且夫人读一书，解一语，苟迷其理，有碍于胸中，以问知者，则唯恐其不吾告与告之不详。余固驽下，然学医之资，差不在人后。以余所白首不能究者，与天下后世共究之。将读之恐其易尽而顾患繁乎哉。丹阳贺知忍中秘心乎济物而勇于为义，愿为余流通，书未成，已鸠工庀具矣。余之遄成以此，因叙于篇首。
时万历三十二年岁次甲辰重九日念西居士王肯堂宇泰甫书
凡例  ***************************
——纂伤寒书者众矣。知尊仲景书，而遗后贤续法者，好古之过也，《类证》诸书是也。惟俗眼之便，而雅俗杂陈，淄渑莫辨，使世不知孰为仲景者，俗工之谬也。《琐言》《蕴要》诸书是也。惟楼氏《纲目》，列六经正病于前，而次合病、并病、汗吐下后、诸坏病于后，又次之以四时感异气而变者，与妇婴终焉。而每条之中，备列仲景法，然后以后贤续法附之。既该括百家，又不相淆杂，义例之善，无出其右。此书篇目，大抵因之。
——王叔和编次张仲景《伤寒论》，立三阳三阴篇。其立三阳篇之例，凡仲景曰太阳病者，入太阳篇；曰阳明病者，入阳明篇；曰少阳病者，入少阳篇。其立三阴篇，亦依三阳之例，各如太阴、少阴、厥阴之名入其篇也。其或仲景不称三阳三阴之名，但曰伤寒某病用某方主之，而难分其篇者，则病属阳证，发热、结胸、痞气、蓄血、衄血之类，皆混入太阳篇。病属阴证，厥逆、下利、呕吐之类，皆混入厥阴篇也。惟燥屎及屎硬、不大便、大便难等证，虽不称名，独入阳明篇者，由此证类属阳明胃实，非太阳、厥阴可入，故独入阳明也。所以然者，由太阳为三阳之首，凡阳明、少阳之病，皆自太阳传来，故诸阳证不称名者，皆入其篇。厥阴为三阴之尾，凡太阴、少阴之病，皆至厥阴传极，故诸阴证不称名者，皆入其篇。后人不悟是理，遂皆谓太阳篇诸证不称名者，亦属太阳，而乱太阳病之真。厥阴篇诸证不称名者，亦属厥阴，而乱厥阴病之真。为大失仲景之法也。今于各证分经处，尚多仍叔和之旧，学者当以意神而明之。
——仲景立法，凡曰太阳病者，皆谓脉浮，头项强痛，恶寒也。凡曰阳明病者，皆谓胃家实也。凡曰少阳病者，皆谓口苦，咽干，目眩也。凡曰太阴病者，皆谓腹满时痛，吐利也。凡曰少阴病者，皆谓脉微细，但欲寐也。凡曰厥阴病者，皆谓气上撞心痛，吐蛔也。候如少阴病，不一一逐条曰脉微细，但欲寐，而总用少阴病三字括之者，省文也。故各条或曰少阴病，反发热，脉沉，用麻黄附子细辛汤者，谓脉沉细，但欲寐，而又反发热者，用其方也。或曰少阴病，得之二三日以上，心烦不卧，用黄连阿胶汤者，谓得脉微细，但欲寐，二三日后，变心烦不卧者，用其方也。后人不悟是理，遂皆不察少阴病三字所括脉微细，但欲寐之证，但见发热脉沉，便用麻黄附子细辛汤，见心烦不卧，便用黄连阿胶汤，尤为大失仲景之法也。
——解释仲景书者，惟成无己最为详明。虽随文顺释，自相矛盾者，时或有之，亦白璧微瑕，固无损于连城也。后此，赵嗣真、张兼善之流，皆有发明，并可为成氏忠臣，张公耳孙，故多采掇，使学者一览洞然，而一得之愚，亦时附焉。其文义浅近，不必训释者，则一切省之。内一字赵者，嗣真也。张者，兼善也。黄者，仲理也。《活》者，朱肱《活人书》也。庞者，安时也。许者，叔微学士也。《本》者，许之《本事方》也。韩者，祗和也。孙者，兆也。洁者，洁古张元素也。云者，洁古之子，云岐子也。垣者，李东垣；而丹者，朱丹溪也。海者，王海藏也。王者，履也。罗者，天益也。戴者，元礼也。楼者，全善也。吴者，绶也。陶者，华也。其不系姓字者，自篇首辨证数语之外，皆仲景论文也。
——仲景诸方，动以斤计，而又有称升、合、枚者。古今度量衡，轻重长短不同，难以遵用。《局方》《纲目》又一切裁损，每服五钱，则失之太小。陶氏、吴氏书，尽变古方，以便时用，则其失更远矣。今书方药分两，一切仍仲景之旧。增损出入，又当视病情时令，神而明之。一切古方，皆当如是施用，不独仲景书也。知此则又何以轻变古法为哉。陈无择以钱谱推测度量衡法，颇协时宜。今引其说于此，用古方者，宜详考焉。凡度者，分、寸、尺、丈、引。本以一黍之广为分，十分为寸，十寸为尺，十尺为丈，十丈为引。观今之尺，数等不同，如周尺长八寸，京尺长一尺六寸，淮尺长一尺二寸，乐尺长一尺二寸五分。并以小尺为率。小尺既自三微起，却自可准。唐武德年，铸开元钱，径八分，当十二钱半得一尺。排钱比之，十一个已及一尺。又不知唐用何尺。顾汉唐龠量，并用尺寸分布，尺寸如是不齐，将何凭据？博古君子，必有说矣。凡量者，龠、合、升、斗、斛。本以黄钟龠容十二铢，合龠为合，重二十四铢。今以钱准，则六铢钱四个，比开元钱三个重，升、斗、斛，皆垒而成数。汉唐同用。至赵宋绍兴，升容千二百铢，则古文六铢钱二百个，开元钱二百二十个。以绍兴一升，得汉五升。其余私有，不足计也。凡衡者，铢、两、斤、钧、石。亦以黄钟龠所容重十二铢。两之为两，二十四铢为两，十六两为斤，三十斤为钧，四钧为石。每两则古文六铢钱四个，开元钱三个。至赵宋广秤，以开元钱十个为两。今之三两，得汉唐十两明矣。《千金》《本草》皆以古三两为今一两，以古三升为今一升，诸药类例，尤为难辨。且如半夏一升，准五两，不知用何升何两，此修合制度之要务，不可不知。汉铜钱质如周钱，文曰半两，重如其文。孝文五年，钱益多而轻，乃更铸四铢，其文曰半两，杂以铜铁锡，非淆杂伪巧，则不得赢。而奸或盗磨钱质取熔，有司言钱轻重，请郡国铸五铢钱，周郭有质，令不得磨取熔。则知汉以二半两钱为两，重十铢明矣。汉唐例以二十四铢为一两，抑未知修史人改作唐例，亦不可知。观钱谱，汉无六铢钱，至唐方有。今以五铢钱十六个，正得开元钱十个重。又以六铢钱十二个，正得开元钱九个重，则知开元钱每个以重八铢。唐武德四年，铸开元通宝，径八分，重二铢四，累积十钱为两，似难考据，明食货者，必有说焉。按药书，汉方汤液，大剂三十余两，小剂十有余两，用水六升或七升，多煎取二升、三升，并分三服。若以古龠量水七升，煎今之三十两，未淹得过。况散末药只服方寸刀圭匕，丸子如梧桐子大，极至三十粒，汤液岂得如此悬绝？又如风引汤，一剂计五十五两，每两只用三指撮，水三升，煮三沸，去滓，温服一升。观其煮制，每只三指撮，未应料剂如此之多，此又可疑也。今以臆说，汉方当用半两钱二枚为一两。且以术附汤方较，若用汉两，计一百八十铢，得开元钱二十二个半重。若分三服，已是今之七钱半重一服。若以唐方准计，三百三十六铢，得开元钱四十二个重，每服计今之十四钱重，大略可知，若以开元钱准得一百单五个重，分三服，每服计三十五钱重。此犹是小剂。况有大剂名件两数之多者，未易概举，留心此道，幸少详焉。吴绶曰：凡方称铢者，二十四铢为两，一两分为四分，六铢为一分，计二钱五分也。称字者，一钱有四字，一字计二分五厘也。世有古今，时有冬春，地有南北，药有良犷，人有强弱，不可执一。且如大陷胸汤，用大黄六两，今用六钱足矣。若人壮病大者宜之，人弱病小者，又当减半，或只用三四之一可也。芒硝一升，今用二三钱足矣。甘遂二两，只可用一分或半分而已。若无活法通变而胶柱鼓瑟，未有不至于杀人者，慎之！慎之！
——《内经》云：风雨寒暑，不得虚，邪不能独伤人。至于丹溪又云：伤寒属内伤者，十居八九，当以补元气为主。由是言之，后人治伤寒者，既皆识仲景之法不尽，又不知其病本于内伤虚劳而思补养，但用汗、下致死者，其杀人何异刀剑？兴言至此，切骨痛心。今虽以后贤补养之法附载于篇，而书不尽言，言不尽意，尤望临病之工，重人命而惧阴谴，熟玩此书，无疑于心而后下手用药。即不能然，宁过于谨护元气，无孟浪汗、下，而后庶几乎少失也。
——屠鹏《四时治要》云：凡欲知阴别阳，须当观脉论形，视喘息，听音声，而知病所苦。按尺寸，观权衡，而知病所生。然后知其虚实，得其本末，更精加审察，徐徐取之。如《仲景活人书》，下证俱备，当行大承气，必先以小承气试之。合用大柴胡，必先以小柴胡试之。及阴证晓然，合用四逆汤，必先以理中汤、真武汤之属试之。此皆大贤得重敌之要，学者其可不审乎？按：汤剂丸散，生灵之司命也。死生寿夭，伤寒之瞬息也。岂以试为言哉？盖与其躁暴而多虞，宁若重敌而无失。鸡峰张锐者，宋之神医也。疗一伤寒，诊脉察色，皆为热极，煮承气汤，欲饮复疑，至于再三，如有掣其肘者，姑持药以待。病者忽发战悸，覆绵衾四五重，始稍定，有汗如洗，明目脱然。使其药入口，则人已毙矣。由是观之，则屠氏之探试，虽非仲景本旨，得非粗工之龟鉴欤？

入门辨证诀  ——————————————————————————————————————————————————————————————————————————————————————————

发热外感内伤辨  ***************************
凡病鲜有不发热者，而内伤外感，其大关键也。人迎脉大于气口为外感，气口脉大于人迎为内伤。外感则寒热齐作而无间，内伤则寒热间作而不齐。外感恶寒，虽近烈火不能除，内伤恶寒，得就温暖而必解。外感恶风，乃不禁一切风寒，内伤恶风，惟恶夫些少贼风。外感证显在鼻，故鼻气不利而壅盛有力，内伤证显在口，故口不知味而腹中不和。外感则邪气有余，故发言壮厉，先轻而后重，内伤则元气不足，故出言懒怯，先重而后轻。外感头痛，常常而痛，内伤头痛，时止时作。外感手背热，手心不热，内伤手心热，手背不热。东垣辨法，大要如此。有内伤而无外感，有外感而无内伤，以此辨之，判然矣。若夫内伤外感兼病而相合者，则其脉证并见而难辨，尤宜细心求之。若显内证多者，则是内伤重而外感轻，宜以补养为先。若是外证多者，则是外感重而内伤轻，宜以发散和解为急，此又东垣未言之意也。
伤寒类伤寒辨  ***************************
（冬温　温病　寒疫　热病　湿温　风温　霍乱　痉　伤食　虚烦　痰　脚气　内痈　蓄血）
世传以痰、饮、脚气、虚烦四证为似伤寒。王叔和又以痉、湿、暍、霍乱等证似伤寒者，编入《伤寒论》中。然以形证较之，非止此数者而已。其内伤劳倦之似伤寒者，已前见。今以冬温等病，与伤寒辨析差别，胪列于下。
自霜降以后，天令寒冱，感之而病者，伤寒也。（脉浮紧无汗，为伤寒；脉浮缓有汗，为伤风。）
霜降以后，当寒而不寒，乃更温暖，因而衣被单薄，以致感寒而病者，冬温也。（时气发斑，与伤寒热未已，再遇温热，为温毒。）
春时天道和暖，有人壮热口渴，而不恶寒者，温病也。以辛温汗之则坏矣。（若天令尚寒，冰雪未解，感寒而病者，亦曰伤寒。）
三月以后，八月以前，天道或有暴寒，感之而病者，时行寒疫也。
夏至以后，时令炎热，有人壮热烦渴，而不恶寒者，热病也。热病与中暑相似，但热病脉盛，中暑脉虚。
夏月有病，头痛谵语，自汗身不甚热，两胫逆冷，四肢沉重，胸腹满者，湿温也。其人常伤于湿，因而中暑，湿热相抟，故发此病，不可发汗。
头痛身热，自汗，与伤寒同，而脉尺寸俱浮，身重，默默但欲眠，鼻息鼾，语言难出，四肢不收者，风温也，不可发汗。
病呕吐而利，头痛身痛，恶寒发热，或吐利止而发热者，霍乱也。
身热足寒，头项强急，恶寒，时头热，面赤，目脉赤，独头面摇，卒口噤，背反张者，痉也。恶寒无汗为刚痉，恶风有汗为柔痉。仰面而卧，开目为阳。合面而卧，闭目为阴。脉浮紧数为阳，脉沉细涩为阴。口中燥渴为阳，口中和为阴。阳痉易治，阴痉难治。
头疼发热，与伤寒同，而身不痛，右手气口脉紧盛，右关短滑，左手反平和者，伤食也。必兼中脘痞闷，噫气作酸，或恶闻食臭，或欲吐不吐，或吐之不尽等证。亦有停食而又感寒者，则左右手人迎、气口俱大。
烦热与伤寒相似，而脉不浮紧，头不疼，身不痛，不恶寒，或烦时头亦痛，烦止而痛止者，虚烦也。
憎寒发热，恶风自汗胸满，气上冲咽不得息，与伤寒相似，而头不痛，项不强，亦有时而头痛，但作止无常，其脉紧而不大者，痰也。痰在上焦，则寸口脉沉滑，或沉伏。痰在中焦，则右手关脉滑大。有气郁则沉而滑，夹食则短而滑。凡脉弦滑者有痰饮，偏弦者主饮，沉而弦者有悬饮内痛。凡左右关大，或关上脉浮而大，或目下如灰烟熏者，皆痰之候也。
发热憎寒，头疼，肢节痛，呕恶，与伤寒相似，而病起自脚，脚膝肿痛，两胫或肿满，或枯细，大便坚者，脚气也。
《伤寒论》云：诸脉浮数，当发热而洒淅恶寒，若有痛处，饮食如常者，蓄积有脓也。此言内痈也。《素问》云：肝满、肾满、肺满皆实，即为肿。王注云：满，谓脉气满实。肿，谓痈肿。大抵口中咳即胸中隐痛，心胸甲错，振寒，脉数，咽干不渴，时出浊唾腥臭，久久吐脓如米粥者，肺痈也。小腹重而强，按之则痛，便数似淋，时时汗出，复恶寒，身皮甲错，腹皮急，如肿状，脉滑而数者，肠痈也。胃脘隐隐而痛，手不可近，胃脉沉细，人迎逆而盛者，胃脘痈也。内伤外感以人迎、气口别之，故内伤之脉人迎平，而胃脘痈之脉，人迎反盛，未有不误以为伤寒者，宜辨之早也。京口钱氏，室女，患肠痈发热，庸医作伤寒治之，禁绝饮食，旬余而毙。垂毙之日，下脓数升，方知是痈，欲救已无及矣。呜呼！仲景之书，岂可以弗读哉？
发热如伤寒，而其人有所从高坠下，攧扑损伤，或盛怒叫呼，无何而病，小便自利，口不甚渴，按心下，或胁下，或脐腹间有痛处，或至手不可近者，蓄血也。劳逸饥饱，七情房室所伤，皆能瘀血，不止一途。友人缪仲淳，每服滋补丸药，多至数两，忽发热不已，投凉解之药，有加无损，沉困之极，殆将不支。余用蓄血法治之，方烹煎次，仲淳闻其气，曰：一何香也！饮已而热退。明日，下黑粪斗许而安。然伤寒自有蓄血证，当于本科求之。此言杂证蓄血之类伤寒者耳。

卷一·总例  ——————————————————————————————————————————————————————————————————————————————————————————

四时伤寒不同  ***************************
《阴阳大论》云：春气温和，夏气暑热，秋气清凉，冬气冷冽，此则四时正气之序也。冬时严寒，万类深藏，君子固密，则不伤于寒。触冒之者，乃名伤寒耳。其伤于四时之气，皆能为病（即下文时行之气）。以伤寒为毒者，以其最成杀厉之气也。中而即病者，名曰伤寒。不即病，寒毒藏于肌肤，至春变为温病，至夏变为暑病。暑病者，热极重于温也。（《内经》曰：先夏至日为温病，后夏至日为暑病。温暑之病，本伤于寒而得之，故太医均谓之伤寒也。）是以辛苦之人，春夏多温热病者，皆由冬时触寒所致，非时行之气也。（《活人》云：夏月发热恶寒，头疼身重，肢节疼痛，其脉洪盛者是也。冬伤于寒，因暑气而发为热病。）凡时行者，春时应暖而反大寒，夏时应热而反大凉，秋时应凉而反大热，冬时应寒而反大温，此非其时而有其气，是以一岁之中，长幼之病多相似者，此则时行之气也。（此辨伤寒时气之异。）夫欲候知四时正气为病，及时行疫气之法，皆当按斗历占之。
四时、八节、二十四气、七十二候决病法：
立春正月节斗指艮，雨水正月中指寅，惊蛰二月节指甲，春分二月中指卯，清明三月节指乙，谷雨三月中指辰，立夏四月节指巽，小满四月中指巳，芒种五月节指丙，夏至五月中指午，小暑六月节指丁，大暑六月中指未，立秋七月节指坤，处暑七月中指申，白露八月节指庚，秋分八月中指酉，寒露九月节指辛，霜降九月中指戌，立冬十月节指乾，小雪十月中指亥，大雪十一月节指壬，冬至十一月中指子，小寒十二月节指癸，大寒十二月中指丑。
（二十四气，节有十二，中气有十二。五日为一候，气亦同，合有七十二候，决病生死，此须洞解之也。）
九月霜降后宜渐寒，向冬大寒，至正月雨水节后，宜解也。所以谓之雨水者，以冰雪解而为雨水故也。至二月惊蛰节后，气渐和暖，向夏大热，至秋便凉。（此为四时正气。）从霜降以后，至春分以前，凡有触冒冰雪，体中寒即病者，谓之伤寒也。九月、十月，寒气尚微，为病则轻。十一月、十二月，寒冽已严，为病则重。正月、二月，寒渐将解，为病亦轻。此以冬时不调，适有伤寒之人，即为病也。（此为四时正气，中而即病者也。）其冬有非节之暖者，名曰冬温。冬温之毒，与伤寒大异。冬温复有先后，更相重沓，亦有轻重，为治不同。证如后章。（此为时行之气，前云冬时应寒而反大温者是也。冬温应常纪者有三岁，少阴司天之政，五之气；阳明司天之政，终之气；厥阴司天之政，终之气。皆病冬温。其不应常纪而反常者，则不可候之，而随时变易也。）从立春节后，其中无暴大寒，又不冰雪，而有人壮热为病者，此属春时阳气发于外，冬时伏寒变为温病。（此为温病也。《内经》曰：冬伤于寒，春必病温。外邪唤出内邪也。春温应常纪者有四岁，少阳司天之政，初之气；太阳司天之政，初之气；阳明司天之政，终之气；太阴司天之政，二之气。皆病温。其不应常纪而反常者，不可候之，而随时变易也。）从春分以后，至秋分节前，天有暴寒者，皆为时行寒疫也。三月、四月，或有暴寒，其时阳气尚弱，为寒所折，病热犹轻。五月、六月，阳气已盛，为寒所折，病热则重。七月、八月，阳气已衰，为寒所折，病热亦微。其病与温及暑病相似，但治有殊耳。（此辨时行与伤寒相似，治法不同，要在辨其病原，寒、热、温三者之异，则用药冷热之品味判然矣。）十五日得一气，于四时之中，一时有六气，四六名为二十四气也。然气候亦有应至而不至，或有未应至而至者，或有至而太过者，皆成病气也。（《素问·六微旨大论》：帝曰：其有至而至，有至而不至，有至而太过，何也？岐伯曰：至而至者和。至而不至，来气不及也。未至而至，来气有余也。帝曰：至而不至，未至而至，何如？岐伯曰：应则顺，否则逆，逆则变生，变生则病。《金匮要略》曰：有未至而至，有至而不至，有至而不去，有至而太过，何故也？师曰：冬至之后，甲子夜半，少阳起，少阳之时，阳始生，天得温和。以未得甲子，天因温和，此为未至而至也。以得甲子，而天未温和，此为至而不至也。以得甲子，而天大寒不解，此为至而不去也。以得甲子，而天温如盛夏五六月时，此为至而太过也。）但天地动静，阴阳鼓击者，各正一气耳。是以彼春之暖，为夏之暑，彼秋之忿，为冬之怒。是故冬至之后，一阳爻升，一阴爻降也。夏至之后，一阳气下，一阴气上也。斯则冬夏二至，阴阳合也。春秋二分，阴阳离也。阴阳交易，人变病焉。此君子春夏养阳，秋冬养阴，顺天地之刚柔也。小人触冒，必婴暴疹。须知毒烈之气，留在何经，而发何病，详而取之。是以春伤于风，夏必飧泄；夏伤于暑，秋必病疟；秋伤于湿，冬必咳嗽；冬伤于寒，春必病温。此必然之道，可不审明之？伤寒之病，逐日浅深，以施方治。（经曰：未满三日者，可汗而已。其满三日者，可泄而已。）今世人伤寒，或始不早治，或治不对病，或日数久淹，困乃告医，医人又不依次第而治之，则不中病。皆宜临时消息制方，无不效也。今采仲景旧论，录其证候，诊脉声色，对病真方有神验者，拟防世急也。（仲景之书，逮今千年，而显用于世者，王叔和之力也。）又土地温凉，高下不同，物性刚柔，餐居亦异，是故黄帝兴四方之问，岐伯举四治之能，以训后贤，开其未悟者，临病之工，宜须两审也。（〔庞〕叔和非医方圆机，孰能臻此也。如桂枝汤，自西北二方居人，四时行之，无不应验，自江淮间，地偏暖处，惟冬及春可行之。自春末及夏至以前，桂枝、麻黄、青龙内宜加黄芩也。自夏至以后，桂枝内又须随证增知母、大青、石膏、升麻辈取汗也。若时行寒疫，及病久虚寒者，正用古方，不待加减矣。夏至以后，虽宜白虎汤，自非新中暍而变暑病，乃汗后解表药耳，一白虎未能驱逐表邪故也。或有冬及始春寒甚之时，人患斯病，因汗下后，偶变狂躁不解，须当作内热治之，不拘于时令也。南方无霜雪之地，不因寒气中人，地气不藏，虫须泄毒，岚瘴间作，不用此治法，别有方也。又一州之内，有山居者，为居积阴之所，盛夏冰雪，其气寒，腠理闭，难伤于邪，其人寿。其有病者，多中风、中寒之疾也。有平泽居者，为居积阳之所。严冬生草，其气温，腠理疏，易伤于邪，其人夭。其有病者，多中温、中暑之疾也。）
〔王〕夫伤于寒，有即病者焉，有不即病者焉。即病者，发于所感之时，不即病者，过时而发于春夏也。即病谓之伤寒，不即病谓之温与暑。夫伤寒温暑，其类虽殊，其所受之原，则不殊也。由其原之不殊，故一以伤寒而为称。由其类之殊，故施治不得以相混。以所称而混其治，宜乎贻祸后人，以归咎于仲景之法，而委废其大半也。吁！可谓溺井怨伯益，失火怨燧人矣。夫法也，方也，仲景专为即病之伤寒设，不兼为不即病之温暑设也。后人能知仲景之书，本为即病者设，不为不即病者设，则尚恨其法散落，所存不多，而莫能御。夫粗工妄治之万变，果可惮烦而或废之乎？今人虽以治伤寒法治温暑，亦不过借用耳，非仲景立法之本意也。虽然，岂特可藉以治温暑而已，凡杂病之治，莫不可借也。今人因伤寒治法可借以治温暑，遂谓其法通为伤寒温暑设，吁！此非识流而昧源者欤？请以证之。夫仲景之书，三阴经寒证，居热证十之七八。彼不即病之温暑，但一于热耳，何由而为寒哉？夫惟后人以仲景书，通为伤寒温暑设，遂致诸温剂皆疑焉而不取用，韩祗和虽觉桂枝汤之难用，但谓今昔之世不同，然未悟仲景书本为即病之伤寒设也。且其着《微旨》一书，又纯以温暑作伤寒立论，而即病之伤寒，反不言及。又以夏至前胸膈满闷，呕逆气塞，肠鸣腹痛，身体拘急，手足逆冷等证，视为温暑，谓与仲景三阴寒证，脉理同而证不同，遂别立温中法以治。夫仲景所叙三阴寒证，乃是冬时即病之伤寒，故有此证。今欲以仲景所叙三阴寒证，求对于春夏温暑之病，不亦昏乎？以余观之，其胸膈满闷，呕逆气塞等证，若非内伤冷物，则不正暴寒所中，或过服寒药所变，或内外俱伤于寒之病也。且祗和但曰寒而当温，然未尝求其所以为寒之故，能求其故，则知温暑本无寒证矣。朱奉议作《活人书》，累数万言，于仲景《伤寒论》多有发明，其伤寒即入阴经为寒证者，诸家不识，而奉议识之。但惜其亦不知仲景专为即病者立法。故其书中，每每以伤寒温暑，混杂议论，竟无所别。况又视《伤寒论》为全书，遂将次传阴经热证，与即入阴经寒证，牵合为一立说。且谓：大抵伤寒阳明证宜下，少阴证宜温，而于所识即入阴经之见，又未免自相悖矣。夫阳明证之宜下者，固为邪热入胃。其少阴证，果是伤寒传经热邪，亦可温乎？况温病、暑病之少阴，尤不可温也。自奉议此说行，而天下后世蒙害者不无矣。迨夫成无己作《伤寒论注》，又作《明理论》，其表彰名义，纤悉不遗，可谓善羽翼仲景者。然即入阴经之寒证，又不及朱奉议能识，况即病立法之本旨乎？宜其莫能知也。惟其莫知，故于三阴诸寒证，只随文解义而已，未尝明其何由不为热而为寒也。至于刘守真出，亦以温暑作伤寒立论，而遗即病之伤寒。其所处辛凉解散之剂，固为昧者有中风、伤寒错治之失而立，盖亦不无桂枝、麻黄难用之惑也。既惑于此，则无由悟夫仲景立桂枝、麻黄汤之有所主，用桂枝、麻黄汤之有其时矣。故其《原病式》有曰：夏热用麻黄、桂枝之类热药发表，须加寒药。不然，则热甚发黄，或斑出矣。（此说出于庞安常，而朱奉议亦从而和之。）殊不知仲景立麻黄汤、桂枝汤，本不欲用于夏热之时也。苟悟夫桂枝、麻黄汤本非治温暑之剂，则群疑冰泮矣。何也？夫寒之初客于表也，闭腠理，郁阳气而为热，故非辛温之药，不能开腠理以泄其热，此麻黄汤之所由立也。至于风邪伤表，虽反疏腠理，而不能闭，然邪既客表，则表之正气受伤而不能流通，故亦发热也。必以辛甘温之药发其邪，则邪去而腠理自密矣，此桂枝汤之所由立也。其所以不加寒药者，盖由风寒在表，又当天令寒冷之时，而无所避故也。后人不知仲景立法之意，故有惑于麻黄、桂枝之热有犯于春夏之司气，而不敢用，于是有须加寒药之论。夫欲加寒药于麻黄、桂枝汤之中，此乃不悟其所以然，故如此耳。若仲景为温暑立方，必不如此，必别有法，但惜其遗佚不传，致使后人有多歧之患。若知仲景《伤寒论》专为即病伤寒作，则知麻黄、桂枝所以宜用之故。除传经热证之外，其直伤阴经，与太阳不郁热即传阴经诸寒证，皆有所归着，而不复疑为寒药误下而生矣。若乃春夏有恶风、恶寒，纯类伤寒之证，盖春夏暴中风寒之新病，非冬时受伤，过时而发者，不然，则或是温暑将发，而复感于风寒。或因感风寒，而动乎久郁之热，遂发为温暑也。仲景曰：太阳病，发热而渴，不恶寒者，为温病。观此，则知温病不当恶寒而当渴，其恶寒而不渴者，非温病矣。仲景虽不言暑病，然暑病与温病同，但复过一时而加重与温病耳。其不恶寒而渴，则无异也。春夏虽有恶风、恶寒表证，其桂枝、麻黄二汤，终难轻用，勿泥于发表不远热之语也。于是用辛凉解散，庶为得宜，苟不慎而轻用之，诚不能免夫狂躁、斑黄、衄血之变，而亦无功也。虽或者行桂枝、麻黄于春夏而效，乃是因其辛甘发散之力，偶中于万一，断不可视为常道而守之。今人以败毒散、参苏饮、通解散、百解散之类，不问四时中风、伤寒，一例施之，虽非至正之道，较之不慎而轻用麻黄、桂枝于春夏以致变者，则反庶几。然败毒散等，若用于春夏，亦只可治暴中风寒之证而已。其冬时受伤，过时而发之温病、暑病，则不宜用也。用则非徒无益，亦反害之矣！若夫仲景于三阴经，每用温药，正由病之所必须，与用之有其时耳。若概以三阴寒证，视为杂病而外之，得无负于仲景济人利物之至仁，而误后世乎！自近代先觉，不示伤寒温暑异治之端绪，但一以寒凉为主，而诸温热之剂，悉在所略，致使后之学者，视仲景书欲仗焉，而不敢以终决；欲弃焉，则犹以为立法之祖而莫能外。甚则待为文具，又甚则束之高阁，而谓其法宜于昔而不宜于今。由治乱动静之殊，治静属水，乱动属火。故其温热之药，不可用于今属火之时也。噫！斯言也，其果然耶？否耶？但能明乎仲景本为即病者设法，则桂枝、麻黄自有所用，诸温热之剂，皆不可略矣。若谓仲景法不独为即病者设，则凡时行及寒疫、温疟、风温等病，亦通以伤寒六经病诸方治之乎？《伤寒例》曰：冬温之毒，与伤寒大异，为治不同。又曰：寒疫与温及暑病相似，但治有殊耳。是则温暑及时行寒疫、温疟、风温等，仲景必别有治法。今不见者，亡之也。观其所谓为治不同，所谓温疟、风温、温毒、温疫，脉之变证，方治如说，岂非亡其法乎？决不可以伤寒六经病诸方通治也。叔和搜采仲景旧论之散落者以成书，功莫大矣。但惜其既以自己之说，混于仲景所言之中，又以杂脉杂病，纷纭并载于卷首，故使玉石不分，主客相乱。若先备仲景之言，而次附己说，明书其名，则不致惑于后人而累仲景矣。余尝欲编类其书，以《伤寒例》居前，而六经病次之，相类病又次之，瘥后病又次之，诊察、治法、治禁、治误、病解、未解等又次之，其杂脉、杂病，与伤寒有所关者，采以附焉，其与伤寒无相关者，皆删去。如此，庶几法度纯一，而玉石有分，主客不乱矣。然有志未暇，姑叙此以俟他日。
〔伤寒温病热病说〕
有病因，有病名，有病形。辨其因，正其名，察其形，三者俱当，始可以言治矣。且如伤寒，此以病因而为病名者也。温病热病，此以天时与病形而为病名者也。由三者，皆起于感寒，或者通以伤寒称之。夫通称伤寒者，原其因之同耳。至于用药，则不可一例而施也。何也？夫伤寒，盖感于霜降后春分前，然不即发，郁热而发于春夏者也。伤寒，即发于天令寒冷之时，而寒邪在表，闭其腠理，故非辛甘温之剂，不足以散之，此仲景桂枝、麻黄等汤之所以必用也。温病、热病，后发于天令暄热之时，怫热自内而达于外，郁其腠理，无寒在表，故非辛凉，或苦寒，或酸苦之剂，不足以解之。此仲景桂枝、麻黄等汤，独治外者之所以不可用，而后人所处水解散、大黄汤、千金汤、防风通圣散之类，兼治内外者之所以可用也。夫即病之伤寒，有恶风、恶寒之证者，风寒在表，而表气受伤故也。后发之温病、热病，有恶风、恶寒之证者，重有风寒新中，而表气亦受伤故也。若无新中之风寒，则无恶风、恶寒之证。故仲景曰：太阳病，发热而渴，不恶寒者，为温病。温病如此，则知热病亦如此，是则不渴而恶寒者，非温热病矣。然或有不因新中风寒，亦见恶风、恶寒之证者。盖病人表气本虚，热达于表，又重伤表气，故不禁风寒，非伤风恶风，伤寒恶寒也。但卫虚则恶风，营虚则恶寒耳。且温病、热病，亦有先见表证，而后传里者。盖怫热自内达外，热郁腠理，不得外泄，遂复还里，而成可攻之证，非如伤寒从表而始也。或者不悟此理，乃于春夏温病热病而求浮紧之脉，不亦疏乎？殊不知紧为寒脉，有寒邪则见之，无寒邪则不见也。其温病热病，或见紧脉者，乃重感不正之暴寒，与内伤过度之冷食也，岂其本然哉。又或者不识脉形，但见弦，便呼为紧，断为寒而妄治。盖脉之盛而有力者，每每兼弦，岂可错认为紧而断为寒。夫温病、热病之脉，多在肌肉之分而不甚浮，且右手反盛于左手者，诚由怫热在内故也。其或左手盛，或浮者，必有重感之风寒，否则非温病、热病，自是暴感风寒之病耳。凡温病、热病，若无重感，表证虽间见，而里病为多，故少有不渴者。斯时也，法当治里热为主，而解表兼之，亦有治里而表自解者。余每见世人治温热病，虽误攻其里，亦无大害，误发其表，变不可言，此足以明其热之自内达外矣。其间有误攻里而致大害者，乃春夏暴寒所中之疫证，邪纯在表，未入于里故也，不可与温病、热病同论。夫惟世以温病、热病混称伤寒，故每执寒字以求浮紧之脉，以用温热之药。若此者，因名乱实，而戕人之生，名其可不正乎。又方书多言四时伤寒，故以春夏之温病、热病，与秋冬之伤寒，一类视之而无所别。夫秋冬之伤寒，真伤寒也，春夏之伤寒，寒疫也。与温病、热病自是两途，岂可同治？吁！此弊之来，非一日矣。虽然伤寒与温病、热病，其攻里之法，若果是以寒除热，固不必求异，其发表之法，断不可不异也。况伤寒之直伤阴经，与太阳虽伤，不及郁热，即传阴经为寒证而当温者，又与温病、热病大不同，其可妄治乎？或者知一不知二，故谓仲景发表药，今不可用，而攻里之药乃可用。呜呼！其可用不可用之理，果何在哉？若能辨其因，正其名，察其形，治法其有不当者乎？彼时行不正之气所作，及重感异气而变者，则又当观其何时何气，参酌伤寒、温热病之法，损益而治之，尤不可例以仲景即病伤寒药通治也。
传变  ***************************
凡伤于寒则为病热，热虽甚不死。（《内经》曰：风寒客于人，使人毫毛毕直，皮肤闭而为热。是伤寒为病热也。《针经》曰：多热者易已，多寒者难已，是热虽甚不死。《内经》热论甚详，宜熟玩之。）若两感于寒而病者，必死。（表里俱病，谓之两感。）尺寸俱浮者，太阳受病也，当一二日发，以其脉上连风府，故头项痛，腰脊强。（太阳多血少气，为三阳之长，其气浮于外，故尺寸俱浮，是邪气初入皮肤，外在表也，当一二日发。风府，穴名也，项中央，太阳之脉从巅入络脑，还出别下项，是以上连风府。其经循肩膊内，侠脊，抵腰中，故病头项痛，腰脊强。）尺寸俱长者，阳明受病也，当二三日发。以其脉侠鼻络于目，故身热目疼，鼻干，不得卧。（阳明血气俱多，尺寸俱长者，邪并阳明，而血气淖溢也。太阳受邪不已，传于阳明，是当二三日发。其脉侠鼻者，阳明脉起于鼻，交頞中，络于目，阳明之脉，正上䪼頞，还出，系目系。身热者，阳明主身之肌肉。《针经》曰：阳明气盛，则身以前皆热，目疼鼻干者，经中客邪也。不得卧者，胃气逆，不得从其道也。《内经》曰：胃不和，则卧不安。）尺寸俱弦者，少阳受病也。当三四日发，以其脉循胁，络于耳，故胸胁痛而耳聋。（《内经》曰：阳中之少阳，通于春气，少血多气。春脉弦，尺寸俱弦者，知少阳受邪也。二三日，阳明之邪不已，传于少阳，是当三四日发，胸胁痛而耳聋者，经壅而不利也。高文庄本作脉从巅入络肾，还出别下项，夹脊，抵腰中。凡太阳传至厥阴，自表至里，其汗下必因次第。有不经三阳，便自少阴、太阴、厥阴者，详后。则各依本经治之。）此三经皆受病，未入于腑者，可汗而已。（三阳受邪，为病在表，法当汗解。然三阳亦有便入腑者，入腑则宜下。故云未入于腑者，可汗而已。按：腑字，《素问》作脏字，理胜。盖腑为阳，脏为阴也。又况传阳明者，非入腑而何？）
尺寸俱沉细者，太阴受病也，当四五日发。以其脉布胃中，络于嗌，故腹满而嗌干。（阳极则阴受之，邪传三阳既遍，次乃传于阴经，在阳为在表，在阴为在里。邪在表，则见阳脉，邪在里，则见阴脉。阳邪传阴，邪气内陷，故太阴受病，而脉尺寸俱沉细也。自三阳传于太阴，是当四五日发也。邪入于阴，则渐成热，腹满而嗌干者，脾经壅而成热也。）尺寸俱沉者，少阴受病也，当五六日发。以其脉贯肾，络于肺，系舌本，故口燥舌干而渴。（少阴肾，水也，性趋下。少阴受病，脉尺寸俱沉也。四五日，太阴之邪不已，至五六日则传于少阴也，是少阴病当五六日发。人伤于寒，则为病热，谓始为寒，而终成热也。少阴为病，口燥舌干而渴，邪传入里，热气渐深也。《活人》云：经云一二日少阴者，谓初中病时，便入少阴，不经三阳也。大抵伤寒发于阳，则太阳也；发于阴，则少阴也。凡病一日至十二三日，太阳证不能罢者，俱治太阳。有初得病，便见少阴证者，宜攻少阴，亦不必先自巨阳。盖寒入太阳，即发热而恶寒，入少阴，即恶寒而不热。）尺寸俱微缓者，厥阴受病也，当六七日发。以其脉循阴器，络于肝，故烦满而囊缩。（缓者，风脉也。厥阴脉微缓者，邪传厥阴，热气已剧，近于风也。当六七日发，以少阴邪传于厥阴。烦满而囊缩者，热气聚于内也。〔楼〕烦满，谓少腹烦满也。下文云：十二日，厥阴病，阴囊缩，少腹微下，谓向者囊之缩者，今复病少腹之烦满，故令微下也。）此三经皆受病，已入于腑，可下而已。（三阴受邪，为病在里，于法当下，然三阴亦有在经者，在经则宜汗，故云：已入于腑者，可下而已。经曰：临病之工，宜须两审。按：已入腑二句，恐是阳明经条下之错简。盖《素问》不如此说，但曰：三阴三阳，五脏六腑皆受病，营卫不行，五脏不通，则死矣。盖三阴经，汗、下、温三法俱有，不特可下而已也。）若两感于寒者，一日太阳受之，即与少阴俱病，则头痛口干，烦满而渴。二日阳明受之，即与太阴俱病，则腹满身热，不欲食，谵语。三日少阳受之，即与厥阴俱病，则耳聋囊缩而厥。水浆不入，不知人者，六日死。若三阴三阳，五脏六腑皆受病，则营卫不行，腑脏不通而死矣。（阴阳俱病，表里俱伤者，为两感。以其阴阳两感，病则两证俱见，至于传经，则亦阴阳两经俱传也。始得一日，头痛者，太阳。口干，烦满而渴者，少阴。至二日，则太阳传于阳明，而少阴亦传于太阴。身热谵语者，阳明。腹满不欲食者，太阴。至三日，阳明传于少阳，而太阴又传于厥阴。耳聋者，少阳。囊缩而厥者，厥阴。水浆不入，不知人者，胃气不通也。《内经》曰：五脏已伤，六腑不通，营卫不行，如是之后，三日乃死，何也？岐伯曰：阳明者，十二经脉之长也，其血气盛，故云不知人。三日其气乃尽，故死矣。谓三日六经俱病，营卫之气，不得行于内外，腑脏之气，不得通于上下，至六日，腑脏之气俱尽，营卫之气俱绝，则死矣。按太阴可传于少阴，少阴不可传于太阴，逆故也。此说未善。盖太阳为膀胱，少阴为肾，肾与膀胱为合；太阴为脾，阳明为胃，胃与脾合；少阳为胆，厥阴为肝，肝与胆合，阴道从阳，譬之妯娌，但以夫年为次，不以己齿为序也。）
伤寒一日，太阳受之。脉若静者，为不传；颇欲吐，若躁烦，脉数急者，为传也。（太阳主表，一日则太阳受邪，至二日当传阳明，若脉气微，则不传。阳明胃经受邪，则喜吐。寒邪传里者，则变热。若颇欲吐，若烦躁，脉急数者，为太阳寒邪变热，传于阳明也。）伤寒二三日，阳明少阳证不见者，为不传也。（伤寒二三日，无阳明少阳证，知邪不传，止在太阳经中也。）
伤寒三日，三阳为尽，三阴当受邪。其人反能食而不呕，此为三阴不受邪也。（四日表邪传里，里不和则不能食而呕。今反之，故知不传阴，但在阳也。）
问曰：伤寒三日，脉浮数而微，病人身凉和者，何也？答曰：此为欲解也。解以夜半，脉浮而解者，濈然汗出也。脉数而解者，必能食也。脉微而解者，必大汗出也。三日，少阳脉小，欲已也。（论见口苦舌干。）
其不两感于寒，更不传经，不加异气者，至七日太阳病衰，头痛少愈也。八日阳明病衰，身热少歇也。九日少阳病衰，耳聋微闻也。十日太阴病衰，腹减如故，则思饮食。十一日，少阴病衰，渴止舌干，已而嚏也。十二日，厥阴病衰，囊纵，少腹微下，大气皆去，病人精神爽慧也。
太阳病，头痛至七日以上自愈者，行其经尽故也。若欲再传经者，针足阳明，使不传则愈。
六七日，脉至皆大，烦而口噤不言，躁扰者，必欲解也。
伤寒六七日，无大热，其人躁烦，此为阳去入阴故也。
若过十三日以上，不间（间，谓病已），尺寸陷者，大危。
若更感异气，变为他病者，当依旧坏证而治之。若脉阴阳俱盛，重感于寒者，变为温疟。（尺寸俱盛，先热后寒，宜小柴胡。先寒后热，宜加桂。但寒，柴胡加桂姜汤。但热，白虎加桂汤。有汗多烦渴，小便赤涩，素有瘴气，及不服水土，呕吐甚者，五苓散。）阳脉浮滑，阴脉濡弱者，更遇于风，变为风温。（风温主四肢不收，头痛身热，常自汗出不解，气喘，尺寸俱浮，嘿嘿欲睡，治在少阴、厥阴，不可发汗。）阳脉洪数，阴脉实大者，遇温热，变为温毒，为病最重也（温毒必发斑）。阳脉濡弱，阴脉弦紧者，更遇温气，变为温疫。以冬伤于寒，发为温病，脉之变症，方治如说。（见后条。）
〔戴〕伤寒先犯太阳，以次而传，此特言其概耳。然其中变证不一，有发于阳，即少阴受之者。有夹食伤寒，食动脾，脾太阴之经，一得病即腹满痛者。亦有不循经而入，如初得病，径犯阳明之类，不皆始于太阳也。亦有首尾只在一经，不传他经。亦有只传一二经而止者，不必尽传诸经也。至如病之逾越，不可泥于次序，当随证施治。所以伤寒得外证为多。仲景云：日数虽多，有表证者，犹宜汗。日数虽少，有里证者，即宜下。
〔海〕阳中之阴水，太阳是也。为三阳之首，能循经传，亦能越经传。阳中之阳土，阳明是也。阳明为中州之主，主纳而不出。如太阳传至此，名曰循经传也。阳中之阳木，少阳是也。上传阳明，下传太阴，如太阳传至此，为越经传。阴中之阴土，太阴是也。上传少阳为顺，下传少阴为逆。如传少阴，为上下传也。如太阳传太阴，为误下传也。阴中之阳火，少阴是也。上传太阴为顺，下传厥阴为逆。如太阳至此，乃表传里也。阴中之阴木，厥阴是也。上传少阴为实，再传太阴为自安。
〔海〕太阳者，巨阳也，为诸阳之首。膀胱经病，若渴者，自入于本也，名曰传本。太阳传阳明胃土者，名曰循经传。为发汗不浸，利小便，余邪不尽，透入于里也。太阳传少阳胆木者，名曰越经传也。为元受病，脉浮自汗，宜用麻黄汤而不用故也。太阳传太阴脾土者，名曰误下传。为元受病，脉缓有汗，当用桂枝而反下之所致也。当病腹痛，四肢沉重。太阳传少阴肾水，名曰表传里，为病急当下，而反不攻不发，所以传里也。太阳传厥阴肝木者，为阴不至于首，惟厥阴与督脉上行，太阳相接，名循经得度传
〔吴〕夫伤寒六经为病，阴阳虚实，或冷或热者，无非客邪之所为也。《内经》言：人伤于寒，则为病热者，言常而不言变也。仲景谓或寒或热而不一者，备常与变而弗遗也。盖阳邪传者常也，阴邪传者变也。且夫阳邪以日数次第而传者，一二日太阳，二三日阳明，三四日少阳，四五日太阴，五六日少阴，六七日厥阴也。七日经尽，当汗出而解，七日不解，谓之再经，二七日不解，谓之过经，过经不解，则为坏病。华佗云：伤寒一日在皮，二日在肤，三日在肌，四日在胸，五日在腹，六日入胃，乃传里也。其治例曰：在皮肤者汗之，在肌肉者和之，在胸者吐之，在腹入里者下之也。《伤寒赋》曰：一二日可发表而散，三四日可和解而痊，五六日便实，方可议下。其例颇同也。殊不知此皆大约之法，言常而不言变也。盖寒之伤人，初无定规，或中于阴，或中于阳也。经言一二日，发热脉沉者，少阴病也。又：一二日，口中和，背恶寒者，少阴病也。此皆直中阴经之寒，非常而为变也。《活人书》曰：凡寒邪自背而入者，或中太阳，或中少阴。自面而入者，则中阳明之类，亦不专主于太阳也。又曰：寒邪首尾只在一经而不传者有之，有间传一二经者，有传过一经而不再传者，亦有足经冤热而传入手经者，有误服药而致传变者，多矣。故经曰：一日太阳受之，脉静者，为不传也。若脉数急，躁烦欲吐者，传也。又曰：二三日，阳明少阳病不见者，为不传。又曰：太阳病，脉浮紧，身疼痛，发热，七八日不解，此表证仍在，当发其汗。又少阴病，得之二三日，口燥咽干者，急下之，宜大承气汤，此皆不以日数而言也。守真曰：谁敢二三日便以大承气下之。盖圣人书不尽言，言不尽意，说其大概而已。盖太阳为诸经之首，传变居多，且热邪乘虚之经则传也。若经实，则不受邪而不传也。且夫太阳水传阳明土，乃妻传夫，谓之微邪，阳明土传少阳木，亦曰妻传夫，乃微邪也。少阳木传太阴土，乃夫传妻，谓之贼邪。太阴土传少阴水，亦曰夫传妻，乃贼邪也。少阴水传厥阴木，母传子，谓之虚邪。太阳水间传少阳木，乃母传子，亦曰虚邪也。太阳水越经而传太阴土，谓之微邪，又曰误下传也。太阳水传少阴水，此乃阴阳双传，即两感也。太阳水传厥阴木，乃母传子，谓之虚邪，又曰首尾传也。夫伤寒传至厥阴肝经为尾，盖厥者尽也。正气将复，而邪气将解，水升火降，寒热作而大汗解也。若正气不复，邪无从解，阴气胜极，则四肢厥冷，舌卷耳聋，囊缩，不知人而死矣。赵氏曰：大抵邪在阳经则易治，传入阴经则危殆。盖阳微而阴盛，正虚而邪实也。况误下内陷，汗虚别经，则坏异倾危，可立而待。凡治伤寒之要，须读仲景之书，求其立法之意。不然，则疑信相杂，未免通此而碍彼也。熟读详玩，其例自见，则治法不差矣。若不得其例，而执论专方，胶柱鼓瑟，谬误其可免哉？许氏有曰：读仲景书，用仲景法，未尝守仲景方，可谓得古人心矣。学者可不于片言只字玩索其意欤？幸相与勉之。陶氏曰：伤寒传足不传手经者，俗医之谬论也。夫人之气，自平旦会于膻中，朝行手太阴肺，以次分布诸经，所以一脉愆和，则百脉皆病。彼云传足不传手者，何所据乎？盖伤寒者，乃冬时感寒即病之名也。在时则足太阳少阴正司其令，触冒之者，则二经受病。其次则少阳、厥阴继冬而司春令，而亦受伤，何也？盖风木之令，起于大寒节，正当十二月中，至春分后，方行温令，故风寒亦能伤之。足阳明太阴，中土也，与冬时无预，而亦伤之，何也？紫阳朱子曰：土无定位，无成名，无专气，寄旺于四季，能终始万物，则四时寒热温凉之气，皆能伤之也。况表邪传里，必归于脾胃而成燥粪，用承气汤以除去之，胃气和矣。手之六经，主于夏秋，故不伤之。足之六经，盖受伤之，方分境界也。若言伤足不伤手则可，以为传足不传手，则不可也。况风寒之中人，先入营卫，昼夜循环，无所不至，岂间断于手经哉？《发明》曰：伤寒受病之由，皆出《热论》一篇而已，何独传足而不传手，何也？盖伤寒病，冬月得之，足太阳膀胱为首，次至足厥阴肝经为尾。此病惟伤北方及东方与戊土，上有足阳明胃湿之专位，兼丑上有足太阴脾土之专位，盖足之六经，皆在东北之方。经云：冬伤于寒。即发者为伤寒，春发为温病，夏发为温疫，为病最重，此之谓也。仲景云：无奇经则无伤寒。缘奇经皆附足六经，不附手经，是以寒邪只伤足经也。长夏为大热病者，夏火既旺，火之方与秋之分，皆手经居之，水之方与春之分，皆足经不足，及夏火旺，客邪助于手经，则不足者愈不足矣。故所用之药，皆泄有余，而非足经药，何者？泄有余，则不足者补矣。此伤寒只言足经，而不言手经也。大意如此。至于传手经者，亦有之矣。《此事难知》曰：伤寒传至五六日间，渐变神昏不语，或睡中独语一二句，目赤唇焦，舌干不饮水，稀粥与之则咽，终日不与则不思，六脉细数而不洪大，心下不痞，腹中不满，大小便如常，或传十日以来，形貌如醉人。医见神昏不已，多用承气汤下之，误矣。盖不知此热传手少阴心经也。然又未知自何经而来？答曰：本太阳经伤风。风为阳邪，阳邪伤卫，阴血自燥，热蓄膀胱，壬病逆传于丙，丙丁兄妹，由是传心，心火自上，迫而熏肺，所以神昏也。谓肺为清虚之脏，内有火邪，致令神昏，宜栀子黄芩黄连汤。若脉在丙者，导赤散；脉在心者，泻心汤。若误用凉膈散，乃气中之血药也。如左手寸脉沉滑有力者，则可用之。或用犀角地黄汤，近于是也。本方所说，若无犀角，以升麻代之，是阳明经药也。此解阳明经血中热药，若脉浮沉俱有力者，是丙丁中俱有热也，可以导赤、泻心各半服之则宜矣。此证膀胱传丙，足传手经也，下传上也，丙传丁也，表传里也。壬传丁者，坎传离也，越经传也，又谓腑传脏也。《活人》云：伤寒传足不传手。此言不尽意也，有从足经而传手经者，何以知之？经云伤寒或只传一经，或间传一二经，不可拘以始太阳终厥阴也。但凭脉与外证治之，此活法也。与食则咽者，邪不在胃也。不与则不思者，以其神昏故也。热邪既不在胃，误与承气汤下之，其死也必矣。按伤寒本只传足经，以上又例传手经之义，可谓发病机之秘矣。盖只是邪蕴日久，因足经实，手经虚，故冤热耳。有因汗下差误而传，有因七情或劳倦等而致者有之。大抵传手经必有所因，所以古人有救逆、复脉等法，岂但切中病情，实启后人之义例耳。
汗下大法  ***************************
凡伤寒之病，多从风寒得之。始表中风寒，入里则不消矣。未有温覆而当，不消散者。不在证治，拟欲攻之，犹当先解表，乃可下之。若表已解而内不消，非大满，犹生寒热，则病不除。若表已解而内不消，大满大实坚，有燥屎，自可除下之，虽四五日不能为祸也。若不宜下而便攻之，内虚热入，协热遂利，烦躁诸变，不可胜数，轻者困笃，重者必死矣。夫阳盛阴虚，汗之则死，下之则愈。阳虚阴盛，汗之则愈，下之则死。夫如是，则神丹安可以误发，甘遂何可以妄攻，虚盛之治，相背千里，吉凶之机，应若影响，岂容易哉！况桂枝下咽，阳盛即毙，承气入胃，阴盛以亡。死生之要，在乎须臾，视身之尽，不暇计日。此阴阳虚实之交错，其候至微，发汗吐下之相反，其祸至速，而医术浅狭，懵然不知病源，为治乃误，使病者殒没，自谓其分，致令冤魂塞于冥路，死尸盈于旷野。仁者鉴此，岂不痛欤！凡两感病俱作，治有先后，发表攻里，本自不同。而执迷用意者，乃云神丹甘遂，合而饮之，且解其表，又除其里，言巧似是，其理实违。夫智者之举措也，常审以慎。愚者之动作也，必果而速。安危之变，岂可诡哉！世上之士，但务彼翕习之荣，而莫见此倾危之败。惟明者居然能护其本，近取诸身，夫何远之有焉。凡发汗，温服汤药，其方虽言日三服，若病剧不解，当促其间，可半日中尽三服。若与病相阻，即便有所觉，病重者，一日一夜，当晬时观之。如服一剂病证犹在，故当复作本汤服之。至有不肯汗出，服三剂乃解。若汗不出者，死病也。服桂枝汤，大汗出，脉洪大者，复与桂枝汤如前法。发汗解，半日许复烦，脉浮数者，可更发汗。（《活人》云：凡发汗，病证仍在者，三日内可二三汗之，令腰以下周遍为度。按：此等处，极要精审，不可孟浪。）凡服汤药发汗，中病即止，不必尽剂，吐下亦如之。
〔许〕记一乡人，伤寒身热，大便不通，烦渴郁冒。医者用巴豆下之，顷得溏利，宛然如旧。予观之，阳明结热在里，非大柴胡、承气不可，巴豆只去积，不能荡涤邪热蕴毒。及进大柴胡等三服，得汗而解。尝谓仲景一百一十三方，为丸者有五，理中、陷胸、抵当、乌梅、麻仁是，以理中、陷胸、抵当皆大如弹子，煮化而服，与汤散无异。至于麻仁治脾约，乌梅治湿䘌，皆用小丸，以达下部。其它逐邪毒，破坚癖，导瘀血，润燥粪之类，皆凭汤剂，未闻用巴豆小丸药以下邪气也。既下而病不除，不免重以大黄、芒硝下之，安能无损也哉？凡病若发汗，若吐，若下，若亡津液，阴阳自和者，必自愈。（重亡津液，则不能作汗，故必待自和乃愈。）太阳病三日，已发汗，若吐，若下，若温针，仍不解者，此为坏证，桂枝不中与也。观其脉证，知犯何逆，随证治之。
〔《活》〕未满三日可汗而已，满三日者可泄而已，此大略言之耳。凡病人有虚有实，邪气传受迟速不同，岂可拘以日数。仲景云：日数虽多，但有表证而脉浮者，犹宜发汗，日数虽少，若有里证而脉沉者，即宜下之。正应随脉治之，又况六气之邪，乘虚之经，皆自背得之，则入太阳，或入少阴。自面感之，则入阳明之类，不必皆始于太阳也。兼寒邪有首尾只在一经，或间传一二经，不可以一理推，但视脉与外证治之，此活法也。假令有人脉浮，头项强痛，发热而恶寒，每日如此，不以日数多少，正是太阳经受之，其余经皆仿此。大抵伤寒惟凭脉与外证以汗下之，若过日多，脉尚大浮数，按之不足者，尚责太阳也，可发汗而愈。若按之实者，汗之必死，须下之而愈也。若始病脉沉细数，外证或腹满咽干，或口燥舌干而渴，为热正责属里，可下之而愈。若无此证，表热脉沉，误下者必死，须用麻黄附子甘草汤，麻黄细辛附子汤，少发汗以治之。此皆仲景之确论也。
〔戴〕伤寒要紧处，在分表里而为汗下。有病人自汗、自下者，有医用药汗之、下之者，中间节目颇多，汗药宜早，下药宜迟，此亦大纲之论耳。且如失血家不可发汗，淋家不可发汗，如此等类，岂宜遽用表剂，当徐徐解散。苟或不当汗而强汗，则津液耗竭，变生百病，因兹夭伤，岂可一以汗药宜早为说。阳明汗出而多，宜急下；少阴下利而渴，宜急下；厥阴舌卷囊缩，宜急下。如此等证，当用速利之剂，苟或当下而不下，则热毒转深，遂致失下，不可救疗，岂可一以下药宜迟为说。
〔洁〕伤寒之法，先言表里，及有缓急，三阳表当急，里当缓。三阴表当缓，里当急。又曰：脉浮当汗，脉沉当下。脉浮，汗急而下缓，谓三阳表也。脉沉，下急而汗缓，谓三阴里也。麻黄汤谓之急，麻黄附子细辛汤谓之缓。《内经》云：有渍形以为汗，谓汗之缓，里之表也。又云：在皮者，汗而发之。谓汗之急，表之表也。急汗者太阳，缓汗者少阴，是脏腑之输应也。假令附子麻黄细辛汤，是少阴证始得发热脉沉，里和无汗，故渍形为汗。今麻黄汤是太阳证头项痛，腰脊强，脉浮无汗，里和是也。在皮者，汗而发之可也。经曰：治主以缓，治客以急，此之谓也。（麻黄汤方见太阳病。）
假令得肝脉，其外证善洁，面青善怒，其三部脉俱弦而浮，恶寒，里和清便自调，麻黄汤内加羌活、防风各三钱。谓肝主风，是胆经受病也。大便秘，或泄下赤水无数，皆里不和也。假令得心脉，其外证面赤口干，善笑，其尺寸脉俱浮而洪，恶寒，里和清便自调，麻黄汤内加黄芩、石膏各三钱。谓心主热，是小肠受病也。假令得脾脉，其外证面黄善噫，善思善味，尺寸脉俱浮而缓，里和，恶寒，麻黄汤内加白术、防风各三钱。谓脾主湿，是胃经受病也。假令得肺脉，其外证面白，善嚏，悲愁不乐，欲哭，其尺寸脉俱浮而涩，里和，恶寒，麻黄汤内加桂枝、生姜各三钱。谓肺主燥，是大肠受病也。假令得肾脉，其外证面黑，善恐、欠，尺寸脉俱沉而里和，恶寒，麻黄汤内加附子、生姜各三钱。谓肾主寒，是膀胱受病也。
以上五证，皆表之表也。谓在皮者，急汗而发之，皆腑受病也。表之里者，下之当缓。谓随脏表证外显，尺寸脉俱浮，而复有里证，谓发热饮水，便利赤色，或泄下赤水，其脉浮，按之内实，或痛，麻黄汤方去麻黄、杏仁，随脏元加药同煎，分作五服。每下一证，初一服，加大黄五分。如邪未尽，又加大黄一钱。未尽，再加大黄一钱半，直候邪尽则止。此先缓而后急，是表之里，宜下之当缓也。
假令得肝脉，其内证满闷，淋沥便难，转筋，其尺寸脉俱沉而弦，里和，恶寒，肝经受病，麻黄附子细辛汤内加羌活、防风各三钱。假令得心脉，其内证烦心，心痛，掌中热而哕，其尺寸脉俱沉洪，里和，恶寒，心经受病，于前汤内加黄芩、石膏各三钱。假令得脾脉，其内证腹满胀，食不消，怠惰嗜卧，其尺寸脉俱沉缓，里和，恶寒，肺经受病，加白术、防己各三钱。假令得肺脉，其内证喘嗽，洒淅寒热，其尺寸脉俱沉涩，里和，恶寒，肺经受病，加生姜、桂枝各三钱。假令得肾脉，其内证泄泻下重，足胫寒而逆，其尺寸脉俱沉，里和，恶寒，此肾经受病，加姜、附各三钱。
以上五证，里之表也。宜渍形以为汗，皆脏受病也。里之里者，下之当急。谓随脏内证已显，尺寸脉俱沉，而复有里证。谓小便赤，大便秘涩，或泻下赤水，或泻或咳，不能饮食，不恶风寒，发热引饮，其脉俱沉，按之内实而痛，此谓里实，宜速下之。麻黄附子细辛汤，内去麻黄，随脏元加药同煮，分作三服。每下一证，初一服加大黄三钱，邪尽即止。如邪未尽，第二服加大黄二钱。又未尽，第三服加大黄一钱。此先急而后缓，是里之里也，宜速下之。
可汗  ***************************
大法春夏宜汗。凡发汗，欲令手足俱周，时出似漐漐然，一时间许益佳，不可令如水流漓。若病不解，当重发汗。汗多者，必亡阳。阳虚，不得重发汗也。凡服汤发汗，中病便止，不必尽剂也。凡云可发汗，无汤者，丸散亦可用。要以汗出为解，然不如汤，随证良验。
太阳病，外证未解，脉浮弱者，当以汗解。脉浮而数者，可发汗。阳明病，脉迟，汗出多，微恶寒者，表未解也，可发汗。夫病脉浮大，问病者，但言便硬耳。设利者为大逆，硬为实，汗出而解，何以故？脉浮，当以汗解。伤寒，其脉不弦紧而弱。弱者必渴，被火必谵语，弱者发热脉浮，解之当汗出愈。病人烦热，汗出即解，又如疟状，日晡所发热者，属阳明也。脉浮虚者，当发汗。病常自汗出者，此为营气和，营气和者，外不谐，以卫气不共营气谐和故尔。以营行脉中，卫行脉外，复发其汗，营卫和则愈。病人脏无他病，时发热，自汗出而不愈者，此卫气不和也，先其时发汗则愈。太阳病不解，热结膀胱，其人如狂，血自下，下者愈。其外未解者，尚未可攻，当先解其外。太阴病，脉浮者，可发汗。伤寒，不大便六七日，头痛有热者，与承气汤。其小便清者（一云大便青），知不在里，续在表也，当须发汗。若头痛者，必衄。下利，腹胀满，身体疼痛者，先温其里，乃攻其表。下利后，身疼痛，清便自调者，急当救表。太阳病，头痛，发热，汗出，恶风寒者。太阳中风，阳浮而阴弱。阳浮者，热自发，阴弱者，汗自出，啬啬恶寒，淅淅恶风，翕翕发热，鼻鸣干呕者。太阳病，发热汗出者，此为营弱卫强，故使汗出，欲救邪风者。太阳病，下之后，其气上冲者。以上并属桂枝汤证。
太阳病，初服桂枝汤，反烦，不解者，先刺风池、风府，却与桂枝汤则愈。烧针令其汗，针处被寒，核起而赤者，必发奔豚。气从少腹上撞心者，灸其核上各一壮，与桂枝加桂汤。太阳病，下之微喘者，表未解也，宜桂枝加厚朴杏子汤。
脉浮而紧，浮则为风，紧则为寒，风则伤卫，寒则伤营，营卫俱病，骨节烦疼，可发其汗。伤寒，脉浮紧，不发汗，因致衄者。阳明病，脉浮，无汗而喘者。太阳病，脉浮紧，无汗，发热，身疼痛，八九日不解，表证仍在，当复发汗。服汤已微除，其人发烦，目瞑，剧者必衄，衄乃解。所以然者，阳气重故也。脉浮者，病在表，可发汗。太阳病，头痛发热，身疼腰痛，骨节疼痛，恶风，无汗而喘者。太阳与阳明合病，喘而胸满者，阳明中风，脉但浮，无余证者。太阳病，十日以去，脉但浮者。以上并属麻黄汤证。少阴病，始得之，反发热，脉沉者，麻黄附子细辛汤。
少阴病，得之二三日，麻黄附子甘草汤，微发汗，以二三日无里证，故微发汗也。
太阳中风，脉浮紧，发热，恶寒，身疼痛，不汗出而烦躁者，大青龙汤主之。若脉微弱，汗出恶风者，不可服之。服之则厥逆，筋愓肉瞤，此为逆也。伤寒，脉浮缓，身不疼，但重，乍有轻时，无少阴证者，可与大青龙汤发之。
伤寒表不解，心下有水气，干呕，发热，喘咳。或渴，或利，或噎，或小便不利，少腹满，宜小青龙汤。伤寒，心下有水气，咳而微喘，发热不渴，服汤已渴者，此寒去欲解也，宜小青龙汤。
太阳病，项背强几几，反汗出恶风者，宜桂枝加葛根汤。太阳病，项背强几几，无汗，恶风者，宜葛根汤。太阳与阳明合病，必自下利，不呕者，宜葛根汤。太阳与阳明合病，不下利，但呕者，宜葛根加半夏汤。太阳病，桂枝证，医反下之，利遂不止，脉促者，表未解也。喘而汗出者，宜葛根黄芩黄连汤。
阳明中风，脉弦浮大，而短气，腹都满，胁下及心痛久，按之气不通，鼻干，不得汗，嗜卧，一身及目悉黄，小便难，有潮热，时时哕，耳前后肿，刺之小瘥，外不解。过十日，脉续浮者，与小柴胡汤。太阳病，十日以去，脉浮而细，嗜卧者，外已解也。设胸满胁痛者，与小柴胡汤。中风，往来寒热，伤寒五六日以后，胸胁苦满，嘿嘿不欲饮食，烦心，喜呕。或胸中烦而不呕，或渴，或腹中痛，或胁下痞硬，或心下悸，小便不利，或不渴，身有微热，或咳者，宜小柴胡汤。伤寒四五日，身热恶风，颈项强，胁下满，手足温而渴者，宜小柴胡汤。伤寒六七日，发热，微恶寒，支节烦疼，微呕，心下支结，外证未去者，柴胡桂枝汤主之。
脉浮，小便不利，微热，消渴者，与五苓散，利小便发汗。
〔张〕仲景之书，曲尽其妙，凡为汗证，关防无所不备。且如太阳中风，桂枝汤主之。加喘者，桂枝加厚朴杏子汤主之。几几，有汗恶风者，桂枝加葛根汤主之。若形如疟状，日二三度发者，桂枝麻黄各半汤主之。日再发者，桂枝二麻黄一汤主之。脉微弱者，不可汗，桂枝二越婢一汤主之。至于伤风，几几，无汗，恶风者，葛根汤主之。恶风，无汗而喘者，麻黄汤主之。复加烦躁者，大青龙汤主之。随其所感轻重，具众理以应之。可见汗证中间，其周详整密，无所不至矣。
〔《活》〕伤寒，脉浮而紧，身体拘急，恶寒无汗，寒多热少，面色惨而不舒，腰脊疼痛，手足四肢微厥，此麻黄证也。伤寒脉浮而缓，寸大而尺弱，自汗体热，头疼恶风，热多寒少，其面光而不惨，烦躁，手足不冷，此桂枝证也。伤寒者，脉紧而涩，伤风者，脉浮而缓。伤寒无汗，伤风有汗。伤寒畏寒不畏风，伤风畏风不畏寒。大抵太阳病者，必脉浮发热，恶风恶寒。恶寒者，不当风而自憎寒，恶风者，当风而憎寒也。
六经皆有伤风伤寒，其证各异。太阳脉浮有汗为中风，脉紧无汗为伤寒。阳明善饥为中风，不食为伤寒。少阳两耳聋，目赤，胸满而烦为中风，口苦，咽干，目眩为伤寒。若三阴伤风，无变异形证，但四肢烦疼，余证同三阳也。伤风见寒脉者，发热恶风，烦躁，手足温，而脉反浮紧。盖发热恶风，烦躁，手足温为中风候，脉浮紧为伤寒候也。伤寒见风脉者，寒多热少，不烦躁，手足微厥而脉反浮缓。盖寒多热少，不烦躁，手足微厥为伤寒候，脉浮缓，为中风候也。（伤风见寒，伤寒见风，大青龙证也。）
〔楼〕伤寒发表，须当随证轻重而汗之，故仲景有发汗者，有和解者。发汗如麻黄汤、桂枝汤、大青龙汤是也。和解如小青龙汤、桂枝麻黄各半汤、白虎汤、桂枝二越婢一汤、柴胡桂枝之类是也。后人不能深究寒邪浅深，药性紧慢，一概用药，因致夭伤，其间纵或生全，往往汗后虚乏，遂至劳复，或变成百病，淹引岁月，卒至不救。此皆由汗下过度，阴阳并竭，血气羸损，以致此祸，如遇病轻，但当和解之，所谓和其营卫，以通津液，令其自解可也。丹溪治伤寒表证，用补中益气汤发散。海藏用神术汤、白术汤、九味羌活散发散。此皆和解之意，不使真气散失也。
伤寒连服汤剂而汗不出者，如中风法蒸之，使温热之气，于外迎之，无不得汗。其法用薪火烧地良久，扫去，以水洒之，取蚕沙、柏叶、桃叶、糠麸，皆铺烧地上，可侧手厚，上铺席，令病人当上卧，温覆之。移时汗立至，使周身至脚心漐漐，乃用温粉扑之，汗止，上床。最得力者，蚕沙，桃、柏叶也。糠麸皆助其厚，多少随用。
凡感冒风寒，头痛憎寒，拘急者，用葱白连根一握，生姜五片，陈皮一块，细茶一撮，白梅一个，用水二盅，煎至一盅，乘热熏头目，饮下，以衣温覆取汗。如急用，以白沸汤泡，盖定，候味出，服之亦佳。或葱白一握，淡豆豉半合，汤泡，服之佳。或紫苏葱白生姜汤亦可。或只一味紫苏，煎汤与之，亦能发汗也。又方：七沸汤，用水七碗，烧锅令赤热，投水于中，取起再烧热，又以水投之。如此七次，取汤一碗，乘热饮之，以衣被温覆取汗，神效。治伤寒汗不出搐脚法：用海蛤粉、乌头各二两，穿山甲三两，为末，酒糊和丸，大一寸许，捏扁，置患人足心下，擘葱白盖药，以帛缠定。于暖室，取热汤浸脚至膝下，久则水温，又添热水，候遍身汗出为度。凡一二日一次浸脚，以知为度。
不可汗  ***************************
脉沉为在里，而反发其汗，则津液越出，大便难，表虚里实，久则谵语也。（论见谵语。）脉浮紧者，法当身疼痛，宜以汗解之。假令尺中迟者，不可发汗。何以知之？以营气不足，血少故也。（《活人》云：先以小建中汤加黄芪，如尺脉尚迟，再作一剂，却服柴胡、桂枝二越婢一汤，其汤分小剂和解之，愈。）
〔许〕一乡人丘生者，病伤寒，发热头疼，烦渴，脉虽浮数无力，尺以下迟而弱。予曰：此虽麻黄证，而尺迟弱。仲景云：尺中迟者，营气不足，血气微少，未可发汗，予于建中汤加当归、黄芪，令饮。翌日，脉尚尔。其家煎迫日夜，督发汗药，几不逊矣，余忍之，但只用建中调营而已。至五日，尺部方应，遂投麻黄汤，啜二服，发狂，须臾稍定，略睡，已中汗矣。信知此事诚难，仲景虽云不避晨夜，即宜便治，医者亦须顾其表里虚实，待其时日。若不循次第，暂时得安，损亏五脏，以促寿限，何足贵哉。《南史》载范云病伤寒，恐不得预武帝九锡之庆，召徐文伯诊视，以实恳之。曰：可便得愈乎？文伯曰：便瘥，甚易。但恐二年后不复起耳。云曰：朝闻道，夕死犹可，况二年乎？文伯以火烧地，布桃叶，设席，置云于其上，顷刻汗解，扑以温粉，翌日果愈，云甚喜。文伯曰：不足喜也。后二年，果卒。夫取汗先期，尚促寿限，况不顾表里，不待时日，便欲速效乎？每见病家不耐，病未三四日，昼夜促汗，医者随情顺意，鲜有不败事者。予故书此以为戒。
少阴病，脉细沉数，病为在里，不可发汗。少阴病，脉微，不可发汗，亡阳故也。脉濡而弱，弱反在关，濡反在巅，微反在上，涩反在下。微则阳气不足，涩则无血。阳气反微，中风汗出而反躁烦，涩则无血，厥而且寒。阳微发汗，躁不得眠。动气在右，不可发汗。发汗则衄而渴，心苦烦，饮即吐水。动气在左，不可发汗。发汗则头眩，汗不止，筋愓肉瞤。动气在上，不可发汗。发汗则气上冲，正在心端。动气在下，不可发汗。发汗则无汗，心中大烦，骨节苦疼，目运恶寒，食则反吐，谷不得前。咽中闭塞，不可发汗，发汗则吐血，气微绝，手足厥冷，欲得蜷卧，不能自温。诸脉得数动微弱者，不可发汗，发汗则大便难，腹中干（一云小便难，胞中干）。胃躁而烦，其形相象，根本异源，脉濡而弱，弱反在关，濡反在巅，弦反在上，微反在下，弦为阳运，微为阴寒，上实下虚，意欲得温，微弦为虚，不可发汗，发汗则寒栗，不能自还。咳者则剧，数吐涎沫，咽中必干，小便不利，心中饥烦。晬时而发，其形似疟，有寒无热，虚而寒栗，咳而发汗，蜷而苦满，腹中复坚。厥，脉紧，不可发汗。发汗则声乱，咽嘶，舌萎，声不得前。诸逆发汗，病微者难瘥，剧者言乱，目眩者死。（一云谵言目眩，睛乱者死。）命将难全，太阳病，得之八九日，如疟状，发热恶寒，热多寒少，其人不呕，清便续自可，一日二三度发，脉微而恶寒者，此阴阳俱虚，不可更发汗也。太阳病，发热恶寒，热多寒少，脉微弱者，无阳也，不可发汗。咽喉干燥者，不可发汗。亡血，不可发汗。发汗则寒栗而振，衄家不可发汗，汗出必额上陷，脉急紧，直视不能眴，不得眠。汗家不可发汗，发汗必恍惚心乱，小便已阴疼，宜禹余粮丸（方本阙）。淋家不可发汗，发汗必便血。疮家虽身疼痛，不可发汗，汗出则痉。下利不可发汗，汗出必胀满。咳而小便利，若失小便者，不可发汗，汗出则四肢厥，逆冷。伤寒一二日至四五日，厥者必发热，前厥者，后必热，厥深者，热亦深，厥微者，热亦微。厥应下之，而反发汗者，必口伤烂赤。伤寒脉弦细，头痛发热者，属少阳，少阳不可发汗。伤寒头痛，翕翕发热，形象中风，常微汗出，自呕者，下之益烦，心懊憹如饥，发汗则致痉，身强，难以伸屈，熏之则发黄，不得小便，久则发欬唾。太阳与少阳并病，头项强痛，或眩冒，时如结胸，心下痞硬者，不可发汗。太阳病，发汗，因致痉。少阴病，欬而下利，谵语者，此被火气劫故也，小便必难，以强责少阴汗也。少阴病，但厥无汗，而强发之，必动其血，未知从何道出，或从口鼻，或从目出者，是名下厥上竭，为难治。
《永类钤方》云：伤寒发汗有四难。凡发热头疼，有汗而非无汗，恶风而非恶寒，例发其汗，汗不止，为漏风，间有发而为痉者，此分外证发汗之一难也。至于发热头痛，尺脉迟者，为营虚血少，不可发汗；发热头痛，脉弦细，属少阳，不可汗，汗则谵语，此分脉发汗之二难也。动气在左，不可汗，汗则头眩，汗不止，则筋愓肉瞤；动气在右，不可汗，汗则衄而渴，心烦，饮则吐水；动气在上，不可汗，汗则气冲心；动气在下，不可汗，汗则无汗，心烦，骨节疼，此分内证发汗之三难也。春宜汗，不可大发，以阳气尚微，冬不大汗，以阳气伏藏，汗之必吐利，口烂生疮，此知时发汗之四难也。
〔云〕太阳证，非头痛项强，不可发汗；非身热恶寒，不可发汗；非脉浮，不可发汗。
〔《活》〕其脉微弱，或尺脉迟者，不可表。其人当汗而衄血者，不可表。坏病者，不可表。妇人经水适来者，不可表。风温者，不可表。湿温者，不可表。虚烦者，不可表。病人腹间左右上下有筑触动气者，不可表。
太阳咽干，鼻衄淋漓，小便不利，皆不当汗。已经发汗，不得重发，如无以上忌证，虽经发汗，邪气未尽，亦当重发之。当汗不汗则生黄，其证为风寒所伤，阳气下陷入内，而与寒水上行于经络之间，本当发汗，以撤其邪，医失汗之，故生黄也。脾主肌肉四肢，寒湿与内热相合，故生黄也。不当汗而汗，为蓄血之证，燥火也，当益津液为上，而反汗以亡之，其毒扰阳之极则侵阴也，故燥血蓄于胸中也。当汗而发汗过多，腠理开泄，汗漏不止，故四肢急，难以屈伸也。
可下  ***************************
大法秋宜下。凡可下者，用汤胜丸散，中病便止，不必尽剂也。
下利，三部脉皆平，按之心下硬者，急下之。下利，脉迟而滑者，内实也。利未欲止，当下之。少阴病，得之二三日，口燥咽干者，急下之。少阴病，六七日，腹满，不大便者，急下之。阳明少阳合病，必下利，其脉不负者为顺也；负者，失也。互相克贼，名为负也。脉滑而数者，有宿食，当下之。问曰：人病有宿食，何以别之？师曰：寸口脉浮而大，按之反涩，尺中亦微而涩，故知有宿食，当下之。下利，不欲食者，以有宿食故也，当下之。下利瘥，至其年月日时复发者，以病不尽故也，当下之。下利脉反滑，当有所去，下乃愈。脉双弦而迟者，必心下硬，脉大而紧者，阳中有阴也，可下之。阳明病，谵语，有潮热，反不能食者，胃中有燥屎五六枚也。若饮食者，但硬耳。得病二三日，脉弱，无太阳、柴胡证，烦躁，心下痞，至四五日，虽能食，以承气汤少少与微和之，令小安，至六日，与承气汤一升，若不大便六七日，小便少者，虽不大便，但初头硬，后必溏，此未定成硬也，攻之必溏，须小便利，屎定硬，乃可攻之。阳明病，脉迟，虽汗出，不恶寒者，其身必重，短气，腹满而喘，有潮热者，此外欲解，可攻里也。手足濈然汗出者，此大便已硬也。二阳并病，太阳证罢，但发潮热，手足漐漐汗出，大便难而谵语者，下之则愈。病人小便不利，大便乍难乍易，时有微热，喘冒不能卧者，有燥屎也。大下后，六七日不大便，烦不解，腹满痛者，此有燥屎也。所以然者，本有宿食故也。以上俱属大承气汤证。
阳明病，发热汗多者，急下之。伤寒后，脉沉，沉者，内实也，下之解。太阳病未解，脉阴阳俱停，必先振栗，汗出而解；但尺脉实者，下之而解。病人无表里证，发热七八日，虽脉浮数者，可下之。伤寒发热，汗出不解，心中痞硬，呕吐而下利者。伤寒十余日，热结在里，复往来寒热者。以上俱属大柴胡汤证。
少阴病，下利清水，色纯青，心下必痛，口干燥者，可下之。病腹中满痛者，此为实也，当下之。腹满不减，减不足言，当下之。伤寒六七日，目中不了了，睛不和，无表里证，大便难，身微热者，此为实也，急下之。汗出谵语者，以有燥屎在胃中，此为风也。须下者，过经乃可下之，下之若早者，语言必乱，以表虚里实故也，下之愈。病人烦热，汗出则解。又如疟状，日晡所发热者，属阳明也。脉实者，可下之。以上俱属大柴胡、大承气证。
下利谵语者，有燥屎也。阳明病，其人多汗，以津液外出，胃中燥，大便必硬，硬则谵语。以上俱属小承气汤证。
阳明病，脉迟，虽汗出，不恶寒者，其身必重，短气，腹满而喘，有潮热者，此外欲解，可攻里也。手足濈然汗出者，此大便已硬也，大承气汤主之。若汗出多，微发热恶寒者，外未解也，桂枝汤主之。其热不潮，未可与承气汤。若腹大满不通者，与小承气汤，微和胃气，勿令至大泄下，阳明病，潮热，大便微硬者，可与大承气汤，不硬者，不可与之。若不大便六七日，恐有燥屎，欲知之法，少与小承气汤，汤入腹中，转矢气者，此有燥屎也，乃可攻之，若不转矢气者，此但初头硬，后必溏，不可攻之，攻之必胀满不能食也。欲饮水者，与水则哕，其后发热者，大便必复硬而少也，宜以小承气汤和之，不转矢气者，慎不可攻也。
阳明病，谵语，发潮热，脉滑而疾者，小承气汤主之。因与承气汤一升，腹中转气者，更服一升，若不转气者，勿更与之，明日，又不大便，脉反微涩者，里虚也，为难治，不可更与承气汤。
阳明病，不吐不下，心烦者，属调胃承气汤。
太阳病不解，热结膀胱，其人如狂，血自下，下者愈。其外未解者，尚未可攻，当先解其外，外解已，但少腹急结者，乃可攻之，宜桃核承气汤。
太阳病六七日，表证仍在，脉微而沉，反不结胸，其人发狂者，以热在下焦，少腹当硬满，而小便自利者，下血乃愈，所以然者，以太阳随经，瘀热在里故也，宜下之。太阳病，身黄，脉沉结，少腹硬满，小便不利者，为无血也。小便自利，其人如狂者，血证谛也。阳明证，其人喜忘者，必有蓄血，所以然者，本有久瘀血，故令喜忘，屎虽硬，大便反易，其色必黑，以上俱抵当汤证。伤寒有热，少腹满，应小便不利，今反利者，为有血也。当下之，宜抵当丸。
阳明病，发热汗出者，此为热越，不能发黄也。但头汗出，身无汗，剂颈而还，小便不利，渴引水浆者，以瘀热在里，身必发黄，宜下之，以茵陈蒿汤。伤寒七八日，身黄如橘子色，小便不利，腹微满者，亦属茵陈蒿汤证。
但结胸，无大热者，以水结在胸胁也。但头微汗出者。伤寒六七日，结胸热实，脉沉而紧，心下痛，按之石硬者。俱属大陷胸汤。结胸者，项亦强，如柔痉状，下之则和，大陷胸丸。
太阳病，中风，下利，呕逆，表解者，乃可攻之。其人漐漐汗出，发作有时，头痛，心下痞硬满，引胁下痛，干呕则短气，汗出不恶寒者，此表解里未和也。属十枣汤。
〔吴〕经言：太阳病，发热汗出不解，其人蒸蒸发热者，属胃也，调胃承气汤下之。凡潮热腹痛者，大柴胡加厚朴下之。凡阳明病，汗多，胃中必燥，大便必硬，硬则谵语，小承气汤。若谵语，脉滑而疾，发潮热者，大柴胡汤。凡谵语，有潮热，不食者，胃中必有燥屎五六枚，小承气汤。若能食，大便硬者，大承气汤。凡汗出，谵语，必有燥屎，调胃承气汤。凡潮热，手足漐漐然汗出，大便难而谵语者，大承气汤。凡五六日不大便，绕脐痛，烦躁，发作有时者，此有燥屎也，调胃承气汤。凡曾经下后，又六七日不大便，烦热不解，腹满痛者，此有燥屎也，大承气汤。病人小便不利，大便乍难乍易，时有微热，喘满不能卧者，有燥屎也，大承气汤。凡吐后腹胀满者，调胃承气汤。凡汗吐下后，微烦，小便数而大便硬者，小承气汤。凡腹满不减者，小承气汤。凡下利，脉滑而数者，有宿食也，小承气汤。凡病腹中满痛者，有宿食也，小承气汤。凡脉沉有力，内实，潮热不解者，大柴胡汤。大抵下药，必切脉沉实，或沉滑、沉疾有力者，可以下，再以手按脐腹硬者，或叫痛不可按者，则下之无疑也。凡下后不解者，再按脐腹有无硬处，如有手不可按，下未尽也，复再下之。若下后腹中虚软，脉无力者，此为虚也，以参胡三白汤和之。若发热，或潮热，或往来寒热不解者，宜小柴胡汤增损和之。若烦热不得眠者，宜竹叶石膏汤，或十味温胆汤。
〔《活》〕伤寒里证，须看热气浅深，故仲景有宜下之者，如大、小承气，十枣，大柴胡汤是也。有微和其胃气者，如调胃承气汤、脾约丸，少与小承气微和之之类是也。虚者十补勿一泻，强实者泻之，虚实等者虽泻勿大泄之，此《金匮》语也。故王叔和序伤寒，有承气之戒。
〔垣〕药用大承气汤最紧，小承气次之，调胃承气又次之，大柴胡汤又次之。
〔海〕大承气汤治大实大满，满则胸腹胀满，状若合瓦，大实则不大便也。痞满燥实四证俱备则用之，杂病则进退用之：大黄（治大实）、芒硝（治大燥。此二味，治有形血药也）、厚朴（治大满）、枳实（治痞。此二味，治无形气药也）。小承气汤治痞实而微满，状若饥人食饱饭，腹中无转矢气，即大承气只去芒硝。心下痞，大便或通，热甚，须可下，宜此方。调胃承气汤治实而不满者，腹如仰瓦，腹中有转矢气，有燥粪，不大便而谵语，坚实之证，宜用之。
以上三法不可差，差则无者生之，有者遗之。假令调胃承气证，用大承气下之，则愈后元气不复，以其气药犯之也。若大承气证，用调胃承气下之，则愈后神痴不清，以其无气药也。小承气证，若用芒硝下之，则或利不止，变而成虚矣。
〔垣〕三一承气汤辨：实则泻之，人所共知。如缓急轻重之剂，则临时消息焉。如不恶寒，反恶热，发渴，谵语，腹满而喘，手足濈然汗出，急下之，宜大承气汤。如邪未深，恐有燥粪，少腹痛，小承气汤试之，腹中转矢气者，有燥粪也，乃可攻之，不转矢气者，必初硬后溏，尚未可攻，攻之则腹满不能食。若腹不通，只与小承气汤和胃气，勿令大泄。如发汗，不恶寒，但实者，胃实也，当和胃气，调胃承气汤主之。
〔成〕大热结实者，与大承气汤。小热微结者，与小承气汤。以热不大甚，故于大承气汤中去芒硝，又以结不至坚，故减厚朴、枳实。如不至大坚，然邪热已甚，而须攻下者，亦未可投大承气汤，必以轻缓之剂攻之，于大承气汤中减厚朴、枳实，加甘草，乃轻缓之剂以调胃也。设若大承气汤证，反用调胃承气汤下之，则邪气不伏，小承气汤证，反用大承气汤下之，则过伤正气，而腹满不能食，故有勿大泄之戒。此仲景所以分而治之，未尝越圣人之制度。后之医者，以此三药，合而为一，且云通治三药之证，及伤寒、杂病内外一切所伤。若如此说，与仲景之方甚相背戾，且失轩岐缓急之旨，由是红紫乱朱，迷惑世人，一唱百和，使病者暗受其弊，将何所咎哉！倘有公心审是非者，当于《内经》仲景方中求之，责使药证相对，以圣贤之心为心，则方之真伪自可得而知矣。
〔海〕伤寒外证，全是下证，而脉反细不可下者，泻心汤主之。脉有力者，黄连泻心汤，无力者，半夏泻心汤。
不可下  ***************************
脉濡而弱，弱反在关，濡反在巅，微反在上，涩反在下。微则阳气不足，涩则无血。阳气反微，中风汗出而反躁烦，涩则无血，厥而且寒。阳微则不可下，下之则心下痞硬。动气在右，不可下，下之则津液内竭，咽燥鼻干，头眩心悸也。动气在左，不可下，下之则腹内拘急，食不下，动气更剧，虽有身热，卧则欲蜷。动气在上，不可下，下之则掌握热烦，身上浮冷，热汗自泄，欲得水自灌。动气在下，不可下，下之则腹胀满，卒起头眩，食则清谷，心下痞也。咽中闭塞，不可下，下之则上轻下重，水浆不下，卧则欲蜷，身急痛，下利日数十行。诸外实者，不可下，下之则发微热，亡脉厥者，当脐握热。诸虚者，不可下，下之则大渴，求水者易愈，恶水者剧。脉濡而弱，弱反在关，濡反在巅，弦反在上，微反在下。弦为阳运，微为阴寒，上实下虚，意欲得温，微弦为虚，虚者不可下也。微则为欬，欬则吐涎，下之则欬止，而利因不休，利不休则胸中如虫啮，粥入则出，小便不利，两胁拘急，喘息为难，颈背相引，臂则不仁，极寒反汗出，身冷若冰，眼睛不慧，语言不休，而谷气多入，此为除中（一名消中），口虽欲言，舌不得前。脉濡而弱，弱反在关，濡反在巅，浮反在上，数反在下。浮为阳虚，数为无血，浮为虚，数为热。浮为虚，自汗出而恶寒，数为痛，振而寒栗。微弱在关，胸下为急，喘汗而不得呼吸，呼吸之中，痛在于胁，振寒相搏，形如疟状，医反下之，故令脉数发热，狂走见鬼，心下为痞，小便淋漓，少腹甚硬，小便则尿血也。脉濡而紧，濡则卫气微，紧则营中寒。阳微卫中风，发热而恶寒。营紧胃气冷，微呕心内烦。医谓有大热，解肌而发汗。亡阳虚烦躁，心下若痞坚。表里俱虚竭，卒起而头眩。客热在皮肤，怅怏不得眠。不知胃气冷，紧寒在关元。技巧无所施，汲水灌其身。客热应时罢，栗栗而振寒。重被而覆之，汗出而冒巅。体惕而又振，小便为微难。寒气因水发，清谷不容间。呕变反肠出，颠倒不得安。手足为微逆，身冷而内烦。迟欲从后救，安可复追还。脉浮而大，浮为气实，大为血虚。血虚为无阴，孤阳独下阴部者，小便当赤而难，胞中当虚，今反小便利而大汗出，法应卫家当微，今反更实，津液四射，营竭血尽，干烦而不眠，血薄肉消，而成暴（一作黑）液。医复以毒药攻其胃，此为重虚。客阳去有期，必下如污泥而死。脉浮而紧，浮则为风，紧则为寒，风则伤卫，寒则伤营，营卫俱病，骨节烦疼，当发其汗而不可下也。趺阳脉迟而缓，胃气如经也。趺阳脉浮而数，浮则伤胃，数则动脾，此非本病，医特下之所为也。营卫内陷，其数先微，脉反但浮，其人必大便硬，气噫而除。何以言之？本以数脉动脾，其数先微，故知脾气不治，大便硬，气噫而除。今脉反浮，其数改微，邪气独留，心中则饥，邪热不杀谷，潮热发渴，数脉当迟缓，脉因前后度数如法，病者则饥，数脉不时，则生恶疮也。脉数者，久数不止，止则邪结，正气不能复，正气却结于脏，故邪气浮之，与皮毛相得，脉数者，不可下，下之必烦，利不止，少阴病脉微，不可发汗，亡阳故也。阳已虚，尺中弱涩者，复不可下之。脉浮大，应发汗，医反下之，此为大逆也。脉浮而大，心下反硬，有热属脏者，攻之，不令发汗；属腑者，不令溲数，溲数则大便硬。汗多则热愈，汗少则便难，脉迟，尚未可攻。二阳并病，太阳初得病时，而发其汗，汗先出不彻，因转属阳明，续自微汗出，不恶寒。若太阳证不罢者，不可下，下之为逆。结胸证，脉浮大者，不可下，下之即死。太阳与阳明合病，喘而胸满者，不可下。太阳与少阳合病者，心下硬，颈项强而眩者，不可下。诸四逆厥者，不可下之。虚家亦然。病欲吐者，不可下。太阳病，有外证未解，不可下，下之为逆。病发于阳，而反下之，热入因作结胸；病发于阴，而反下之，因作痞。病脉浮而紧，而复下之，紧反入里，则作痞。夫病阳多者热，下之则硬。本虚，攻其热必哕。无阳阴强，大便硬者，下之必清谷腹满。太阴为病，腹满而吐，食不下，自利益甚，时腹自痛，下之必胸下结硬。厥阴之为病，消渴，气上撞心，心中疼热，饥而不欲食，食则吐蛔，下之利不止。少阴为病，饮食入口则吐，心中嗢嗢欲吐，复不能吐。始得之，手足寒，脉弦迟者，此胸中实，不可下也。伤寒五六日，不结胸，腹濡脉虚，复厥者，不可下。此亡血，下之死。伤寒，发热头痛，微汗出，发汗则不识人；熏之则喘，不得小便，心腹满；下之则短气，小便难，头痛背强，加温针则衄。伤寒，脉阴阳俱紧，恶寒发热，则脉欲厥。厥者，脉初来大，渐渐小，更来渐大，是其候也。如此者恶寒，甚者，翕翕汗出，喉中痛；若热多者，目赤脉多，睛不慧，医复发之，咽中则伤；若复下之，则两目闭，寒多便清谷，热多便脓血；若熏之，则身发黄；若熨之，则咽燥。其小便利者，可救之。若小便难者，为危殆。伤寒发热，口中勃勃气出，头痛目黄，衄不可制，贪水者，必呕，恶水者，厥。若下之，咽中生疮，假令手足温者，必下重便脓血。头痛，目黄者，若下之，则目闭。贪水者，若下之，其脉必厥，其声嘤，咽喉塞。若发汗，则战栗，阴阳俱虚。恶水者，若下之，则里冷，不嗜食，大便完谷出；若发汗，则口中伤，舌上白苔，烦躁，脉数实，不大便，六七日后，必便血。若发汗，则小便自利也。得病二三日，脉弱，无太阳、柴胡证，烦躁，心下痞，至四日，虽能食，以承气汤少少与，微和之，令小安，至六日，与承气汤一升，若不大便六七日，小便少，虽不大便，但头硬，后必溏，未定成硬，攻之必溏。须小便利，屎定硬，乃可攻之。脏结无阳证，不往来寒热，其人反静，舌上苔滑者，不可攻也。伤寒呕多，虽有阳明证，不可攻之。阳明病，潮热，大便微硬者，可与大承气汤。不硬者，不可与之。若不大便六七日，恐有燥屎，欲知之法，少与小承气汤，汤入腹中，转矢气者，此有燥屎也，乃可攻之。若不转矢气者，此但初头硬，后必溏，不可攻之。攻之必胀满，不能食也，欲饮水者，与水则哕，其后发热者，大便必复硬而少也，宜小承气汤和之，不转矢气者，慎不可攻也。伤寒中风，医反下之，其人下利，日数十行，谷不化，腹中雷鸣，心中痞硬而满，干呕，心烦不得安。医见心下痞，谓病不尽，复下之，其痞益甚，此非结热，但以胃中虚，客气上逆，故使硬也（甘草泻心汤）。下利脉大者，虚也，以强下之故也。设脉浮革，因而肠鸣者（当归四逆汤）。阳明病，身合色赤，不可攻之，必发热。色黄者，小便不利也。阳明病，心下硬满者，不可攻之，攻之，利遂不止者死，利止者愈。阳明病，自汗出，若发汗，小便自利者，此为津液内竭，虽硬不可攻之。须自欲大便，宜蜜煎导而通之，若土瓜根及猪胆汁，皆可为导。
〔云〕非阳明之本病，不可下，阳明本病，胃家实故也。非痞满燥实，不可下。非潮热发渴，不可下。非骂詈亲疏，不可下。非脉沉数，不可下。非弃衣而走，登高而歌，如见鬼状，不可下。
〔《活》〕脉浮者，不可下。脉虚者，不可下。恶寒者，不可下。呕吐者，不可下。大便矢气者，不可下。（转矢气者，下泄也。）小便清者，不可下。大便坚，小便数者，不可用承气汤攻之。（乃脾约丸证也。）大便硬，小便少者，未可攻。阳明病，自汗出，若发汗，小便自利者，不可下。（宜用蜜煎导之。）
〔吴〕凡有恶风、恶寒者；凡腹满，时减时满者；凡腹胀满，可揉可按，虚软者；凡阴虚劳倦；凡手足逆冷，尺脉弱者；凡脉在表，俱不可下。凡脉沉不实、不疾，按之无力者；凡亡血虚家，及妇人经水适来适断，或热入血室，与夫胎前、产后、崩漏等证，及小便频数，小便清而大便秘者，俱不可下。
〔戴〕阳明下证已具，其人喘嗽，或微恶寒，为太阳阳明；或往来寒热，为少阳阳明。于阳明证中，而有太阳、少阳证未罢，此非正阳明也，慎未可遽下。所以古注阳明有三，常须识此。
可吐  ***************************
大法春宜吐。凡用吐汤，中病即止，不必尽剂也。病如桂枝证，头不痛，项不强，寸脉微浮，胸中痞硬，气上撞咽喉，不得息者，此为有寒，当吐之。（一云：此以内有久痰，宜吐之。）病胸上诸实（一作寒），胸中郁郁而痛，不能食，欲使人按之，而反有涎唾，下利日十余行，其脉反迟，寸口脉微滑，此可吐之。吐之，利则止。少阴病，饮食入口则吐，心中嗢嗢欲吐，复不能吐者，宜吐之。又宿食在上脘者，当吐之。病手足逆冷，脉乍结，以客气在胸中，心下满而烦，欲食不能食者，病在胸中，当吐之。
〔吴〕凡病在膈上者；脉大，胸满多痰者；食在胃口，脉滑者，俱宜吐之。华佗谓伤寒三四日，邪在胸中者，宜吐之。凡吐用瓜蒂散，或淡盐汤，或温茶汤与之。如人弱者，以人参芦汤吐之亦可。若痰多者，以二陈汤一瓯，乘热与之，以指探喉中，即吐也。凡老人怯弱，与病劳内伤虚人，并妇人胎前产后，血虚脉弱小者，皆不可吐。凡药发吐者，如防风、桔梗、山栀，只用一味煎汤，温服之则吐。盖误吐，则损人上焦元气，为患非轻，可不慎哉。
不可吐  ***************************
太阳病，当恶寒发热，今自汗出，反不恶寒发热，关上脉细数者，以医吐之过也。若得病一二日吐之者，腹中饥，口不能食。三四日吐之者，不喜糜粥，欲食冷食，朝食暮吐，以医吐之所致也。此为小逆。太阳病，吐之，但太阳病当恶寒，今反不恶寒，不欲近衣者，此为吐之内烦也。少阴病，饮食入口则吐，心中嗢嗢欲吐，复不能吐，始得之，手足寒，脉弦迟者，此胸中实，不可下也。若膈上有寒饮，干呕者，不可吐也，当温之。少阳中风，两耳无所闻，目赤，胸中满而烦者，不可吐下，吐下则悸而惊。四肢厥逆，虚家，新产，脉微，皆不可吐。
愈解  ***************************
问曰：脉病，欲知愈未愈者，何以别之？答曰：寸口、关上、尺中三处，大小、浮沉、迟数同等，虽有寒热不解者，此脉为阴阳和平，虽剧当愈。（《针经·禁服篇》云：寸口、人迎两者相应，若引绳大小齐等者，名曰平人。言手之寸口脉，与喉旁之人迎脉等齐为平人。后条云：六脉阴阳俱停，必先振栗，汗出而解者是也。）凡得病厥，脉动数，服汤药更迟，脉浮大减小，初躁后静，此皆愈证也。脉浮数而微，病人身温和者，欲解也。凡病反能饮水者，为欲愈。太阴中风，脉阳微阴涩而长者，为欲愈。少阴中风，脉阳微阴浮者，欲愈。厥阴中风，脉微浮者，欲愈。不浮未愈。
太阳病巳至未解。阳明病申至戌解。
少阳病寅至辰解。太阴病亥至丑解。
少阴病子至寅解。厥阴病丑至卯解。
问曰：凡病欲知何时得，何时愈？答曰：假令日中得病，夜半愈者，以阳得阴则解也。夜半得病，日中愈者，以阴得阳则解也。病家人请云：病人苦发热，身体疼，病人自卧。师到，诊其脉沉而迟者，知其瘥也。何以知之？表有病者，脉当浮大，今反沉迟，故知愈也。假令病人云腹内卒痛，病人自坐，师到，脉之浮而大者，知其瘥也。何以知之？若里有病者，脉当沉而细，今脉浮大，故知愈也。
问曰：病有战而汗出者，因得解者，何也？答曰：脉浮而紧，按之反芤，此为本虚，故当战而汗出也。其人本虚，是以发战。以脉浮，故当汗出而解也。
若脉浮而数，按之不芤，此人本不虚。若欲自解，但出汗耳，不发战也。
问曰：病有不战而汗出解者，何也？答曰：脉大而浮数，故知不战，汗出而解也。
问曰：病有不战、不汗出而解者，何也？答曰：其脉自微，此以曾经发汗，若吐、若下、若亡血，以内无津液，待阴阳自和，必自愈，故不战、不汗出而解也。
王海藏云：战而后解者，太阳也。不战有汗而解者，阳明也。不战无汗而解者，少阳也。
太阳病，未解，脉阴阳俱停，必先战栗，汗出而解。阳微者，汗解，阴微者，下解。
〔海〕太阳传阳明，其中或有下证，阳明证反退，而无热与不渴，却显少阳证，是知可解也。太阳证，知可解者，为头不痛，项不强，肢节不痛，则知表易解也。阳明证知可解者，为无发热、恶热，则知里易解也。少阳知可解者，寒热日不移时而作，邪未退也。若用柴胡而移其时，早移之于晏，晏移之于早，气移之于血，血移之于气，是邪无可容之地，知可解也。可解之脉，浮而虚，不可解之脉，浮而实。浮而虚者，只在表，浮而实者，知已在里也。汗多不解者，转属阳明也。
死证  ***************************
结胸证，其脉浮大者，不可下，下之则死。结胸证悉具，烦躁者，亦死。阳明病，心下硬满者，不可攻，攻之，利遂不止者，死。直视谵语，喘满者，死。下利者，亦死。发汗多，重发汗者，亡其阳，谵语气短者，死。伤寒，若吐，若下，不解，不大便五六日至十余日，日晡所发潮热，不恶寒，独语如见鬼状者，发则不识人，循衣摸床，惕而不安，微喘直视，脉涩者，死。脉浮而芤，浮为阳，芤为阴，浮芤相搏，胃气生热，其阳即绝。少阴病，但厥无汗，而强发之，必动其血，未知从何道出，或从口鼻，或从目出，是名下厥上竭，为难治。少阴病，恶寒身蜷而利，手足逆冷者，不治。少阴病六七日，息高者，死。伤寒脉迟，六七日，而反与黄芩汤撤其热，脉迟为寒，今与黄芩汤复除其热，腹中当冷，不能食，今反能食，此名除中，必死。伤寒六七日，脉微，手足厥冷，烦躁，灸厥阴，脉不还者，死。伤寒，发热，下利，厥逆，躁不得卧者，死。伤寒发热，下利至甚，厥不止者，死。伤寒六七日，不利，便发热而利，其人汗出不止者，死。有阴无阳故也。伤寒五六日，不结胸，腹濡，脉虚，复厥者，不可下，此为亡血，下之死。发热而厥，七日下利者，为难治。伤寒六七日，大下后，寸脉沉而迟，手足厥逆，下部脉不至，咽喉不利，唾脓血，泄利不止者，为难治。下利，手足厥逆，无脉者，灸之不温，若脉不还，反微喘者，死。下利后，脉绝，手足厥冷，晬频率还，手足温者生，脉不还者死。伤寒，下利日十余行，脉反实者，死。呕而脉弱，小便复利，身有微热，见厥者，为难治。湿家下之，额上汗出，微喘，小便利者死。若下利不止者，亦死。
附：死证歌
两感伤寒不须治，阴阳毒过七朝期。黑斑下厥与上竭，阳病见阴脉者危。舌卷耳聋囊更缩，阴阳交及摸寻衣。重暍除中皆不治，唇吻青兮面黑黧。欬逆不已并脏结，溲便遗尿便难医。汗出虽多不至足，口张目陷更何为。喘不休与阴阳易，离经脉见死当知。结胸证具烦躁甚，直视摇头是死时。少阳证与阳明合，脉弦长大救时迟。汗后反加脉躁疾，须知脏厥命难追。虾游屋漏并雀啄，鱼翔弹石解绳推。更有代脉皆不救，以上诸证死无疑。
阴阳  ***************************
〔戴〕凡治伤寒，须辨阴阳二候，不可误也。阳经有三：太阳、阳明、少阳是也。阴经亦有三：太阴、少阴、厥阴是也。经之阴阳，以脏腑言，腑为阳，膀胱、胃、胆是也；脏为阴，脾、肾、肝是也。病之阴阳，乃是外邪之阴阳，阴气阳气是也。病在太阳，则热在皮肤之分，翕翕然，怫怫然而热，便有头痛、恶寒、体疼，其脉必浮而紧。病在阳明，则热在肌肉之分，或壮热，或熇熇而热，或蒸蒸而热，便有头额痛，或潮热，自汗，其脉必长而数。病在少阳，则必半表半里之热，或往来寒热，便有头角痛，口苦，呕而胸满，胁痛，其脉必弦而数。病在太阴，则手足渐冷，脉息渐沉，或自利腹满，呕吐不渴。病在少阴，虽然发热，手足自冷，脉必沉细。病在厥阴，则手足厥冷，脉微而缓，甚则唇青舌卷，囊缩。阳证：面红光彩，唇红，口干舌燥，能饮水浆，其人身轻，易以转动，常欲开眼见人，目睛了了，喜语言，其声响亮，口鼻之气，呼吸出入，能往而能来，小便或赤或黄，大便或秘或硬，手足自温暖，爪甲俱红活。阴证：面青黑，或有虚阳泛上，虽亦赤色，而不红活光彩。其人身重，难以转侧，或喜向壁卧，或蜷卧欲寐，或闭目不欲见人，目睛不了了，懒言语，语无声，气难布息，鼻中呼不出，吸不入，往来口与鼻中，气冷，不欲饮水，面上恶寒，有如刀刮。唇口或青或紫，舌色或青或紫或白，苔铺满而滑，不见红色。手足自冷，爪甲或青或紫，血自不红活。小便清白，或有淡黄，大便不实，或泻。虽肌表有热，以手按之则不甚热，阴甚者，则冷透手也。阴阳二气，皆能犯脏腑，故阳气犯太阳，则为伤风，恶风而有汗，阴气犯太阳，则为伤寒，恶寒而无汗。在太阳未得解，转入阳明、少阳二经，则纯乎阳，不如太阳之易治。若阳气未能罢，以次传入阴经，则为阴中之阳。盖缘阳经之阳气，来入阴经，虽有自利，欲寐，唇青，手足厥冷，舌卷囊缩等证，亦不可妄投热药，宜泻其阳之在阴经也。若阳病下之太过，阳气已脱，遂变为阴，所谓害热未已，寒病复起。或初得病，便是阴证，此是阴中之阴。盖缘阴气攻阴经，阴自得传，非自传诸阳经来，只当以温药回其阳，故阳入阴者，变阳以救阴，阴入阳者，用阳以救阳，二者不可不辨。
〔《活》〕太阳、阳明、少阳，皆属阳证也。太阳者，膀胱也。发热恶寒，头疼腰痛而脉浮也。阳明者，胃也。不恶寒，反恶热，濈濈汗出，大便秘，潮热而脉长也。少阳者，胆也。口苦咽干，胁下满，发热而呕，或往来寒热而脉弦也。麻黄汤、大青龙汤、桂枝汤，治太阳伤风寒也。大柴胡汤、调胃承气汤、小承气汤、大承气汤，治阳明伤寒也。小柴胡汤，治少阳伤寒也。其它药，皆发汗、吐下后证也。若阳气独盛，阴气暴绝，即为阳毒，必发躁狂走，妄言，面赤咽痛，身斑斑如锦纹，或下利黄赤，脉洪实，或滑促，当以酸苦之药投之，令阴气复而大汗解矣。古人云：酸苦涌泄为阴，谓苦参、大青、葶苈、苦酒之类，皆复其阴气也。微用苦，甚则兼用酸苦，折热复阴。若热极发厥，阳证似阴者，学者当以脉别之。
太阴、少阴、厥阴，皆属阴证也。何谓太阴证？太阴，脾之经，主胸膈抵胀。何谓少阴证？少阴，肾之经，主脉细，心烦，但欲寐，或自利而渴。何谓厥阴证？厥阴，肝之经，主消渴，气上冲心，心中疼热，饥不欲食，食则吐蛔，下之利不止也。三阴中寒，微则理中汤，稍厥，或中寒下利，即干姜甘草汤，大段重者，用四逆汤，无脉者，用通脉四逆汤。若阴气独盛，阳气暴绝，则为阴毒，其证四肢逆冷，脐腹筑痛，身如被杖，脉沉疾，病或吐或利，当急灸脐下，服以辛热之药，令复阳气而大汗解矣。古人云：辛甘发散为阳，谓桂枝、甘草、干姜、附子之类，能复其阳气也。微用辛甘，甚则用辛苦，若阴极热燥，阴证似阳者，学者亦当以脉别之。
〔罗〕阴证阳证辨：静江府提刑李君长子，年十九岁，四月病伤寒九日，医者作阴证治之，与附子理中丸数服，其证增剧，别易一医，又作阳证，议论差互，不敢服药。李君邀予往视，座间有数人，予不欲直言其证，但细为分解，令自忖度之。凡阳证者，身大热而手足不厥，卧则怛然，起则有力，不恶寒，反恶热，不呕不泻，渴而饮水，烦躁不得眠，能食而多语，其脉浮大而数者，阳证也。凡阴证者，身不热，而手足厥冷，恶寒蜷卧，恶闻人声，或自引衣盖覆，不烦渴，不饮食，小便自利，大便反快，其脉沉细而微迟者，阴证也。今诊其脉数，得六七至，其母云夜来叫呼不绝，全不睡，又喜饮冰水，予闻其言，知阳证悉具，且三日不见大便，宜急下之。予遂以酒煨大黄六钱，甘草炙二钱，芒硝五钱煎服，至夕下数行，燥粪二十余块，是夜汗大出，明日往视之，身凉脉静矣。予思《素问·热论》云：治之各通其脏腑，故仲景述《伤寒论》云：六经各异，传变不同。《活人》亦云：凡治伤寒，先须明经络。其义一也。昧者不学经络，不问病源，按寸握尺，妄意病证，不知邪气之所在，动致颠覆，真盲医哉。昔韩子云：医之病，病在少思。真理致之言也，学者审之。
〔吴〕夫阴证似阳者，乃水极似火也。盖伤寒传变，误服凉剂，攻热太速，其人素本肾气虚寒，遂变阴证。冷甚于内，逼其浮阳之火发于外，其人面赤烦躁，身有微热，渴欲饮水，复不能饮，大便秘结不通，小便淡黄，或呕逆，或气促，或郑言，或咽喉痛，所以状似阳证。或见面赤烦渴，大便秘结，作阳证妄投寒凉之药，下咽遂毙，可不谨哉！切其脉沉细迟微者，急以通脉四逆汤倍加人参、附子，以接其真阳之气。设或差迟，遂致阴盛阳衰，参、附亦不能救矣。此与阴盛隔阳例同。王太仆所谓身热脉数，按之不鼓击者，此名阴盛隔阳，非热也。
〔楼〕《素问》云：脉从而病反。言证似阳者，脉亦从证似阳，而其病反是寒也。证似阴者，脉亦从证似阴，而其病反是热也。故皆反其脉证施治，如身热微热，烦躁面赤，其脉沉而微者，阴证似阳也。身热者，里寒故也。烦躁者，阴盛故也。面戴阳者，下虚故也。若医者不知脉，误谓实热，反与凉药，则气消成大病矣。《外台秘要》云：阴盛发躁，名曰阴躁，欲坐井中，宜以热药治之。故仲景少阴证，面赤者，四逆汤加葱白治之。（〔垣〕寒凉之药入腹，周身之火，得水则升走，阴躁之极，故欲坐井中，是阳已先亡。医犹不悟，复认为热，重以寒药投之，其死何疑焉？）
〔垣〕或因吐，因呕，因嗽而发躁，蒸蒸身热，如坐甑中，欲得去衣居寒处，或饮寒水，则便如故，振寒复至，则气短促速，胸中满闷欲绝，甚则口开目瞪，声闻于外，而泪涕涎痰大作，其发躁须臾而已，如前。六脉细弦而涩，按之而虚，此大寒证也。以辛寒甘温之剂，大泻南方，北方则愈。冯内翰侄，因病伤寒，目赤而烦渴，脉息七至，按之不鼓。经曰：脉至而从，按之不鼓，诸阳皆然。此阴盛格阳于外，非热也，与姜、附之剂，汗出愈。
〔许〕伤寒六七日，无热，脉沉紧而细，烦躁不饮水，此阴盛格阳也，当用附子霹雳散。饮水者，不可与服。
〔吴〕夫阳证似阴，乃火极似水也。盖伤寒热甚，失于汗下，阳气亢极，郁伏于内，反见胜己之化于外，故身寒逆冷，神气昏昏，状若阴证也。大抵唇焦舌燥，能饮水，大便秘硬，小便赤涩，设有稀粪水利出者，此内有燥屎结聚，乃旁流之物，非冷利也。再审有矢气极臭者是也。其脉虽沉，切之必滑有力，或时躁热，不欲衣被，或扬手掷足，或谵语有力，此阳证也。轻者，人参白虎汤，或小柴胡合解毒汤主之。内实者，须下之，以调胃承气汤。或有潮热者，以大柴胡加芒硝。若大实大满，秘而不通者，以大承气汤下之。必须审察轻重，酌量用之。盖此与阳盛拒阴亦同。王太仆所谓病人身寒厥冷，其脉滑数，按之鼓击于指下者，此名阳盛拒阴，非寒也。
〔《活》〕手足逆冷，大便秘，小便赤，或大便黑色，脉沉而滑者，阳证似阴也。轻者，白虎汤，重者，承气汤。伤寒失下，血气不通，令四肢逆冷，此是伏热深，故厥亦深，速以大承气汤加腻粉下之，汗出立愈。盖热厥与阴厥自不同，热厥者，微厥却发热，阴厥即不发热，四肢逆冷，恶寒，脉沉细，大小便滑泄。
上二节，言证似阳而脉病属阴，证似阴而脉病属阳，故反其证而治之。盖证似阳而脉病属阴者，世尚能辨，若脉证俱是阴，而病独属阳者，举世莫辨，而致夭折者，滔滔皆是。许学士云：熙宁中邠守迪，因其犹子病伤寒，见其烦渴而汗多，以凉药治之，遂成阴毒，数日卒。迪痛悼之，遂着《阴毒形证诀》三篇，盖伤世之意深矣。
论曰：阴盛则外寒，阳虚则外寒，属表，故表证条云：外寒者，汗之则愈也。阳盛则内热，阴虚则内热，内热属里，故里证条云：内热者，下之则愈也。
〔赵〕《活人》第三十三问，引《素问》云：阳虚则外寒，阴虚则内热，阳盛则内热，阴盛则外寒。故治伤寒者，阳虚阴盛，汗之则愈，下之则死。阴虚阳盛，下之则愈，汗之则死。阴阳虚盛，非谓分尺寸也。《难经》云：阴阳虚盛者，说脉也。《素问》云：阴阳虚盛者，说表里也。仲景论伤寒汗下，故引《素问》表里之说，与《外台》所论合矣。《外台》云：表病里和，汗之则愈，表和里病，下之则愈。愚详《素问》论阴阳虚盛四证者，杂病也；《难经·六难》之文，论脉也；《外台》所述之文，论伤寒表里也。但仲景所论阴阳虚盛之意理实奥焉。经曰：邪气盛则实，精气脱则虚。因正气先虚，以致邪气客之而为盛实，于是有阴虚阳盛、阳虚阴盛二证之别。今《活人书》却将《素问》所论杂病阴阳虚盛四证，合而引证仲景伤寒四证之法，又改阳盛内热作外热，阴感内寒作外寒，所论初未尝合。愚因拓仲景所主阴阳虚盛之理而详说之。盖盛者，指邪气而言，虚者，指正气而言，阴阳虚盛，邪正消长之机也。且正气在人，阳主表而阴主里，邪气中人，表为阴而里为阳。若夫表之真阳先虚，故阴邪乘阳而盛实。表受邪者，阳虚也。脉浮紧者，阴邪盛于外也。是谓阳虚阴盛。所以用桂枝辛甘之温剂，汗之则阴邪消，温之则真阳长，使邪去正安故愈。又若里之真阴先虚，故阳邪入阴而盛实，里受邪者，阴虚也，脉沉实者，阳邪盛于内也。是谓阴虚阳盛，所以用承气酸苦之寒剂，下之则阳邪消，寒之则真阴长，邪去正安故愈。如其不然，阳盛而用桂枝，下咽即毙，阴盛而用承气，入胃即亡，是皆盛盛虚虚而致邪失正也。以是知仲景所主阳虚阴盛、阴虚阳盛二证之意深。盖指一为表证，一为里证，邪正消长而言，非兼言表和里病，里和表病而谓之阴阳虚盛也。况和者，无病处也。以和字训虚字，恐碍理。
〔王〕《难经》曰：伤寒，阳虚阴盛，汗出而愈，下之即死。阳盛阴虚，汗出而死，下之则愈。嗟乎！其伤寒汗下之枢机乎？夫邪之伤于人也，有浅深焉。浅则居表，深则入里。居表则闭腠理，发怫热，见恶寒、恶风、头痛等证。于斯时也，惟辛温解散而可愈。入里则为燥屎、作潮热、形狂言、谵语、大渴等证，于斯时也，惟咸寒攻下而可平。夫寒邪外客，非阴盛而阳虚乎？热邪内炽，非阳盛而阴虚乎？汗下一差，生死反掌，吁！是言也，谓之伤寒汗下枢机，其不然欤？惜乎，释者旁求，厥义滋隐。《外台秘要》曰：此阴阳，指身之表里言。病者为虚，不病者为盛，表病里和，是阳虚阴盛也，表和里病，是阳盛阴虚也。窃意阴阳之在人，均则宁，偏则病。无过不及之谓均，过与不及之谓偏。盛则过矣，虚则不及矣，其可以盛为和乎？故《内经》云：邪气盛则实，精气夺则虚。且谓阳虚当汗，阴虚当下，乃遗邪气而反指正气为言，得无晦乎？《伤寒微旨》曰：此阴阳，指脉之尺寸言。尺脉实大，寸脉短小，名阴盛阳虚，可汗。寸脉实大，尺脉短小，名阳盛阴虚，可下。苟汗证已具，而脉未应，必待尺脉力过于寸而后行，下证已具，而脉未应，必待寸脉力过于尺而后用。窃意越人设难以病不以脉，其所答也，何反以脉不以病乎？且脉固以候病也。倘汗下之证已急，不可少缓，待脉应而未应，欲不待则惑于心，欲待之则虑其变，二者之间，将从病欤？将从脉欤？吾不得无疑于此也。或诘予曰：仲景《伤寒论》引此而继以桂枝下咽，阳盛则毙，承气入胃，阴盛以亡之语。夫桂枝表药，承气里药，反则为害，是固然矣。然麻黄汤亦表药也，其不言之，何欤？且子以阴盛为寒邪，寒邪固宜用麻黄也。今反举桂枝，又何欤？予曰：何不味仲景之言乎？其曰：凡伤寒之病，多从风寒得之。又曰：脉浮而紧，浮则为风，紧则为寒。又桂枝汤条而曰：啬啬恶寒，淅淅恶风。麻黄汤条而曰恶风。夫风寒分言，则风阳而寒阴，风苟行于天地严凝凛冽之时，其得谓之阳乎？是则风寒常相因耳。故桂枝、麻黄皆温剂也。以温剂为治，足以见风寒之俱为阴邪矣。但伤卫则桂枝，伤营则麻黄，营卫虽殊，其为表则一耳。仲景此言，但以戒汗下之误为主，不为营卫设也。举桂枝，则麻黄在其中矣。所谓阳盛即毙者，是言表证已罢，而里证既全，可攻而不可汗。所谓阴盛以亡者，是言里证未形，而表证独具，可汗而不可攻。由此观之，则越人、仲景之本旨，庶乎畅然于其中矣。
表里  ***************************
王海藏云：治伤寒须分表里，若表里不分，汗下差误，岂为上工？且如均是发热，身热不渴，为表有热，小柴胡加桂枝主之。厥而脉滑为里有热，白虎加人参主之。均是水气，干呕微利，发热而咳，为表有水，小青龙加芫花主之。体凉表证罢，咳而胁下痛，为里有水，十枣汤主之。均是恶寒，有热而恶寒者，发于阳也，麻黄、桂枝、小柴胡主之。无热而恶寒者，发于阴也，附子、四逆主之。均是身体痛，脉浮发热，头痛，身体痛者，为表未解，麻黄汤主之。脉沉自利，身体痛者，为里不和，四逆汤主之。以此观之，仲景表里之法甚详，学者宜深究心焉。
《活人》云：发热恶寒，身体痛而脉浮者，表证也。表证者，恶寒是也。恶寒者，属太阳，宜汗之。不恶寒，反恶热，手掌心并腋下濈濈汗出，胃中干燥，结聚潮热，大便硬，小便如常，腹满而喘，或谵语，脉沉而滑者，里证也。里证者，内热是也。内热者，属阳明，宜下之。伤寒始发热恶寒，今汗后不恶寒，但倍发热而躁；始脉浮而大，今脉洪实，或沉数细；始惺静，今狂语，此为胃实阳盛，再汗即死，须下之则愈。亦有始得病，便变阳盛之证，须便下之，不可拘以日数，更有心胸连腹脐，大段疰闷，腹中痛，坐卧不安，冒闷喘急，极者亦不问他证，便下之。若失下，则气血不通，四肢便厥。医人不知，反疑是阴厥，复进热药，祸如反掌，不可不察也。
成无己曰：邪之客于表者，为寒邪与阳相争，则为寒矣。邪之入于里者，为热邪与阴相争，则为热矣。邪在半表半里，外与阳争而为寒，内与阴争而为热，是以往来寒热，邪居表多则多寒，邪居里多则多热，邪半在表半在里，则寒热亦半矣。邪在表者，必渍形以为汗，邪在里者，必荡涤以取利。其余不外不内，半表半里，又非发汗之所宜，亦非吐下之所对，是当和解则可矣。小柴胡为和解之剂也。
李东垣曰：邪在营卫之间，谓之半表半里也。太阳阳明之间，少阳居身之半表半里也。五苓散分阴阳，膀胱经之半表半里也。理中汤治吐泄，上下之半表半里也。
〔《活》〕伤寒表证当汗，里证当下，不易之法也。发表攻里，本自不同。甘遂、神丹，不可合饮，桂枝、承气，安可并进？然而假令病人脉浮而大，是表证当汗，其人发热烦渴，小便赤，却当下，此是表里俱见，五苓散主之。假令伤寒不大便六七日，头痛有热者，是里证，当下。其人小便清者，知不在里，仍在表也，当须发汗。此是两证俱见，即未可下，宜与桂枝汤。假令病人心下满，口不欲食，大便硬，脉沉细，是里证，当下。其人头汗出，微恶寒，手足冷，却当汗。此两证俱见者，仲景所谓半在表半在里也，小柴胡主之。假令太阳病表证未除，而医数下之，遂挟热而利不止，心下痞硬，仲景谓之表里不解，桂枝人参汤主之。本太阳病，医反下之，因而腹痛，是有表复有里，仲景用桂枝加芍药汤，痛甚者，桂枝加大黄。又云：太阳病，桂枝证，医反下之，利遂不止，脉促者，表未解也。喘而汗出者，葛根黄芩黄连汤主之。烦躁口苦，腹满而喘，发热汗出，不恶寒，反恶热，此阳明证也。则脉反浮而紧，是有表里俱见，不可汗下，宜栀子汤吐之。此仲景治伤寒有表复有里之法也。
王海藏云：大柴胡汤，治表里内外俱热之证，治有表者，或脉浮，或头痛，或恶风，或恶寒，四证中，或有一二尚在者，乃十三日过经不解是也。治有里者，或谵语，或妄语，或掷手扬视，此皆里之急者也。若欲汗之，则里证已急，欲下之，则表证尚在，通宜大柴胡汤。
伤寒四五日后，以至过经，无表证，又于里证未可下者，皆可用小柴胡随证加减用之，以至十余日亦可用。十余日外，用小柴胡不愈者，若大便硬，看证可下，则用大柴胡下之。以过经，其人稍虚，当下者，用大柴胡汤则稳当。恐承气太紧，病人不能禁也。仲景云：六七日，目中不了了，睛不和，无表里证，大便难，身微热，此为实也，当下之，宜大承气汤。又云：病人无表里证，发热七八日，脉虽浮数，可用大柴胡下之。假令已下，脉数不解，至六七日不大便者，有瘀血也，属抵当汤。
伤寒杂病  ***************************
海藏王好古曰：世之治伤寒有法，疗杂病有方，是则然矣，然犹未也。吾谓治伤寒亦有法，疗杂病亦有方，方即法也。岂有异乎？要当全识。部分经络，表里脏腑，岂有二哉？以其后世才智之不及古也，所以分伤寒、杂病为二门，故有长于此而短于彼者。逮夫国家取士，分科为七，宜乎愈学而愈陋，愈专而愈粗也。试以伤寒、杂病二科论之，伤寒从外而之内者，法当先治外而后治内。杂病从内而之外者，法当先治内而后治外。至若于中外不相及，则治主病，其方法一也，亦何必分之为二哉？大抵杂病之外，不离乎表，伤寒之内，不离乎里。表则汗，里则下，中则和，不易之法，剂之寒热温凉，在其中矣。
〔戴〕有伤寒杂病，有伤寒正病，伤寒杂病者，难以正病治。如病人证状不一，有冷有热，阴阳显在目前，当就其中大节先治，其余证则徐治，然亦不可用独热独寒之剂，又如呕渴烦热，进小柴胡汤，呕渴烦热止矣。而下利不休，以小柴胡汤为非，则呕渴烦热不应止，以为是，则下利不应见。吐利厥逆，进姜附汤，吐利厥逆止矣。而热渴谵语，昏不知人，以姜附为非，则吐利厥逆不应止。以为是，则热渴谵语不应见。此亦伤寒杂病，虽无前项冷热二证显然并见之迹，而阴中有阳，阳中有阴，潜伏其间，未即发见，用药一偏，此衰彼盛，医者当于有可疑之处，能反复体认，无致举一废一，则尽善矣。
类证杂论  ***************************
三阳证有合阳，有纯阳。三阴证有盛阴，有纯阴。合阳者，经所谓合病者是也。纯阳者，经所谓脉阴阳俱盛，大汗出不解者死。又曰：凡发汗，服汤药，至有不肯汗者，死。谓阳热甚而阴气绝也，故不能作汗。二者俱是有阳而无阴，故曰纯阳也。三阴有盛阴者，如少阴病，身体痛，手足寒，骨节痛，脉沉者，附子汤主之。谓手足寒，身体痛，脉沉者，寒盛于阴也。纯阴者，如少阴病，恶寒身蜷而利，手足逆冷者不治，谓无阳也。有寒客三阴，极而生热，则传阳明。凡邪初中三阴则寒，故宜温药发汗。及寒极变热，则复宜寒药下之。盖三阴三阳皆能自受邪，不只自太阳经传也。故经曰：阳明居中土也，万物所归，无所复传。如太阳入胃，则不传阳明。阳明入胃，则不传少阳。少阳入胃，则不传三阴，若三阴又有自受邪，变热入胃者。故经曰：伤寒脉浮而缓，手足自温者，系在太阴。太阴当发身黄，若小便自利者，不能发黄。至七八日，大便硬者，为阳明病也。此太阴之邪入阳明也。又少阴病六七日，腹胀不大便者，急下之，宜大承气汤。此少阴之邪入腑也。经曰：下利有谵语者，燥屎也，宜小承气汤。此厥阴之邪入腑也。三阴变热入腑者，往往有之，不可不察。有一阳中寒者，太阳十六证云，伤寒，脉浮，自汗出，小便数，心烦，微恶寒，脚挛急，此邪中膀胱经，虚寒也，宜桂枝加附子汤则愈。医以其证象于阳旦，若反与桂枝汤，欲攻其表，此误也，得之便厥，咽中干，烦躁，吐逆者，作甘草干姜汤，以复其阳。厥愈足温，更作芍药甘草汤，以伸其脚。若胃气不和，谵语者，少与调胃承气汤。若重发汗，复加烧针者，四逆汤主之。观仲景此治，其于坏病，何有此先汗而后下之法也。又如下利清谷，里寒外热，身体疼痛，急当救里，四逆汤。利止里和，清便自调，急当救表，桂枝汤。此先温而后汗之法也。孙兆曰：本是阳病热证，为医吐下过多，遂成阴病者，却宜温之。有本是阴病，与温药过多，致胃中热实，或大便硬，有狂言者，亦宜下也。
论中有称太阳经病者，太阴经病者，有称伤寒者，中风者，有但称厥者，下利者，有但称病者。凡称某经者，盖以邪中其经，故以经名之，非特谓伤寒之候，谓兼有杂病者。凡云伤寒而不云经者，故非杂病也。谓六经俱有之证，难以一经拘之。中风者亦然。凡云下利及厥，与夫称病人等名证者，谓六经、伤寒、中风、杂病等候俱有是证也。叔和类证编入各经，故有所未当者。如下利有谵语者，有燥屎也，宜小承气汤。叔和编入厥阴下利条内，若以证言之，正当属阳明也。似此者非一，致令后人拘于六经，妄分寒热，有乖圣道。夫善治病者，须要详辨太阳传经之邪，各经直中之邪，曾无汗吐下之证，火逆水喷之证，结胸发黄，血谛痞利，厥逆之证，如中风、伤寒、杂病之候，一切之疾，不拘六经，但分表里。盖六经俱有表里二证，但有表证即发汗，但有里证即宜下，或表里二证俱见，则宜以攻里发汗之药，分表里病证多少用之。病在半里半表者，和解之，此传经之治也。杂病寒证在表者，辛温汗之，寒中里者，大热之剂救之，亦不过明其表里而已矣。
大凡初服药时无是证，服药后而生新证者，故经曰：若吐、若汗、若下后之证是也，即坏病也。当救何逆而治之。若初服药有是证，服药后只是原证如故，不见新有证候者，只是病未退，仲景所谓服汤一剂尽，病证犹在者，更作服也，汗下同法。清碧杜先生曰：阳热病难疗，阴寒病易治。盖热者，传经变态不一，阴寒不传，治之亦一定法耳。仁安严先生云：凡医他人治过伤寒，须究前证曾服何药，倘证交杂，先以重者为主，次论轻者。假如传经之邪，治有三法：在皮肤者汗之，在表里两间者和解之，在里者下之，此自外入内之治也。至若体虚之人，交接阴阳，饮食不节，则里虚中邪，又非在表可汗之法，必用大热之剂温散。经曰：阴中于邪，必内栗也。表气微虚，里气失守，故使邪中于阴也。方其里气不守而为邪中，正气怯弱，故成栗也。故经言寒则伤营，营者血也。血寒则凝而不行，致四肢血气不接而厥，身体冷而恶风寒，附子、干姜，适得其当。若寒退而热毒内攻，目中不了了，下利清水，腹满，又有急下之法，此论少阴经之治法也。若寒退而手足厥，其厥乍热乍凛，腹中痛而小便不利，又有四逆散之治法，所谓少阴传变，与太阳相同者此也。
大抵治伤寒，必须审证施治，有脉与证相合者，则易于识别，若脉证不相符，却宜审的急缓治之。但凭证亦不可，但凭脉亦不可，务要脉证两得，方为尽善。上工治尤甚者为急，故虽有但凭证而不凭脉者，有但凭脉而不凭证者，如经曰：脉浮大，心下硬，有热属脏者攻之，不令发汗，此又非表邪可汗之脉法也。如促脉为阳盛，若下利喘而汗出，用葛根黄芩黄连汤。若厥冷脉促，为虚脱，非灸非温不可，此又非阳盛之脉法也。如阳明脉迟，不恶寒，身体濈濈汗出，则用大承气。此又非诸迟为寒之脉法也。少阴病，始得之，反发热，脉沉，宜麻黄细辛附子汤微汗之，此又非脉沉在里之脉法也。但不恶寒三字为主，经虽云桂枝下咽，阳盛则毙，此定法也。如谵语而恶寒，必用桂枝先解之，已而下之，但以有表无表为辨耳。此仲景但凭证不凭脉之治法也。
如经所谓结胸证宜下之，其脉浮者，不可下。此又非发热七八日，虽脉浮数者，可下之证也。谵语，发潮热，脉滑而疾者，小承气，因与一升，明日不大便，脉反微涩，不可更与承气也。此又非汤入腹中转矢气者，乃可攻之之证也。发热恶寒，脉微弱，尺中迟者，俱不可汗，此又非在表宜汗之证也。此仲景凭脉不凭证之治法也。
盖以脉而知病之浅深，其证之必然者也。圆机之士，临病消息，脉证既决，又何难焉？医之玄微，其在斯乎！
凡经云某阳某阴病者，却要辨认疑似之间，商确得病证明白，然后用药，庶免差误。经曰：病有发热而恶寒者，发于阳也。无热而恶寒者，发于阴也。谓如伤寒，或已发热，或未发热，必恶寒，体痛，呕逆，脉阴阳俱紧者，谓继之以发热，此则发于阳也。其初未发热，与无热而恶寒，发于阴者相似，有不同者，头痛项强，阴证无头痛故也。若恶寒而蜷，脉沉细而紧者，此发于阴也。在阳者可发汗，在阴者宜温里。
如少阴脉沉，始得之反发热，似乎太阳，乃有不同者，其热不翕翕然，证无头疼。
少阴腹痛下利，与太阴相似，有不同者，太阴不渴，少阴则渴，手足有温厥之殊。
温病与痉病，皆与太阳相似，有不同者，痉脉沉细，温病不恶风寒而渴。
伤寒与中暍相似，其不同者，伤风不渴，中暍即渴，伤寒与冬温相似，其不同者，伤寒脉浮紧，冬温脉不浮。
时行传染与伤寒相似，其不同者，时行传染，脉不浮，伤寒脉浮。
太阳中湿与太阳伤寒相似，有不同者，湿脉沉而细也。答曰：脉虽相似，而痉则不同，痉则身不疼，而湿则身疼也。
暑脉虚细，又曰微弱，又曰弦细芤迟，诸如此者，与痉脉、湿脉颇相似。虽然脉似而证不同，暑则自汗而渴，湿则不渴身疼，痉则身不疼也。
太阳中风见寒脉，用大青龙。其证与太阳伤寒相似，有不同者，中风见寒脉，有烦躁也，麻黄证则无烦躁。
太阳伤寒见风脉，用大青龙。其证与中寒湿相似，有不同者，其脉浮缓，寒湿则脉沉细微。经云无少阴里证者，盖太阳与少阴为表里，今脉证俱属太阳表经，故云无少阴里证也。
小青龙证与小柴胡证相似，有不同者，小青龙无往来寒热，胸胁满硬痛之证，但有干呕发热而咳，此则为表不解，水停心下也。虽有或为之证，与小柴胡相似，终无半表半里之证为异耳。
察色要略  ***************************
凡看伤寒，必先察其色。《内经》曰：声合五音，色合五行，声色符同，然后可以知五脏之病也。然肝色青，其声呼；肺色白，其声哭；心色赤，其声笑；脾色黄，其声歌；肾色黑，其声呻也。且夫四时之色，相生则吉，而相克则凶，如青赤见于春，赤黄见于夏，黄白见于长夏，白黑见于秋，黑青见于冬，此乃相生之色也。若肝病之色青而白，心病之色赤而黑，脾病之色黄而青，肺病之色白而赤，肾病之色黑而黄，此皆五行之相克，为难治矣。且以五脏之热色见于面者，肝热则左颊先赤，肺热则右颊先赤，心热则颜先赤，脾热则鼻先赤，肾热则颐先赤也。至于面黑者为阴寒，面青为风寒，青而黑主风、主寒、主痛，黄而白为湿、为热、为气不调，青而白为风、为气滞、为寒、为痛也。大抵黑气见于面多凶，为病最重，若黑气暗中明，准头、年寿亮而滋润者生，黑而枯夭者死也。此乃略举其要。《内经》以五色微诊，可以目察。《难经》曰：望而知之，谓之神，故色不可不察也。
凡看伤寒，必先察色，然后切脉审证，参合以决死生吉凶。夫色有青黄赤白黑，见于面部皮肤之上，气有如乱丝乱发之状，隐于皮里也。盖五脏有五色，六经有六色，皆见于面，以应五行，相生者吉，相克者凶，滋营者生，枯夭者死。自准头、年寿、命宫、法令、人中皆有气色，其滋润而明亮者吉，暗而枯燥者凶也。又当分四时生克之理，而通察之。兹略具五色伤寒之要者，列于下，以便览焉，
青色属木，主风、主寒、主痛，乃足厥阴肝经之色也。凡面青、唇青者阴极也。若舌卷囊缩者，宜急温之。如夹阴伤寒，小腹痛，则面青也。《内经》曰：青如翠羽者生，青如草兹者死。青而黑，青而红，相生者生。如青白而枯燥，相克乃死也。脾病见青气，多难治。
赤色属火，主热，乃手少阴心经之色。在伤寒见之，而有三阳一阴之分也。如足太阳属水，寒则本黑，热则红也。经曰：面色缘缘正赤者，阳气怫郁在表，汗不彻故也。当发其汗，若脉浮数，表热，不汗出者，面色红赤而光彩也。经言阳明病，面合赤色者，不可攻之。合者，通也。谓表邪未解，不可攻里也。若阳明内实，恶热不恶寒，或蒸蒸发热，或日晡潮热，大便秘结，谵语面赤者，此实热在里，可攻之也。如表里俱热，口燥舌干，饮水，脉洪面赤，里未实者，且未可下，宜人参白虎汤和之也。如少阳经病，热在半表半里，面红，脉弦者，宜小柴胡汤和之，不可下也。经言：少阴病，下利清谷，里寒外热，面赤者，四逆汤加葱白主之。此阴寒内极，逼其浮火上行于面，故发赤色，非热也。若不察仔细，误投寒凉之剂即死，可不谨哉！又夹阴伤寒，虚阳泛上者，亦面赤也。但足冷，脉沉者是。又烦躁，面赤，足冷，脉沉，不能饮水者，此阴极也，宜温之。若久病虚人，午后面两颊颧赤者，此阴火也，不可作伤寒治之。然三阳之气，皆会于头额，其从额上至巅顶，络脑后者，太阳也。从额至鼻，下于面者，阳明也。从头角下耳中、耳之前后者，少阳也。但有红气，或赤肿者以分之。盖大头伤寒证，正要知此部分可也。《内经》曰：心热则颜先赤，脾热则鼻先赤，肝热则左颊先赤，肺热则右颊先赤，肾热则颐先赤。若赤而青，赤而黄，为相生则吉，如赤而黑，为相克则凶。经言：赤如鸡冠者生，如衃血者死。盖准头、印堂有赤气，枯夭者死，明润者生也。如肺病见赤气者，则难治。
黄色属土，主湿，乃足太阴脾经之色。黄如橘子明者，热也。黄如熏黄而暗者，湿也。凡黄而白，黄而红，相生则吉，若黄而青，相克者则凶也。《内经》曰：黄如蟹膏者生，黄如枳实者死。若准头、年寿、印堂有黄气，明润者，病退而有喜兆也。若枯燥而夭者，死。凡病欲愈，目眦黄也，长夏见黄白则吉，若黄青则凶也。
白色属肺金，主气血不足也。乃手太阴肺经之色，肝病见之难治。《内经》曰：白如豕膏者生，白如枯骨者死。凡印堂、年寿白而枯夭者凶，白而光润者吉。若白而黑，白而黄，相生吉也。若白而赤，相克则凶矣。凡伤寒面白无神者，发汗过多，或脱血所致也。
黑色属水，主寒、主痛，乃足少阴肾经之色也。凡黑而白，黑而青，相生则吉，若黑而黄，相克则凶。《内经》曰：黑如乌羽者生，黑如炱者死。若准头、年寿、印堂黑气枯夭者，死。黑中明润者，生也。黑气自鱼尾相牵入太阴者死。黑气自法令、人中入口者死。耳、目、口、鼻黑气枯夭者死。凡面准头、命宫明润者生，枯暗者死。若心病见黑气在头者，死也。华佗曰：凡病人面色相等者吉，不相等者凶。如面青目白，面赤目青，面黄目青，面赤目白，面白目黑，面黑目白，面白目青，皆为不相等，故曰凶也。相等者，面目俱青俱红之类也。
〔察目〕
凡目睛明能识见者，可治。睛昏不识人，或反目上视，或瞪目直视，或目睛正圆，或戴眼反折，或眼胞陷下者，皆不治也。凡开目而欲见人者，阳证也。闭目而不欲见人者，阴证也。凡目中不了了，睛不和，热甚于内也。凡目疼痛者，属阳明之热。目赤者，亦热甚也。目瞑者，必将衄血也。白睛黄者，将发身黄也。凡病欲愈，目眦黄，鼻准明，山根亮也。
〔察鼻〕
鼻头色青者，腹中痛。苦冷者，死。微黑者，水气。黄色者，小便难。白色者，为气虚。赤色者，为肺热。鲜明者，有留饮也。鼻孔干燥者，属阳明之热，必将衄血也。鼻孔干燥，黑如烟煤，阳毒热深也。鼻孔冷滑而黑者，阴毒冷极也。鼻息鼾睡者，风温也。鼻塞浊涕者，风热也。鼻孔扇张者，为肺风肺绝而不治也。
〔察口唇〕
凡口唇焦干为脾热，焦而红者吉，焦而黑者凶。唇口俱赤肿者，热甚也。唇口俱青黑者，冷极也。口苦者，胆热也。口中甜者，脾热也。口燥咽干者，肾热也。舌干口燥而欲饮水者，阳明之热也。口噤难言者痉，风也。凡唇上有疮，为狐虫食其脏，下唇有疮，为惑虫食其肛也。若唇青舌卷，唇吻反青，环口黧黑，口张气直，口如鱼口，口唇颤摇不止，气出不返，皆不治也。
〔察耳〕
凡耳轮红润者生，或黄，或白，或黑，或青而枯燥者死。薄而白、薄而黑，皆为肾败。凡耳聋、耳中疼，皆属少阳之热，尚为可治。若耳聋，舌卷唇青，此属厥阴，为难治也。
〔察舌〕
凡舌鲜红者吉，青为冷，青而紫者，为阴为寒也。赤而紫者，为阳为热也。黑者亢极，为难治。凡舌上苔白而滑者，表有寒也。又曰：丹田有热，而胸中有寒也。苔黄而燥渴者，热盛也。苔黑而燥渴者，热甚而亢极也。若不燥渴，舌上黑苔而滑者，为寒为阴也。舌卷而焦黑而燥者，阳毒热极也。舌青而苔滑者，阴毒冷极也。凡舌肿胀，舌上燥裂，舌生芒刺，皆热甚也。凡舌硬，舌强，舌短缩，神气昏乱，语言不清者，死也。又阴阳易病，吐舌数寸者，死也。舌乃心之窍，属火而色红者吉，惟黑者乃水克火，故难治也。
〔察身〕
凡病人身轻，自能转侧者，易治。若身体沉重，不能转侧者，则难治也。盖阴证则身重，必足冷而蜷卧，恶寒，常好向壁卧，闭目不欲向明，懒见人也。又阴毒，身如被杖之疼，身重如山，而不能转侧也。又中湿、风湿，皆主身重疼痛，不可转侧，要当辨之。大抵阳证身轻而手足和暖，开目而欲见人，为可治。若头重视身，此天柱骨倒而元气败也。凡伤寒传变，循衣摸床，两手撮空，此神去而魂乱也。凡病人皮肤润泽者生，而枯燥者死。经曰：脉浮而洪，身汗如油，喘而不休，形体不仁，乍静乍乱，此为命绝也。

卷二·太阳病  ——————————————————————————————————————————————————————————————————————————————————————————

太阳病  ***************************
（发热　恶寒　恶风　头痛　项强　身体痛）
〔黄〕经曰：太阳之为病，头项强痛而恶风寒，不传经者固有之，然而传者多矣。如经言：伤寒一日，太阳受之，脉若静者为不传，颇欲吐，及烦躁，脉数急者，为传也。又曰：伤寒二三日，阳明少阳证不见者，为不传也。太阳经治法有汗、吐、下、温、和解、调并刺俱有之。盖太阳所感非一，传变多端故也。虽发汗解肌一法，证有轻重，脉有浮沉，用药必宜随脉证用之，庶造仲景之深意。如发热恶寒，脉浮紧，麻黄汤。自汗恶风，脉浮缓，桂枝汤。此脉证相应之定法也。又如项背强几几，反汗出，恶风，桂枝加葛根。脉微而恶寒，桂枝麻黄各半汤。发热恶寒，热多寒少，脉微弱者，桂枝二越婢一汤。脉浮紧，自汗出，小便数，心烦，微恶寒，脚挛急，桂枝加附子汤。又如汗后复宜汗者，发汗，遂漏不止，恶风，小便难，四肢微急，难以屈伸，桂枝加附子汤。服桂枝，大汗出，脉洪大者，与桂枝如前法。若如疟状，日再发，宜桂枝二麻黄一汤。仲景汗剂二十七汤，所治五十九证，大宜精别，如何而用青龙汤，如何而用五苓散，如何而用茯苓甘草汤之类。盖病有轻重，治有急缓故也。清碧杜先生曰：伤寒阳热之证，传经之邪，变态不一，辨之不精，则汗、吐、下三法之治一差，死生反掌矣。非比阴寒之邪，中在一经，不复传变，易于治也。不过随寒邪轻重，用温药治之，一定之法耳。今之庸工，好用热剂，而不知凉药之妙且难也。
汗：桂枝汤、桂枝加葛根汤、桂枝加厚朴杏子汤、桂枝加附子汤、桂枝去芍药汤、桂枝去芍药加附子汤、桂枝麻黄各半汤、桂枝二越婢一汤、桂枝二麻黄一汤、桂枝去桂加茯苓白术汤、葛根汤、葛根加半夏汤、葛根黄连黄芩汤、麻黄汤、大青龙汤、小青龙汤、桂枝加芍药人参新加汤、麻黄杏仁甘草石膏汤、五苓散、桂枝去芍药加蜀漆龙骨牡蛎救逆汤、桂枝加桂汤、桂枝甘草龙骨牡蛎汤、桂枝附子汤、茯苓甘草汤、文蛤散、去桂加白术汤、甘草附子汤。
吐：栀子豉汤、栀子甘草豉汤、栀子生姜豉汤、栀子厚朴汤、栀子干姜汤、瓜蒂散。
下：调胃承气汤、大柴胡汤、承气汤、柴胡加芒硝汤、桃仁承气汤、抵当丸、大陷胸汤、抵当汤、大陷胸丸、白散、十枣汤、大黄黄连泻心汤、附子泻心汤。
温：甘草干姜汤、芍药甘草汤、四逆汤、干姜附子汤、茯苓桂枝甘草大枣汤、厚朴生姜甘草半夏人参汤、茯苓桂枝白术甘草汤、芍药甘草附子汤、茯苓四逆汤、桂枝甘草汤、真武汤、小建中汤、炙甘草汤。
和解：小柴胡汤、柴胡加龙骨牡蛎汤、小陷胸汤、柴胡桂枝干姜汤、半夏泻心汤、生姜泻心汤、甘草泻心汤、柴胡桂枝汤、桂枝人参汤、白虎汤、白虎加人参汤、黄芩汤、黄芩加半夏生姜汤。
调：赤石脂禹余粮汤、旋复代赭石汤、黄连汤。
刺：纵横刺期门、服桂枝、刺风池、风府；太少并病刺期门、热入血室刺期门、太少并病刺大椎、肺俞。
太阳之为病，脉浮，头项强痛而恶寒。
（〔成〕经曰：尺寸俱浮者，太阳受病，太阳主表，为诸阳主气。脉浮，头项强痛而恶寒者，太阳表病也。但有一毫头痛，即为在表。）太阳病，发热，汗出恶风，脉缓者，名为中风。（太阳病，上条所揭云云者是也。后皆仿此。〔成〕风，阳也。寒，阴也。风则伤卫，发热，汗出，恶风者，卫中风也。营病则发热无汗，不恶风而恶寒；卫病则发热汗出，不恶寒而恶风。以卫为阳，卫外者也。病则不能卫固其外而皮腠疏，故汗出而恶风也。伤寒脉紧，伤风脉缓者，寒性劲急，而风性解缓故也。）太阳病，头痛发热，汗出，恶风者，桂枝汤主之。太阳病，发热汗出者，此为营弱卫强，故使汗出，欲救邪风者，宜桂枝汤。
（〔成〕太阳中风，风并于卫，则卫实而营虚。营者，阴也。卫者，阳也。发热汗出，阴弱阳强也。《内经》曰：阴虚者，阳必凑之，故少气时热而汗出。与桂枝汤解散风邪，调和营卫。）
太阳中风，阳浮而阴弱，阳浮者，热自发，阴弱者，汗自出，啬啬恶寒，淅淅恶风，翕翕发热，鼻鸣干呕者，桂枝汤主之。
（〔成〕阳以候卫，阴以候营。阳脉浮者，卫中风也。阴脉弱者，营气弱也。风并于卫，则卫实而营虚，故发热汗自出也。经曰：太阳病，发热汗出者，此为营弱卫强者是也。啬啬者，不足也，恶寒之貌也。淅淅者，洒淅也，恶风之貌也。卫虚则恶风，营虚则恶寒，营弱卫强，恶寒复恶风者，以自汗出则皮肤缓，腠理疏，是亦恶风也。翕翕者，熇熇然而热也。若合羽所覆，言热在表也。鼻鸣干呕者，风拥而气逆也。与桂枝汤，和营卫而散风邪也。）病人脏无他病，时发热，自汗出而不愈者，此卫气不和也。先其时发汗则愈，宜桂枝汤主之。（时发热，自汗出，谓有时而发热自汗出，有时而止。惟其时作时止，故病留连而不愈也。当其发热自汗之时，不可与药，当先其时作，候其时止，而后与之，故曰先其时也。《素问》曰：当其盛而必毁，因其衰也，事必大昌。其是之谓欤？
桂枝汤方
桂枝（三两，去皮）　芍药（三两）　甘草（二两，炙）　生姜（三两，切）　大枣（十二枚，擘）
上五味，㕮咀，以水七升，微火煮取三升，去滓，适寒温，服一升。服已须臾，啜热稀粥一升余，以助药力。温覆令一时许，遍身漐漐，微似有汗者益佳，不可令如水流漓，病必不除。若一服汗出病瘥，停后服，不必尽剂。若不汗，更服，依前法。又不汗，后服小促其间，半日许，令三服尽。若病重者，一日一夜服，周时观之，服一剂尽，病证犹在者，更作服。若汗不出，乃服至二三剂。禁生冷、粘滑、肉面、五辛、酒酪、臭恶等物。（小促，宋板作少从客。）
〔成〕经云：桂枝本为解肌，若脉浮紧，发热，汗不出者，不可与之。常须识此，勿令误也。盖桂枝汤本专主太阳中风，必也皮肤疏凑，又自汗，风邪干于卫气者，乃可投之也。仲景以解肌为轻，以发汗为重，故发汗、吐、下后，身疼不休者，津液内耗也。虽有表邪，而只可解肌，故须桂枝汤少和之也。桂味辛热，用之为君，桂犹圭也，倡导诸药，为之先聘，是谓辛甘发散为阳之意。盖发散风邪，必以辛为主。《内经》所谓风淫所胜，平以辛，佐以苦，以甘缓之，以酸收之。是以芍药为臣，而甘草为佐也。《内经》曰：风淫于内，以甘缓之，以辛散之。生姜味辛温，大枣味甘温，是用以为使。而此又不特专于发散，以脾主为胃行其津液，姜、枣之用，专行脾之津液，而和营卫者也。麻黄汤不用姜、枣者，谓专于发汗，不待行化而津液得通矣。
〔庞〕凡桂枝汤病证者，常自汗出，小便不数，手足温和，或手足指稍露之则微冷，覆之则温，浑身热，微烦，而又憎寒，始可行之。若病者无汗，小便数，或手足逆，身冷，不恶寒，反恶热，或饮酒后，慎不可行桂枝汤也。脉紧，必无汗，设有汗，不可误作桂枝证。
〔许〕有人病发热恶寒，自汗，脉微弱而浮，三服汤而愈。此方在仲景一百十三方内，独冠其首，今人全不用，何也？仲景云：太阳中风，阳浮而阴弱，阳浮者（云云），至翕翕发热，宜桂枝汤。此脉与证，仲景说得甚明，后人看不透，所以不敢用也。假令寸口脉微，名曰阳不足，阴气上入阳中，则洒淅恶寒也。尺脉弱，名曰阴不足，阳气下陷入阴中，则发汗也。此谓元气受病而然也。又曰：阳微则恶寒，阴微则发热，医既汗之，使阳气微，又大下之，令阴气弱，此谓医所使也。大抵阴不足，阳往从之，故内陷而发热，阳不足，阴往乘之，故阴上入阳中则恶寒。举此二端，明白易晓，何惮而不用桂枝汤哉。
〔垣〕仲景治表虚，制此汤。桂枝味辛热发散，助阳体轻，本乎天者亲上，故桂枝为君，芍药、甘草佐之。如阳脉涩，阴脉弦，法当腹中急痛，乃制小建中汤，以芍药为君，桂枝、甘草佐之。一则治其表虚，一则治其里虚，故各有主用也，后学当触类而长之。以桂枝易肉桂，治寒腹痛，神品药也。如夏中热腹疼，少加黄芩，去桂，痛立止。桂于春夏二时为禁药。
〔陶〕桂枝、麻黄汤，为当时伤寒设，与过时之温暑者何预焉？若以此二汤通治春温夏暍之病，则误之甚矣。
太阳病，或已发热，或未发热，必恶寒，体痛，呕逆，脉阴阳俱紧者，名曰伤寒。
（〔成〕经曰：凡伤于寒，则为病热。为寒气客于经中，阳经怫结而成热也。中风即发热者，风为阳也。及伤寒云，或已发热，或未发热，以寒为阴邪，不能即热，郁而方变热也。风则伤卫，寒则伤营。卫虚者恶风，营虚者恶寒，营伤寒者，必恶寒也。气病者则麻，血病者则痛，风令气缓，寒令气逆，体痛呕逆者，营中寒也。经曰：脉盛身寒，得之伤寒，脉阴阳俱紧者，知其伤寒也。但见恶寒，即为在表，此是要诀。）
太阳病，头痛发热，身疼腰痛，骨节疼痛，恶风无汗而喘者，麻黄汤主之。
（〔成〕寒则伤营，头痛身疼，腰痛，以至牵连骨节疼痛者，太阳经营血不利也。《内经》曰：风寒客于人，使人毫毛毕直，皮肤闭而为热者，寒在表也。风并于卫，卫气而营虚者，自汗出而恶风寒也。寒并于营，营实而卫虚者，无汗而恶风也。以营强卫弱，故气逆而喘，与麻黄汤以发其汗。）
麻黄汤方
麻黄（三两，去节）　桂枝（二两，去皮）　甘草（一两，炙）　杏仁（七十个，泡，去皮、尖）
上四味，以水九升，先煮麻黄，减二升，去上沫，内诸药，煮取二升半，去滓。温服八合，覆取微似汗，不须啜粥，余如桂枝法。（凡用麻黄去节，先滚醋汤略浸片时，捞起，以备后用，庶免太发。如冬月严寒，腠理致密，当生用。）
一用麻黄后，汗出不止者，将病人发披水盆中，足露出外，用炒糯米一升，龙骨、牡蛎、藁本、防风各一两，研为细末，周身扑之，随后秘方用药，免至亡阳而死，此良法也。
〔吴〕或云：发汗必用麻黄，亦有禁用者，何也？凡伤寒发于天令寒冷之时，且其寒邪在表，闭其腠理，身疼拘急，恶寒而无汗者，须用麻黄辛苦之药，为能开发腠理，逐寒邪汗出而解也。惟夏月炎暑之时，为禁用之药。故宜辛凉之剂以发之，乃葛根、葱白、豆豉之类是也。若麻黄加凉剂在内亦可用，如通解散是也。
〔成〕本草言轻可去实，即麻黄、葛根之属。实谓寒邪在表，汗不出而腠密，邪气胜而表实，轻剂所以扬之。麻黄，味甘苦。用以为君者，以麻黄为轻剂而专主发散也。风邪在表而肤理疏者，必以桂枝解其肌。今寒邪在经，表实而腠密，非桂枝所能独散，必专麻黄以发汗，而桂枝所以为臣也。《内经》曰寒淫于内，治以甘热，佐以辛苦者，兹是类欤？《内经》曰：肝苦急，急食甘以缓之。肝者，营之主也。伤寒营胜卫固，血脉不流，必用味甘之物以缓之，故以甘草味甘平，杏仁味苦温，为之佐使。且桂枝汤主中风。风则伤卫，风邪并于卫则卫实而营弱，仲景所谓汗出恶风者，此为营弱卫强，故桂枝汤佐以芍药，用和营也。麻黄汤主伤寒。寒则伤营，邪并于营则营实而卫虚，《内经》所谓气之所并为血虚，血之所并为气虚者是矣。故麻黄汤佐以杏仁，用利气也。
太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服。服之则厥逆，筋愓肉瞤，此为逆也。
（〔成〕此中风见寒脉也。浮则为风，风则伤卫。紧则为寒，寒则伤营。营卫俱病，故发热恶寒，身疼痛也。风并于卫者，为营弱卫强。寒并于营者，为营强卫弱。今风寒两伤，则营卫俱实，故不汗出而烦躁也。与大青龙汤发汗，以除营卫风寒。若脉微弱，汗出恶风者，为营卫俱虚，反服青龙汤则必亡阳，故生厥逆，筋愓肉瞤，此治之逆也。）伤寒，脉浮缓，身不疼，但重，乍有轻时，无少阴证者，大青龙汤发之。
（〔成〕此伤寒见风脉也。伤寒者身疼，此以风胜，故身不疼。中风者身重，此以兼风，故乍有轻时，不发厥吐利，无少阴里证者，为风寒外甚也。与大青龙汤，以发散表中风寒。）
大青龙汤方
麻黄（六两，去节）　桂枝（二两，去皮）　甘草（二两，炙）　杏仁（四十枚，去皮、尖）　生姜（三两，切）　大枣（十二枚，擘）　石膏（鸡子大，碎）
上七味，以水九升，先煮麻黄，减二升，去上沫，纳诸药，煮取三升，去滓，温服一升，取微似汗。汗出多者，温粉粉之。一服汗者，停后服。若复服，汗多亡阳，遂（一作逆）虚，恶风烦躁，不得眠也。
〔成〕青龙，东方甲乙木神也。应春而主肝，专发生之令，为敷荣之主，万物出甲，开则有两歧，肝有两叶以应之。谓之青龙者，以发散营卫两伤之邪，是应肝木之体耳。桂枝汤主中风，麻黄汤主伤寒。中风脉浮紧，为中风见寒脉，伤寒脉浮缓，为伤寒见风脉，是风寒两伤也。风兼寒，寒兼风，虽欲与桂枝汤解肌以祛风，而不能已其寒，或欲以麻黄汤发汗以散寒，而不能去其风。兹仲景所以特处青龙汤而两解也。麻黄，味甘温。桂枝，味辛热。寒则伤营，必以甘缓之，风则伤卫，必以辛散之。此风寒两伤，营卫俱病，故以甘辛相合而为发散之剂。表虚肤腠疏，则以桂枝为主。此为表实腠理密者，则以麻黄为主。是先麻黄为君，后桂枝为臣也。甘草味甘平，杏仁味甘苦，苦甘为助，佐麻黄以发表。大枣甘温，生姜味辛温，辛甘相合，佐桂枝以解肌。风，阳邪；寒，阴邪。风则伤阳，寒则伤阴，营卫阴阳为风寒两伤，则非轻剂可独除散也。必须轻重之剂以同散之，乃得阴阳之邪俱已，营卫之气俱和，是以石膏味苦辛，微寒，质重，而又专达肌表，为使也。大青龙发汗之重剂，用之稍过，则有亡阳之失。经曰：若脉微弱，汗出恶风者不可服。服之则厥逆，筋愓肉瞤，此为逆也。又曰：一服汗者，停后服。若再服，汗多亡阳，遂致恶风、烦躁、不得眠也。用者宜详审之。
〔吴〕大青龙汤仲景治伤寒发热，恶寒烦躁者则用之。夫伤寒邪气在表，不得汗出，其人烦躁不安，身心无如之奈何，如脉浮紧或浮数者，急用此汤，发汗则愈，乃仲景之妙法也。譬若亢热已极，一雨而凉，其理可见也。若不晓此理，见其躁热，投以寒凉之药，其害岂胜言哉？若脉不浮紧而数，无恶风、恶寒、身疼者，亦不可用之也。如误用之，其害亦不浅也。所以脉证不明者，多不敢用也。
〔许〕仲景治伤寒，一则桂枝，二则麻黄，三则青龙。桂枝治中风，麻黄治伤寒，青龙治中风见寒脉，伤寒见风脉，三者如鼎立。人皆能言之，而不晓前人处方用药之意，故医遂多不用，无足怪也。且脉缓而浮者，中风也。故啬啬恶风，淅淅恶寒，翕翕发热，仲景以桂枝对之。脉浮紧而涩者，伤寒也。故头痛发热，身疼腰痛，骨节疼痛，恶寒无汗而喘，仲景以麻黄对之。至于中风脉浮紧，伤寒脉浮缓，仲景皆以青龙对之。何也？予尝深究三旨，若证候与脉相对，无不应手而愈。何以言之？风伤卫，卫气也；寒伤营，营血也。营行脉中，卫行脉外。风伤卫则风邪干阳，阳气不固，发越而为汗，是以自汗是表虚。故仲景用桂枝以发其邪，芍药以和其血。盖中风则病在脉之外，其病稍轻，虽同曰发汗，特解肌之药耳。故仲景于桂枝证云：令遍身漐漐微似有汗，不可如水淋漓，病必不除。是知中风不可大发汗，汗过则反动营血，邪气乘虚袭之，故病不除也。寒伤营则寒邪入阴血，而营行脉中者也。寒邪居脉中，非特营受病，邪自内作，则并于卫气犯之，久则浸淫及骨，是以汗不出而热，齿干而烦冤。仲景以麻黄发其汗，又以桂枝辛甘助其发散，欲涤除内外之邪，营卫之病耳。大抵二药皆发汗，以桂枝则发其卫之邪，麻黄并营与卫治之，亦自有浅深也。何以验之？仲景桂枝第十九证云：病当自汗出者，此为营气和，营气和者，外不谐，以卫气不共营气谐和故尔。以营行脉中，卫行脉外，复发其汗，营卫和则愈，宜桂枝汤。又四十七证云：发热汗出，此为营弱卫强，故使汗出，欲救邪风者，宜桂枝汤。是知中风汗出者，营和而卫不和。又第一卷云：寸口脉浮而紧，浮则为风，紧则为寒，风则伤卫，寒则伤营，营卫俱病，骨节烦疼，当发其汗。是知伤寒浮紧者，营卫俱病也。麻黄汤中并用桂枝，此仲景之言也。至于青龙，虽治伤风见寒脉，伤寒见风脉之病，然仲景又云：汗出恶风者，不可服之，服之厥逆，便有筋愓肉瞤之证。故青龙一证，尤难用药，须是形证谛当，然后可行。故王实夫证只用桂枝麻黄各半汤治之，盖慎之也。
〔陶〕热盛而烦，手足自温，脉浮而紧，此伤风见寒脉也。不烦少热，四肢微厥，脉浮而缓，此伤寒见风脉也。二者为营卫俱病，法宜大青龙汤。但此汤险峻，须风寒俱甚，又加烦躁，乃可与之，不如桂枝麻黄各半汤为稳，尤不若九味羌活汤加石膏、知母、枳壳也。
温粉方
白术　藁本　川芎　白芷（各等分）
上研为细末，每末一两，入米粉三两，和匀，扑周身止汗。若汗过多，恐亡阳，遂厥逆，恶风，烦躁不得眠，故宜以此粉止之。
太阳病，项背强几几，反汗出恶风者，桂枝加葛根汤主之。（按：《诗·豳风·狼跋》云：赤舄几几。注云：几几，絇貌。絇，谓拘。着舄屦头，为行戒，状如刀衣鼻，在屦头。言拘者，取自拘持，使低目不妄观视。按：此可以想见项背拘强之状。若作鸟羽释，则几当音殊，而于拘强之义，反不切矣。后证葛根汤者，乃桂枝汤中加麻黄、葛根也。其证无汗，故以麻黄发之，此证有汗，故去麻黄而曰桂枝加葛根汤也。若有麻黄，则亦葛根汤矣。成氏不当设疑于注，以眩后学，故辨之。
桂枝葛根汤方
葛根（四两）　芍药（二两）　甘草（二两）　生姜（三两，切）　桂枝（二两，去皮）　大枣（十二枚，擘）
上七味，以水一斗，煮取三升，去滓，温服一升。
太阳病，项背强几几，无汗恶风，葛根汤主之。
葛根汤方
葛根（四两）　麻黄（三两，去节）　桂枝（二两，去皮）　芍药（二两，切）　甘草（二两，炙）　生姜（三两，切）　大枣（十二枚，擘）
上七味，㕮咀，以水一斗，先煮麻黄、葛根，减二升，去沫，纳诸药，煮取三升，去滓。温服一升，覆取微似汗，不须啜粥，余如桂枝法将息及禁忌。
（《本草》云：轻可去实，麻黄、葛根之属是也。此以中风表实，故加二物于桂枝汤中也。）
太阳病，得之八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈也。脉微而恶寒者，此阴阳俱虚，不可更发汗、更下、更吐也。面色反有热色者，未欲解也。以其不能得小汗出，身必痒，宜桂枝麻黄各半汤。
（〔成〕伤寒八九日，则邪传再经，又遍三阳，欲传二阴之时也。传经次第，则三日传遍三阳，至四日阳去入阴，不入阴者为欲解。其传阴经，第六日传遍三阴，为传经尽而当解。其不解，传为再经者，至九日又遍三阳，阳不传阴则解。如疟，发作有时也。寒多者为病进，热多者为病退。经曰：厥少热多，其病为愈。寒多热少，阳气退，故为进也。今虽发热恶寒，而热多寒少，为阳气进而邪气少也。里不和者，呕而利。今不呕，清便自调者，里和也。寒热间日发者，邪气深也。日一发者，邪气复（宋本作有）常也。日再发者，邪气浅也。日二三发者，邪气微也。《内经》曰：大则邪至，小则平。言邪甚则脉大，邪少则脉微。今日数多而脉微缓者，是邪气微缓也，故云欲愈。脉缓而恶寒者，表里俱虚也。阳，表也。阴，里也。脉微为里虚，恶寒为表虚，以表里俱虚，故不可更发汗、更下、更吐也。阴阳俱虚则面色青白，反有热色者，表未解也，热色，为赤色也。得小汗则和，不得汗则邪气外散皮肤而为痒也。与桂枝麻黄各半汤小发其汗，以除表邪。首一节至寒少止，为自初至今之证。下文皆拟病防变之乱，当分作三截看，至欲愈也，是不须治。至吐也，是宜温之。至末，是小汗之，麻黄发，桂枝止，一发一止，则汗不得大出矣。）
桂枝麻黄各半汤方
桂枝（一两十六铢，去皮）　芍药　生姜（切）　甘草（炙）　麻黄（去节。各一两）大枣（四枚，擘）　杏仁（二十四枚，汤浸，去皮、尖及双仁者）
上七味，以水五升，先煮麻黄一二沸，去上沫，纳诸药，煮取一升八合，去滓，温服六合。
太阳病，发热恶寒，热多寒少，脉微弱者，此无阳也，不可发汗，宜桂枝二越婢一汤。（前脉微缓，面有热色，身痒，以桂麻各半小汗之者，犹未弱也。此微而加弱焉，则又虚于前证矣。虽小汗亦不宜，故云不可发汗，决词也，然病在太阳，表证未罢，桂枝发散之药，终不可无，但不令汗而已。）
桂枝二越婢一汤方
桂枝（去皮）　芍药　甘草（各七钱半）　生姜（一两二铢，切）　大枣（四枚，擘）　麻黄（去节，七钱半）　石膏（一两，碎，绵裹）
上七味，㕮咀，以水五升，先煮麻黄一二沸，去上沫，纳诸药，煮取二升，去滓，温服一升，本方当裁为越婢汤、桂枝汤合饮一升，今合为一方桂枝二越婢一。
胃为十二经之主，脾治水谷为卑脏，若婢。《内经》曰：脾主为胃行其津液。是汤所以谓之越婢者，以发越脾气，通行津液。《外台方》一名越脾汤，即此义。
凡仲景称太阳病者，皆表证，发热恶寒，头项强痛也。若脉浮大，则与证相应，宜发汗。今见表证而脉反微，不与证应，故不可发汗。但用一二各半汤等和之可也。
若太阳中暍，发热恶寒，脉微弱，手足逆冷而渴者，白虎加人参汤。（方论见暑病。）
太阳病，六七日，表证仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈。所以然者，以太阳随经，瘀血在里故也，抵当汤主之。（方论见蓄血。）太阳病，身黄，脉沉结，少腹硬，小便不利者，为无血也。小便自利，其人如狂者，血证谛也。亦抵当汤主之。（详蓄血。）
凡仲景称太阳证，脉沉者，皆谓发热恶寒，头项强痛，而脉反沉也。其证兼发狂，小腹硬者，为蓄血。此条抵当汤是也。
兼关节痛，小便不利，身黄者，为湿痹。（论见湿。）
兼卒口噤，反张者，为痉。若无汗恶寒，名刚痉，宜葛根汤。若有汗，不恶寒，名柔痉，宜瓜蒌桂枝汤。（详杂病痉门。）
病发热头痛，脉反沉，若不瘥，身体疼痛，当救其里，宜四逆汤。少阴病，始得之，反发热，脉沉者，麻黄附子细辛汤主之。
〔赵〕窃详太阳病发热头痛，法当脉浮，今反沉。少阴脉沉，法当无热，今反热。仲景于此两证，各言反者，谓反常也。盖太阳病，脉似少阴，少阴脉，病似太阳，所以皆谓之反，而治之当异也。今究其旨，均是脉沉发热，以其有头痛，故为太阳病。阳证当脉浮，今反不能浮者者，以里虚久寒，正气衰微所致。又身体疼痛，故宜救里，使正气内复，逼邪出外，而干姜、生附子亦能出汗而解。假使里不虚寒，则脉当见浮，而正属太阳麻黄证也。均是脉沉发热，以其无头痛，故名少阴病。阴病当无热，今反热，则寒邪在表，未传于里，但以皮腠郁闭为热，而在里无热，故用麻黄、细辛以发表间之热，附子以温少阴之经。假使寒邪入里，则外必无热，当见吐利厥逆等证，而正属少阴四逆汤也。由此观之，表邪浮浅，发热之反犹轻。正气衰微，脉沉之反为重。此四逆汤不为不重于麻黄附子细辛汤也。又可见熟附配麻黄，发中有补；生附配干姜，补中有发，仲景之旨微矣。
麻黄附子细辛汤方
麻黄（二两，去节）　细辛（二两）　附子（一枚，泡，去皮，破八片）
上三味，以水一斗，先煮麻黄，减二升，去上沫，纳诸药煮取三升，去滓。温服一升，日再服。
〔成〕《内经》曰：寒淫于内，治以甘热，佐以苦辛，以辛润之。麻黄之甘，以解少阴之寒，细辛、附子之辛，以温少阴之经。
〔赵〕详仲景发汗汤剂，各分轻重不同，如麻黄、桂枝汤，青龙、各半、越婢等汤，各有差等。至于少阴发汗二汤，虽同用麻黄、附子，亦有加减轻重之别。故以加细辛为重，加甘草为轻，辛散甘缓之义也。其第一证以少阴本无热，今发热，故云反也。盖发热为邪在表而当汗，又兼脉沉，属阴而当温，故以附子温经，麻黄散寒。而热须汗解，故加细辛，是汗剂之重者。第二证既无里寒之可温，又无里热之可下，求其所以用麻黄、附子之义，则是脉亦沉，方可名曰少阴病，身亦发热，方行发汗药。又得之二三日，病尚浅，比之前证亦稍轻，故不重言脉证，而但曰微发汗，所以去细辛，加甘草，是汗剂之轻者。
凡仲景称太阳病不恶寒者，皆谓发热，头项强痛，脉浮而反不恶寒也。其证兼渴者为温病，兼汗出者为柔痉。（方论见温病、柔痉。）
伤寒六七日，发热，微恶寒，支节烦疼，微呕，心下支结，外证未去者，柴胡加桂枝汤主之。
（〔成〕伤寒六七日，邪当传里之时也。支，散也。呕而心下结者，里证也，法当攻里。发热，微恶寒，支节烦疼，为外证未去，不可攻里。与柴胡桂枝汤以和解之。按：支字训散字未莹。支节、支结复不同。支节，犹云枝节，古字通也。支结，犹云支撑而结。当活看，不可拘泥文字。若训作散，则不能结也。南阳云：外证未解，心下妨闷者，非痞也，谓之支结。）
柴胡加桂枝汤方
桂枝（去皮）　黄芩　人参（各一两半）　甘草（炙，一两）　芍药　生姜（切。各一两半）　大枣（六枚，擘）　柴胡（四两）　半夏（二合半）
上九味，以水七升，煮取三升，去滓，温服。
凡仲景称表不解者，皆谓太阳病，发热，恶寒，头项强痛，脉浮也。盖病虽属太阳表证，而有里证兼之者，则不言太阳病，但称表不解也。其兼心下支结者，此条柴胡桂枝汤是也。
兼心下有水气，干呕而咳者，小青龙也。（方论见咳。）
兼胁痛，手足温而渴者，小柴胡也。兼心下痞者，先用桂枝解表，后以泻心攻痞也。（方论见痞。）兼下利，腹满胀者，先以四逆温里，后以桂枝攻表也。（方论见下利。）
太阳病，欲解时，从巳至未解。太阳病未解，脉阴阳俱停，必先振栗，汗出而解。但阳脉微者，先汗出而解。阴脉微者，下之而解。若欲下之，调胃承气汤主之。太阳病，脉浮紧，发热，身无汗，自衄者愈。
太阳外证未解，不可下之，下之为逆。欲解外者，宜桂枝汤主之。（经云：本发汗而欲下之，为逆也。若先发汗，治不为逆。）
〔海〕大、小、调胃三承气汤，必须脉浮，头痛，恶风，恶寒，表证尽罢，而反发热，恶热，谵语，不大便，方可用之。若脉浮紧，下之必结胸；若脉浮缓，下之必痞气。
〔许〕常记一亲戚，病伤寒，身热，头痛，无汗，大便不通，已四五日。予讯问之，医者治大黄、朴硝等欲下之。予曰：子姑少待。予为视之，脉浮缓，居密室中，自称甚恶风。予曰：表证如此，惟大便不通数日，腹且不胀，别无所苦，何遽便下之？大抵仲景法，须表证罢，方可下。不尔，则邪乘虚而入，不为结胸，则为热利也。予作桂枝麻黄各半汤，继以小柴胡，漐漐汗出，大便亦通而解。仲景云：凡伤寒之病，多从风寒得之，始则表中风寒，入里则不消矣。拟欲攻之，先当解表，乃可下之。若表已解而内不消，大满大坚实，有燥粪者，自可除下之。虽四五日，不能为祸也。若不宜下而便攻之，内虚热入，为挟热自利，烦躁之变，不可胜数，轻者困笃，重者必死矣。原本正文重迭，予删正此段，其理甚明。大抵风寒入里不消，必有燥粪，或大便坚秘，须是脉不浮，不恶风，表证罢，乃可下之。大便虽四五日不通，亦无害。若不顾表而下，遂为挟热利也。
上桂枝、麻黄为长沙入手第一方，而粗工以之杀人者，往往而是。故易水师弟以他药代之，不知者谓长沙有遗巧。余谓此正易水师弟不及长沙处，而婆心切矣。中医守之，可以万全。今具摭为后贤表证治例，及补养兼发散二条于后，临病之工，宜详玩焉。
发热  ***************************
（发热者，无休止时也。寒热者，寒已而热，热已而寒，相继而发也。潮热者，有时热，有时止，如潮汛之不失其期也。若发热，不恶寒而渴，为温病。发汗已，身体灼热者，为风温。若发热，手或微厥，下利清谷，此为阴证也。夫下血气不通，四肢逆冷，却发热，此热深厥亦深也。头痛发热恶寒，身不疼痛，此伤食证也。不恶寒，身不痛，知非伤寒。头不疼，脉不紧，知非里实，但烦热者，烦虚也。）
中风即发热者，风伤卫也。伤寒不即发热者，寒伤营也。经云：伤寒一二日，或已发热，或未发热是也。凡翕翕发热，而有恶风，恶寒，头痛，脉浮者，表热也。此由风寒客于皮肤，阳气怫郁所致，宜汗之。若小便黄，非在外。凡蒸蒸发热，而兼有谵语，大便秘，小便赤，腹满恶热，脉滑实者，里热也。此由阳气下陷入阴中所致，宜下之。若小便清，非在内也。其在少阴、厥阴发热者，谓之反发热。惟太阴无发热之候。若脉阴阳俱盛，热不止者死。下利，发热，汗后复发热，脉躁疾不为汗衰，狂言不能食，阴阳不交者，死。《兰台治例》曰：邪中三阳，太阳证多与潮热若同而异。邪在三阴，少阴证多与烦躁相类而非。
发热恶寒，脉浮者，属表，即太阳证也。（方论见前太阳病条。）发热汗出，不恶寒，反恶热者，属里，即阳明证也。（方论见自汗。）发热，脉弦细，头痛者，属半表半里，即少阳证也。（论见口苦，咽干。）发热而呕者，小柴胡汤。（论见呕。）发热咳嗽，表不解者，小青龙汤。兼胁痛，喜呕者，小柴胡加干姜五味子汤。（方论见咳。）发热而喘，表不解者，小青龙去麻黄加杏仁汤。兼胸满者，麻黄汤。（方论见喘。）发热，口渴，有属表者，有属里者，治法方论甚众。（并见渴门。）
发热，汗解半日许，复烦躁，脉浮数，大者，可更发汗，宜桂枝汤。（详烦。）
发汗后，恶风寒者，虚故也。不恶寒，但恶热者，实也。当和胃气，宜调胃承气汤。（经曰：汗出不恶寒者，此表解里未和，与调胃承气汤和胃气。）
太阳病三日，发汗不解，蒸蒸发热者，属胃也，调胃承气汤主之。（〔海〕大黄泄实，芒硝软坚，甘草和中，必燥实坚三证全者可用。）
调胃承气汤方
大黄（一两（〔海〕宜酒浸，盖邪气居高，非酒不到，譬如物在高巅，人迹所不及，必射而取之，故用酒浸引上。若生用，苦泄峻下，则遗高分之邪热，所以愈后或目赤，或喉闭，或头肿，膈上反生热证矣。））　甘草（半两，炙（〔海〕甘以缓之。））　芒硝（九钱（〔海〕辛以润之，咸以软之。））
上㕮咀，水一盏，煮大黄、甘草，至七分，去滓，入芒硝，更上火微煮，令沸。少少温服。
〔成〕《内经》曰：热淫于内，治以咸寒，佐以苦甘。芒硝咸寒以除热，大黄苦寒以荡实，甘草甘平助二物，推陈而缓中。
发热，汗出不解，心下痞硬，呕吐而利者，大柴胡汤。（论见痞。）发汗后，身灼热，脉浮，汗出身重，多眠鼻鼾者，风温。（论见风温。）发汗后，仍发热，心悸头眩，身瞤动，振振欲擗地者，宜真武汤。（论见下利。）汗出热不去，内拘急，四肢疼，下利厥逆，恶寒者，宜四逆汤。（论见下利。）大汗出，脉阴阳俱盛，不解者死。（《内经》云：温病汗彻复热，而脉躁疾，不为汗衰，狂言不能食，谓之阴阳交者，必死也。）
太阳病，先发汗不解，而复下之，脉浮者不愈。浮为在外，而反下之，故令不愈。今脉浮，故知在外，当须解外则愈，桂枝汤主之。汗下后，仍头痛发热，心下满，小便不利者，桂枝去桂加茯苓白术汤。（论见结胸。）大下后，身热不去，心中结痛者，栀子豉汤主之。（论见心痛。）大下后，身热不去，微烦者，栀子干姜汤。（方论见烦。）阳明病下之，其外有热，手足温，心中懊憹，饥不能食，但头汗出者，栀子豉汤。（论见烦。）
太阳病，当恶寒发热，今自汗出，不恶寒发热，关上脉细数者，以医吐之过也。一二日吐之者，腹中饥，口不能食。三四日吐之者，不喜糜粥，欲食冷食，朝食暮吐，以医吐之所致也，此为小逆。
（〔成〕恶寒发热，为太阳表病。自汗出，不恶寒，发热者，阳明证。本太阳表病，医反吐之，伤动胃气，表邪乘虚传于阳明也。以关脉细数，知医吐之所致。病一二日，为表邪尚寒而未成热，吐之则表寒传于胃中，胃中虚寒，故腹中饥而口不能食。病三四日，则表邪已传成热，吐之则表热乘虚入胃，胃中虚热，故不喜糜粥，欲食冷食，朝食暮吐也。朝食暮吐者，晨食入胃，胃虚不能克化，故停久而复吐出者，知为医误吐之，胃虚所致。本太阳病，吐不为逆，以传阳明，故以为逆。然阳明虽为入腑，犹是阳经，故不为大逆，而曰小逆也。）
瘥后更热者，小柴胡汤。脉浮者，以汗解。脉沉者，以下解。（详劳复。）
伤寒，脉浮滑，此表有热，里有寒，白虎汤主之。（前篇云：热结在里，表里俱热者，白虎汤主之。又云：其表不解，不可与白虎汤。此云：脉浮滑，表有热，里有寒者，必表里字差矣。又阳明一证云：脉浮迟，表热里寒，四逆汤主之。又少阴一证云：里寒外热，通脉四逆汤主之。以此见差明矣。又阳明篇曰：脉滑而疾者，小承气汤。既用承气，是为里热也。又厥阴篇曰：脉滑而厥者，里有热，白虎汤主之。是谓滑为里热明矣。况知母、石膏，性皆大寒，岂应以水济水，成氏随文释之，非也。）
白虎汤方
知母（六两）　石膏（一斤）　甘草（二两）　糯米（六合）
上四味，以水一斗，煮米熟，汤成去滓。温服一升，日三服。
〔成〕白虎，西方金神也，应秋而归肺。热甚于内者，以寒下之，热甚于外者，以凉解之，其有中外俱热，内不得泄，外不得发，非是汤则不能解。暑暍之气，得秋而止，故曰处暑。是汤以白虎名，谓能止热也。《内经》曰：热淫所胜，佐以苦甘。又曰：热淫于内，以苦发之。欲彻表热，必以苦为主，故以知母苦寒为君。热则伤气，寒以胜之，甘以缓之，热胜其气，必以甘寒为助，是以石膏甘寒为臣。脾苦湿，急食甘以缓之，热气内余，消烁津液，必以甘平之物缓其中，故以甘草、粳米为使。是太阳中暍，得此汤则顿除，即热见白虎而尽矣。立秋后不可服，白虎为大寒剂，秋时服之，必多为哕逆虚羸者矣。
〔垣〕身以前，胃之经也。胸，胃肺之室也。邪在阳明，肺受火制，故用辛寒以清肺，所以号为白虎汤也。
〔海〕夫伤寒表证，发热恶热而渴，与下杂证同。但头痛身热，目痛鼻干，不得卧，白虎主之，乃阳明经病也。正阳阳明气病，脉洪大，先无形也。杂病里证，发热恶热而渴，但目赤者，病脏也。手太阴气不足，不能管领阳气也。宜以枸杞、生地黄、熟地黄之类主之。脉洪大，甚则呕血，先有形也。气病在里，误用血药，无伤也。为安血而益阴也。血病在里，误用气药，如白虎汤者，非也，为泻肺而损阴也。
〔垣〕辨误服白虎变证。昔西台掾葛君瑞，二月中，病伤寒发热，以白虎汤主之。病者面黑如墨，本证遂不复见，脉沉细，小便不禁。东垣初不知也，及诊之，曰：此立夏以前，误服白虎。白虎大寒，非行经之药，只能寒脏腑，不善用之，则伤善气，本病曲隐于经络之间，或投以大热之药，求以去阴邪，他证必起，非所以救白虎也。可用温药升阳行经。有难者曰：白虎大寒，非大热何以救，君之证奈何？东垣曰：病隐经络间，阳道不行而本证见矣。又何难哉！果如其言而愈。
〔张〕《活人》谓白虎汤治中暍，并汗后一解表药耳，非正伤寒药也。而夏月阴气在内，白虎尤宜戒之。夫白虎汤具载仲景之书，证治昭然明白，何为言非正伤寒之药也？况《伤寒论》言无表证者，可与白虎汤，今云汗后一解表药耳。于法既无表证，何解之有？又曰：夏月阴气在内，白虎尤宜戒之。而《明理论》又云：立秋后不可服，秋则阴气半矣。而白虎大寒，若不能禁，服之而为哕逆，不能食，或虚羸者多矣。夫伤寒之法，有是证则投是药，安可拘于时而为治哉？假如秋冬之间患伤寒，身无表证而大烦渴，于法合用白虎汤，苟拘其时，何以措手？若以白虎为大寒，其承气又何行于冬令乎？既以夏宜戒，秋后不可行，然则宜乎何时也？虽然，经云：必先岁气，无伐天和，此言常也。假如贼邪变出，阴阳寒热，亦当舍时从证，岂可以时令拘哉？
伤寒脉浮，发热，无汗，其表不解者，不可与白虎汤。若大渴，欲饮水，无表证者，白虎加人参汤主之。
（〔成〕伤寒脉浮，发热无汗，其表不解，不渴者，宜麻黄汤，渴者宜五苓散，非白虎所宜。大渴欲水，无表证者，乃可与白虎加人参汤，以散里热。临病之工，大宜精别。〔张〕经言可与某汤，或言不可与者，此设法御病也。又云宜某汤，此临证审决也。言某汤主之，乃对证施治也。此三者，方法之条目也。包藏深理，非一言可以具述。）
脉浮而迟，表热里寒，下利清谷者，四逆汤。（论见下利。）下利厥逆，汗出热不去者，四逆汤。
少阴病，下利清谷，厥逆，里寒外热者，通脉四逆汤。（方论见下利。）身热，手足逆冷而脉虚，当夏月发者为中暑。（论见中暑。）
伤寒，表不解，干呕，发热而咳，下利者，小青龙去麻黄加芫花汤。（论见咳。）
太阳与阳明合病，必下利，其证头痛腰疼，身热鼻干，脉浮大而长者，宜葛根汤。（论见合病。）发热下利，脉微迟，厥逆者，通脉四逆汤。太阳与少阳合病，自下利，其证头寒胸满，往来寒热，脉浮大而弦者，宜黄芩汤。（论见合病。）下利清谷，脉沉迟，其人面赤，微热而厥者，必郁冒，汗出自解。发热，下利厥逆，躁不得卧者死。发热而利，汗不止者死。（二论俱见下利。）
发热吐利，心下痞硬者，大柴胡汤；渴者，五苓散；不渴者，理中汤。（论并见痞及吐利门。）
发热，经水适来适断，小柴胡汤，刺期门。（论见谵语疟状。）发热，脉数，消谷不大便者，有瘀血，宜抵当汤。（论见蓄血。）
〔戴〕诸阳发热，已见前三阳经。阴不发热，惟少阴能发热，然少阴发热有二证。初得病即见少阴证，发热恶寒，头不疼，宜麻黄细辛附子汤。若下利清谷，身热躁扰，里寒外热，仲景谓之反发热，此乃阴盛隔阳，宜四逆汤、附子理中汤。盖阳气传阴经而下利者，乃是热利，阳陷入里，外所以无热。阴气入阴经而下利者，乃是里寒自利，寒既在里为主，则阳气必客于外，所以外反热。要知阴证发热，自是不同，发于阳而发热者，头必疼。发于阴而发热者，头不痛，此为验也。又发汗后，只恶寒者为虚，虚乃表虚。发汗后只恶热者为实，实乃里实。只恶寒者，是发其汗，或汗出太过，所谓阳微则恶寒，宜芍药甘草附子汤。只发热者，是表已解而里不消，所谓阴微则发热，宜大柴胡汤，或小承气汤。又有汗下后，阴阳不相入，水火不相济，致余热未退，不可更用冷药，内外俱未可，故宜小建中汤。若其人已虚，虚能生热，宜小建中汤加当归一钱，或四君子汤加黄芪半钱，或十全大补汤调其营卫。虚者，四柱汤、真武汤。审之是邪热未解，虽经汗下，却不畏虚而养病，宜竹叶石膏汤。
宋元诸贤表证发热治例
〔洁〕有汗不得服麻黄，无汗不得服桂枝。然春夏汗孔疏，虽有汗不当服桂枝，宜用黄芪汤和解之。秋冬汗孔闭，虽无汗，不当服麻黄，宜用川芎汤和解之。春夏有汗，脉微而弱，恶风恶寒者，乃太阳证，秋冬之脉也，宜用黄芪汤，无汗亦用川芎汤。秋冬有汗，脉盛而浮，发热恶热者，乃阳明证，春夏之脉也，宜用黄芪汤，无汗亦用川芎汤。大抵有汗皆宜黄芪汤，无汗皆宜川芎汤主之。
黄芪汤
有汗则能止之。
白术　黄芪　防风（各等分）
上㕮咀。每服五七钱至一两，水煎，温服。汗多，恶风甚者，加桂枝。
川芎汤
无汗则能发之。
川芎　苍术　羌活（各等分）
上㕮咀。每服五七钱至一两，水煎，热服。无汗恶风甚者，加麻黄一二钱。
〔海〕神术汤
治内伤冷饮，外感寒邪，无汗者。
苍术（制）　防风（各二两）　甘草（一两，炒）
上㕮咀，加葱白、生姜同煎服。如太阳证，发热恶寒，脉浮而紧者，加羌活二钱。如太阳证，脉浮紧中带弦数者，是兼少阳也，加柴胡二钱。如太阳证，脉浮紧中带洪者，是兼阳明也，加黄芩二钱。妇人服者，加当归，或加木香汤，或加藁本汤各二钱。如治吹奶，煎调六一散三五钱，神效。
又神术汤六气加减例：
太阳寒水司天，加羌活、桂枝。余岁非时变寒亦加，冬亦加。
阳明燥金司天，加白芷、升麻。余岁非时变凉湿亦加，秋亦加。
少阳相火司天，加黄芩、地黄。余岁非时变雨湿亦加，夏亦加。
太阴湿土司天，加白术、藁本。余岁非时变热湿亦加，夏末秋初亦加。
少阴君火司天，加细辛、独活。余岁非时变热亦加，夏末夏初亦加。
厥阴风木司天，加川芎、防风。余岁非时变温和亦加，夏亦加。
以上神术汤六气加减法，非只为司天之气设也。至于岁之主气，与月建日时同前应见者，皆当随听见依上例加减之。按：海藏此论，与戴人云病如不是当年气，看与何年运气同。便向此中求妙法，方知皆在至真中之歌相表里，实发前人之所未发也。盖海藏此论，所谓某气司天加某药者，治常气之法也。所谓随所应见加减者，治变气之法也。戴人所谓看与何年同气求治法者，亦治变气之法也。能将二公之法，扩充行之，则《内经》运气之本义灿然矣。夫《内经》论运气有常气，有变气。常气者，有定纪，如某年属某气司天当寒，某年属某气司天当热是也。变气者，无定纪，如某年属某气司天，当寒反热，当热反寒是也。王氏注文释以经无定纪之变气，作有定纪之常气，使后学皆以年岁占运气，而其应者，十无一二，是以人莫之信，而其道湮晦久矣。二公生数千百年之后，复启其端而续之，与程朱续孔孟不传之绪同功也。今仆谨于海藏逐年司天加药之后，申余岁变常之义，同志者幸究心焉。
白术汤
治内伤冷物，外感风寒，有汗者。
白术（三两）　防风（二两）　甘草（一两，炙）
上㕮咀。每服五钱，水一盏，姜三片，煎至七分，温服，一日只一二服。待二三日，渐渐汗少为解。
又白术汤
治伤寒，上解三阳，下安太阴。
白术（如汗之，改用苍术）　防风（各二两）
每服五钱，水煎七分，温服。用后方加减：若发热引饮，加黄芩、甘草。头疼恶风者，加羌活散三钱：羌活一两半，川芎七钱，细辛二钱半（去芦）。若身热目痛者，加石膏汤四钱：石膏二两，知母半两，白芷七钱。腹中痛，加芍药汤三钱：芍药二两，桂枝半两。往来寒热而呕者，加柴胡散三钱：柴胡一两，半夏半两。心下痞，加枳实一钱。若有里证，加大黄一钱，次二钱，又次三钱，邪去止之。
洁古云：有汗不得服麻黄，无汗不得服桂枝。若未瘥，则其变不可胜言。故立此法，使不犯三阳禁忌。解表神方。
九味羌活汤
（陶尚文注云：不问四时，但有头疼，骨节痛，发热恶寒，无汗，脉浮紧者，宜用此汤以代麻黄为稳当。如头痛发热，恶风自汗，脉浮缓者，宜用加减冲和汤，即羌活汤中减苍术、细辛，加白术、黄芪是也。）
羌活（一两半，治太阳肢骨痛，君主之药也，然非无为之主，乃拨乱反正之君也，故大无不通，小无不入，关节痛者，非此不除）　防风（一两半，治一身尽痛，乃卒伍卑贱之下职，听君命将令而行，随所使所引而至）　苍术（一两半，雄壮上行之药，能除湿，下安太阴，使邪气不内传之于足太阴脾）　细辛（半两，治足少阴肾苦头痛）　川芎（一两，治厥阴头痛在脑）　白芷（一两，治阳明头痛在额）　生地黄（一两，治少阴心热在内）　黄芩（一两，治太阴肺热在胸）　甘草（一两，能缓里急，调和诸药，故有国老之称）
以上九味，虽为一方，然亦不可执，当视其经络前后左右之不同，从其多少大小轻重之不一，增损用之，其效如神。㕮咀，水煎服。若急欲汗者，须热服，以热汤助之。若缓欲汗者，温服，不用汤助也。脉浮而不解者，先急后缓，脉沉而不解者，先缓后急。此汤不独解利，治杂病亦神。中风行经者，加附子。中风秘涩者，加大黄。中风并三气合而成痹等证，各随十二经上下内外，寒热温凉，四时六气，加减补泻用之。炼蜜作丸亦可。加生地黄各半，治两感伤寒如神，用豆淋酒煎，治破伤风。
〔解表杂方〕
和解散（《和剂》）
治四时伤寒，头痛烦躁，自汗咳嗽，吐利。（平胃加藁、桔。）
陈皮（洗）　厚朴（去粗皮，姜汁炙。各四两）　藁本　桔梗　甘草（各半斤）　苍术（去皮，一斤）
上为粗末。每服三钱，水一盏半，姜三片，枣二个，煎七分，不拘时热服。
十味芎苏散（《澹寮》亦名芎芷香苏散）
治四时伤寒，发热头痛。
川芎（七钱）　紫苏叶　干葛　柴胡　茯苓（各半两）　半夏（六钱）　陈皮（三钱半）　枳壳（炒，三钱）　桔梗（二钱半）　甘草（二钱）
上㕮咀，每服三钱，水一盏，姜三片，枣一枚，煎七分，温服无时。
养胃汤（《和剂》）
治外感风寒，内伤生冷，憎寒壮热，头目昏疼，不问风寒二证，夹食停痰，俱能治之。但感风邪，以微汗为好。
半夏（汤洗七次）　厚朴（去粗皮，姜汁炒）　苍术（米泔浸一宿，洗切，炒。各一两）　橘红（七钱半）　藿香叶（洗去土）　草果（去皮膜）　茯苓（去黑皮）　人参（去芦。各半两）　炙甘草（二钱半）
上㕮咀。每服四钱，水一盏半，姜七片，乌梅一个，煎六分，热服。兼治饮食伤脾，发为痎疟。寒多者，加附子为十味，名不换金散。
五积散（《和剂》）
治阴经伤寒，脾胃不和及感寒邪。
白芷　川芎　炙甘草　茯苓（去皮）　当归（去芦）　肉桂（去粗皮）　芍药　半夏（汤洗七次。各三两）　陈皮（去白）　枳壳（去瓤，麸炒）　麻黄（去根、节。各六两）　干姜（烂）　厚朴（去粗皮，姜制。各四两）　苍术（米泔浸，去皮，二十四两）　桔梗（去芦，十二两）
上除肉桂、枳壳二味，别为粗末，慢火炒令色转，摊冷，次入枳、桂，令匀。每服三钱，水一盏半，姜三片，葱白三段，煎一盅，不拘时，热服。胃寒用煨姜，挟气加茱萸，调经催生，入艾、醋服。若脾胃不和，内伤冷物，浑身疼痛，头昏无力，胸膈不利，饮食不下，气脉不和，四肢觉冷，或睡里虚惊，至晚心躁困倦，即入盐少许，同煎。若阴经伤寒，手足逆冷，及虚汗不止，脉细疾，面青而呕，更宜加附子同煎，加减多少，并在临时消息之。
〔海〕麻、桂、芍药、甘草，即麻黄桂枝各半汤也。苍术、甘草、陈皮、厚朴，即平胃也。枳、桔、陈、茯、半，即枳梗、半夏等汤也。加芎、归治血。又加干姜，为厚朴散。此数药相合，为解表温中之剂，消痞调经之方，虽为内寒外感表里之分所制，实非仲景表里麻黄、桂枝、姜附之的方也，惟在活法者变而通之。
人参败毒散（《和剂》）
治伤寒头痛，壮热恶寒，及风痰咳嗽，鼻塞声重，风湿身肿，体痛恶风，疫疠，四时通用。伤风有汗，夏至后用。
羌活　独活　前胡　柴胡　芎　枳壳　白茯苓　桔梗　人参（以上各一两）　甘草（半两）
上为末。每服三钱，水一盏，生姜三片，薄荷少许，同煎至七分，去滓温服。
参苏饮（《元戌》）
治内外感一切发热主药。又云：前胡、葛根自能解肌，枳壳、陈皮自能宽膈，大治中焦满痞。凡有热不得拘其所见，小儿室女，尤宜服之。
木香（半两）　紫苏叶　干葛　半夏（汤洗七次，姜汁炒）　前胡（去苗）　人参（去芦）　茯苓（去皮。各七钱半）　枳壳（去瓤，麸炒）　桔梗（去芦）　甘草（炙）　陈皮（去白。各半两）
上㕮咀。每服四钱，水一盏半，生姜七片，枣一枚，煎。不拘时，稍热服。若素有痰者，候热退，以二陈、六君子汤间服。
此方治痰饮停积，中脘闭塞，眩晕嘈烦，忪悸呕逆，及痰饮中人，停留关节，手脚□曳，口眼斜，半身不遂，食已则呕，头疼发热，状如伤寒者，悉治之。一法用此药三两，加四物汤二两和合，名茯苓补心汤，大治男子、妇人虚劳发热，或五心烦热，并衄血、吐血、便血及妇人下血过多致虚热者，并宜服之。或因用心太过，发虚热者，及往来寒热者，用之神效。
加味香苏散（《拔粹》）
香附子（三两）　紫苏梗（二两）　陈皮（一两）　甘草（半两）
上为锉散。每服四钱，水一盏半，煎一盏，生姜三片，连根葱白二茎，同煎热服。
头痛加川芎、白芷。头痛如斧劈，加石膏、连须葱头。偏正头风，加细辛、石膏、薄荷。太阳穴痛，加荆芥穗、石膏。伤风自汗，加桂枝。伤寒无汗，加麻黄（去节）、干姜。伤风恶寒，加苍术。伤风咳嗽不止，加半夏、杏仁（去皮、尖）。伤风胸膈痞塞，加制枳壳。伤风发热不退，加潼柴胡、黄芩。伤风，鼻塞声重，咽膈不和，加苦梗、旋覆花。伤风痰涎壅盛，加白附子、天南星。伤风，鼻内出血，加茅花。伤风，气促不安，加大腹皮、桑白皮。伤风，鼻塞不通，头昏，加羌活、荆芥。伤风不散，吐血不时，加生地黄。伤风不解，耳内出脓，疼痛，加羌活、荆芥。伤风不解，咽喉肿痛，加苦梗。伤风中脘寒，不思饮食，加去白青皮、枳壳。伤风呕吐，恶心不止，加丁香、半夏。伤风头晕，眼花颠倒，支援不住，加熟附子。伤风时作寒栗，加桂枝。伤风痰壅，呕恶不止，加白附子、旋覆花、半夏。伤风后，时时作虚热不退，加人参。伤风，饮食不能消化，加缩砂仁、青皮。伤风一向不解，作潮热，白日至日中不退，日日如是，加地骨皮、潼柴胡、人参、庵䕡。初感风，头痛作热，鼻塞声重，加羌活、川芎。感风，腰疼不能伸屈，加官桂、桃仁。感风，浑身痛不止，加赤芍药、紫金皮。感风，颈项强急，不能转头，加羌活、官桂。腹肚疼痛，加木香。腹肚疼刺不可忍，加姜黄、茱萸七粒。小腹疼痛无时，不可忍，加木香、姜、枣。妇人忽然大便痛肿，不能下地，加木香、木瓜、茱萸。妇人被气所苦，胸膈痞疼，胁肋刺痛，小便急疼，加木香、枳壳。妇人被气疼所苦，加木香、缩砂仁。脾胃不和，中脘不快，加谷芽、神曲。伤食吐呕，泄泻腹痛，加干姜、木香。心卒痛者，加延胡索，酒一盏。饮酒太过，忽遍身发疸，或两目昏黄，加山茵陈、山栀子。中酒吐恶，加乌梅、丁香。妇人经水将行，先作寒热，加苏木、红花。妇人产后，作虚热不退，烦渴，加人参、地黄。产后发热不退，加人参、黄芪。产后腰疼不已，加当归、官桂。冷嗽不已，加干姜、五味子、杏仁。脾寒，加良姜、青皮、草果。脚气，加木香、木瓜、牛膝、紫金皮、茱萸、川楝子。感风寒，发热头疼，加不换金正气散。感寒头痛，壮热恶寒，身痛不能转动，加生料五积散。饮食不下，欲吐不吐，加丁香、萝卜子。感寒头痛，发热身疼，分阴阳，加败毒、石膏。妇人产后风，脚手疼痛，生料五积散、人参败毒散加木瓜，不换金正气散加生地黄、川芎同煎。
十神汤（《和剂》）
治时令不正，瘟疫妄行，感冒发热，或欲出疹。此药不问阴阳两感，风寒并宜服之。
川芎　甘草　麻黄（去根、节）　干葛　紫苏　升麻　赤芍药　白芷　陈皮　香附子（各等分）
上㕮咀。每服五钱，姜葱煎。如头痛甚，更加葱白三茎。中满气实，加枳壳煎，并热服。
〔吴〕此汤用升麻、葛根，能解利阳明经瘟疫时气，发散之药也，非正伤寒之药。若太阳经伤寒发热用之，则引邪入阳明经，传变发斑矣。慎之！
藿香正气散（《和剂》）
治伤寒头痛，憎寒壮热，或感湿气，霍乱吐泻。常服除山岚瘴气，伏暑吐泻，脚转筋。加香薷、扁豆、黄连，名藿薷汤。
大腹皮　白芷　茯苓（去皮）　紫苏茎叶　藿香（各三两）　厚朴（去粗皮，姜制）　白术　陈皮（去白）　苦梗　半夏曲（各二两）　甘草（炙，一两）
上㕮咀。每服三钱，姜三片，枣一枚，煎，热服。
〔吴〕此方宋人所制，治内伤饮食，外感寒邪，憎寒拘急，头痛呕逆，胸膈满闷，与夫伤食伤冷，伤湿中暑，霍乱，山岚瘴气，不伏水土，寒热作疟，并宜增损用之。非正伤寒之药。若病在太阳经，头疼发热，骨节痛者，此方全无相干。如妄用之，先虚正气，逆其经络，虽出汗亦不解，变成坏证者多矣。凡伤寒发热，脉沉，与元气虚人，并夹阴伤寒发热者，皆不可用，切宜戒之。
大白术汤（《保命》）
和解四时伤寒，混解六经，不犯禁忌。
白术　石膏（各二两）　防风　羌活　川芎（各一两）　甘草（五钱或一两）　黄芩　枳实（去瓤。各五钱）　知母（七钱）　白芷（一两半）　细辛（三钱）
上为粗末。每服半两，水一盏半，煎至一盏，大温服。未解，更一服。两服药渣又作一服。春倍防风、羌活；夏倍黄芩、知母；季夏雨淫，倍术、白芷；秋加桂枝五钱；冬加桂八钱或一两。
以上诸方，皆为元气不虚者设也。如芎苏、香苏散，则内伤少而外感多者宜之；和解散、养胃汤，则外感少而内伤多者宜之；五积散，则寒多者宜之，冬亦宜之；大白术汤则热多者宜之，春夏亦宜之；败毒散，则宜于挟湿者；参苏饮，则宜于挟痰者；十神、正气，则吴氏之议当矣。大抵证兼表里，邪由错杂，似伤寒而非正伤寒者，乃可于诸方中斟酌选用。若脉证与麻黄、桂枝吻合，自当遵仲景法治之。即元气素虚，或平素有热，不宜麻、桂者，亦必如洁古、海藏法缓缓消减，庶无误尔。人命至重，死不复生，临病之工，宜详审焉。
戴院使（元礼）治法：伤风、伤寒初得病时，并宜和解散、芎芷香苏散，或养胃汤加草、芎各半钱，热服温覆。若的是伤风，有前自汗、恶风等证，可用桂枝汤，令其热服温覆。喘加杏仁一钱，咳加五味子一钱，渴加人参半钱。外热未止者，败毒散。热而有汗者，败毒散加桂枝半钱，或阳旦汤。呕者，不宜用桂枝汤，合于本方加半夏一钱，添姜煎，此非合病之呕，系伤寒杂病，即非正寒，故可用也。风寒二证，理当发汗，而其人虚不可汗者，宜桂枝汤加黄半钱。若的是伤寒，有前恶寒无汗等证，可用五积散，厚被覆之，取汗，喘嗽者，杏子汤加麻黄半钱，欲汗而不得汗者，再进。已汗而身热不退者，参苏饮，或败毒散加桂枝半钱。呕者，养胃汤，此非治合病之呕。若风寒俱伤，或恶风而无汗，或恶寒而无汗，疑似之间，只宜五积散半帖，加败毒散半帖，名交加散。喘嗽者，小青龙汤。有初得病，太阳证具，但寒而未即为热，至一二日后方热，此伤于寒。若伤风，即有热矣。但寒未热者，五积散发汗。有已服解表药，不恶风，不恶寒，诸表证已罢，于里又未躁，未渴，小便亦未赤，大便如常，独身热未除者，宜香苏散、败毒散、小柴胡汤加桂枝半钱。有已服解表药，证已罢，又无里证，其人体痛不减者，恐是发汗多，营卫不和所致，宜小建中汤，用半厚半薄之桂。
河间刘氏治法：伤寒表实无汗，头项痛，腰脊强，身热恶寒，肩背拘急，手足指末微厥，脉浮紧而涩，当以清解散加天水散汗之。伤风表虚自汗，头项强痛，肢节烦疼，鼻鸣干呕，恶风，手足温，脉浮缓，当以通解散或天水散解之。或表虚，或表实，但口干烦渴者，悉宜双解散汗之。汗后余热不解，以凉膈散退之。或日深，或日浅，但有表证，而脉沉数者，先以天水连翘饮子清之。待脉浮而里热减，然后以双解散汗之。伤寒表不解，脉浮，小便不利，微热口干，五苓散分之。表热多，里热少，益元一，凉膈半，和解之。里热多，表热少，凉膈一，益元半，调之。若表里俱热，头痛口干，自汗不止，白虎汤治之。或半在表，半在里，往来寒热，口苦舌干，耳聋干呕，胸胁痞痛，小柴胡汤和解之。或膈热呕吐不止者，半夏橘皮汤治之。或饮水不止，以成湿热，大便泄泻，小便赤涩，腹满急痛，头痛口干者，桂苓甘露饮主之；或湿热内余，而成下痢频并少腹而痛者，黄连解毒汤治之。伤寒日深，表里热势极甚，心下急郁微烦；或发热汗出不解，心下痞硬，呕吐下利；或阳明病多汗；或太阴腹满实痛；或少阴下利清水，心下痛而口干；或无表里证，但发热七八日，脉虽浮数，宜双除表里之热，大柴胡汤微下之，或加小承气汤尤妙。伤寒日深，里热极甚，日晡潮热，谵言妄语，发狂，腹满实痛，法当大承气汤下之，或用三一承气汤尤良。
上戴氏用药偏热，刘氏用药偏寒，于世运风土，禀质感受，各有所宜。临病者，详审而酌施之，方许亲见长沙耳。刘氏所用诸方，前条无之，今列于后。
通圣散（轻剂）
治风热郁结，憎寒发热，筋脉挛痹，肢体焦痿，头目昏眩，耳鸣鼻塞，口苦舌干，咽喉不利，涕唾稠粘，咳嗽上气，肠胃燥涩，便血瘀血，疮疡肿痛，痎疟不痊，妇人产后血滞腹痛，小儿惊风积热，并坠马跌仆，疼痛，或伤寒、伤风等证，并皆治之。
防风　芒硝　连翘　川芎　麻黄　薄荷　白芍药　当归　大黄（各五钱）　黄芩　桔梗　石膏（各一两）　甘草（二两）　荆芥　山栀　白术（各一钱）　滑石（三两）
上㕮咀。每服一两或二两，水二盏，生姜三片，同煎七分，去滓，温服，不拘时。如发散风寒，加葱白三茎；如治痰嗽，每服加半夏少许。
凉膈散（清剂）
治心火上盛，膈热有余，目赤头眩，口疮唇裂，鼻衄吐血，咳嗽痰涎，淋闭不利，大小便不通，或伤寒半表半里，及胃热发斑，及阴耗阳竭，用以养阴退阳。或汗下后，余热不解，并小儿疮痘黑陷，并皆治之。
连翘（一两）　甘草　山栀　黄芩　大黄　薄荷（各五钱）　朴硝（二钱半）
上㕮咀。每服一两，水一盅，竹叶三十片，同煎七分，去滓，入生蜜少许，食后温服。加黄连五钱，名清心汤。
天水散（淡剂）
治伤寒表里俱热，烦渴口干，小便不通，及霍乱吐泻，下利肠澼，偏主石淋及妇人产难，催生下乳，神仙之妙药也。
桂府滑石（腻白者，六两）　粉草（一两，研）
上为极细末，每服三钱，白汤调下，新汲水亦得。加薄荷末少许，名鸡苏散。加青黛末少许，名碧玉散。治疗并同，但以避世俗之轻侮尔。
三一承气汤
治伤寒大承气汤证，腹满，实痛；调胃承气证，谵语，下利；小承气汤证，内热不便；三乙承气汤合而为一也，及治中风僵仆，风痫发作，并皆服之，此下剂也。
大黄　芒硝　厚朴　枳实（各一两）　甘草（五钱。《宣明论方》甘草倍于四味）
上㕮咀，分作三服。每服水二盏，生姜三片，同煎七分，去滓，温服，不拘时候，以利为度。
双解散
治伤寒、伤风，或有汗，或无汗，表证悉具，内热口干。
通圣　天水（各一半）
上为㕮咀。每服二两，水二大盅，生姜三片，葱白三根，同煎七分，去滓微热服，以取其汗。
清解散
治一切感冒。
苍术（炒）　荆芥（各二两）　甘草（一两）　麻黄（一两半）
上四味，㕮咀。每服一两，水二盅，生姜三片，葱白一茎，同煎七分，去滓，微热服。以被盖覆，取汗为度。
半夏橘皮汤
治一切呕吐不止。
人参　白术　白茯苓　甘草　黄芩　半夏　厚朴　藿香叶　葛根　橘皮（各等分）
上为㕮咀。每服一两，水一碗，煎七分，去滓，入生姜自然汁少许，温服，不拘时。
〔补养兼发散例〕
丹溪云：有卒中天地之寒气者，有口食生冷之物者，故伤寒为病，必身犯寒气，口食寒物者，是以从补中益气汤加发散药。属内伤者，十居八九，其法，邪之所凑，其气必虚，只用补中益气汤中，从所见之证，出入加减。气虚甚者，少用附子，以行参、术之气。（补中益气汤，方见杂病劳倦门。）内伤之病，专主东垣《内外伤辨》甚详，世之病此者为多，但有挟痰，挟外邪者，郁热于内而发者，皆以补元气为主，宜看其所挟而兼用药。一男子素嗜酒，因暴风寒，衣薄，遂觉倦怠，不思饮食，半日至睡后大发热，遍身疼痛如被杖，微恶寒，天明诊之，六脉浮大，按之豁然，左为甚。予作极虚受风寒治之，人参为君，黄芪、白术、归身为臣，苍术、甘草、木通、干葛为佐使，大剂与之，至五帖后，通身汗如雨。凡三易被，得睡，觉来诸证悉除。卢兄，年四十九岁，自来大便下血，脉来沉迟涩，面黄神倦者二年矣。九月间，因劳倦发热，自服参苏饮二帖，热退。早起小劳，遇寒，两手背与面紫黑，昏仆，少时却醒，身大热，妄语口干，身痛至不可眠，脉之三部不调，微带数，重取虚豁，左手大于右手。以人参二钱半，带节麻黄、黄芪各一钱，白术二钱，当归五分，与三五帖，得睡，醒来大汗如雨，即安。两日后再发，胁痛咳嗽，若睡时嗽不作而妄语，且微恶寒，诊其脉，似前而左略带紧。予曰：此体虚再感寒也。再以前药加半夏、茯苓，至十余帖，再得大汗而安，后身倦不可久坐，不思饮食，用补中益气去凉药，加神曲、半夏、砂仁，五七十帖而安。杭州叶君章，腊月，因斋素中饥而冒寒作劳，遂患发热头痛，医与小柴胡汤，遂自汗神昏，耳聋，目不见物。予诊其脉，大如指，似有力，热不退。与人参、黄芪、白术、熟附子、炙甘草，作大剂服之，一日而汗少，二日而热减半，耳微有闻，目能视物。初用药至四帖，前药中加苍术，与两服，再得汗而热除。本日遂去苍术、附子，又与前药，作小剂服，三日而安。吕仲修，年六十六岁，正月间，因忍饥冒寒作劳，头痛恶寒，发热，骨节皆疼，无汗。至次日，妄语，热愈甚，而妄语时止时作，热亦不为十分，自服参苏饮两帖，汗不出，又再进一服，以衣覆取汗，大出而热不退。至第四日，予诊其脉，两手皆洪数，而右为甚。此因饥而冒寒，加之作劳，阳明经虽受寒气，不可攻击，宜急以大剂补之，以回其虚，俟胃气充实，自能出汗而解。遂以参、芪、白术、归身、陈皮、炙甘草，每帖加熟附子一片，一昼夜服五帖。至第三日，口稍干，言语有次，诸证虽解而热未退，遂去附子，加白芍。又两日，思食，却作肉羹间与之。又三日，精神全。二日许，自汗出而热退。诊其脉，不数，洪脉却尚有些。洪脉作大脉论，年高而误汗，此后必有虚证见，又与前药。至次日，言我大便，自病来不曾更衣，今谷道逼痛，虚坐努责，状如不堪。医者必欲投大黄、巴豆等剂。予谓大便非实秘，为是气因误汗而虚，不得充腹，无力可努。仍与前补药，以肉粥及苁蓉与之。一日半，煎浓葱椒汤浸下体，下大便软块者五六枚，诊其脉，仍旧大，未敛。此因气血未得回复。又与前药两帖，经两日，小便不通，少腹下妨闷，颇为所苦，但仰卧则点滴而出。予曰：补药服之未尽。于前药内倍加参、芪，大剂服。两日，小便方利而安。汪机治一人，年三十余，因冒寒发热，医用发表不愈，继用小柴胡，热炽汗多，遂昏昏愦愦，不知身之所在，卧则如云之停空，行则如风之飘毛，兼有消谷善饥，多遗诸证。观其形，类肥者。曰：此内火燔灼而然，虚极矣。诊其脉，皆浮洪如指。曰：《脉经》云：脉不为汗衰者死。在法不治，所幸者，脉虽大，按之不鼓，形虽长而色尚苍，可救也。医以外感治之，所谓虚其虚，误矣！经云：邪之所凑，其气必虚，宜以内伤为重。遂用参、芪、归、术大剂，少加桂、附，服十余帖，病减十之二三，再减桂、附，加芍药、黄芩，服十余贴，病者始知身卧于床，足履于地。喜曰：可不死矣。服久果起。
薛院使己，治一人，年七十九，仲冬将出，少妾入房，致头痛发热，眩晕喘急，痰涎壅盛，小便频数，口干引饮，偏舌生刺，缩敛如荔枝然，下唇黑裂，面目俱赤，烦躁不寐，或时喉间如烟火上冲，急饮凉茶少解，已濒于死。脉洪大而无伦，且有力，扪其身烙手，此肾经虚火游行于外。投以十全大补加山茱萸、泽泻、丹皮、山药、麦门、五味、附子一盅，熟寐良久，脉证各减三四。再与八味丸服之，诸证悉退，后畏冷物而痊。
《本事方》黄芪建中加当归汤
治发热头疼，脉浮数而尺中迟弱者，宜先服此药补血，却与麻黄、桂枝辈。
黄芪　当归（各一两半）　白芍药　桂枝　甘草（各一两）
上为㕮咀。每服五钱，姜三片，枣一枚，水煎，日三夜二服。如脉尚沉迟，再进一服
〔海〕黄芪汤治伤寒两感，拘急，三焦气虚，自汗，及手足汗出，或手背偏多，或肢体振摇，腰腿沉重，面赤目红，但欲睡眠，头面壮热，两胁热甚，手足自温，两手心热，自利不渴，大便或难，或如常度，或口干咽燥，或渴欲饮汤，不欲饮水，或少欲饮水，呕哕间作，心下满闷，腹中疼痛，或时喜笑，或时悲哭，或时太息，或时语言错乱，疑作谵语狂言者，非也，神不守舍耳。始得病于寤寐之间，或恐悸，头项不甚痛，行步只如旧，此阴盛阳虚之故也。两手脉浮沉不一，或左或右，往来不定，有沉、涩、弱、微、弦五种阴脉形状，按之全无力，浮之损小，沉之亦损小，皆阴脉也。宜先缓而后急，缓宜用黄芪汤。
黄芪汤方
人参　生姜　黄芪　白茯苓　白术　白芍药（各一两）　甘草（七钱）
呕者加藿香、陈皮各五钱，甚者加干姜，炮，一钱。
上㕮咀，水煎。量证加减多少用之。如大便秘结者，调中丸主之。
调中丸方
人参　白术　白茯苓　干姜　甘草（各等分）
上为末，炼蜜丸，每两作十丸或五丸。每服一二丸，水少许煎服。若病急者，黄芪汤，每服加干姜一钱，大便结者，理中丸主之。
理中丸方
人参　白术　干姜（炮，恐热以生姜代之）　甘草（炙）
上等分为末，炼蜜丸，每两作五丸。白汤化下，先缓后急也。若尤急者，无汗宜附子干姜甘草汤。若自汗者，宜白术附子甘草汤。量脉证可于四逆汤、或真武汤、或通脉四逆汤选用之。
〔丹〕《絜矩新书》谓：有杂合邪者，当以杂合法治之。譬如恶寒发热，得之感冒，明是外合之邪，已得浮数之脉，而气口又紧盛，明为食所伤。病者又倦怠，脉重按俱有豁意，而胸膈痞满，间引两胁，其脉轻取又似乎弦，此又平昔多怒，肝邪之所为也。细取左尺大细沉弱，此又平时房劳之过也。治法宜以感冒一节且放后，先视其形色强弱厚薄，且以补中化食行滞，清凉胃火，而以姜辣行之，则中气稍回，伤滞稍行，津液得和，通体得汗，外感之邪自解。医者不肯详审求之，只顾表散外邪，又不推究兼见之邪脉，亦不穷问所得之病因，与性情之执着，巧施杂合治法，将见正气自虚，邪气愈固，皆拙工之过也。
〔楼〕此篇集丹溪、海藏诸贤治伤寒，皆以补养兼发散之法，实本经成败倚伏生于动，动而不已则变作，及风雨寒热不得虚，邪不能独伤人之旨也。盖凡外伤风寒者，皆先因动作烦劳不已，而内伤体虚，然后外邪得入。故一家之中，有病者，有不病者，由体虚则邪入而病，体不虚则邪无隙可入而不病也。是故伤寒为病，属内伤者十居八九，后学无知，举世皆谓伤寒无补法，但见发热，不分虚实，一例汗下而致夭横者，滔滔皆是，此实医门之罪人也。今集此法于仲景之后，其应如响，使人遵之，不犯虚虚实实之戒也。
上《纲目》之文，余见世医泥于伤寒无补法，多犯虚虚实实之戒，故备述之，而删其纯内伤者，及丹溪医案之庸芜者，又增近代二医案，以为虚人感寒之活例云尔。神而明之，存乎其人，不可泥也。余尝治一刻字工人，新婚，冬月冒寒，表证悉具，令以人参、紫苏茎叶各一两，煎汤饮之，汗出而愈。一孕妇，春夏之交，患温病，头痛发热，不恶寒而渴，未及疗治，胎堕，去血无算，昏眩欲绝。余令以麦门冬斤许，入淡竹叶、香豉，频频饮之，亦汗出而愈。盖用劳复法治之，得此活法，则于治是病，庶几可十全矣。
韩祗和氏和解因时法
伤寒病有可汗者，论中但统言其可汗证及可汗脉，或云脉浮而数，或云脉浮紧，或云脉浮，无汗而喘，或云脉浮为在表。今略举数条，后人但凭其脉之大概，并不分脉浮有阴阳虚盛之理，又不知有可汗不可汗之证，误投发表药，则多变成阳毒之患矣。今举病人有汗恶风，无汗恶寒分二等，及据立春以后，立秋以前，气候轻重，各立方治之，庶学者易为开悟耳。
一病人二三月以前，两手脉浮数，或缓或紧，按之差软，寸关尺若力齐等，其力不甚大，不甚小者，亦未可便投解表药。此是见里证，未见表脉也。宜候寸脉力小如关尺，即可投解表药。大抵治伤寒病，见证不见脉，未见投药，见脉未见证，虽少投药，亦无害也。凡治杂病，以证为先，脉为后。治伤寒病，以脉为先，证为后。
一病人两手脉浮数而紧，名曰伤寒，若关前寸脉力小，关后尺脉力大，虽不恶风，不自汗出，此乃阴气已盛，先见于脉也。若不投药和之，后必恶风及自汗出。若立春以后，至清明以前，宜调脉汤主之。清明以后，至芒种以前，宜葛根柴胡汤主之。芒种以后，至立秋以前，宜人参桔梗汤主之。
调脉汤方
葛根（一两）　前胡（去苗）　防风（各七钱半）　甘草（炙，半两）
为粗末。每服五钱，水一盏，生姜一块，如小指大，劈破，煎七分，去滓，温服。如寸脉依前力小，加枣三枚同煎。
葛根柴胡汤
葛根（一两半）　柴胡（去芦，一两）　芍药　桔梗　甘草（炙。各七钱半）　厚朴（半两）
上㕮咀。每服五钱，水一盏，生姜二片，煎至七分，去滓热服。如寸脉依前力小，加葱白三寸，同煎服。
人参桔梗汤
人参　桔梗（各七钱半）　麻黄（去节，一两）　石膏（三两）　甘草（炙，七钱半）
上每服五钱，水一盏，荆芥五穗，同煎至七分，去滓热服。如寸脉依前力小，加麻黄二分，去节，同煎服。
一病人两手脉浮数而缓，名曰中风。若寸脉力小，尺脉力大，虽不恶风，不自汗，此乃阴气已盛，先见于脉也。若不投药和之，后必恶风自汗出。若立春以后，清明以前，宜薄荷汤主之。清明以后，芒种以前，宜防风汤主之。芒种以后，至立秋以前，宜香芎汤主之。
薄荷汤
薄荷（一两）　葛根　人参　甘草（炙。各半两）　防风（去芦，二两）
上㕮咀。每服五钱，水一盏，煎至七分，去滓，热服。如三五服，寸脉力尚小，加薄荷二分同煎。
防风汤
防风（去芦，一两）　桔梗（三钱）　甘草（炙）　旋覆花（各半两）　厚朴（三分）
上㕮咀。每服五钱，水二盏，姜一块，同煎热服。如三五服，寸脉力尚小，加荆芥穗五七茎同煎。
香芎汤
川芎（二钱半）　石膏（二两）　升麻（三两）　甘草（炙）　厚朴（制。各半两）
上㕮咀。每服五钱，水二盏，煎七分，温服。如三五服后，寸脉力尚小，加细辛二分同煎。
前二段文，将中风、伤寒各立法者何？盖谓病人始得病三日以前，或因中风脉缓，或因伤寒脉紧，然脉虽先见，而证犹未见，尚可以药解之，故立方耳。
一病人两手脉浮数，或缓紧，寸脉短，反力小于关、尺脉者，此名阴盛阳虚也。若自汗出，恶风，是邪气在表，阴气有余也。《素问》云：阴气有余，为多汗身寒，即可投消阴助阳表剂以治之。若立春以后，清明以前，宜六物麻黄汤主之。清明以后，芒种以前，宜七物柴胡汤主之。芒种以后，立秋以前，宜发表汤主之。
六物麻黄汤
麻黄（去节，一两）　葛根　苍术（各七钱半）　人参　甘草（炙。各半两）
上㕮咀。每服五钱，水一盏，枣二枚，煎七分，热服。如三五服后，汗未止，恶风者，加荆芥七钱。三五服后，不恶风，犹汗者，加丁香皮半两。
七物柴胡汤
柴胡　苍术（各二两）　荆芥　麻黄（各一两）　甘草（炙。七钱）
上㕮咀。每服五钱，水一盏，姜一块，枣二枚，同煎七分，热服。如三五服后，汗未止，恶风者，入葱白三寸。如三五服后，汗未止，加当归一两同煎。
发表汤
麻黄（去节，一两）　苍术（二两）　人参　当归（各半两）　炙甘草　丁香皮（各七钱半）
上㕮咀。每服五钱，水一盏，入姜一块，枣三枚，同煎至七分，去滓，热服。如三五服，汗未止，犹恶风者，加桂枝七钱。如汗未止，更加细辛半两，以汗止为度。
一病人脉浮数，或紧或缓，其脉上出鱼际，寸脉大于关、尺者，此名阳盛阴虚也。若发冒闷，口燥咽干者，乃是邪气在表，阳气独有余也。《素问》曰：阳气有余，为身热无汗是也。可投消阳助阴药以解表。若立春以后，至清明以前，宜人参汤主之。清明以后，至芒种以前，宜前胡汤主之。芒种以后，至立秋以前，宜石膏汤主之。
人参汤
人参（半两）　柴胡（一两）　芍药　炙甘草（各七钱半）　石膏（二两）
上㕮咀。每服五钱，水一盏，姜一块，煎七分，热服。如三五服后，热不解者，入豉三十粒，同煎服。
前胡汤
前胡（一两）　石膏（二两）　甘草（炙，半两）　桔梗　豉（各七钱半）
上每服五钱，水一盏，姜五片，煎七分，去滓，热服。如三五服，热尚未解，加豉三十粒煎，再服。
石膏汤
石膏（三两）　芍药　柴胡（各一两）　升麻　黄芩　炙甘草（各七钱半）
上㕮咀。每服五钱，水一盏半，豉一合，煎八分，热服。如三五服后，热未解者，加知母一两。又未解，加大黄一两。
一病人两手脉浮数，或紧或缓，三部俱有力，无汗恶风者，此是阴阳气俱有余。《素问》曰：阴阳有余，则无汗而寒是也。可用药平之。若立春以后，至清明以前，宜解肌汤主之。清明以后，至芒种以前，宜芍药汤主之。芒种以后，至立秋以前，宜知母汤主之。
解肌汤
石膏（二两）　麻黄（去节，七钱半）　甘草（炙）　升麻（各半两）
上㕮咀。每服五钱，水一盏，入豉半合，煎至八分，去滓热服。如三五服后，犹恶风者，加麻黄半两，石膏一两。
芍药汤
甘草（炙，半两）　芍药（一两）　石膏（三两）　荆芥穗（一两）
上㕮咀。每服五钱，水一盏，生姜一块，煎至七分，去滓热服。如三五服后，犹恶风者，每服加生姜一块，同煎服。
知母汤
知母（一两）　石膏（二两）　麻黄　升麻（各一两）　炙甘草（半两）
上㕮咀。每服五钱，水一盏，入生姜一块，同煎至七分，去滓温服。如三五服后，犹恶风者，加麻黄、升麻各半两。
前三段文，将中风、伤寒一法治者，因病人始得病后，脉证俱见，若投解剂，必不能愈。故立前方，同法治之。
仲景云：伤寒为病，脉缓者，为中风。脉紧者，名伤寒。今分此二端，何也？始因冬寒毒之气中人，其内伏之阳，沉潜于骨髓之内，每至春夏发时，或因外伤寒而引内邪出，或因外伤风而引内邪出，及乎内邪既出而为病一也。古人云：立此二端，恐后人疑其紧脉与缓脉治别也。若中风与伤寒脉异，何故仲景无别法治之？此乃后人不究仲景之心也。病人始得病，一二日至五六日，尚有表脉及表证，亦可依脉证投药。凡投解表及发表药，每一日可饮三服，病证甚，可至五服外，不可顿服药也。如证未解，次日依前再投。如证依前未解，可作热粥投之，粥内加葱白亦可。如有汗出，勿厚衣盖覆，恐汗出太过，作亡阳证也。
海藏云：韩氏《微旨》可汗一篇，有和解因时法，言伤寒之脉，头小尾大；伤风之脉，头大尾小。李思训《保命新书》亦分尺寸，与仲景同之，非若前人总言尺寸脉俱浮而紧，尺寸脉俱浮而缓。紧则为伤寒无汗，缓则为伤风自汗。又有伤风有汗者，伤寒无汗者，脉亦互差，与证不同，前人已尽之矣。惟韩、李所言，头小尾大，即为伤寒；尾小头大，即为伤风。人病间有脉证未显于尺寸者，故韩、李述为和解因时法也。又恐后人疑其不与前圣合，遂于本方内又立加减法数条，亦不越前人之意，何其当哉！盖二公者，当宋全盛之时，故又戒麻黄、桂枝不可轻用，改用石膏、升麻、葛根、柴胡之平剂，当时则可，非百代常行之道，时世移迁之法也。可汗一篇，若随汤液，随证应见，自有定规，虽明哲不可逾也。
又：寸口脉小，饮冷与雾露所伤，同作中焦治。今韩、李云：伤寒寸小者，勿认与饮冷、雾露同恐伤一体也。饮冷、雾露所伤，寸口举按全无，是阴气在胃不和，阳气不能升越也。伤寒寸口小者，只于关部下至膀胱本部见之，寸口虽小，只是举之微小，沉得之有也。非若饮冷，举按全无也。若果寸口举按全无，即不可解表，只宜温中，不可不知。
恶寒  ***************************
（此门系初稿，故仲景法与后人续法混列。以其颇有条理，不复改正，读者详之。）
恶寒者，风寒客于营卫，非寒热之寒，又非恶风也。故不待见风而后怯寒，虽身大热，亦不欲去衣被也。甚则向火增被，不能遏其寒。所以然者，由阴气上入阳中，或阳微，或风虚相抟之所致也。恶寒，一切属表，虽里证悉具而微恶寒者，亦表未解，犹当先解其外，俟不恶寒，乃可攻也。经云：发热恶寒，发于阳，可发汗。无热恶寒而蜷，脉沉细，发于阴，可温里。恶寒虽悉属表，亦有虚实之分。若汗出而恶寒为表虚，无汗而恶寒为表实。表虚可解肌，表实可发汗。
伤寒，太阳病在表，故恶寒。少阳半在表半在里，亦微恶寒。阳明在里，本不恶寒，或恶寒者，与太阳合病也。
〔太阳〕恶寒发热，脉浮。（方论见前太阳病发热门。）
〔阳明〕中风，口苦咽干，腹满微喘，发热恶寒，脉浮而紧，亦麻黄汤证也。阳明病，脉迟汗多，微恶寒者，表未解，亦桂枝汤证也。（三时用代药，如前例。）
〔少阳证〕头汗出，微恶寒，小柴胡加桂汤。
〔三阴〕惟少阴经有恶寒之证，太阴、厥阴皆不恶寒。然少阴恶寒，又有二证，发于少阴者，无热而恶寒，宜温之，属理中汤、四逆汤。少阴无热恶寒，似与前太阳经未即热一条相似。所谓寒未即热者，为太阳证具而未热耳。此之无热恶寒，盖无太阳头痛等证，知为少阴也。
〔少阴〕病下利恶寒而蜷，四逆汤、真武汤、小建中汤。若恶寒而蜷，时时自烦，欲去衣被者，《活人》用大柴胡汤下之。赵氏以为宜温散阴邪，导引真阳，汗而解可也。若下之，非惟不能解表，反虚其里，使恶寒之邪，乘虚内陷。纵使其脉沉滑而实，亦未可遽用大柴胡，必须先解表，使恶寒证罢，而后可用也。少阴病，恶寒身蜷而利，手足逆冷者，不治。（无阳故也。）少阴四逆，恶寒而身蜷，脉不至，不烦而躁者死。
外有太阴自利不渴，厥阴下利厥逆，俱或恶寒。太阴宜理中汤，厥阴宜四逆汤。前既言二阴不恶寒，今又言或恶寒，要知太阴、厥阴皆不恶寒者，此阳传阴者也。三阴皆能恶寒者，阴入阴者也。特在少阴为多耳。
恶寒，脉微而复利。利止，亡血也，四逆加人参汤主之。
（〔成〕恶寒，脉微而利者，阳虚阴盛也。利止则津液内竭，故云亡血。《金匮玉函》曰：水竭则无血，与四逆汤温经助阳，加人参生津液益血。）
四逆加人参汤方
人参　干姜　甘草（各一两）　附子（一枚，去皮，煨）
上㕮咀。每服五钱，水煎，温服，日三次。
发汗病不解，反恶寒者，虚故也，芍药甘草附子汤主之。
（〔成〕发汗病解，则不恶寒。发汗病不解，表实者，亦不恶寒。今发汗，病且不解，又反恶寒者，营卫俱虚也。汗出则营虚，恶寒则卫虚，与芍药甘草附子汤以补营卫。）
芍药甘草附子汤方
芍药　炙甘草（各三两）　附子（一枚，炮，去皮，破八片）
以上三味，以水五升，煮取一升五合，去滓，分温服。疑非仲景意。
（〔成〕芍药之酸，收敛津液而益营。附子之辛热，固阳气而补卫。甘草之甘，调和辛酸而安正气。）
下后，复发汗，心振寒，脉微细者，此内外俱虚也，当归四逆汤、真武汤。
太阳病，下后，脉促胸满者，桂枝去芍药汤主之。
桂枝去芍药汤方
桂枝（去粗皮）　生姜（切。各一两半）　甘草（炙，一两）　大枣（六枚）
上㕮咀。每服五钱，水煎温服。
若微恶寒者，去芍药加附子汤主之。（前方加附子半个，去皮，炮。《活人》云：芍药味酸，脉促胸满，恐成结胸，故云芍药，单用辛甘之味，发散毒气也。）
伤寒，汗下后，心下痞而恶寒者，表未解也。先用桂枝汤解表，用大黄黄连泻心汤攻痞。若痞而汗出，恶寒者，表已解也，附子泻心汤主之。（方论见痞。）
〔背恶寒〕背负阳抱阴，背寒者，阳弱也。然有阴阳二证，少阴一证，以阴寒气盛，不能消耗津液，故口中和。三阳合病，以阳气陷入，津液为之涸，故舌干口燥。以此别之，思过半矣。口中和而背恶寒者，属少阴，宜附子汤。（见欲寐嗜卧。）舌干口燥，内有热证，口中不仁，背恶寒者，为三阳合病，宜白虎汤。（见发热。）经云：腹满身重，面垢谵语，遗尿，口中不仁，为三阳合病，白虎加人参汤主之。（见渴。）若自汗者，亦用白虎加人参汤。又阳明证，背微恶寒，无大热，口中燥渴者，亦用白虎加人参汤。中暑亦有背恶寒证，但面垢自汗，脉虚而伏，详见杂病中。凡脾胃素虚之人，遇暑月间饮冰水，或啖生冷，寒气蓄聚，阴上乘阳，故寒从背起，冷如掌大，此当以温药主之（大顺散之类）。
恶风  ***************************
卫气者，所以温分肉，充皮肤，肥腠理，司开阖者也。故风邪中于卫也，则必恶风。恶风，恶寒，俱为表证，但恶风比恶寒为轻耳。恶寒者虽不当风，而时自怯寒。恶风者，居密室之中，帏幕之内，则无所畏。或当风，或挥扇，则淅淅然而恶也。恶寒则有阴阳之分，恶风惟属阳耳。所以三阴之证，并无恶风。恶风虽在表，而发散又自不同，若无汗恶风则为伤寒，当发其汗，故用麻黄汤。若汗出恶风，则为中风，当解其肌，故用桂枝汤。里证虽具，而恶风未罢，皆当先解其外也。
发热恶风为表虚，属太阳病。（见发热太阳病条。）发汗后，遂汗漏不止，其证似风湿相抟证，背恶风，汗出，小便不利，四肢难屈伸，但心下不满者，身不痛，用桂枝加附子汤。（见自汗。）风湿相抟者，骨节烦疼掣痛，用甘草附子汤。（方见体痛。）身热恶风，项强胁满，手足温而渴者，用小柴胡汤。（见胁痛。）
头痛  ***************************
伤寒头痛，虽属三阳，惟太阳经独多。盖太阳为病属表，而头痛专为主表。虽有伤寒六七日，头痛，不大便，有热而与承气汤下之者，却云若小便清者，知热不在里，仍在表，是知头痛属表明矣。太阴、少阴二经之脉，从足至胸而还，不上循头，故无头痛。惟厥阴脉，循喉咙之后，上连目系，与督脉会于巅，亦有头痛，干呕吐涎沫，吴茱萸汤一证，却无身热，亦与阳证不同也。然风温病在少阴，湿温病在太阴而头反痛，至于阴毒亦然，是又不可拘拘为者。内因头痛作止有时，外因头痛常常有之，直须传入里方罢。
发热头痛恶风，属太阳。（方论见太阳病发热。）大便不利六七日，头痛身热，小便赤者，宜承气汤。若小便利者，知不在里，仍在表，须发汗。若头痛者，必衄，宜桂枝汤。（论见胃实。）服桂枝汤，或下之，仍头项强痛，翕翕发热，兼心下满，微痛，小便不利者，桂枝去桂加茯苓白术汤。（方论见项强。）太阳中风，下利呕逆，表解者，可攻之。其人漐漐汗出，发作有时，头痛，心下痞硬，引胁下痛，干呕短气，汗出，不恶寒者，表解里未和也，十枣汤。（方论见胁满痛。）
〔张〕或谓十枣汤与桂枝去桂加茯苓白术汤二者，皆属饮家，俱有头项强痛之病，何也？此经络所系，非偶尔而言也。《针经》曰：太阳膀胱之脉，起于目内眦，皆上额交巅上，其支者，从巅上至耳上角，直者，从巅入络脑，还出别下项，循肩膊内，侠脊抵腰中，入循膂，络肾，属膀胱。上文所络肾者，即三焦也。夫三焦者，为阳气之父，决渎之官，引导阴阳，开通闭塞，水道出，以气化而言也。缘太阳经多血少气，既病则气愈弱，其时表病而里热未甚，微渴而恣饮水浆，为水多气弱不能施化，遂停伏于内，则本经血气因而凝滞，致有头痛项强之患矣。若伏饮流行，经络疏利，而头痛自愈矣。
病发热头痛，脉反沉，若不瘥，身痛，当救里，四逆汤。（论见发热。）（刺）太阳病，头痛，至七日以上自愈者，以行其经尽故也。若欲作再经者，针足阳明，使经不传则愈。（伤寒自一日至六日，传三阳三阴经尽，至七日当愈。经曰：七日太阳病衰，头痛少愈。若七日不愈，则太阳之邪再传阳明。针足阳明，为迎而夺之，使经不传则愈。〔吴〕脉浮，头痛，太阳也。宜刺腕骨、京骨。又云：表证头疼，恶寒发热，刺合谷。）
（和解）阳明身热头痛，漱水不欲咽，必发衄，脉数者，犀角地黄汤、茅花汤。（见鼻衄。）阳明病，表里大热，烦渴引饮，头痛如破者，宜竹叶石膏汤。阳明头痛，不恶寒，反恶热，大便实，调胃承气汤。阳明病，反无汗而小便利，二三日，呕而咳，手足厥者，必苦头痛，若不咳、不呕、手足不厥者，头不痛。（《内经》曰：巨阳受邪，少阴为里，得热则上，从之，厥也。太阳与少阴为合，此证当是太阳未全罢耳。经又曰：阳明厥则喘而惋，惋则恶人，小便利者，寒邪内攻，肢厥头痛者，寒邪外攻也。）
〔吴〕阳明头痛，额前目疼，鼻干，脉长也。无汗者，葛根加葱白、白芷汗之。若有汗，曾经发汗，头痛不解者，宜葛根葱白汤主之。若不恶风，而反恶热，自汗烦渴，脉洪数，饮水，头疼者，白虎加白芷汤主之。若内有燥屎，蒸蒸发热，头痛者，调胃承气汤主之。凡阳明头痛，无汗者，葛根、麻黄、葱白、白芷、石膏之属也。有汗则白芷、石膏、葛根、川芎汤也。
（和解）伤寒脉弦细，头痛发热者，属少阳，不可发汗。汗之则谵语，此属胃，胃和则愈，胃不和则烦而悸，宜小柴胡汤。（论见口苦。）
〔吴〕少阳经头痛，头角或耳中痛，脉弦数，口苦，发热，往来寒热者，并用小柴胡汤和之。一方加川芎尤妙。盖川芎亦胆经药也。凡少阳头痛，不分有汗无汗，皆以柴胡汤主之。非次头痛，及发寒热，脉紧不大，即是上膈有痰，瓜蒂散吐之。
头痛，干呕吐涎沫者，吴茱萸汤。（方论见吐。）《活人》云：厥阴头痛，为欲愈，小建中汤。
〔《活》〕若已发汗，或未发汗，头痛如破者，用连须葱白汤。
连须葱白汤方
葱白（连须，切，半升）　生姜（二两）
上以水二升，煮取一升，分二次温服。再不止者，宜服后方。
葛根葱白汤方
葛根　芍药　知母（各半两）　川芎　葱白　生姜（各一两）
上以水三升，煎至一升，热服。
若非次头疼，胸中满，及发寒热，脉紧而不大者，即是膈上有涎，宜用瓜蒂末一钱，暖水调下，吐涎立愈。
〔云〕伤寒，汗下后，头痛，起目眩者，宜独活汤。
防风　独活　旋覆花　当归（各七钱）
上㕮咀，姜水同煎服。
伤寒热病后，头痛不止者，用石膏川芎汤。
石膏　川芎（各一两）
上㕮咀。每服五钱，水煎服。
〔海〕太阳头痛，有汗桂枝汤，无汗麻黄汤。阳明头痛，白虎汤。少阳头痛，小柴胡汤。太阴头痛，脉浮，桂枝汤，脉沉，理中汤，俱加川芎、细辛。少阴头痛，小柴胡汤、麻黄附子细辛汤。厥阴头痛，外伤本经，桂枝麻黄各半汤。呕而微吐苦水者，吴茱萸汤。
〔垣〕太阴头痛者，必有痰也。少阴头痛者，足寒而气逆也。盖太阴、少阴二经，虽不至头，然痰与气逆，壅于膈中，则头上气不得畅降而为痛也。
〔云〕如脉浮而头痛，过在手足太阳，刺完骨、京骨。如脉浮而长，过在手足阳明，刺合谷、冲阳。如脉浮而弦，过在手足少阳，刺阳池、丘墟、风府、风池，此刺头痛之法也。
〔集〕伤寒头痛，刺合谷、攒竹。
项强  ***************************
发热恶风，项强者，属太阳。（方论见太阳病发热。）太阳病，项背强几几，反汗出恶风者，桂枝加葛根汤主之。太阳病，项背强几几，无汗而恶风者，葛根汤主之。皆发散之剂也，而有轻重不同者，盖发热汗出恶风为表虚，表虚者，可解肌。无汗恶风者，为表实，表实者，可发汗，是以为治不同也。太阳伤寒，项背强，其或太阳中风，加之寒湿而成痉者，亦项强也。经曰：病者身热足寒，颈项强急，恶风，时头热面赤，目脉赤，独头面摇动，卒口噤，背反张者，痉病也。《金匮》曰：太阳病，项背强几几然，脉反沉迟者，此为痉，桂枝加瓜蒌汤主之。服桂枝汤，或下之，仍头项强痛，翕翕发热，无汗，心下满，微痛，小便不利者，桂枝去桂加茯苓白术汤。（〔张〕或问：上条所云头项强痛，此邪气仍在表也。虽经汗下而未解，犹宜解散之，何故去桂加茯苓白术汤主之？是无意于表也。予曰：此非桂枝证，乃属饮家也。夫头项强痛，既经汗下而未解，心下满而微痛，小便不利，此为水饮内蓄，邪不在表，故云去桂枝加茯苓、白术。若得小便利，水饮行，腹满减而热自除，则头项强痛悉愈矣。且如十枣汤证，头亦痛，乃邪热内蓄而有伏饮，故头痛。其水饮头痛，不须攻表，但宜逐饮，饮尽则病安矣。）（和解）伤寒四五日，身热恶风，头项强，胁下满，手足温而渴者，小柴胡汤。若下后不能食，身黄，小便难者，与柴胡汤必反重。（方论俱见胁痛。）（下）结胸者，项强如柔痉状，下之则和，大陷胸丸。（方论见结胸。）（刺）太阳与少阳并病，头项强痛，或眩冒，时如结胸，心下痞硬者，当刺大椎第一间、肺俞、肝俞，不可汗，汗则谵语脉弦。五六日，谵语不止，刺期门。
（〔成〕太阳之脉，络头下项。头项强痛者，太阳表病也。少阳之脉，循胸络胁。如结胸状，心下痞硬者，少阳里病也。太阳、少阳相并为病，不纯在表，故头项不但强痛，而或眩冒。亦未全入里，故时如结胸，心下痞硬，此邪在半表半里之间也。刺大椎第一间、肺俞，以泻太阳之邪；刺肝俞以泻少阳之邪。邪在表，则可发汗，邪在半表半里，则不可发汗。发汗亡津液，损动胃气。少阳之邪，因干于胃，土为木刑，则发谵语，脉弦。至五六日，传经尽，邪热去而谵语当止。若不止，为少阳邪热甚也，刺期门以泻肝胆之气。宜柴胡桂枝瓜蒌实、柴胡加龙骨汤。）太阳、少阳并病，心下硬，颈项强而眩者，当刺大椎、肺俞，慎勿下之。
（〔成〕心下痞硬而眩者，少阳也。颈项强者，太阳也。刺大椎、肺俞，以泻太阳之邪。以太阳脉下项夹脊故尔。肝俞以泻少阳之邪，以胆为肝之腑故尔。太阳为在表，少阴为在里，即是半表半里证。前证云：不可发汗，汗则谵语。是发汗攻太阳之邪，少阳之邪益甚，于胃必发谵语。此云慎勿下之。攻少阳之邪，太阳之邪乘虚入里，必作结胸。经曰：太阳、少阳并病而反下之，成结胸。小柴胡加桂亦可。）
桂枝去桂加茯苓白术汤方
芍药　生姜　白茯苓　白术（各一两半）　甘草（一两）　大枣（六枚）
上㕮咀。每服五钱，水煎温服，小便利即愈。
心下满痛，小便利者，成结胸。小便不利，为停饮。故加苓、术以行之。
项强，卒口噤，背反张为痉。（方论见杂病痉门。）
体痛  ***************************
体痛乃六经俱有之证，有表有里，有寒有热，有风有湿。如太阳伤寒，营血不利，身疼者，宜发汗。若汗后，脉沉迟，体痛者，又宜温之。中暍身疼者，白虎汤解之。里寒外热身疼者，先当救里，而后攻表。寒在三阴，则脉沉身疼。风在三阳，则支节烦疼。四逆、柴胡之剂，可不审哉？太阳身痛，但拘急耳。中湿身痛，不可转侧。阴毒身痛，体势沉重，宛如被杖。以此别之。
〔太阳〕（汗）发热恶寒，身体痛者，属太阳病，麻黄汤、大青龙汤是也。（方论见太阳病发热，下同。）（和解）若兼心下支结者，柴胡加桂枝汤。若兼下利清谷，腹胀者，先以四逆温里，后以桂枝发表。若尺脉迟者，血少营气不足，《活人》先以黄芪建中汤养其血，俟尺脉回，却用柴胡等汤和解之。
黄芪建中汤方
黄芪　桂枝（各一钱半）　白芍药（三钱）　甘草（一钱）
上四味，以水一盅半，姜五片，枣二枚，煎至八分，去滓，入稠饧一大匙，再煎服。旧有微溏或呕者，不用饧。
按：热多寒少，尺脉迟者，营血不足，黄芪建中汤。夫血不足，而用黄芪者，黄芪味甘，加以甘草，大能生血，此仲景之妙法。盖稼穑作甘，甘能补胃。胃为气血之海，气血所从以生。又《内经》曰：无阳则阴无以生。以甘益胃而生血，旨哉。今人但知参、芪为气药，故表而出之。
发汗后，身体痛，脉沉迟者，桂枝加芍药生姜人参新加汤主之。
桂枝　人参（各一两半）　芍药　生姜（各二两）　甘草（一两）　大枣（六枚）
上㕮咀。每服五钱，水煎温服。
〔成〕汗后身痛，邪气未尽也。脉沉迟，营血不足也。又云：其脉沉者，营气微也。又云：迟者，营气不足，血少故也。与桂枝汤以解未尽之邪，加芍药、生姜、人参，以益不足之血。
〔张〕或云：经言表邪盛，脉浮而紧，法当身疼痛，宜以汗解之。况身疼皆系表邪未尽，此又加人参、芍药、生姜以益血何也？予曰：表邪盛则身疼，血虚则身亦疼。其脉浮紧者，邪盛也；其脉沉微者，血虚也。盛者损之则安，虚者益之则愈。仲景凡言发汗后，以外无表证，里无热证，只余身疼一事而已。若脉稍浮盛，则为表邪未尽解。今言脉沉迟，此血虚而致然也。故加人参、生姜、芍药以益血。
（温）病发热头痛，脉反沉，若不瘥，身痛，当救里，四逆汤。（论见发热。）
伤寒八九日，风湿相抟，身体疼烦，不能自转侧，不呕不渴，脉浮虚而涩者，桂枝附子汤主之。
（〔成〕伤寒与中风家，至七八日再经之时，则邪气多在里，身必不苦疼痛。今日数多，复身体疼烦，不能自转侧者，风湿相抟也。烦者，风也；身疼不能自转侧者，湿也。经曰：风则浮虚。《脉经》曰：脉来涩者，为病寒湿也。不呕不渴，里无邪也。脉得浮虚而涩，身骨疼烦，知风湿但在经也。与桂枝附子汤，以散表中风湿。）
桂枝附子汤方
桂枝（去粗皮，四两）　附子（三枚，炮，去皮，破八片）　生姜（三两，切）　甘草（炙，二两）　大枣（十二枚，擘）
上五味，以水六升，煮取二升，去滓，分温三服。
（〔成〕风在表者，散以桂枝、甘草之辛甘，湿在经者，逐以附子之辛热，姜、枣辛甘，行营卫，通津液，以和表也。）若其人大便硬，小便自利者，去桂枝加白术汤主之。
（〔成〕桂发汗走津液。此小便利，大便硬，为津液不足，去桂加术。）风湿相抟，骨节烦疼，掣痛不能屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。
甘草　白术（各一两）　桂枝（二两）　附子（一枚，炮）
上㕮咀。作四剂，水煎温服。（《活人》云：身肿者，加防风一两。悸气小便不利者，加白茯苓一两半。）
〔阳明〕病欲食，小便反不利，大便自调，其人骨节疼，翕翕如有热，奄然发狂，濈然汗出而解者，此水不胜谷气，与汗共并，脉紧则愈。（桂枝汤）
〔太阴〕中风，四肢烦疼，阳微阴涩而长者，为欲愈。
〔少阴〕病身痛，手足寒，骨节痛，脉沉者，附子汤。少阴病至四五日，腹痛，小便不利，四肢沉重疼痛，自下利者，有水气，用真武汤。
〔厥阴〕大汗出，热不去，内拘急，四肢疼，又下利，厥逆而恶寒者，四逆汤。
身体痛，下利。（方论见下利条。）身体痛，吐利，为霍乱。（方论见吐利条。）身体痛，手足寒，若脉沉，但欲寐者，附子汤。（方论见但欲寐。）若大汗出，热不去，内拘急，自利恶寒者，四逆汤。（方论见下利。）若夏月中暑，脉虚而渴者，白虎加人参汤。（方论见中暑。）身痛如被杖，面目青，咽痛者，为阴毒，升麻鳖甲去雄黄蜀椒汤。（方论见阴毒。）
〔垣〕风湿相抟，一身尽痛者，补中益气汤加羌活、防风、升麻、藁本、苍术治之。如病去，勿再服。以诸风药损人元气，而益其病故也。
〔海〕神术汤，治风湿恶寒，脉紧无汗。白术汤，治风湿恶风，脉缓有汗。（俱见伤寒发热条。）
上二术汤治风湿，又当随证加减，其详并见痉条及白术汤、神术汤二汤后。
〔《活》〕杏仁汤
治风湿，身体疼痛，恶风微肿。
桂枝（二两）　麻黄（去节，汤泡，干）　芍药　天门冬（去心，各一两）　生姜（一两半）　杏仁（二十五枚，去皮、尖，炒）
上㕮咀，每服五钱，水煎温服。
〔垣〕麻黄复煎汤
治阴室中汗出，懒语，四肢困倦乏力，走疰疼痛，乃下焦伏火不得伸浮，而躁热汗出，一身疼痛，盖风湿相抟也。以麻黄发汗，渐渐发之，在经者亦宜发汗，况值季春之月，脉缓而迟，尤宜发之，令风湿去而阳气升，困倦乃退，血气俱得生旺也。
麻黄（去节，用水五盏先煎，令沸，去上沫，渣再煎，至三盏，方入下药）　黄芪（各二钱）　白术　人参　柴胡根　防风　生地黄（各五分）　羌活　黄柏（各一钱）　甘草（三分）　杏仁（三个，去皮、尖）
上㕮咀，作一服，入麻黄汤，煎至一盏，临卧服，勿饱服。
当归拈痛汤
治湿热为病，身体疼痛。（方见杂病身体痛门。）

卷三·阳明病  ——————————————————————————————————————————————————————————————————————————————————————————

阳明病  ***************************
（胃实不大便　不得卧　自汗　潮热　谵语　狂乱　循衣摸床　渴　呕　干呕）
〔黄〕阳明之为病，胃家实是也。谓之正阳阳明，属下证，轻则大柴胡，重则大、小承气，此邪自阳明经传入腑者。经曰：阳明病，脉迟，虽汗出不恶寒者，其身必重，短气腹满，有潮热者，此欲解，可攻里也。手足濈然汗出者，此是大便已硬也，大承气主之。若汗多，微发热，恶寒者，外未解也，其热不潮，未可与承气汤。若腹满不通者，可与小承气汤，微和胃气，勿令大泄下。谓阳明亦有在经者，未全入腑，犹宜解外。纵有大满，大腑不通，亦不过小承气微下之。入胃、在经，犹宜两审也。其阳明一证，少有自病，多因太阳传入，兼与太阳、阳明合病，用葛根汤者是也。少阳、阳明合病，用黄芩芍药汤者是也。自少阳传入阳明，及未合并病者亦然。
阳明经治法，有汗、吐、下、温、和、解、刺。
汗：桂枝汤、麻黄汤、五苓散（此亦作汗剂）、麻黄连轺赤小豆汤。
吐：栀子豉汤。
下：调胃承气汤、大承气汤、抵当汤、麻仁丸、茵陈蒿汤、小承气汤。
温：吴茱萸汤、四逆汤。
和解：白虎汤、白虎加人参汤、猪苓汤、小柴胡汤、蜜导煎、猪胆汁、土瓜根、栀子柏皮汤。
刺：热入血室，刺期门。
问曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也。（经曰：趺阳脉浮而涩，浮则胃气强，涩则小便数，浮涩相抟，大便则难，其脾为约，麻仁丸主之。太阳病三日，发汗不解，蒸蒸发热者，属胃也，调胃承气汤主之。）正阳阳明者，胃家实是也。少阳阳明者，发汗利小便已，胃中躁，烦热，大便难是也。（宜小承气汤微溏之，盖少阳复不可下也。按本草：大黄酒浸入太阳经，酒洗入阳明经。病之高下，全在酒之多少以引之耳。又按太阳阳明、正阳阳明，承气汤中俱用酒浸，惟少阳阳明为下经，故小承气汤中不用酒浸也。以此推之，则太阳阳明当用调胃承气汤，盖以调胃承气既附在太阳篇中，而大黄下注曰酒浸；正阳阳明当用大承气，其大黄注曰酒洗；少阳阳明当用小承气汤，不惟大黄不用酒浸洗，而少阳禁汗下，故去芒硝之峻剂，而且当少少与之也。书此以驳成氏之误。又须识太阳阳明脾约丸，少阳阳明又可大柴胡也。又有说在不大便之条。）问曰：何缘得阳明病？答曰：太阳病，发汗，若下，若利小便，此亡津液，胃中干燥，因转属阳明。不更衣，内实，大便难者，此名阳明也。
（〔成〕本太阳病不解，因发汗，利小便，亡津液，胃中干燥，太阳之邪入腑，转属阳明。古人登厕必更衣，不更衣者，通为不大便。不更衣则胃中物不得泄，故为内实。胃无津液，加之蓄热，大便则难，为阳明里实也。）
伤寒脉浮而缓，手足自温者，是系在太阴。太阴者，身当发黄，若小便自利者，不能发黄，至七八日，大便硬者，为阳明病也。
（〔成〕浮为阳邪，缓为脾脉，伤寒脉浮缓，太阴客热。邪在三阳则手足热，邪在太阴则手足温，邪在少阴、厥阴则手足寒。今手足自温，是知系在太阴也。太阴，土也，为邪蒸之，则色见于外，当发身黄。小便自利，者热不内蓄，不能发黄。至七八日，大便硬者，即太阴之邪入腑，转属阳明也。）阳明病，若能食，名中风；不能食，名中寒。
（〔成〕阳明病，以饮食别受风寒者，以胃为水谷之海，风为阳邪，阳气杀谷，故中风者能食；寒为阴邪，阴邪不杀谷，故伤寒者不能食。）阳明病，但头眩，不恶寒，故能食而欬，其人必咽痛；若不欬者，咽不痛。（按：目眩之眩，其字从目从玄，谓其眼中黑暗也。头眩之眩，当作若药不瞑眩之眩，训之谓：眩，愦乱也，谓其头岑岑然，愦乱而不宁也。凡书皆当活看，不可拘执。〔成〕阳明病，身不重痛，但头眩而不恶寒者，阳明中风而风气上攻也。经曰：阳明病，若能食名中风，风邪攻胃，胃气上逆则欬。咽门者，胃之系，欬甚则咽伤，故必咽痛。若胃气不逆则不欬，其咽亦不痛也。胃气主呕，肺气主咳。成氏以胃气上逆则欬，恐非。盖风邪侵肺也，肺虽不为足经。肺主气，风为气类。）阳明病，不能食，攻其热必哕。所以然者，胃中虚冷故也。以其人本虚，故攻其热必哕。
（〔成〕不能食，胃中本寒，攻其热，复虚其胃，虚寒相抟，故令哕也。经曰：关脉弱，胃气虚，有热不可大攻之。热去则寒起，此之谓也。）阳明病，脉迟，食难用饱，饱则微烦，头眩，必小便难，此欲作谷疸，虽下之，腹满如故。所以然者，脉迟故也。
（〔成〕阳明病，脉迟则邪方入里，未化为热也。胃中有寒食难用饱，饱则微烦，而头眩者，谷气与寒气相抟也。寒热相抟必小便难。利者不能发黄，言谷热得泄也。小便不利，则谷气酝酿成热，不得泄出，身必发黄。疸，黄也。以其发于谷气之热，故名谷疸。热实者，下之则愈。脉迟为寒，故虽下之，只益其寒，腹满亦不减也。经曰：脉迟尚未可攻。）阳明病，欲解时，从申至酉止。（阳明燥金，旺于申、酉、戌，向旺时，是为欲解。）伤寒呕多，虽有阳明证，不可攻也。（见呕。）阳明病，面合赤色，不可攻之，必发热，色黄，小便不利也。
（〔成〕合，通也。阳明病，面色通赤者，热在经也。不可下之，下之虚其胃气，耗其津液，经中之热乘虚入胃，必发热色黄，小便不利也。〔张〕夫阳明病，理必近于可下，但以面赤，其热犹在经。故云不可攻。若攻之，则经中之热悉入于胃，郁蓄而发黄色，譬如下之太早，成结胸之类。）阳明病，心下硬满者，不可攻之，攻之利遂不止者死，利止者愈。（阳明病，腹满者，为邪气入腑，可下之。心下硬满，则邪气尚浅，未全入腑，不可便下之。得利止者，为邪气去，正气安，正气安则愈。若因下利不止者，为正气脱而死。尚浅，浅字不如高字。）
胃实不大便  ***************************
（大便难　大便硬　燥屎）
〔成〕不大便、大便难、大便硬、燥屎，悉属里证，宜下者多矣。然而有表未罢，风湿相抟，尤宜先解表已而下之可也。如经曰：伤寒不大便六七日，头疼有热者，小便清，知不在里，仍在表是也。其证多见于阳明，盖胃土万物所归，无所复传，自太阳、少阳传入者，众所共知，而于三阴传入者，鲜或能识。若能熟视其微，则三阴有急下之证多矣，岂非仲景之微意欤？
〔胃实有表者先解表〕
伤寒（兼太阳）不大便六七日（有汗，桂枝），头痛有热者，与承气汤。其小便清者，知不在里，仍在表也，须当发汗。若头痛者，必衄，宜桂枝汤。（三时羌活汤。〔成〕不大便六七日，头痛有热者，故宜当下。若小便清者，知里无热，则不可下。经曰：小便数者，大便必硬，不更衣十日，无所苦也。况此不大便六七日，小便清者，不可责邪在里，是仍在表也，与桂枝汤以解外。若头痛不已，为表不罢，郁甚于经，迫血妄行，上为衄也。〔丹〕谨按：外证未解，不可下，下为逆。今头痛有热，宜解表，反与承气，正是责其妄下之过也。故下文又言小便清者，知其无里邪，不当行承气。又继之曰：当须发汗。曰：头痛必衄血，宜桂枝汤。反复告戒，论意甚明。而注反直曰：故当宜下。想因六七日不大便尔。虽不大便，他无所苦，候表解然后攻之，正仲景法也。注意似未莹。）阳明病（无汗，麻黄），脉浮，无汗而喘者，发汗则愈，宜麻黄汤。阳明病（兼少阳），胁下硬满，大便不利而呕，舌上白苔者，可与小柴胡汤。上焦得通，津液得下，胃气因和，身濈然汗出而解也。（阳明病，腹满不大便，舌上苔黄者，为邪热入腑，可下。若胁下硬满，虽不大便而呕，舌上白苔者，为邪未入腑，在表里之间，与小柴胡汤以和解之。上焦得通，则呕止，津液得下，则胃气因和，汗出而解。）阳明中风，脉弦浮大，而短气，腹都满，胁下及心痛，久按之气不通，鼻干，不得汗，嗜卧，一身及面目悉黄，小便难，有潮热，时时哕，耳前后肿，刺之小瘥。外不解，病过十日，脉续浮者，与小柴胡汤。脉但浮，无余证者，与麻黄汤。若不尿，腹满加哕者，不治。
（〔成〕脉浮大为阳，风在表也。弦则为阴，风在里也。短气腹满，胁下及心痛，风热壅于腹中而不通也。若寒客于内而痛者，按之则寒气散而痛止。此以风热内壅，故虽久按，而气亦不通。阳明病，鼻干，不得卧，自汗出者，邪在表也。此鼻干，不得汗而嗜卧者，风热内攻，不于表也。一身及面目悉黄，小便难，有潮热，时时哕者，风热攻于胃也。阳明之脉，出大迎，循颊车，上耳过客主人。热胜则肿，此风热在经故耳。前后肿，刺之经气通，肿则小瘥。如此者，外证罢则可攻。若外证不解，虽过十日，脉续浮者，邪气犹在半表半里，与小柴胡汤。若其脉但浮而不弦，又无诸里证者，是邪但在表也，可与麻黄汤，如发其汗。若不尿，腹满加哕者，关格之疾也，故云不治。《难经》曰：关格者，不得尽其命而死。）
〔口苦咽干脉浮紧宜和〕
阳明中风，口苦咽干，腹满微喘，发热恶寒，脉浮而紧，若下之则腹满，小便难也。（发热恶寒，表未解也。而误下之，则亡阴。无阴则阳无以化，故腹满，小便难也。许学士云：宜小柴胡汤。）阳明腹满，脉浮紧，口苦咽干而喘，若发热汗出，不恶寒，反恶热，身重者，忌发汗，忌加烧针，忌下。（论见自汗。）阳明病，脉浮而紧者，潮热发作有时，但浮者，必盗汗出。
上胃家实不大便，虽三尺之童，亦知可下也。殊不知仲景之法，虽有胃实证，若表未解，及有半表者，亦先用桂枝、柴胡以解外，然后视虚实消息之也。
〔胃实表解无证者忌攻大便硬者导之〕
阳明病，自汗出，若发汗，小便自利者，此为津液内竭，虽硬，不可攻之。当须自欲大便时，宜用蜜煎导而通之。若土瓜根及入猪胆汁，皆可导之。
蜜煎导法
用蜜七合，入铜器中，微火熬，稍凝似饴状，搅之勿令焦，候可丸，以手捻作挺子，令头锐，大如指，长二寸许，乘热，急作之。纳谷道中，用手急捺住，欲大便时乃去之。
又猪胆汁方
用大猪胆一个，泻汁，和醋少许，和匀，灌入谷道中，如饭时顷，大便自去。
〔便硬无所苦者俟之〕
太阳病，寸缓、关浮、尺弱，其人发热汗出，复恶寒，不呕，但心下痞者，此以医下之也。如其不下者，病人不恶寒而渴，此转属阳明也。小便数者，大便必硬，不更衣十日，无所苦也。渴欲饮水，少少与之，但以法救之。渴者，宜五苓散。
（〔成〕太阳病，脉阳浮阴弱，为邪在表。今寸缓、关浮、尺弱，邪气渐传里，则发热汗出复恶寒者，表未解也。传经之邪入里，里不和者，必呕，此不呕，但心下痞者，医下之早，邪气留于心下也。如其不下者，必渐不恶寒而渴，太阳之邪，转属阳明也。若吐，若下，若发汗后，小便数，大便硬者，当与小承气汤和之。此不因吐、下、发汗后，小便数，大便硬，若是无满实，虽不更衣，十日无所苦也。候津液进入胃中，小便数少，大便必自出也。渴欲饮水者，少少与之，以润胃气，但审邪气所在，以法救之。如渴不止，与五苓散是也。〔张〕或问：上条云小便数者，大便必硬，不更衣十数日无所苦也。尝有四五日，六七日不大便者，即为攻之。今言十日不更衣，而不用攻伐，何也？曰：此非结热，乃津液不足，虽十日不更衣，亦无所苦也。经曰：阳明病，本自汗出，医更重发汗，病已瘥，尚微烦不了了者，此大便必硬故也。以亡津液，胃中干燥，故令大便硬。当问其小便日几行，本小便日三四行，今日再行，故知大便不久出，为小便数少，以津液当还胃中，故知不久大便也。夫不便者，若有潮热谵语可下之证者，然后可以攻之。其不大便，而无诸下证者，此津液不足，当须自审，慎勿以日数久而辄为攻下也。）阳明病，本自汗出，医更重发汗，病已瘥，尚微烦，不了了者，此大便必硬故也。以亡津液，胃中干燥，故令大便硬。当问其小便日几行，若本小便日三四行，今日再行，故知大便不久出，今为小便数少，以津液当还入胃中，故知不久必大便也。
〔胃实表解有证者随证攻之〕
阳明病，潮热，不大便六七日，恐有燥粪，欲知之法，少与小承气汤，转矢气者，有燥屎，可攻。若不转矢气者，无燥屎，不可攻。（方论见潮热。）阳明病，汗出，大便硬而谵语者，宜小承气汤。（方见谵语。）不大便，腹满者，宜下之。若但绕脐痛者，则为燥屎，宜承气汤。若心下至小腹满痛者，则为结胸，宜陷胸汤。（论见腹痛。）阳明病，不吐不下，心烦者，可与调胃承气汤。
（〔成〕注：吐后心烦，谓之内烦；下后心烦，谓之虚烦。今阳明病，不吐不下，心烦，则是胃有郁热也，与调胃承气汤以下郁热。按：阳明一证，分为太阳、正阳、少阳三等，而以调胃、大、小承气下之者，按本草曰：大黄酒浸入太阳经，酒洗入阳明经。浸久于洗，得酒气为多，故能引之于至高之分。若物在山巅，人迹不及，必射以取之也。故仲景以调胃承气收入太阳门，而大黄下注曰酒浸。及详其用本汤，一则曰少少温服；二则曰当和胃气，与调胃承气汤。又详本汤之证，则曰：不吐不下心烦者；又发汗不解；蒸蒸发热；又吐后腹胀满。是太阳阳明去表未远，其病在上，不当攻下，故宜缓剂以调和之也。及至正阳阳明，则皆曰：急下之，与大承气汤。而大承气汤中大黄下注曰：酒洗。是洗轻于浸，微升其走下之性，以治其中也。至少阳阳明则去正阳而逼太阴，其分为下，故小承气汤中大黄不用酒制。少阳不宜下，故又曰：少与。曰：微溏之，勿令大泄下。此仲景之妙法也。东垣不审胃之云者，乃仲景置调胃承气于太阳篇，太阳不宜下，故又称胃以别之，却踵成氏之谬，以小承气治太阳脾约之证，以调胃承气治正阳阳明大承气之证，余故不能无辨。）小便不利，大便乍难乍易，有微热，喘冒不卧者，宜大承气汤。（论见不得卧。）伤寒六七日，目中不了了，睛不和，无表里证，大便难，身微热者，此为实也，急下之，宜大承气汤。
（〔成〕诸脉皆属于目，伤寒六七日，邪气入里之时，目中不了了，睛不和者，邪热内甚，上熏于目也。无表里证，大便难者，里实也。身大热者，表热也。身微热者，里热也。《针经》曰：热病目不明，热不已者死。此目中不了了，睛不和，则证近危恶也。须急与大承气汤下之。）趺阳脉浮而涩，浮则胃气强，涩则小便数，浮涩相抟，大便则难，其脾为约，麻仁丸主之。
（〔成〕趺阳者，脾胃之脉。诊浮为阳，知胃气强，涩为阴，知脾为约。约者，俭约之约，又约束之约。《内经》曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行，是脾主为胃行其津液者也。今胃强脾弱，约束津液，不得四布，但输膀胱，致小便数，大便难，与脾约丸，通肠润燥。）
麻仁丸方
麻子仁（二升）　芍药（半斤）　枳实（半斤，炒）　大黄（去皮，一斤）　厚朴（去粗皮，炙，一尺）　杏仁（一斤，去皮、尖，别熬作脂）
上六味为末，炼蜜丸，如桐子大。饮服十丸，日三服，渐加，以知为度。
（〔成〕《内经》曰：脾欲缓，急食甘以缓之。麻子、杏仁之甘，缓脾而润燥。津液不足，以酸收之。芍药之酸，以敛津液。肠燥胃强，以苦泄之。枳实、厚朴、大黄之苦，下燥结而泄胃强也。）
阳明证，其人喜忘者，必有蓄血。所以然者，本有久瘀血，故令喜忘，屎虽硬，大便反易（去声），其色必黑，宜抵当汤主之。（方见蓄血。）无表里证，下后脉数不解，消谷易饥，六七日不大便者，有瘀血，宜抵当汤。
〔许〕有一士家病二人，皆旬日矣。一则身热无汗，大便不通，小便如涩，神昏而睡。诊其脉长大而实，予用承气下之而愈。一则阳明自汗，大便不通，小便利，津液少，口干燥，其脉亦大而虚，作蜜煎三进之，下燥粪得溏利而解。其家曰：皆大便不通，何以治之异？予曰：二证虽相似，然自汗，小便利者，不可荡涤五脏，为无津液也。然则伤寒大证相似，两证稍有不同，宜予细斟酌。正如格局看命，虽年月日时皆同，而贵贱穷通不相侔者，于一时中有浅深，故知不可不谨。
〔便初硬后溏〕
仲景论中有四证：内有二证不言小便，一证言小便不利，一证言小便少。其二证不言小便者，阳明病，潮热，不大便六七日，与小承气汤。不转矢气者，此但初硬，后必溏，不可攻之。此胃中邪热未作实者也。又太阳病下之，心中懊憹而烦，腹满者，初硬后必溏，此虚烦热在上，胃中无燥屎者也。其一证小便不利者，阳明病，中寒不能食，小便不利，手足濈然汗出，此欲作痼瘕，必大便初硬后溏。所以然者，以胃中水谷不别故也。又一证言小便少者，服承气汤一升，若不大便六七日，小便少者，虽不能食，但初硬后必溏，未定成硬，攻之必溏，须小便利，屎定硬，乃可攻之。是知仲景测大便法，皆以小便见之。如小便清，知不在里。利不止者，利其小便。小便数少，津液当还入胃中，必大便，皆可验者。然小便利，屎定硬，固为可攻，亦有小便自利，大便硬而不可攻者，何哉？阳明病，自汗或发汗，小便自利，此为津液内竭，虽硬，不可攻之。当须自欲大便，宜蜜煎导。盖非里实，故不可攻也。太阳病又一证云：若吐、若下、若发汗，微烦，小便数，大便硬，与小承气汤和之。此两证，汗后大便硬、小便利皆同，而治法不同者，后证为有传邪，故微烦，又因发汗吐下后，小便数，内亡津液，大便硬，是热邪入里，故以小承气利之。至若前证小便自利，以无传邪，故无烦证，大便虽硬，不得为里热，但肠头干燥，正可用蜜导也。读仲景书者，宜详究焉。
不得卧  ***************************
不得眠，阴阳皆有之。正病于不得眠者，阳明也。若少阴，当病于欲寐。今乃不得眠，缘阳气入少阴经，非少阴正病也。有因汗下而然者，有不因汗下而然者，有因火逆而然者，治见本条。但不得眠，皆为热证。其有太阳汗下之后，昼日燥躁不得眠一证，虽用干姜附子汤，盖复其汗下所亡之阳，非治其所感之寒病也。不得眠为常证，然少阴脉沉细，自利，烦躁不得眠者死。伤寒发热，下利厥逆，烦躁不得卧者，亦死。俱为正气弱，阳不能复故也。《活人》云：汗为心之液。汗多则神昏，故不眠。大热则神不清，故不眠。大下则动血，心主血，故不眠。瘥后热气未散，阴气未复，故不眠。
〔太阳〕病二三日，不得卧，但欲起，心下必结，脉微弱者，此有寒分也，桂枝加厚朴杏子汤。伤寒脉浮，以火劫之，惊狂，起卧不得安者，桂枝去芍药加蜀漆龙骨牡蛎救逆汤。下后复发汗，昼日烦躁不得眠，夜而安静，不呕不渴无表证，脉沉微，身无大热，干姜附子汤。衄家不可汗，汗则额上陷，脉急紧，直视不眴，不得眠（黄芩芍药汤）。伤寒下后，心烦腹满，卧起不安者，栀子厚朴汤。发汗吐下后，虚烦不得眠，反复颠倒，心中懊憹，栀子豆豉汤。太阳病，发汗后，胃中干燥，不得眠，欲饮水者，少与之则愈。
〔阳明〕身热目疼，鼻干，不得卧，尺寸脉俱长者，阳明受病也。病人小便不利，大便乍难乍易，时有微热，喘冒不能卧者，有燥屎也，宜大承气汤。阳明病，脉浮而紧，咽燥口苦，腹满而喘，发热汗出，不恶寒，反恶热，身重，若加烧针，必怵惕烦躁不得眠，栀子豉汤。
〔少阴〕病欲寐，二三日后，心烦不得卧者，黄连阿胶汤主之。
黄连阿胶汤方
黄连（四两）　黄芩（二两）　芍药（二两）　阿胶（三两）　鸡子黄（二枚）
上五味，以水五升，先煮三物，取二升，去滓，纳胶，烊尽少冷，纳鸡子黄，搅令相得，温服七合，日三服。
（〔成〕阳有余，以苦除之，黄连、黄芩之苦以除热。阴不足，以甘补之，鸡子黄、阿胶之甘以补血。酸，收也，泄也。芍药之酸，收阴气而泄邪热也。然服鸡子黄，其病有不愈者，今议加当归、人参、茯苓、白术各等分，与前药四味，服之立效。）
少阴病，下利，欲寐，六七日后，咳而呕渴，心烦不得眠者，宜猪苓汤。（论见下利。）少阴病，但欲寐，脉沉细，不烦，欲吐，至五六日，自利，复烦躁，不得寐者死。发热，下利，厥逆，烦躁不得卧者死。
〔吴〕太阳脉浮数，身疼无汗，烦躁不眠者，宜汗之则愈。阳明标热，头额痛，目疼，身热，鼻干，不得卧，脉长者，宜葛根解肌汤汗之。若自汗，脉洪数，表里俱热，烦渴舌燥，饮水者，白虎加人参汤主之。若蒸蒸发热，大便秘硬者，调胃承气汤下之。外有伤寒已解，或因食复剧，烦闷干呕，口燥呻吟，错语不得眠者，黄连解毒汤主之。若表里大热，舌燥，饮水者，人参白虎汤合解毒汤主之。凡少阳发热，口苦心烦，不得眠，脉弦数者，小柴胡加黄连、山栀子之类。若虚弱人，津液不足者，加麦门冬、酸枣仁之类。太阳病，发汗后，不得眠，脉浮数，微热烦渴，小便不利者，五苓散主之。脉数大者，宜人参白虎汤，或竹叶石膏汤，不可用五苓也。凡汗下后，虚烦不得眠者，加味温胆汤、酸枣仁汤、栀子乌梅汤、朱砂安神丸之类，选而用之。
附：
酸枣仁汤
治虚烦扰奔气在胸中，不得眠者。
酸枣仁（炒）　人参　茯苓（各一钱半）　桂心（五分）　石膏（二分半）　知母　甘草（各一钱）　生姜（三片）
上作一服，水二盅，煎至一盅，去滓，临卧服。
千金流水汤
治虚烦不得眠。
麦门冬（去心）　半夏　甘草　黄连　远志　人参　萆薢（以上各一钱）　茯神　酸枣仁（各一钱半）　桂心（五分）　生姜（三片）　米（一合）
上用长流水一盅半，先煮水，令蟹目沸，以杓扬万遍，取汤二盅，煎药至一盅，去滓温服
加味温胆汤
治太阳病后，虚烦不得眠，此胆寒也。
半夏（洗）　酸枣仁（炒。各一钱半）　绿枳实　陈皮　甘草（各一钱）　人参（二钱半）　茯神（二钱）　竹茹（一个）　生姜（三片）
上用水二盅，煎至一盅，去滓温服。若心烦内热者，倍加黄连、麦门冬。若口燥舌干者，去半夏加麦门冬、五味子、天花粉。若有表热未清，加软苗柴胡。若内虚，大便自利者，去枳实，加白术、茯苓。若内实，心烦颠倒者，加山栀仁。
酸枣汤
治吐下后，昼夜不得眠。
酸枣仁（炒，二钱半）　麦门冬　茯神　当归身（各二钱）　甘草　知母　川芎（各一钱半）　干姜（三分）　生姜（三片）
上煎法同前。
栀子乌梅汤
栀子　黄芩　甘草　人参　麦门冬（各一钱）　柴胡（二钱）　乌梅（二枚）　生姜（三片）　竹叶（十四片）
上煎法同前。
黄连解毒汤
治大热干呕，错语呻吟，不得眠。
黄连（二钱半）　黄芩　黄柏（各半两）　栀子（四个）
水二盏半，煎至一盏半，去滓，分二服。
自汗  ***************************
（附：盗汗　头汗　手足汗　无汗　不得汗）
卫气者，护卫皮肤，肥实腠理，禁固津液不得妄泄。邪气干之，则不能卫固于外，由是津液妄泄，濈濈然润，漐漐然出，不因发散而自汗出也。伤风则发热自汗；中暍则汗出恶风而渴；风湿甚者，则汗多而濡。是风与暑湿为邪，皆令自汗。惟寒邪伤营而不伤卫，是以肤腠闭密，汗不出也。始虽无汗，及传入里而为热，则营卫通，腠理开，亦令汗自出矣。自汗又有表里之别，虚实之异。若汗出恶风，及微恶寒者，皆表未解，宜发散。至于漏不止而恶风，及发汗后恶寒者，表虚也，宜温之。此皆邪气在表。若汗出不恶风寒者，此表解里病，下之则愈。如阳明发热汗出，此为热越，及阳明发热汗多，急下之者是也。自汗虽常证，或汗出发润如油，如贯珠，着身不流，皆为不治。必手足俱周，遍身悉润，漐漐然，一时汗出，热已身凉，乃为佳兆。
〔身热汗出恶寒属表〕
病常自汗出者，此为营气和，营气和者，外不谐，以卫气不共营气和谐故尔，以营行脉中，卫行脉外，复发其汗，营卫和则愈，宜桂枝汤。（风则伤卫，寒则伤营，卫受风邪而营不病者，为营气和也。卫既客邪，则不能与营气和谐，亦不能卫护皮腠，是以常自汗出。与桂枝汤解散风邪，调和营卫则愈。余详见前太阳病条。）兼项强痛者，桂枝加葛根汤。（项强。）兼骨节烦疼，不得屈伸，小便不利者，甘草附子汤。（论见风湿身热条。）若发汗后，遂漏不止，恶风者，桂枝附子汤。（论见后条。）汗出而渴者，五苓散。不渴者，茯苓甘草汤。
《活人》云：伤风自汗，桂枝汤难用，须仔细消息之。假令伤风自汗，若脉浮而弱，设当行桂枝，服汤后，无桂枝脉息证候而烦者，即不可再服也。若伤风自汗出，而小便数者，切不可与桂枝也。又太阳病，自汗，四肢拘急，难以屈伸，若小便难者，可桂枝汤内加附子服之。若小便数者，慎不可与桂枝附子汤，宜服芍药甘草汤。若误行桂枝附子攻表，便咽干烦躁，厥逆呕吐，作甘草干姜汤与之，以复其阳。若厥愈足温，更作芍药甘草汤与之，其脚即伸。
〔赵〕有发汗漏风小便难，与自汗小便数，二证相近似温，仲景亦恐后人误认，故重出一章问答以明之。前一证云：太阳病，发汗，遂漏不止，其人恶风，小便难，四肢微急，难以屈伸，桂枝附子汤主之。盖是因邪发汗，遂漏不止，乃服汗药太过，非自汗也。恶风者，余邪未尽也。小便难，四肢急，为亡津液，筋失所养也。乃汗多亡阳，外虚经气，病带表邪，不在里也，故宜附子温经，桂枝解表，芍药益血舒筋也。此又一证云：盖是脉浮为虚也。汗自出，微恶寒者，阳虚无以卫外也。小便数，为下焦虚寒，不能制水也。心烦，为阴虚血少也。脚挛急，乃血为汗夺，筋无以润养也。此初得病，便自表里俱虚，外无阳证，病不在表，固不得与桂枝同法。设若误用桂枝攻表，重发其汗，是虚虚也。固得之便厥，咽干，烦躁吐逆。厥为亡阳，不能与阴相顺接，咽干为津液寡，烦躁吐逆为寒格而上也。故宜干姜以温里复阳，甘草、芍药益其汗夺之血，然后可以复阴阳不足之气。得脚伸后，或谵语者，由自汗小便数，胃中先自津液干少，又服干姜性燥之药，以致阳明内结，谵语。虽然非邪实大满，故但用调胃承气以调之，仍少与之也。原其芍药甘草汤，乃是厥愈足温后，专治两胫挛急之药，非正治脉浮、自汗出、小便数之药也。今《活人书》却云芍药甘草汤主脉浮、自汗出、小便数者，何也？又云：通治误服桂枝汤后，病证仍存者。愚不知病证何似可用如上仲景药法，盖尝复玩味而细绎焉。自常人观之，岂不曰自汗小便数证，又无自利，遽用干姜温之，因而以致结燥谵语，后却用芒硝、大黄寒药以解其热，似若失次。病家遇此，必咎医者，以为误用干姜热燥之失，后药解先之差矣。殊不知仲景之意，不患乎干姜之热燥，惟患乎正气之虚。正气之长，邪气之所由消也。且自汗、小便数等证，为表里俱虚，治法必先复其阴阳不足之正气，然非干姜、芍药、甘草不可。至于正气阴阳已复，而内有所主，则虽胃燥谵语，不过大便内结，大黄、芒硝润滑而去之，而正气内强，不至下脱结燥而正气安矣。以上用药次第，先热复寒，先补后泻，似逆而实顺，非仲景之妙，孰能至是哉！后之学者，可不以此推广而应变？又何暇辩病家之谬谤也耶！
若夏月中暑，自汗身热，恶寒，脉微弱，口渴足冷者，白虎加人参汤主之。（治法详见杂病中暑门。）
〔身热汗出不恶寒属里，为阳明本证〕
问曰：阳明外证云何？答曰：身热汗自出，不恶寒，反恶热也（大承气汤）。问曰：病有得之一日，不发热而恶寒，何也？答曰：虽得之一日，恶寒将自罢，即自汗出而恶热也。问曰：恶寒何故自罢？答曰：阳明居中土也，万物所归，无所复传，始虽恶寒，二日自止，此为阳明病。也伤寒转属阳明者，其人濈然微汗出也。（中风则有汗，伤寒无汗，惟入阳明乃有汗。故经曰：阳明病，法多汗。）
〔兼便硬谵语者下之〕
汗出身热，不恶寒，便硬，谵语者，宜承气汤。（论见谵语。）阳明病，发热汗多者，急下之，宜大承气汤。
〔许〕有人患伤寒，目痛鼻干，不得卧，大便不通，尺寸脉俱大，已数日。一夕汗出，予谓速以大柴胡汤下之。医骇曰：阳明自汗，津液已涸，法当用蜜煎，何须苦用下药！予谓曰：子虽知蜜煎为稳，当还用大柴胡汤，此仲景不传之妙，公安能知之？予力争，竟投大柴胡汤，二帖愈。仲景论阳明之病多汗者，急下之。人多谓已是自汗，若又下之，岂不表里俱虚？又如论少阴云：少阳病，一二日，口干燥者，急下之。人多谓病发于阴，得之日浅，但见干燥，若更下之，岂不阴气愈甚？举此二端，则其可疑者不可胜数。此仲景之书，世人罕能读也。予谓：仲景称急下之者，亦犹急当救表，急当救里之说，凡称急者有三处，谓才觉汗多，未至津液干燥，便速下之，则为精捷，免致用蜜煎也。若胸中识得了了，自无可疑。若未能了，误用之，反不若蜜煎之为稳也。
〔兼脉浮紧口苦者忌汗不针宜和解〕
阳明病，脉浮而紧，咽燥口苦，腹满而喘，发热汗出不恶寒，反恶热，身重。若发汗则心愦愦，反谵语。若加烧针，必怵惕烦躁不得眠。若下则胃中空虚，客气动膈，心中懊憹，舌上有苔者，栀子豉汤主之。若渴欲饮水，口干舌燥者，白虎加人参汤主之。若脉浮发热，渴欲饮水，小便不利者，猪苓汤主之。（注云：脉浮发热，口苦者，邪在表。脉紧自汗，腹满不恶寒者，邪在里。此表里俱有邪，宜和解。）
〔兼小便不利者分欲食不欲食〕
阳明欲食，小便反不利，大便自调，其人骨节疼，翕翕如有热状，奄然发狂，濈然汗出而解，此水不胜谷气，与汗共并，脉紧则愈（桂枝汤、羌活汤之类）。阳明病，若中寒，不能食，小便不利，手足濈然汗出，此欲作痼瘕，必大便初硬后溏，以胃中冷，水谷不别故也。（厚朴生姜半夏甘草人参汤、吴茱萸汤、理中汤之类）。
〔兼心下痞〕
汗出，心下痞满，有二证：其痞按之濡软不痛，而恶寒者，宜附子泻心汤。其痞按之硬，引胁痛，而身体不恶寒者，宜十枣汤。（方论见痞门。）
〔兼下利〕
汗出下利，热不去，厥逆恶寒者，四逆汤。下利清谷者，通脉四逆汤。汗出，下利，有微热者，其脉数，自愈，脉紧未愈。六七日后，发热而利，其人汗出不止者死。（俱见下利。）
〔兼吐利〕
脉紧，反汗出，而咽痛吐利者，少阴病亡阳。吐利汗出，手足厥冷，脉微欲绝者，四逆汤。吐利止，汗出而厥，脉微欲绝者，通脉四逆加猪胆汁汤。（俱见吐利。）
〔海〕太阳自汗，桂枝汤。阳明自汗，白虎汤。少阴自汗，四逆汤。阳明证，身热目痛，鼻干，不得卧，不恶寒而自汗，或恶热而尺寸俱浮者，白虎汤主之。伤寒，尺寸脉俱长，自汗大出，身表如冰石，脉传至于里，细而小，及疟疾但寒不热，其人动作如故，此阳明传入少阴，戊合癸，即夫传妇也，白虎加桂枝主之。然脉虽细小，当以迟疾别之，此证脉疾而非迟，故用此法。（白虎加桂枝汤方见杂病疟门。如中暑自汗，微恶寒者，亦宜服之。）
〔《活》〕伤寒应发汗，而动气在左，不可发汗。发汗则头眩汗出，筋愓肉瞤，此为逆，难治。先服防风白术牡蛎散，次服建中汤。
防风白术牡蛎散
治发汗多，头眩汗出，筋愓肉瞤。
防风　牡蛎（炒成粉）　白术（各等分）
上为细末。每服二钱，以酒调下，米饮亦得，日二三服。汗止后，服小建中汤。
〔集〕伤寒汗多不止：内庭（泻）　合谷（泻）　复溜（泻）
〔似阳明外证〕
太阳病，吐后，汗出不恶寒，发热，关上脉细数，曰小逆。（吐后似阳明而关脉细。）太阳病，发热汗出，不恶寒者，为柔痉。（柔痉似阳明而身反张。）发汗已，身灼热者，名风温。风温为病，脉浮，汗出，身重多眠。
〔汗吐下后自汗〕
二阳并病，太阳初得病时，发其汗，汗先出不彻，因转属阳明，续自微汗出，不恶寒。若太阳证不罢者，不可下，下之为逆，如此可小发汗。设面色缘缘正赤者，阳气怫郁在表，当解之、熏之。若发汗不彻，不足言，阳气怫郁不得越，当汗不汗，其人躁烦，不知痛处，乍在腹中，乍在四肢，按之不可得，其人短气但坐，以汗出不彻故也。更发汗则愈，何以知汗出不彻，以脉涩故知也。
（〔成〕太阳病未解，传并入阳明，而太阳证未罢者，名曰并病。续自微汗出，不恶寒者，为太阳证罢，阳明证具也，法当下之。若太阳证未罢者，为表未解，则不可下，当小发其汗，先解表也。阳明之脉循面，面色缘缘正赤者，阳气怫郁在表也。当解之、熏之，以取其汗。若发汗不彻者，不足言，阳气怫郁，只是当汗不汗，阳气不得越散，邪无从出，拥甚于经，故躁烦也。邪循经行，则痛无常处，或在腹中，或在四肢，按之不可得而短气，但责以汗出不彻，更发汗则愈。《内经》曰：诸过者切之，涩者，阳气有余，为身热无汗，是以脉涩知阳气壅郁，而汗出不彻。凡经文言或、言若、言设、言假令者，皆更端之词，即成氏所谓或为之证也。不彻，不足言，正与可小字相反。因太阳，故当汗，因并阳明，故当小发。先字最有次第，仲景之枢机也。）下后不可更行桂枝，若汗出而喘，无大热者，与麻黄杏仁甘草石膏汤。发汗后，不可更行桂枝汤。汗出而喘，无大热者，麻黄杏仁甘草石膏汤。服桂枝大汗出，脉洪大者，仍与桂枝。若形如疟，日再发者，汗出必解，桂枝二麻黄一汤。太阳病，发汗后，大汗出，胃中干燥，不得眠，欲饮水者，少少与之，胃和则愈。若脉浮，小便不利，微热，消渴者，五苓散。伤寒五六日，呕而发热，柴胡证具，而以他药下之，柴胡证仍在者，复与柴胡汤。虽下之，不为逆，必蒸蒸而振，发热汗出而解。太阳病，桂枝证，医反下之，利遂不止，脉促者，表未解也，喘而汗出者，葛根黄连黄芩汤主之。
（〔成〕经言不宜下而便攻之，内虚热入，挟热遂利。桂枝证者，邪在表也。而反下之，虚其肠胃，为热所乘，遂利不止。邪在表则见阳脉，邪在里则见阴脉。下利，脉微迟，邪在里也。促为阳盛，虽下利而脉促者，知表未解也。病有汗出而喘者，为自汗而喘也，即邪气外甚所致。喘而汗出者，为因喘汗出也，即里热气逆所致，与葛根黄连黄芩汤，以散表邪，除里热。清肌脉促，有此证者，宜用此方。厥阴证脉促，手足厥，即以当归四逆汤加吴茱萸主之。）脉浮数者，法当汗出而愈。若下之，身重心悸者，不可发汗，当自汗出乃解。所以然者，尺中脉微，此里虚，须表里实，津液自和，便自汗出愈。
（〔成〕经云诸脉浮数，当发热而淅洒恶寒，言邪气在表也。是当汗出愈，若下之，身重心悸者，损其津液，虚其胃气。若身重心悸而尺脉实者，则下后里虚，邪气乘虚传里也。今尺脉微，身重心悸者，知下后里虚，津液不足，邪气不传里，但在表也。然以津液不足，则不可发汗，须里气实，津液足，便自汗出而愈。宜麻黄汤、桂枝加白术茯苓甘草汤。下后，桂枝加芍药汤。）太阳病，当恶寒发热，今自汗出，不恶寒，发热，关上脉细数者，以医吐之过也。（详发热。）太阳病，寸缓、关浮、尺弱，其人发热，汗出恶寒，不呕，但心下痞者，此以医下之也。如不因下，病人不恶寒而渴者，此转属阳明，渴欲饮水，少少与之，宜五苓散。伤寒大吐、大下之，极虚，复极汗出者，以其人外气怫郁，复与之水，以发其汗，因得哕。所以然者，胃中寒冷故也。（详哕。）
〔亡阳〕
伤寒脉浮，医以火迫劫之，亡阳必惊狂，起卧不安者，桂枝去芍药加蜀漆牡蛎龙骨救逆汤主之。太阳病，发汗，遂漏不止，其人恶风，小便难，四肢微急，难以屈伸者，桂枝加附子汤主之。发汗多，若重发汗，亡其阳，谵语，脉短者死，脉自和者不死。（亡阳胃燥，谵语者，脉短，津液已绝，不可复治。脉自和，为正气未衰，而犹可生也，宜小柴胡加桂。）脉阳微而汗出少者，为自和也。汗出多者，为太过。阳脉实，因发其汗，出多者，亦为太过。太过为阳绝于里，亡津液，大便因硬也。少阴病，脉微，不可发汗，亡阳故也。阳已虚，尺脉弱涩者，复不可下之。（脉微，为亡阳表虚，不可发汗；脉弱涩，为亡阴里虚，复不可下，宜桂枝芍药、炙甘草汤、四逆汤。）病人脉阴阳俱紧，反汗出者，亡阳也。此属少阴，法当咽痛而复吐利。（或用桂枝加干姜汤、四逆汤。）
〔盗汗〕
盗汗者，谓睡而汗出也。方其睡熟，凑凑然出，觉则止而不复出矣。（睡则胃气行里，表中阳气不致，故津液得泄，觉则气行于表而汗止矣。）杂病盗汗，责其阴虚。伤寒盗汗，由邪气在半表半里使然也。若邪气在表，则又谓之自汗矣。经曰：微盗汗出，反恶寒者，表未解也。又阳明当作里实，而脉浮者，云必盗汗，是犹有表邪也。又三阳合病，目合则汗，是知盗汗邪在表里之间，而悉属和解明矣。非若自汗，有表里虚实之别也。太阳病，脉浮动数，头痛发热，微盗汗出，反恶寒者，表未解也。（详见结胸。）阳明病，脉浮而紧，必潮热发作有时。但浮者，必盗汗出。（《活人》云：脉浮盗汗，黄芩汤或柴胡姜桂汤、桂枝茯苓白术汤。）三阳合病，脉浮大，上关上，但欲眠睡，目合则汗。
（〔成〕关脉以候少阳之气。太阳之脉浮，阳明之脉大，脉浮上关上，知三阳合病。胆热则睡。少阴病但欲眠睡，目合则无汗，以阴不得有汗。但欲眠睡，目合则汗，知三阳合病，胆有热也，小柴胡汤、泻心汤。〔张〕或谓此证俱属少阳篇中，亦可用小柴胡否？答曰：可用。夫三阳合病，其邪发见于脉也。浮者，太阳也。大者，阳明也。上关上者，少阳也。但欲眠睡，目合则汗，此胆有热。脉证相符，故出于少阳篇下。盖浮脉无证不可汗，大脉无证不可下，浮大之脉俱上关，知三阳合病而热在胆也。然胆居在半表半里，用小柴胡亦当。）
〔头汗〕
头乃诸阳之会，热蒸于阳，故但头汗出也。三阴无头汗，其经不上头故也。遍身有汗，谓之热越，但头汗出而身无汗者，热不得越而上达也。如瘀热在里，身必发黄，及热入血室，与其虚烦，或阳明被火，及水结胸数者，皆但头汗出，俱是热不得越。故或吐、或下，以除其热也。且邪但在表，则无头汗之证必也。寒湿相抟，与邪在半表半里，乃有头汗也。如伤寒五六日，已发汗而复下之，胸胁满，微结，小便不利，渴而不呕，但头汗出，往来寒热，心烦。及伤寒五六日，头汗，微恶寒，手足冷，心下满，口不欲食，大便硬，脉细者，此皆邪在表里两间，令头汗出也。湿家但头汗出，欲得被覆向火者，寒湿相抟，故头汗也。此皆不得谓之逆。然小便不利而成关格，若头汗者，阳脱也。经云：关格不通，不得尿，头无汗者生，有汗者死。又湿家下后，头额汗出而微喘者，亦阳脱也。经云：湿家下之，额上汗出，小便不利者死；下利不止者亦死。二者乃头汗之逆。
〔太阳〕伤寒十余日，热结在里，复往来寒热，大柴胡汤。但结胸，无大热者，此水结胸，但头微汗者，大陷胸汤。伤寒五六日，已汗复下，胸胁满，微结，小便不利，渴而不呕，但头汗出，往来寒热，心烦者，此为未解也，柴胡桂枝干姜汤。太阳病，中风，以火劫发汗，邪风被火热，血气流溢，失其常度，两阳相熏灼，其身发黄，阳盛则欲衄，阴虚则小便难，阴阳俱虚竭，则身体枯燥，但头汗出，剂颈而还，腹满微喘，口干咽烂，或不大便，久则谵语，甚者至哕，手足躁扰，捻衣摸床。小便利者，其人可治。
（〔成〕风为阳邪，因火热之气，则邪气愈甚，迫于血气，使血气流溢，失其常度。风与火气，谓之两阳，两阳相熏灼，热发于外，必发身黄。若热抟于经络，为阳盛外热，迫血上行，必衄。热抟于内者，为阴虚内热，必小便难。若热消血气，血气少，为阴阳俱虚，血气虚少，不能营于身体，为之枯燥。三阳经络至颈，三阴经络至胸中而还，但头汗，剂颈而还者，热气炎上，抟阳而不抟于阴也。《内经》曰：诸腹胀大，皆属于热。腹满微喘者，热气内郁也。《内经》曰：火气内发，上为口干咽烂者，火热上熏也。热气上而不下者，则大便不硬，若热气下入胃，消耗津液，则大便硬。故云或不大便，久则胃中燥热，必发谵语。《内经》曰：病深者，其声哕。火气大甚，正气逆乱则哕。又曰：四肢者，诸阳之本也。阳盛则四肢实，火热太甚，故手足躁扰，捻衣摸床。扰，乱也。小便利者，为火未剧，津液未竭，而犹可治也，宜黄芩栀子柏皮汤。衄，黄芩汤。小便难，五苓散。小便利，津液未竭。其不利者，上干下竭，故名不治。大柴胡汤、承气汤。）太阳病，脉浮动数，头痛发热，微盗汗出，而反恶寒者，表未解也。医反下之，动数变迟，阳气内陷，心中因硬，则为结胸。若不结胸，但头汗出，余处无汗，剂颈而还，小便不利，身必发黄。（〔赵〕头汗出有数种，如发黄头汗出者，热不得越而上泄也。背强恶寒，头汗出者，寒湿客抟经络也。下血谵语，头汗出者，热入血室。虚烦懊憹，头汗出者，邪客胸中，熏发于上也。水结胸，头汗出者，水气停蓄，不得外行也。阳微结，与往来寒热，头汗出者，邪在半表半里也。发黄鼻衄，小便难，头汗出者，邪风火热，熏灼上炎也。此数者，皆为邪风所干而然。今《活人书》却称病人表实里虚，玄府不开，五内干枯，胞中空虚，津液寡所致。于上数证，皆非也。外有二证，又为头汗出之逆。经云：关格不通，不得尿，头无汗者生，有汗者死。又湿家下之，额上汗出微喘，小便利者死。下利不止者亦死。以阳气上脱故也。《活人书》此问不言，何以为可治不可治之别。）
〔阳明〕病发热汗出，此为热越，不能发黄也。但头汗出，身无汗，剂颈而还，小便不利，渴引水浆，此为瘀热在里，身必发黄，茵陈汤主之。（或用茵陈五苓散。）三阳合病，腹满身重，难以转侧，口不仁而面垢，谵语遗尿，发汗则谵语，下之则额上生汗，手足逆冷。若自汗出者，白虎汤。阳明病，被火，额上微汗出，小便不利，必发黄。
（〔成〕阳明病则为内热，被火则火热相合而甚，若遍身汗出而小便利者，热得泄越，不能发黄。今额上微汗出，而小便不利，则热不得越，郁蒸于胃，必发黄也。茵陈五苓散、栀子柏皮汤。）阳明病，下之，其外有热，手足温者，不结胸，心中懊憹，饥不能食，但头汗出，栀子豉汤。阳明病，下血谵语者，此为热入血室，但头汗出者，刺期门，随其实而泻之，濈濈然汗出而愈。
（〔成〕阳明病，热入血室，迫血下行，使下血谵语。阳明病，法多汗，以夺血者无汗。故但头汗出也。刺期门，以散血室之热，随其实而泻之，以除阳明之邪，热散邪除，则营卫得通，津液得复，濈然汗出而解。）伤寒五六日，头汗出，微恶寒，手足冷，心下满，口不欲食，大便硬，脉细者，此为阳微结，必有表复有里也。脉沉，亦在里也。头汗出为阳微。假令纯阴结，不得复有外证，悉入在里。此为半在里半在外也。脉虽沉紧，不得为少阴病。所以然者，阴不得有汗。今头汗出，故知非少阴也。可与小柴胡汤。若不了了者，得屎而解。
（〔成〕伤寒五六日，邪当传里之时，头汗出，微恶寒者，表仍未解也。手足冷，心下满，口不欲食，大便硬，脉细者，邪结于里也。大便硬为阳结，此邪热虽传于里，然以外带表邪，则热结犹浅，故曰阳微结。脉沉虽为在里，若纯阴结，则更无头汗、恶寒之表证。诸阴脉，皆至颈胸中而还，不上循头。今头汗出，知非少阴也。与小柴胡汤，以除半表半里之邪。服汤已，外证罢而不了了者，为里热未除，与汤取其微利则愈。故云得屎而解。）
〔孙〕凡水结胸胁间，头必有汗，治以半夏茯苓汤。
〔《活》〕病人表实里虚，玄府不开，则阳气上出，汗见于头。凡头汗出者，五脏干枯，胞中空虚，津液少也，慎不可下，下之则重虚。
〔海〕头汗出，剂颈而还，血证也。额上偏多者，属心部，为血证也。独益中州脾土，以血药治之，其法无以加矣。
〔手足汗〕
胃主四肢，为津液之主，故病则手足汗出也。手足汗出，为热聚于胃，是津液之旁达也。经曰：手足濈然汗出，大便已硬。又曰：手足濈汗出，大便难而谵语。二者俱宜下之。又阳明中寒，不能食，小便不利，手足濈然汗出，此欲作痼瘕，不下为宜。二者俱手足汗出，一则大便初硬后溏，胃中冷，水谷不别，故不可下。一则大便难，谵语，为阳明证具，故宜下也。二阳并病，太阳证罢，但发潮热，手足漐漐汗出，大便难而谵语，下之则愈，大承气汤。阳明病，脉迟，虽汗出不恶寒，身重短气，腹满而喘，潮热者，此外欲解，可攻里也。手足濈然而汗出，此大便已硬也，大承气汤主之。（详潮热。）阳明病，若中寒不能食，小便不利，手足漐然汗出，此欲作痼瘕，必大便初硬后溏，以胃中冷，水谷不别故也（厚朴生姜半夏甘草人参汤、吴茱萸汤、理中汤）。
〔无汗〕
有数种：寒邪在表而无汗者，邪气行于里而无汗者，水饮内蓄而无汗者，阳虚无汗者。经谓太阳病，无汗而喘；及脉浮紧，无汗发热；及不出汗而烦躁。阳明病，反无汗而小便利；二三日，呕而咳，手足厥，若头痛及鼻干不得汗；脉浮，无汗而喘；与其刚痉无汗。是数者，皆寒邪在表而无汗者也。经谓阳明病，无汗，小便不利，心中懊憹，身必发黄；及伤寒发热无汗，渴欲饮水，无表证者，白虎加人参汤；与夫三阴为病，不得有汗。（惟少阴亡阳一证有得汗，是转属少阴者也。）是数者，皆邪行于里而无汗者也。其水饮内蓄无汗者，经谓服桂枝汤，或下之，仍头痛项强，翕翕发热，无汗，心满微痛，小便不利，桂枝去桂加茯苓、白术是也。其阳虚无汗者，经谓脉浮而迟，迟为无阳，不能作汗，其身必痒是也。
太阳发热恶寒，身疼无汗而喘，麻黄汤证。发热恶寒，身疼，不汗出而烦躁，大青龙汤证。服桂枝，或下之，仍头项强痛，发热无汗，心下微痛，小便不利，桂枝去桂加茯苓白术汤证。项背强几几，无汗恶风，葛根汤证。阳明脉浮，无汗而喘，麻黄汤证。（以上俱前见。）
伤寒脉浮，发热无汗，其表不解，不可与白虎汤。渴欲饮水，无表证者，白虎加人参汤。阳明病，法多汗，反无汗，身如虫行皮中状者，久虚故也。（胃为津液之主，病人久虚，津液竭，不能为汗。胃主肌肉，实则为痛，虚则为痒，宜用黄建中汤，得津液既和而阳明证仍在，以小柴胡汤徐解之。）阳明病，反无汗而小便利，二三日，呕而咳，手足厥者，必苦头痛；若不咳不呕，手足不厥者，头不痛。阳明病，无汗，小便不利，心中懊憹者，必发黄。
（〔成〕阳明病，无汗而小便不利，热蕴于内而不得越，心中懊憹者，热气郁蒸，欲发于外而为黄也，宜茵陈五苓散、桂枝柏皮汤。）
少阴病，但厥无汗，强发之，必动其血，或从口鼻，或从目出，名下厥上竭，为难治。
（〔成〕但厥无汗，热行于里也。而强发汗，虚其经络，热乘经虚，迫血妄行，从虚而出，或从口鼻，或从目出。诸厥者，皆属于下。但厥，为下厥。血亡于上，为上竭。伤气损血，邪甚正虚，故为难治也。）
〔不得汗〕
太阳病，以火熏之，不得汗，其人必躁，到经不解，必清血，名为火邪。
（〔成〕此火邪迫血而血下行也。太阳病，用火熏之，不得汗则热无从出，阴虚被火，必发躁也。六日传经尽，至七日，再到太阳经，则热气当解。若不解，热气迫血下行，必清血。清，厕也。柏皮汤、犀角地黄汤。）太阳病八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈。脉微，恶寒者，此阴阳俱虚，不可更汗、吐、下也。面色反有热色者，以不得小汗出，身必痒，宜桂麻各半汤。太阳病，二日反躁，凡熨其背而大汗出，火热入胃，胃中水竭，躁烦必发谵语。十余日，振栗自下利者，为欲解。从腰以下不得汗，欲小便不得，反呕，欲失溲，足下恶风，大便硬，小便当数反不数，及不多。大便已，头卓然痛，足心必热，谷气下流故也。（或云：汗多先服桂枝汤，后用调胃承气汤，谷气下流，小和之，小承气汤。）阳明中风，脉弦浮大而短气，腹满，胁下及心痛，久按之气不通，鼻干不得汗，嗜卧，一身面目悉黄，小便难，有潮热，时时哕者，柴胡汤。但脉浮，无余证者，麻黄汤。或当汗而汗之，服汤至三剂而不得汗者，死病也。或热病脉躁盛而不得汗者，黄帝谓阳脉之极也，死。此二者为真病，不治。然有当和解之证，汗之而不得汗者，和解之，力到汗自出而解矣，慎莫错会作死证也。
潮热  ***************************
潮热者，若潮汛之来，不失其时，一日一发，按时而发者，谓之潮热。若日三五发者，是即发热，非潮热也。潮热属阳明，阳明旺于未、申，必于日晡时发，乃为潮热。
〔太阳〕病，重发汗而复下之，不大便五六日，舌上燥而渴，日晡小有潮热，从心下至少腹硬满而痛，不可近者，大陷胸汤主之。
（〔成〕重发汗而复下之，则内外重亡津液，而热内结，致不大便五六日，舌上燥而渴也。日晡潮热者属胃，此日晡小有潮热，非但在胃，从心下至少腹硬满而痛，不可近者，是一腹之中，上下邪气俱甚者也，宜陷胸汤以下其邪。〔丹〕谨按：太阳病已重发汗，表则虚矣，而复下之，里又虚矣。不大便五六日，可见津液之耗矣。非若前章之未曾发汗而但下之伤于早尔。今虽有硬痛，而可以迅攻之乎？若曰潮热于申酉，系阳明，属调胃承气证。既又曰小有潮热，犹可疑待之间，将无他法以缓取之乎？潮热，本属阳明也。太阳潮热，惟此一证耳。杂病太阳潮热，则在巳午。更玩一小字，则知邪太阳为多，阳明为少。）
〔阳明〕病，潮热，大便微硬，可与大承气汤，不硬者不与之。若不大便六七日，恐有燥粪，欲知之，可少与小承气汤，入腹中，转矢气者，此有燥粪，乃可攻之。若不转矢气者，此但初头硬，后必溏，不可攻之，攻之必胀满不能食也。欲饮水者，与之则哕。其后发热者，必大便复硬而少也，以小承气汤和之。不转矢气者，慎不可攻也。阳明病，脉迟，虽汗出，不恶寒者，其身必重，短气，腹满而喘，有潮热者，此外欲解，可攻里也。手足濈然汗出者，此大便已硬也，大承气汤主之。若汗多微发热，恶寒者，外未解也。其热不潮，未可与承气汤。若腹大满不通者，可与小承气汤微和胃气，勿令大泄下。阳明病，谵语有潮热，反不能食者，胃中必有燥屎五六枚也。若能食者，但硬尔，宜大承气汤下之。（胃热当消谷引食，反不能食者，胃中有燥屎而实也。若能食者，胃中虚热，虽硬不得为有燥屎，玩但字，则末句恐当在若能食者之上。燥屎在大肠而曰胃中者，伤寒传胃不传大肠，治病必求其本，故仲景从本言之，况承气能下燥，大肠同为燥金也。）二阳并病，太阳证罢，但发潮热，手足漐漐汗出，大便难而谵语者，下之则愈，宜大承气汤。
（〔成〕本太阳病，并于阳明，名曰并病，太阳证罢，是无表证。但发潮热，是属阳明。一身汗出，为热越，今手足漐漐汗出，是热聚于胃也，必大便难而谵语。经曰：手足濈然而汗出者，必大便已硬也。与大承气汤，以下胃中实热。）阳明病，谵语发潮热，脉滑而疾者，小承气汤主之。与汤一升，腹中转矢气者，更服一升。不转矢气，勿更与之。明日不大便，脉反微涩者，里虚也，为难治，不可更与承气汤也。
（〔成〕阳明病，谵语发潮热，若脉沉实者，内实也，则可下。若脉滑疾，为里热未实，则未可下，先与小承气汤和之。汤入腹中，转矢气者，中有燥屎，可更与小承气汤一升以除之。若不转矢气者，是无燥屎，不可更与小承气汤。至明日，邪气传时，脉得沉实紧牢之类，是里实也。反得微涩者，里气大虚也。若大便利后，脉微涩者，只为里虚而犹可。此不曾大便，脉反微涩，是正气内衰，为邪胜也，故曰难治。）
大承气汤方（海藏云：厚朴去痞，枳实泄满，芒硝软坚，大黄泄实，必痞满燥实四证全者，方可用之。）
大黄（四两，酒洗）　厚朴（炙，去粗皮，半斤）　枳实（五枚，炙）　芒硝（七钱半）
上四味，以水一斗，先煮二物，取五升，去滓。纳大黄，煮取二升，去滓。纳芒硝，更上火微煎一二沸，分温再服。得下，余勿服。
〔成〕承，顺也。伤寒邪入胃者，谓之入腑。腑之为言聚也。胃为水谷之海，营卫之原，水谷会聚于胃，变化为营卫。邪气入胃，胃气郁滞，糟粕秘结，壅而为实，是正气不得舒顺也。本草云：通可去滞，泄可去闭。塞而不利，闭而不通，以汤荡涤，使塞者利，而闭者通，正气得以舒顺，故曰承气也。王冰曰：宜下必以苦，宜补必以酸。溃坚破结，苦寒为主，是以枳实为君。《内经》曰：燥淫于内，治以苦温。泄满除燥，苦温为辅，是以厚朴为臣。《内经》曰：热淫于内，治以咸寒。人伤于寒，则为病热。热气聚于胃，则谓之实。咸寒之物，以消实热，故以芒硝咸寒为佐。《内经》曰：燥淫所胜，以苦下之。热气内胜，则津液消而肠胃燥，苦寒之物，以荡涤其燥热，故以大黄为使。是以大黄有将军之号也。承气汤，下药也，用之尤宜审，如大满大实有燥屎，乃可投也。如非大满，则生寒证，而结胸、痞气之属，由是而生矣。
小承气汤方（海藏云：大黄泄实，厚朴去痞，必痞实全者可用。）
大黄（四两）　厚朴（炙，去粗皮，二两）　枳实（三枚，大者，炙）
以上三味，以水四升，煮取一升二合，去滓，分温二服。初服汤，当更衣。不尔者，尽饮之。若更衣者，勿再服。（大热结实者，与大承气汤；小热微结者，与小承气汤。热不大甚，故大承气去芒硝；结不至坚，故不减朴、枳也。）
〔吴〕或问承气汤，仲景有大、小、调胃之名，何也？然伤寒邪热传变入里，谓之入腑。腑者，聚也。盖邪热与糟粕蕴而为实也。实则潮热、谵语、手心濈濈汗出者，此燥屎所为也。如人壮大热大实者，宜大承气汤下之。小热小实者，与小承气汤下之。又热结不坚满者，故减去厚朴、枳实，加甘草而和缓之，故曰调胃承气也。若病大而以小承气攻之，则邪气不伏。病小而以大承气攻之，则过伤正气。且不及，还可再攻，过则不能复救，可不谨哉？仲景曰：凡欲行大承气，先与小承气一盅，服之腹中转矢气，乃有燥屎也，可以大承气攻之。若不转矢气，慎不可攻。攻之则腹胀，不能食而难治。又曰：服承气汤得利，慎勿再服。此谆谆告诫也。凡用攻法，必须妙算，料量合宜，则应手而效。若不料量，孟浪攻之，必且杀人。
伤寒，若吐、若下后不解，不大便五六日，上至十余日，日晡所发潮热，不恶寒，独语如见鬼状，若剧者，发则不识人，循衣摸床，惕而不安，微喘直视，脉弦者生，涩者死。但发热谵语者，大承气汤主之。一服利，止后服。（详循衣摸床。）阳明病，发潮热，大便溏，小便自利，胸胁满不去者，小柴胡汤主之。（阳明为病，胃实是也。今便溏而言阳明病者，谓阳明外证，身热汗出，不恶寒，反恶热之病也。）阳明中风，脉弦浮大，短气，腹满，胁下及心痛，鼻干不得汗，嗜卧，身黄，小便难，时时哕而潮热者，小柴胡加茯苓主之。伤寒十三日不解，胸胁满而呕，日晡所发潮热，已而微利。此本柴胡证，下之而不得利，今反利者，知医以丸药下之，非其治也。潮热者，实也。先宜小柴胡汤以解外，后以柴胡加芒硝汤主之。
柴胡加芒硝汤方
柴胡（一两）　黄芩　人参　甘草（炙）　生姜（各五钱）　半夏（汤浸，三个）　大枣（三枚）　芒硝（一两）
每服五钱，水一盏半，煎至八分，去滓。纳芒硝，更微沸，温服。
阳明病，脉浮而紧，必潮热，发作有时。但浮者，必盗汗出。
（〔成〕浮为在经，紧者里实。脉浮紧者，表热里实也，必发潮热，发作有时。若脉但浮而不紧者，只是表热也，必盗汗出。盗汗者，睡而汗出也。阳明病，里热者，自汗；表热者，盗汗。）
《活人书》冬月阳明，潮热，脉浮而紧者，发作有时。但脉浮者，必盗汗，黄芩汤主之。（方见下利。）
谵语  ***************************
（阳明为病，胃家实是也。胃实则谵语，故谵语宜入阳明门。）
〔成〕谵者，谓呢喃而语也。又作谵，谓妄有所见而言也。斯皆胃中热盛，上乘于心，心为热冒，则神识昏乱而语言谬妄也。轻者睡中呢喃，重者寤亦谬语。经谓谵语、独语、狂语，及语言不休，与言乱者，由其热之有轻重也。（谵语错妄，若与人言有次，与独语如见鬼者，热之轻也。狂言无所知识，甚则至于喊叫，与语言不休者，热之甚也。迨夫言乱，乃狂言骂詈，不避亲疏，此为神明已乱，难可复制其猖狂也。）谵语之由，又自不同：有火劫，有汗出，有下利，有下血，有燥屎在胃，有三阳合病，有过经，有亡阳等谵语者，俱已条具于后，兹不及赘。诸如此者，脉短则死，脉自和则愈。又身微热，脉浮大者生。逆冷，脉沉，不过一日死。或气上逆而喘满，或气下夺而自利，皆为逆也。
〔阳明胃实潮热宜下〕
阳明病，谵语，发潮热，脉滑而疾者，小承气汤主之。因与承气汤一盏，腹中转矢气者，更服一盏，若不转矢气，勿更与之。明日不大便，脉反微涩者，里虚也，为难治，不可更与承气汤。阳明病，谵语，有潮热，反不能食者，胃中必有燥屎五六枚。若能食者，但硬尔，宜大承气汤下之。二阳并病，太阳病罢，但发热，手足漐漐汗出，大便难而谵语者，下之则愈，宜大承气汤。阳明病，其人多汗，以津液外出，胃中燥，大便必硬，硬则谵语，小承气汤主之。若一服谵语止，勿更服。
〔胃实汗多宜下〕
汗出谵语者，必有燥粪在胃中，此为风也。须下之，必过经乃可下。下之若早，语言必乱，以表虚里实故。下之则愈，宜大承气汤。夫实则谵语，虚则郑声。（谵语者，谓乱言无次，数数更端也。郑声者，谓郑重频烦也，只将一句旧言，重迭频言之，终日殷勤，不换他声也。盖神有余，则能机变而乱语，数数更端。神不足，则无机变而只守一声也。）伤寒四五日，脉沉而喘满，沉为在里，而反发其汗，津液越出，大便为难，表虚里实，久则谵语。
（〔成〕氏谓郑声为郑卫之声，非是。前已辩明。）
〔火后〕
形作伤寒，其脉不弦紧而弱，弱者必渴，被火者必谵语，弱者发热脉浮，解之当汗出愈。太阳病，火劫汗后，身黄，小便难，身体枯燥，头汗，腹满微喘，或不大便，久则谵语。（论见头汗。）太阳病二日，反躁，乃熨其背而大汗出，火热入胃，胃中水竭，躁烦，必发谵语。十余日振栗自下利者，此为欲解。少阴病咳，咳而下利，谵语，小便难者，被火气劫汗故也。吐、下、汗、温针后，谵语，柴胡证罢者，此为坏病。知犯何逆，以法治之。（详见坏证。）
〔汗后〕
伤寒，脉浮，自汗，小便数，心烦，微恶寒，脚挛急，反与桂枝欲攻其表，此误也。若胃气不和，谵语者，少与调胃承气汤。（方论见厥。）三阳合病，腹满身重，难以转侧，口不仁而面垢，谵语遗尿。发汗则谵语，下之则额上生汗，手足逆冷。若自汗出者，白虎汤主之。（论见身重。）伤寒四五日，脉沉而喘满。沉为在里，而反发其汗，津液越出，大便为难，表虚里实，久则谵语，大承气汤。（见不大便。）伤寒，脉弦，头痛发热者，属少阳。少阳不可发汗，发汗则谵语，此属胃。胃和则愈，胃不和则烦而悸。（见少阳病。）发汗多，亡阳谵语者，不可下。与柴胡桂枝汤，和其营卫，以通津液。后自愈。发汗多，又重发汗者，亡其阳，谵语脉短者死。脉自和者不死。诸逆发汗，病微者瘥，剧者言乱目眩者死。
〔下后〕
伤寒八九日，下之，胸满烦惊，小便不利，谵语，一身尽痛，不可转侧者，柴胡加龙骨牡蛎汤。（方论见惊。）
〔热入血室〕
阳明病，下血谵语者，此为热入血室，但头汗出者，刺期门，随其实泻之，濈然汗出则愈。（腹满谵语，脉浮紧者，亦刺期门。太阳、少阳并病，发汗则谵语，脉弦，五六日谵语不止者，宜刺期门。）妇人中风，发热恶寒，经水适来，得之七八日，热除脉迟者身凉，胸满如结胸状，谵语者，刺期门。若昼则明了，暮则谵语者，无犯胃气及上二焦，必自愈。《活人》以小柴胡汤主之。（论见妇人伤寒。）
伤寒十三日不解，过经谵语者，以有热也，当以汤下之。若小便利者，大便当硬，而反下利，脉调和者，知医以丸药下之，非其治也。若自下利者，脉当微厥，今反和者，此为内实也，调胃承气汤主之。
（〔成〕伤寒十三日，再传经尽，谓之过经。谵语者，阳明胃热也，当以诸承气汤下之。若小便利者，津液偏渗，大便当硬，反下利者，知医以丸药下之也。下利脉微而厥者，虚寒也，今脉调和，则非虚寒，由肠虚胃热，协热而利也，与调胃承气汤以下胃热。经文内实之实，当作热注。偏渗，偏当作漏。此段有五反一对：热与厥反，汤与丸反，便硬与下利反，脉微与脉和反，药下与自利反，小便与大便硬为一对，读者宜细心详之。）
上下利谵语，其曰脉调和而手足和，小便利者，阳也，故用承气下之，其脉当微厥。及少阴但欲寐，被火气劫汗，谵语，小便难者，阴也，故当用补剂和之。（但欲寐、下利、谵语俱见下利少阴条。）
〔许〕有人病伤寒，下利身热，神昏多困，谵语，不得眠。或者见下利，便以谵语为阴虚证。予曰：此亦小承气证。众骇曰：下利而服小承气，仲景之法乎？予曰：此仲景之法也。仲景云：下利而谵语者，有燥粪也，属小承气汤而得解。予尝读《素问》云：微者逆之，甚者从之。逆者正治，从者反治。从多从少，视其事也。帝曰：何谓反治？岐伯曰：塞因塞用，通因通用。王冰注云：大热内结，注泻不止，热宜寒疗，结复须除，以寒下之，结散利止，则通因通用也。正合于此，又何疑焉？
〔《活》〕大便秘，小便赤，手足温，脉洪数者，必谵语也，调胃承气汤。谵语不恶寒，反恶热，白虎汤。已得汗，身和谵语者，柴胡桂枝汤。火迫而致谵语，亦白虎汤。
〔海〕治老幼及虚人伤寒五六日，昏冒言妄，小便或淋或涩，起卧无度，或烦而不得眠，并宜白虎汤加山栀一钱。
〔斗〕治热病及时疫，心躁狂乱奔走，状似癫痫，言语不定，久不得汗，及时疫不知人事者，以人中黄不拘多少，入罐内泥封固，武火煅半日，去火候冷，取出，于地上以盆盖半日许，研如面，新汲水调下三钱。或未退，再服愈。（人中黄，即屎也。）
〔吴〕治伤寒热甚，心烦有痰，神昏谵语者，以竹沥一盏，生天花粉汁一盏服之，或加好金子三五钱，同煎妙。按：此诸方，内热，不禁下者可用。
〔补虚〕
《素问》云：谵语者，气虚独言也。（楼全善云：余用参、芪、归、术等剂治谵语，得愈者百十数。岂可不分虚实，一概用黄连解毒、大小承气等汤以治之乎？）《难经》云：脱阳者见鬼。（仲景谓亡阳谵语，亦此义。）
〔海〕黄芪汤，治伤寒或时悲哭，或时嬉笑，或时太息，或语言错乱失次。世人疑作谵语狂言者，非也，盖神不守室耳。两手脉浮沉不一，举按全无力，浮之损小，沉之亦损小，皆阴脉也。甚者用调中丸，或理中丸。（方见前补养条。）
〔丹〕浦江郑兄，年二十岁，九月间，发热头痛，妄言见鬼，医与小柴胡汤数帖，热愈甚。予视之，形肥，面亦带白，却喜筋骨稍露，诊其脉弦大而数实。脉本不实，凉药所致。此因劳倦成病，与温补药自安。遂以参、术为君，苓、芍为臣，黄芪为佐，附子一片为使，与二帖而证不减。或曰：脉既数大，狂热而又大渴，用附子误矣。予曰：此虚证而误投寒凉之药，人肥而脉左大于右，事急矣，非加附子、参、术，焉能有急效？再与一帖，乃去附子，作大剂与服，至五十帖，得大汗而愈。自后，又补养两月，气体方始平复。一人，五月内患谵语，大发热，肢体不能举，喜冷饮，诊其脉洪大而数。用黄芪、茯苓浓煎如膏，却用凉水调与之。三四服后，病者昏睡如死状，但颜色不改，气息如常，至次早方醒，诸证悉退而安。卢兄汗后再发热，妄言，吕仲修汗后热不退，亦妄言，陶明节热退后不识人，言语谬妄，皆用参、芪、术、归等补剂而愈。信哉！谵语属虚者，十居八九。
〔阴证〕
手足冷，脉细微而谵语，用四逆汤。《活人》用白通汤，海藏用黄芪加干姜汤。
侯辅之脉极沉细，外热内寒，肩背胸胁斑出十数点，语言狂乱。或曰：发斑谵语，非热乎？予曰：非也。阳为阴逼，上入于肺，传之皮毛，故斑出。神不守舍，故错语如狂，非谵语也。肌表虽热，以手按之，须臾冷透如冰。与姜附等药，数日约二十余两，得大汗而愈。后因再发，脉又沉迟，三四日不大便，与理中丸，三日内约半斤，其病全愈。以此知侯公之狂，非阳狂之狂，乃失神之狂，即阴虚也。
〔诊〕直视、谵语、喘满者死，下利者亦死。谵语妄言，身微热，脉浮大，手足温者生。逆冷，脉沉细者，不过一日死矣。
〔郑声〕
郑，字书曰：郑重频烦也。又曰：殷勤也。郑声，谓只将一事，频烦殷勤言之。盖神气不足，不能更易，而但守一声，与谵语之错出不伦者异矣。此虚实之分也。成氏以为郑卫之声，迂而凿矣。（治法于前补虚条求之。）
〔吴〕大抵郑声乃因内虚，正气将脱而言，皆不足之貌。如手足并冷，脉息沉细，口鼻气息短少，所说言语轻微无力，气少难以应息者，皆元气将脱也。或吃逆不止，神昏，气促不知人事者死。如气息不促，手足颇温，其脉沉细而微者，急以附子汤倍人参主之。或以接气丹、黑锡丹兼进一二服，以助其真气也。或浓煎人参，徐徐与之。或未可用附子者，以三白汤倍人参主之。
〔戴〕谵语属阳，郑声属阴。经云：实则谵语，虚则郑声。谵语者，颠倒错乱，言出无伦，常对空独语，如见鬼状。郑声者，郑重频烦，语虽谬而谆谆不已，老年人遇事则谇语不休，以阳气虚故也。此谵语、郑声虚实之所以不同也。二者本不难辨，但阳盛里实，与阴盛隔阳，皆能错语，须以他证别之。大便秘，小便赤，身热烦渴而妄言者，乃里实之谵语也。小便如常，大便洞下，或发躁，或反发热而妄言者，乃阳膈阳之谵语也。里实宜下，调胃承气汤。热躁甚而妄言不休，大渴喜饮，宜理中汤。阴隔阳，宜温胆汤、四逆汤、附子理中汤。又有不系正阳明，似困非困，间时有一二声谵语者，当随证施治。外有已得汗，身和而妄言者，此是汗出后津液不和，慎不可下，乃非阳非阴者，宜小柴胡汤和建中汤各半帖，和营卫，通津液。若阳传入阴，自利，手足厥逆，语或错乱，此虽已自利，其中必有燥屎，犹当下之，阴中之阳，宜调胃承气汤。瘀血在里，大便黑，小便利，小腹痛，其人如狂，谵语者，桃核承气汤。妇人伤寒，发热，经水适断，此热入血室，其血必结，亦能谵语，宜小柴胡汤。病后血气未复，精神未全，多于梦寐中不觉失声如魇，此不系谵语、郑声，宜温胆汤去竹茹，入人参半钱，或用六君子汤。
狂乱  ***************************
经曰：邪入于阳则狂。又曰：重阳则狂。诸经之狂，为阳盛也。伤寒热毒在胃，并于心，至于发狂，为邪热极矣。狂之发作，少卧不饥，妄语笑，妄起行，弃衣而走，登高而歌，甚则逾垣上屋，皆独阳亢极使之，非吐下不能已。亦有当汗不汗，瘀热在里，下焦畜血而如狂者，小便必利，特如狂而未至于狂耳。其或熏熨迫汗，灼艾烧针，令人烦躁，卧起不安，则谓之火邪惊狂。凡是数者，各有条例。其或狂言，目反直视，为肾绝。汗出辄复热，狂言不能食，皆死证也。非药石所能及矣。
阳明病，欲食，小便反不利，大便自调，其人骨节疼，翕翕如有热状，奄然发狂，濈然汗出而解者，此水不胜谷气，与汗共并，脉紧则愈。
（〔成〕阳明病，客热初传于胃，胃热则消谷而欲食。阳明病，热为实者，则小便当数，大便当硬。今小便反不利，大便自调者，热气散漫，不为实也，欲食则胃中谷多。《内经》曰：食入于阴，长血气于阳。谷多则阳气胜，热消津液则水少。经曰：水入于经，其血乃成。水少则阴血弱。《金匮要略》曰：阴气不通则骨痛。其人骨节疼者，阴气不足也。热甚于表者，翕翕发热。热甚于里者，蒸蒸发热。此热气散漫，不专著于表里，故翕翕如有热状。奄，忽也。忽然发狂者，阴不胜阳也。《内经》曰：阴不胜其阳者，则脉流薄疾，并乃狂。阳明蕴热为实者，须下之愈。热气散漫，不为实者，必待汗出而愈。故云濈然汗出而解也。水谷之等者，阴阳气平也。水不胜谷气，是阴不胜阳也。汗出则阳气衰，脉紧则阴气生，阴阳气平，两无偏胜则愈。故云：与汗共并，脉紧则愈。入腑见表证，汗出解理顺，见汗脉紧，首尾如初尔，桂枝汤主之。此段发汗则愈。〔汪〕按：水阴气，则谷阳气。伤寒以阳为主，水不胜谷，乃阴不胜阳，病渐向安，故阴气与汗共并而散，因见脉紧。紧者，阴寒脉也。此则变热入腑，何以脉紧？盖由阴气与汗共并然也。且紧亦与长类，长为阳明本脉。成氏所注，汗出阳衰，脉紧阴生，阳衰阴生，则阴阳不平矣。下文乃云：阴阳气平，两无偏胜，不知何谓。）太阳病，六七日，表证仍在，脉微而沉，反不结胸，其人发狂者，以热在下焦，少腹当硬满，小便自利，下血乃愈。所以然者，以太阳随经，瘀热在里故也，抵当汤主之（或云桃仁承气汤）。太阳病不解，热结膀胱，其人如狂，血自下者愈。其外不解者，尚未可攻，当先解外。外解已，但少腹急结者，乃可攻之，宜桃仁承气汤。
〔张〕或云上二条证，俱系下焦蓄血，中间虽有轻重，未审缘何而致此也。此皆发汗未得其宜，或当汗不汗，或汗迟，或脉盛汗微，或覆盖不周而不汗，其太阳之邪，无从而出，故随经入腑，结于膀胱。今小腹硬满，若小便不利者，血不蓄，若小便利者，乃蓄血证也。血或不蓄，为热迫之，血则自下，血下则热随血出而愈。若蓄血而不下，其处不解者，尚未可攻，当先解外。外已解，但少腹急结者，乃用桃仁承气汤攻之。此如狂者之所处也。其发狂者则不然，表证虽在，脉已沉微，邪气传里，其可已乎？下之则愈，故以抵当汤主之。
太阳病，身黄，脉沉结，少腹硬，小便不利者，为无血也。小便自利，其人如狂者，血证谛也，抵当汤主之。
伤寒脉浮，以火迫劫之，亡阳，必惊狂，起卧不安者，桂枝汤去芍药加蜀漆龙骨牡蛎救逆汤。（方论见惊。）汗家重发汗，必恍惚心乱，小便已阴痛，与禹余粮丸。（方见痞。）
附：〔阳毒〕
《活人》云：凡病人烦躁狂走，妄言叫骂，面赤咽痛，鼻如烟煤，或身斑如锦，或下利赤黄，此阳毒也。表者，阳毒升麻汤、黑奴丸；里者，大黄散。杨仁斋用葶苈苦酒汤、栀子仁汤、三黄汤、大黄散、升麻葛根汤加大黄。狂走者，水调瓜蒂末吐痰。
〔《本》〕治伤寒发狂，弃衣奔走，逾墙上屋，鹊石散。
黄连　寒水石（各等分）
上为细末。每服二钱，浓煎甘草汤，候冷调下。
〔云〕伤寒心风，狂妄者，宜防风黄连汤。
黄连　大黄　防风　远志　茯神（各半两）
上为细末。每服一两，水煎服。
〔海〕黄芪汤，治伤寒或歌、或笑、或悲哭，谵言妄语。（方见发热。）
陈志仁伤寒狂妄，每欲狂走，四五人扶捉不定，脉虚数，用柴胡汤反剧。以参、芪、归、术、甘草、陈皮煎汤，一服狂定，再服安睡。
脱阳者见鬼，脱阴者发狂，宜峻补其阴，天地煎之类是也。（天门冬、地黄煎膏为之。）
〔阴证〕
乃是病发于少阴，不当正发汗。医见其恶寒，遂强发之，汗因漏不止，其人亡阳，故狂，大与阴极发躁同。当用阴燥之药，加以收汗之剂，玉屏风散入熟附子一钱，仍外以温粉敷之。或冷汗自出，手足逆冷，其人狂不止者，宜四逆汤冷进。
发狂而肌表虽或热，以手按之，则冷透手，或肩背胸膈有斑十数点，脉极沉细，用干姜附子汤，以人参冷进。
循衣摸床  ***************************
循衣摸床，危恶之候也。有二证：其一，由太阳中风，以火劫汗，因成坏病，捻衣摸床，小便利者生，不利者死；其一，由阳明里热之极，循衣摸床，脉弦者生，涩者死。
太阳中风，以火发汗，邪风被火，两阳相熏，其身发黄，阳盛则欲衄，阴虚则小便难，但头汗出，口干咽烂，或不大便，久则谵语，甚者至哕，手足躁扰，捻衣摸床。小便利者，可治。（详头汗。）伤寒，若吐、若下后不解，不大便五六日，上至十余日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视。脉弦者生，涩者死。微者，但发热谵语者，大承气汤主之。若一服利，止后服。
（〔成〕若吐若下，皆伤胃气。不大便五六日，上至十余日者，亡津液，胃气虚，邪热内结也。阳明旺于申酉戌，日晡所发潮热。热者，阳明热甚也。不恶寒者，表证罢也。独语如见鬼状者，阳明内实也。以为热气有余。若剧者，是热气大甚也。热大甚于内，昏冒正气，使不识人，至于循衣摸床，惕而不安，微喘直视。伤寒阳胜而阴绝者死，阴胜而阳绝者死。热剧者为阳胜，脉弦为阴有余，脉涩为阴不足，阳热虽剧，脉弦知阴未绝，而犹可生，脉涩则绝阴，故不可治。其邪热微而未至于剧者，但发热谵语，可与大承气汤，以下胃中热。经曰：凡服下药，中病即止，不必尽剂。此以热未剧，故云若一服利，则止后服。〔赵〕此段当分作三截看，自伤寒若吐、若下后不解，不大便五六日，上至十余日，日晡所发潮热，不恶寒，独语如见鬼状止，为上一截，是将潮热谵语，不恶寒，不大便对为现证。下文又分作一截，以辨剧者、微者之殊。微者，但发热谵语。但字为义，以发热谵语之外，别无他证。其用承气汤，曰一服利，止后服，见其热轻，犹恐下之太过也。至于剧者，发则不识人，循衣摸床，惕而不安，微喘直视。如此热极证危，不可不决其死生以断之。以脉弦者生，涩者死。此阳热已极，若脉弦，为阴未绝，犹可下之，以复其阴。若脉涩，为阴绝，不可药而必死矣。今《活人书》但言剧者，而去其微者二字，混两证通作一证，总曰用承气汤。又将脉弦者生，涩者死，本剧者断语，移而继于微者服药之后，岂有但发热谵语，无别恶候，遽然脉涩而致于死耶？仲景论中虽别有潮热谵语，脉涩难治一证，乃是服承气汤后，未曾得大便，蕴毒不泄，脉反微涩，为正衰邪胜，故难治。此论中病微者，服汤得利后，则邪热因泄而解矣，尚何生死之议耶？又云：弦者，阳也；涩者，阴也。阳病见阴脉者生。在仲景法中，弦涩者属阴不属阳，得无疑乎？）
〔许〕有人病伤寒，大便不利，日晡发潮热，手循衣缝，两手撮空，直视喘急。更数医矣，见之皆走。此诚恶候，得之者，十中九死。仲景虽有证而无法，但云：脉弦者生，涩者死。已经吐下，难以下药，谩且救之。若大便得通，而脉弦者，庶可治也。与小承气汤，一服而大便利，诸疾渐退，脉且微弦。半月愈。或问曰：下之而脉弦者生，此何意也？予曰：《金匮玉函》云：循衣妄撮，怵惕不安，微喘直视，脉弦者生，涩者死。微者，但发热谵语者，承气汤主之。予尝观钱仲阳《小儿直诀》云：手寻衣领及捻物者，肝热也。此证在《玉函》列于阳明部，盖阳明者，胃也。肝有热邪，淫于胃经，故以承气泻之。且得弦脉，则肝平而胃不受克，此所谓有生之理。读仲景论，不能博通诸医书，以发明其隐奥，吾未之见也。（海藏云：许学士作循衣撮空是肝热风淫末疾，此论诚当。然莫若以为肺热之邪，其人必妄言乱语。《难经》云：肺邪入心为谵语。）
附：
〔楼〕尝治循衣摸床数人，皆用大补气虚之剂。唯一人兼瞤振脉代，遂于补剂中略加桂二分，亦振止脉和而愈。
渴  ***************************
（经云：病人不恶寒而渴者，此转属阳明也。又曰：服柴胡汤已渴者，属阳明也。故以渴入阳明门。）
〔成〕伤寒邪传里则渴，邪在表则不渴。夫三阳虽或有渴，不如三阴之甚也。故太阴腹满嗌干，少阴口燥舌干而渴，厥阴则消渴。消渴者，饮水多而小便少，谓其热能消水也。盖初传则热微而渴微，传深则热甚而渴甚也。凡渴，与水勿令极意。三阳微渴者，五苓散，大渴者，白虎汤。三阴热甚而渴者，顺下之。其或渴微而强多饮之，则成悸动、支结、喘咳、噎哕、干呕、肿满、下利，小便不利，皆由此也。
〔太阳〕病发汗后，大汗出，胃中干，烦躁不得眠，欲饮水者，少少与之，令胃气和则愈。若脉浮，小便不利，微热消渴者，五苓散。（〔张〕烦渴用白虎汤宜也，其用五苓散渗津液何哉？曰：白虎乃表证已解，邪传里而烦渴者用之。今脉尚浮，身有微热而渴，乃表邪未全解，故用桂枝之辛和肌表，白术、茯苓之甘淡以润虚燥也。按：此说亦未莹。太阳，经也。膀胱，腑也。膀胱者，溺之室也。五苓散者，利溺药也。膀胱者，津液之府。故东垣以渴为膀胱经本病。然则治渴者，当泻膀胱之热，泻膀胱之热者，利小便而已矣。）发汗已，脉浮数，烦渴者，五苓散。本以下之，故心下痞，与泻心汤。痞不解，其人渴而口燥烦，小便不利者，五苓散。中风发热，六七日不解而烦，有表里证，渴欲饮水，水入即吐，名曰水逆，五苓散。
五苓散方
猪苓（去皮，十八铢）　泽泻（一两六铢半）　茯苓（十八铢）　桂（去粗皮，半两）　白术（十八铢）
上五味为末，以白饮和服方寸匕，日三服。多饮暖水，汗出愈。
（苓者，令也。通行津液，克伐肾邪，专为号令者，苓之功也。五苓之中，茯苓为主，故曰五苓散。《内经》曰：淡味渗泄为阳。水饮内蓄，须渗泄之，必以甘淡为主，故以茯苓甘平为君，猪苓甘平为臣。虽甘也，终归甘淡。脾恶湿，水饮内蓄，则脾气不治。益脾胜湿，必以甘温为助，故以白术甘温为佐。《内经》曰：咸味渗泄为阴，泄饮导溺，必以咸为助，故以泽泻为使。水蓄不行则肾气燥。《内经》曰：肾恶燥，急食辛以润之。散湿润燥，必以桂枝辛热为使。多饮暖水，令汗出而愈者，以辛散而水气外泄，故解。）
服桂枝汤，大汗后，大烦渴不解，脉洪大者，白虎加人参汤。太阳病，发热而渴，不恶寒者，为温病。柴胡、白虎、桂枝去桂加人参。伤寒，无大热，口燥渴，心烦，背微恶寒，白虎加人参汤。伤寒脉浮，发热无汗，其表不解者，不可与白虎汤。渴欲饮水，无表证者，白虎加人参汤主之。（渴欲饮水，无表证者，太阳证罢，转属阳明也。下条意亦同，皆太阳转属阳明，故渴也。）伤寒病，若吐、若下后，七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。（王注云：若纯在表，则恶风无时，今表里无热，故时时恶风也。）
白虎加人参汤
治渴而脉洪，小便利者。
石膏（碎，四两）　知母（一两半）　甘草（一两）　粳米（一合）　人参（五钱）
上㕮咀。每服一两，水煎温服。
〔许〕有人初病呕吐，俄为医者下之，已七八日而内外发热。予诊之曰：当用白虎加人参汤。或曰：既吐复下，且重虚矣，白虎可用乎？予曰：仲景云：若吐下后，七八日不解，热结在里，表里俱热者，白虎加人参汤，正相当也。盖始吐者，热在胃脘，而脉至今虚大，三投汤而愈。仲景既云：伤寒若吐、若下后，七八日不解，表里俱热者，白虎加人参汤主之。又云：伤寒脉浮，发热无汗，其表不解，不可与白虎。又云：脉浮滑，此以表有热，里有寒，白虎加人参汤主之。国朝林亿校正谓：张仲景于此表里自差矣。予谓不然。大抵白虎能除伤寒中渴，表里发热，故前后二证，或云表里俱热，或云表热里寒，皆可服之。一种脉浮无汗，其表不解，全是麻黄与葛根证，安可行白虎也。林亿见所称表里不同，便谓之差，是亦不思之过也。
〔张〕用药有迟速之弊，故设法以关防。法有关防不尽者，则着方以拯治也。假如上二条，前条乃仲景设法以关防也，后条及伤寒病若吐若下后，七八日不解，结热在里，表里俱热，时时恶风，大渴，口舌干燥而烦，欲水数升者，以白虎加人参汤主之。此二条则着方以拯治也。夫白虎汤专治大烦大渴，古人设法之意，惟恐表证未罢而辄用之，治有太速之弊。若背微恶寒，及时时恶风二证，其中烦渴已甚，非白虎不能遏也。必候表邪俱尽，未免有太迟之愆也。此乃法之关防不尽者，故着方以拯治也。苟不着方，必然违法，此方法之妙，所以不可偏废也。
〔吴〕或问：白虎汤，仲景以表不解者不可与，又时时恶风，背上恶寒者，此有表也，又以白虎主之何也？盖石膏辛寒，解足阳明经本热，蒸蒸发热，潮热，表里皆热，舌燥烦渴之圣药也。且时时者，时或恶风而不常也。背上恶者，但觉微恶而不甚也。所有盛热燥渴而用则无疑矣。若夫表证恶寒，常在背上恶寒而不燥渴者，切不可用也。又太阳经发热而渴，无汗者，不可与之。但汗后，脉洪大而渴者，则可与也。如阴伤寒面赤、烦躁、身热，与其胃虚恶心，大便不实，脉弱食少，无大热者，切不可用也。如误用之，则倾危可立而待矣。
太阳病，重发汗而复下之，不大便五六日，舌上燥而渴，日晡小有潮热，从心下至少腹硬满而痛不可近者，大陷胸汤。伤寒发热恶寒，大渴欲饮水，其腹必满，自汗出，小便利，其病欲解，此肝乘肺也。名曰横，刺期门。
〔阳明〕病汗出多而渴者，不可与猪苓汤，以汗多，胃中燥，复利其小便故也。（白虎加人参汤，小柴胡汤去半夏加瓜蒌、竹叶。〔张〕其阳明汗多，此阳明病未解而渴，胃中津液干燥，若与猪苓汤，复利其小便，是为实实虚虚之弊也。）阳明病，脉浮而紧，咽燥口苦，腹满而喘，发热汗出，不恶寒，反恶热，身重，若渴欲饮水，口干舌燥者，白虎加人参汤主之。若脉浮，发热，渴欲饮水，小便不利者，猪苓汤主之。
〔少阳〕伤寒中风，往来寒热，胸胁满，默默不欲饮食，心烦喜呕，或渴，或欬者，小柴胡汤。若渴者，去半夏加人参、瓜蒌根。伤寒四五日，身热恶风，项强，胁下满，手足温而渴者，小柴胡汤。得病六七日，脉迟浮弱，恶风，手足温，医二三下之，不能食，而胁下满痛，面目及身黄，颈项强，小便难者，与柴胡汤，后必下重。本渴而饮水呕者，柴胡不中与也。（或云：下重，渴欲饮水呕者，五苓加茵陈蒿汤。）
〔少阴〕渴而下利，属少阴，其病但兼欲寐，小便白者，四逆汤。兼咳呕，不得眠，小便不白者，猪苓汤。兼自利纯青色水者，大承气汤。有热者，白头翁汤。（方论见下利。）
〔厥阴〕消渴，气上冲心，心疼，饥不欲食，食则吐蛔。若下之，则利不止；若欲饮水，少少与之愈。（邪传厥阴，则热已深也。邪自太阳传至太阴，则腹满而咽干，未成渴也。邪至少阴者，口燥舌干而渴，未成消也。至厥阴而消渴者，热甚能消水故也。饮水多而小便少者，谓之消渴。木生于火，肝气通心。厥阴客热，气上撞心，心中疼热。伤寒六七日，厥阴受病之时，为传经尽，则当入腑，胃虚客热，饥不欲食，蛔在胃中，无食则动，闻食气而出，得食蛔出，此热在厥阴经也。设使下之，虚其胃气，厥阴木邪相乘，必吐下不止。按：成氏为表阳邪传里者，非也，消渴心中疼热也。）
〔随病治例〕
渴而头汗，小便不利，兼胁满，往来寒热者，柴胡桂枝干姜汤，兼发黄者，茵陈蒿汤。（论见头汗。）
表不解，心下有水气，干呕，发热，咳嗽，或渴，或利，或噎，或小便不利，少腹满，或喘，小青龙汤。又心下有水气，咳而微喘，发热不渴。服汤已渴者，此寒去欲解也。小青龙汤。（俱宜去半夏，加瓜蒌根。）
夏月，汗出恶寒，身热足冷而渴者，为中暑，白虎加人参汤及酒黄连主之。（方见中暑。恶寒身热者，证似表也。足冷者，不可表。）
发热恶寒，腹满汗出，小便利而渴者，为肝乘脾，刺期门。（论见腹满。）表解不恶寒而渴者，宜白虎汤。
渴而胁满，及往来寒热，其证未经汗者，小柴胡去半夏加人参瓜蒌汤。若汗下后者，柴胡桂枝干姜汤。（详见胁满痛，并往来寒热。）
渴而心下硬痛，日晡潮热，不大便者，为结胸，宜大陷胸汤。若但硬不痛者，为痞，与泻心汤。不解，反渴而小便不利者，宜五苓散。（详见结胸、痞气二门。）
病在阳明，应汗之，反以冷水噀之、灌之，其热益烦，肉上粟起，意欲饮水，反不渴者，服文蛤散。若不瘥，与五苓汤。（论见结胸。）
文蛤散方
文蛤（一两，即海蛤粉也，河间、丹溪多用之，大能治痰）
上一味为散，沸汤调服方寸匕。
渴欲饮水而不能饮者，丹田有热，胸中有寒。（论见湿痹。）
中风发热，六七日不解而烦，有表里证，渴欲饮水，水入则吐者，名曰水逆，五苓散主之。
渴欲饮水，若太阳发汗后，大汗出，烦躁不得眠者，及厥阴病，气起冲心，心疼，吐蛔者，少少与之愈。（论见前条及气上冲。）
凡得时气病，至五六日，而渴欲饮水不能多，不当与之。何者？以腹中热尚少，不能消之，更与水作病也。至七八日，大渴欲饮水者，犹当依证与之，与之常令不足，勿极意也。言能饮一斗，与五升。若饮而腹满，小便不利，若喘若哕，不可与之。忽然大汗出，是为自愈也。（《活人》云：凡病，非大渴不可饮水。若小渴咽干者，少少呷润之，令其胃中和乃佳。）
凡得病，反能饮水，此欲愈也。但闻病饮水自愈，小渴者，亦强与之饮，因成其祸，不可复救。（《活人》云：强饮水，致饮停心下，满结喘者，当以五苓散或陷胸汤主之。）下利，脉弱、脉数而渴者，自愈。（论见下利。）渴而发热，其脉不弦紧而浮弱者，汗出愈。（论见谵语。）
〔楼〕《活人》云：切戒太阳证无汗而渴者，不可与白虎汤。阳明证，汗多而渴者，不可与猪苓汤。然太阳渴，终不可与白虎耶？太阳证，得汗后，脉洪大而渴者，方可与之也。阳明渴，终不可与五苓散耶？阳明证，小便不利，汗少，脉浮而渴者，方可与之也。
〔赵〕《活人》切戒太阳证无汗而渴者，不可与白虎汤。阳明证汗多而渴者，不可与五苓散。愚详仲景论治渴药有不可与之戒有二，伤寒脉浮，发热无汗，渴欲饮水，无表证者，白虎加人参汤。表不解，不可与。《活人》不云表不解，但云无汗不可与，则误矣。经云：阳明汗多而渴，不可与猪苓汤。《活人》改作五苓散。盖猪苓专渗泄，五苓兼汗利，安得而改之？经既云汗多而渴者，不可与猪苓汤，而太阳伤寒，汗出而渴，复用五苓散者，盖渴虽同，汗之多寡则异。太阳属表，未至汗多胃燥，故用五苓渗热和表，非若阳明属里，汗多而胃燥也。经又云：阳明发热汗多，急下之。均是阳明汗多，前证戒利小便，此证不戒，利大便，何也？盖渴者，邪气散漫在经，未收敛入胃作实。此证不渴，则内已作实，外又发热，恐热内竭津液，故急下之。且猪苓、五苓又有可疑者，太阳病脉浮，小便不利，微热消渴者，五苓散；阳明脉浮，发热，渴欲饮水，小便不利者，猪苓汤。脉证皆同，何故用药之不同耶？然太阳邪在表，发汗不解，故用五苓，和表行津液；阳明邪已入里，热客下焦，故用猪苓渗泻其热。噫！白虎、猪苓、五苓等药，若能证察于机微，治明于权变，则可与不可与，庶得仲景之妙。外有自利而渴，条下注云：伤寒热入于脏，流于少阴之经。少阴主肾，肾恶燥，故渴而引饮。注用猪苓汤、白头翁汤。又后下利问中，重出自利而渴，条下却云：肾虚，故引水自救，通用白通、四逆、猪苓等汤。一问以渴为热，一问以渴为虚，冰炭不侔，何凭分别？又且分隶两门，设使后人临病检阅，前后两不相闻，疑误岂小？今详定少阴病，欬而下利呕渴，心烦不得眠，及厥阴证下利欲饮水，是皆传经之邪热，脉必沉细数，仲景故以滑石、黄连等清利之。其或少阴自利而渴，欲吐不吐，心烦，但欲寐，是直入本经之阴邪也，脉必沉微，仲景故以附子、干姜温之。本问何不如此明示脉证，合为一门而明辨之，庶一见而两得焉。清之、温之，随其攸利，又何疑误之有？
〔吴〕凡渴，当分六经而治，太阳经标热在表则不渴，若热传入膀胱之本，则烦渴，脉浮数，小便不利也，五苓散。切不可与白虎汤。凡阳明病，脉长，标热，无汗而渴者，葛根解肌汤，或六神通解散倍葛根以汗解之。若阳明热传于胃中本热，恶热，濈濈汗出而渴，脉浮洪数者，人参白虎汤，五苓不中与也。若阳明本热，或蒸蒸而热，潮热，烦渴，舌燥口干饮水，大便实者，大柴胡汤，或调胃承气汤下之。若内未实，尚未可下，宜小柴胡增损用之。少阳脉弦数，口苦咽干，发热而渴者，小柴胡去半夏加瓜蒌根。余见本条。太阴自利则不渴。惟少阴有口苦饮水，小便色白者，此下有寒也。脉沉者附子汤。若身寒厥逆，脉滑而口渴者，此里有热也，人参白虎汤。凡阴证烦躁口渴，不能用水，脉沉足冷者，宜四逆汤冷饮之。凡伤寒时气等证，欲饮水者，为欲愈。盖得水则能和其胃气，汗出而解。不与水则干燥无由而作汗，遂致闷乱而死也。凡与水，须察病人勇怯、邪热轻重多少与之。宁从不及，不可太过，恐水多不能渗化，停蓄为害多矣。其水须用新汲井中者为良，凡热病热甚，大便实者，以玄明粉一二钱，加入水中饮之最妙。凡中暑烦渴者，加辰砂天水散，调水中饮之尤良。如虚人烦渴不饮水，以灯心煎汤，浸水中与之。凡口渴，细茶汤、白梅汤、绿豆汤皆可饮。香水梨、雪梨、嫩藕、西瓜皆可食。凡用冰，须以凉水洗去盐味方可。
〔戴〕凡渴，问其所饮欲冷欲热，欲多欲少。若饮多而欲冷者，阳渴也。更须审其有何证在经也。其太阳证，小便不利而渴者，五苓散。其阳明证，大便不利而渴者，宜于前本经求之，已利犹渴，宜白虎汤。其少阳证，寒热往来而渴者，小柴胡汤去半夏加瓜蒌根。如其数阴亦有自利而渴，各已见本经。但阴有渴，古人多用冷剂，以其皆挟阳气耳，经虽阴而病则阳也。然亦有下清谷，不系热利，纯是阴证而反见渴者，此是阴在下，隔阳于上，兼因泄泻，津液既去，枯燥而渴。其人虽引饮，所饮自少，而常喜温，不可投冷剂，宜理中汤、或四逆汤加人参一钱。渴甚，连理汤。有阳证不渴，阴证反渴者，阳明不甚渴，太阴乃大渴，不可不知。治渴一也，有坚肾水而渴止者，有利小便而渴愈者。坚肾水，则用天花粉之属；利小便，则用茯苓、猪苓之类。盖太阴以利小便为先，阳明以利小便为戒，少阳以胆经半表半里，未可下之。其人或大渴不止，当以小柴胡汤加天花粉之属坚其肾水，肾水既坚，自还渗入大肠，大便微通，热去而渴解。若病在太阳，太阳在膀胱、肾经，非利小便，则热无从去，渴何由愈？外有非太阳证，烦躁发渴，此乃阴盛隔阳，不当润其渴，惟当治其阴。
附：
〔罗〕伤寒食少而渴者，当以和胃之药止之。不可用凉药止之也。恐复损胃气，愈不能食，白术、茯苓是也。
〔海〕秦二母病太阴病，三日不解，后呕逆恶心，而脉不浮，与之半硫丸二三服。不止，复与黄芪建中汤。脉中极紧，无表里病，胸中大热，发渴引饮。皆曰阳证，欲饮之水。予反与姜、附等药。紧脉反沉细，阳犹未生，以桂、附、姜、乌之类，酒丸，与百丸接之，二日中十余服，病人身热烦躁不宁，欲作汗也。又以前丸接之，覆以厚衣，阳脉方出而作大汗。翌日，大小便始通，下瘀血一盆，如猪肝然，用胃风汤加桂、附，三服血止。其寒甚如此，亦世所未见也。
少阴证，口燥舌干而渴，尺寸脉俱沉。沉迟则四逆汤，沉疾则大承气汤。少阴口燥舌干而渴，身表凉，脉沉细而虚者，泻心汤主之。此有形无形药也。
人参汤
治伤寒七八日，汗后，心烦燥渴。
人参　黄芩　柴胡　葛根（各一两）　山栀　甘草（炙。各半两）
上为粗末。每服五钱，姜枣煎，温服。
〔《活》〕阳毒倍常，燥盛大渴者，黑奴丸主之。（方见阳毒。）风温如渴甚者，宜瓜蒌汤。（方见风温。）中暑伏热，屡治不瘥，其人发渴不已，酒蒸黄连丸主之。（方见中暑。）
〔脉〕
热病在肾，令人渴，口干，舌焦黄赤，昼夜欲饮水不止，腹大而胀，尚不厌饮，目无精光者，死不治。
呕  ***************************
（附：干呕欲吐）
〔成〕呕者，声物兼出也。俗谓之啘，非也。夫啘与哕，盖字异而音义俱同。吐者，但吐出其物而无声。故有干呕而无干吐。呕有责为热者，责为寒者。至于吐家则悉言虚冷也。呕又有停饮者，有胃脘有脓者，皆当明辨之。呕而发热者，柴胡汤证具，与其呕不止，心下急，郁郁微烦，大柴胡汤主之者，是邪热为呕也。膈上有寒饮干呕者，不可吐也，当温之，与其干呕吐涎沫，头痛者，吴茱萸汤主之，是寒邪为呕也。先呕后渴者，此为欲解。先渴后呕者，为水停心下，此属饮家，是停饮呕者。呕家有痈脓，不须治，脓尽自愈，是胃脘有脓而呕也。诸如此者，虽有殊别，大抵伤寒表邪欲传里，里气上逆则为呕也。是以半表半里证多云呕也。伤寒三日，三阳为尽，三阴当受邪，其人反能食而不呕，此为三阴不受邪。是知邪气传里者，必致呕也。至于干姜附子汤证云：不呕不渴，为里无热。十枣汤证云：干呕短气，汗出不恶寒者，此表解里未和也。即此视之，其呕为里热明矣。呕家之为病，气逆者必散之，痰饮者必下之。《千金》曰：呕家多服生姜，此是呕家圣药，是要散其逆气也。《金匮要略》曰：呕家用半夏，以去其水，水去呕则止，是要下其痰饮也。呕多虽有阳明证，不可攻也，谓其气逆而未收敛为实也。其呕而脉弱，小便复利，身有微热，见厥者，已为难治，盖谓其虚寒之甚也。医者必审其邪气之虚实，疾证之逆顺，为施药剂，治则当矣。
（汗）〔太阳〕病或已发热，未发热，必恶寒体痛，呕逆，脉阴阳俱紧者，名曰伤寒，麻黄汤。太阳病，过经十余日，反二三下之，后四五日，柴胡证仍在者，先与小柴胡汤。呕不止，心下急，郁郁微烦者，为未解也。与大柴胡汤下之则愈。（按：仲景虽曰：呕家虽有阳明证，不可攻，攻之为逆。然阳明伏热，熏蒸清道而呕且烦者，非以苦寒直折之不可也。故用大柴胡下之。）伤寒发热，汗出不解，心下痞硬，呕吐而下利者，大柴胡。太阳病，过经十余日，心下温温欲吐，而胸中痛，大便反溏，腹微满，郁郁微烦，先此时自极吐下者，与调胃承气汤。若不尔者，不可与。但欲呕，胸中痛，微溏者，此非柴胡证。以呕，故知极吐下也。
（〔成〕心下温温欲吐，郁郁微烦，胸中痛，当责邪热客于胸中。大便反溏，腹微满，则邪热已下于胃也。日数虽多，若不经吐下，只是传邪，亦未可下，当与柴胡汤以除上中二焦之邪。若曾吐下，伤损胃气，胃虚而邪乘虚入胃为实，非柴胡汤所能去，调胃承气汤下胃热，以呕知胃气先曾伤动也。按：经文温温当作嗢嗢，又以呕下当有阙文，盖呕家正为柴胡证也，岂逸微溏字耶？）（和）呕而发热者，小柴胡汤主之。伤寒六七日，发热微恶寒，支节烦疼，微呕，心下支结，外证未去者，柴胡加桂枝汤主之。太阳与阳明合病，不下利，但呕者，葛根加半夏汤主之。（《活人》云：头疼身热痛，肌热目疼鼻干，脉浮而长是也。）
葛根半夏汤方
葛根　半夏（各二钱）　麻黄　生姜（各一钱半）　甘草　芍药　桂枝（各一钱）　大枣（十二枚，擘）
上㕮咀，以水一斗，先煎麻黄、葛根，减二升，去白沫，纳诸药，煎取三升，温服一升，覆取微汗。
〔阳明〕伤寒，发热无汗，呕不能食，而反汗出濈濈然者，是转属阳明也（大柴胡汤）。食谷欲呕者，属阳明也，吴茱萸汤主之。得汤反剧者，属上焦也（葛根半夏汤）。伤寒呕多，虽有阳明证，不可攻之，黄芩生姜半夏汤、小柴胡汤。（《活人》用桔梗汤。）阳明病，胁下硬满，不大便而呕，舌上白苔者，可与小柴胡汤。阳明病，反无汗，而小便利，二三日，呕而欬，手足厥者，必苦头痛。（或用真武汤去茯苓。）
〔少阳〕呕而往来寒热，胸胁苦满者，宜小柴胡。若兼下利者，乃太阳、少阳合病，宜黄芩加半夏生姜汤。（论见往来寒热及下利。太阳、阳明合病，自下利为在表，当与葛根汤发汗。阳明、少阳合病，自下利者为在里，可与承气汤下之。此太阳、少阳合病，自下利为在半表半里，非汗下所宜，故与黄芩汤以和解之。呕者，胃气逆也，故加半夏、生姜以散逆气。）伤寒五六日，呕而发热者，柴胡汤证具，而以他药下之，柴胡证仍在者，复与柴胡汤。血弱气尽，腠理开，邪气因入，与正气相抟，结于胁下，正邪分争，往来寒热，休作有时，默默不欲饮食，脏腑相连，其痛必下，邪高痛下，故使呕也，小柴胡汤主之。（邪气外甚，阳不主里，里气不和，气下而不上者，但下利而不呕，里气上逆而不下者，但呕而不下利也。与小柴胡汤，以解半表半里之邪。）渴而饮水，呕者，柴胡不中与也。（《活人》云：宜治膈间水，赤茯苓汤主之。方见后。）
〔太阴〕太阴之为病，腹满而吐，食不下，自利益甚，时腹自痛。若下之，必胸下结硬。
〔少阴〕病下利六七日，咳而呕渴，心烦，不得眠者，猪苓汤主之。少阴病，下利，脉微涩，呕而汗出，必数更衣，反少者，当温其上，灸之。少阴病，二三日不已，至四五日，腹痛，小便不利，四肢沉重疼痛，自下利者，此为有水气。其人或咳，或小便利，或下利，或呕者，真武汤去附子加生姜。
〔厥阴〕伤寒，热少厥微，指头寒，默默不欲食，烦躁数日，小便利，色白者，此热除也。欲得食，其病为愈。若厥而呕，胸胁烦满者，其后必便血，黄芩芍药汤、抵当汤。呕而脉弱，小便复利，身有微热，见厥者难治，四逆汤。伤寒，本自寒下，医复吐下之，寒格更逆吐下。若食入口即吐，干姜黄连黄芩人参汤。（伤寒邪自传表，为本自寒下，医反吐下，损伤正气，寒气内为格拒。经曰格则吐逆，食入口即吐，谓之寒格。更复吐下，则重虚而死。是更逆吐下，与干姜黄连黄芩人参汤以通寒格。〔赵〕仲景之意，以本因寒下，医复吐下，因成寒格吐证。经云格则吐逆，若更复吐下，治之为逆。故用干姜以温里，黄连、黄芩反佐以取之，人参补正气也。今《活人》却言关脉迟，故用此药，何耶？虽然脉迟为胃中虚冷而吐者固也，又有脉数为胃中虚冷而吐者，仲景尝言之矣。病人脉数，数为客热，当消谷引食，而反吐者，此以发汗，令阳气微，膈气虚，脉乃数也。数为客热，不能消谷，以胃中虚冷，故吐也。今以其脉异证同，故引此以为诊视之别。）蛔厥者，其人当吐蛔。今病者静而复时烦，此为脏寒，蛔上入膈，故烦，须臾复止，得食而呕。又烦者，蛔闻食臭出，其人当自吐蛔，乌梅丸。（详吐蛔。）
〔渴〕
先渴却呕者，为水停心下，此属饮家。（《活人》云：赤茯苓汤主之。）先呕却渴者，此为欲解候也。（《金匮》云：呕思水者，急与之。）
〔下利〕
呕而下利，有寒热者为阳，宜黄芩汤、大柴胡汤。无热者为阴，宜猪苓汤、真武汤。（并见吐利门。）
〔烦〕
呕而心烦，若汗、吐、下后者，栀子生姜豉汤。若未曾吐、汗、下后，兼欬而渴者，宜猪苓汤。（详见不得眠。）
呕家有痈脓者，不必治，脓尽自愈。服桂枝呕者，酒客病。
〔戴〕阳明证具，虽显然有可下证者，兼之呕多，犹属上焦，未可遽下，宜小柴胡汤。若太阳不与少阳、阳明合病，而独见太阳证，或吐泻者，恐病人膈间素有痰饮、停饮、伤滞，且以二陈汤定之。候呕吐定，徐进解太阳经药。若先呕却渴者，宜猪苓汤。先渴却呕者，宜治膈间之水，小半夏茯苓汤。渴欲饮水，水入即吐，吐已复渴，名曰水逆，由心经受热，而小肠不利也，宜五苓散。若少阴不渴而吐，或干呕者，理中汤去白术加生姜。呕而吐涎沫者，吴茱萸汤。太阴、厥阴间有呕吐，太阴宜理中汤，厥阴宜四逆汤，并加生姜煎。以上阴证，乃阴中之阴，宜用热剂。阳入阴者，能为利而不为呕，呕属上而近于外也，阳之所入者深，故利也。又有阳证病新瘥后见呕，别无所因，此余热在胃脘也，宜竹叶石膏汤，或橘皮竹茹汤。大凡得之太阳而呕者，必是合病，呕乃病渐入内，非正太阳也。曾记有人初得病，太阳证，有呕吐不住，药投暖剂，莫能治之。知太阳已汗解，固当用冷剂。是太阳见呕，非合阳明，则合少阳，其呕为热，用暖剂非矣。又记有人初病，具太阳证而呕，一家少长，患状悉类，与养胃汤入服，无不立效。此时行之气，适然如此，是为伤寒杂病，又非可以正经伤寒律之也。
〔吴〕初得之呕逆，呕哕清水，呕吐饮食者，皆着寒伤胃也。如恶寒拘急，未发热而呕逆，或吐食者，宜加减藿香正气散，或人参养胃汤。若已发热者，十味芎苏散发散，或葛根汤加生姜、半夏。若自汗者，不可发汗，宜正气散去紫苏以和之。凡发热口苦，脉弦数而呕，心烦而呕，胸胁满而呕，往来寒热而呕，日晡发热而呕，皆属少阳，并小柴胡倍加半夏、生姜主之。热少减黄芩，口干加葛根、瓜蒌根，心烦加姜汁炒黄连，心下痞满加枳实。若潮热内实，不大便，呕不止，心下郁郁微烦者，大柴胡下。凡呕吐，胃家有热，脉弦数，口苦烦渴；胃有寒，脉弦迟，逆冷不食；有水气，先渴后呕，腹满怔忡；有脓血，喉中腥，气奔逆上冲，不烦，治之，呕脓尽自愈。此四者不可不辨。凡太阴腹满，吐食不下，或腹痛呕吐，脉沉者，理中汤加半夏、陈皮、藿香、厚朴、生姜之类，寒甚加附子。凡少阴饮食入口即吐，心下温温欲吐，复不能吐，手足寒，脉沉细者，四逆汤加半夏、生姜、橘皮之类。凡厥阴呕吐涎沫，逆冷，脉沉微者，吴茱萸四逆汤加半夏、生姜、陈皮之类。
〔干呕欲吐〕
太阳中风，阳浮而阴弱，阳浮者，热自发，阴弱者，汗自出，啬啬恶寒，淅淅恶风，翕翕发热，鼻鸣干呕者，桂枝汤。伤寒表不解，心下有水气，干呕，发热而欬，或渴，或利，或噎，或小便不利，少腹满，或喘者，小青龙汤。
〔张〕或问小青龙与小柴胡证，皆呕而发热，表里之证，大概仿佛，何故二方用药之不同？曰：夫伤寒表不解，里热未甚，而渴欲饮水不能多，不当与之。以腹中热尚少而不能消，水饮停蓄，故作诸证。然水寒作病，非温热之剂不能解，故用小青龙汤发汗散水。原其理，初无里证，因水寒以致然也。夫小柴胡证，系伤寒发热，热邪传里，在于半表半里之间，热气内攻，故生诸证。缘二证虽曰表里俱病，其中寒热不同，故用药有姜、桂、柴、苓之异也。
伤寒中风，医反下之，其人下利，日十数行，谷不化，腹中雷鸣，心下痞硬而满，干呕，心烦不得安，医见心下痞，谓病不尽，复下之，其痞益甚。此非热结，但以胃中虚，客气上逆，故便硬也，甘草泻心汤。伤寒一日，太阳受之，脉若静者，为不传，颇欲吐，若躁烦，脉数急者，为传也，宜与麻黄汤。表罢，小柴胡、白虎汤。伤寒，胸中有热，胃中有邪气，腹中痛，欲呕吐者，黄连汤。太阳中风，下利呕逆，表解者，可攻之。其人漐漐汗出，发作有时，头痛，心下痞硬满，引胁下痛，干呕短气，汗出不恶寒者，此表解里未和也，十枣汤。太阳病不解，转入少阳者，胁下硬满，干呕不能食，往来寒热，尚未吐下，脉沉紧者，与小柴胡汤。（〔张〕或云：干呕胁痛，小柴胡、十枣汤皆有之，一和解，一攻伐，何也？盖小柴胡，病在半表半里间，外有寒热往来，内有干呕诸病，所以不可攻下，宜和解以散表里之邪。夫十枣汤证，外无寒热，其人漐漐汗出，此表已解也。但头痛，心下痞硬满，引胁下痛，干呕短气者，邪热内蓄而有伏饮，是里未和也，与十枣汤以下热逐饮。以上二证，宜从表证以决，有表证而干呕胁痛者，乃柴胡汤证也。无表证而干呕胁痛，即十枣汤证也。上文所言头痛者，而饮家有此证，不可以常法拘，仲景所以述此者，恐后学见其头痛，以为表不解而不敢用也。）食谷欲吐者，属阳明也，吴茱萸汤。得汤反剧者，属上焦也，小柴胡汤、栀子豉汤、黄芩汤。（食谷欲吐者，胃不受也，与吴茱萸汤以温胃。得汤反剧者，上焦不纳也。）少阴病，饮食入口即吐，心中嗢嗢欲吐，不能吐，始得之，手足寒，脉弦迟者，此胸中实，不可下，当吐之。若膈上有寒饮，干呕者，不可吐也。急温之，宜四逆汤。少阴病，下利不止，厥逆无脉，干呕烦者，白通加猪胆汁汤。少阴病，下利清谷，里寒外热，手足厥冷，脉微欲绝，身反不恶寒，其人面赤色，或腹痛，或干呕，或咽痛，或利止脉不出者，通脉四逆汤。少阴病，欲吐不吐，心烦，但欲寐，五六日，自利而渴者，属少阴也。少阴病，脉微细沉，但欲卧，汗出不烦，自欲吐，至五六日自利，复烦躁不得卧者死。病解后，虚羸少气，欲吐者，竹叶石膏汤。
附：
赤茯苓汤
治伤寒呕哕，心下满，胸膈有停水，头眩心悸。
赤茯苓　人参（各一两）　半夏（姜制）　橘红　芎　白术（各半两）
上㕮咀。每服四钱，姜五片，水煎服。
葛根汤
治伤寒干呕不止。
葛根　人参　麦门冬（去心）　炙甘草（各一两）　半夏（姜制）　黄芪（各七钱半）　白茯苓　白术（各半两）
上㕮咀。每服三钱，生姜三片，枣二枚，同煎服。

卷三·少阳病  ——————————————————————————————————————————————————————————————————————————————————————————

少阳病  ***************************
（口苦咽干　眩　往来寒热　胸胁痛　胸满　胸痛　耳聋）
少阳经治法，虽悉属和解，然有误汗谵语属胃一证，宜调胃下之。少阳虽无汗解之法，然有小柴胡加姜、桂者，亦温解微汗之意。又此经本证胸胁痛，耳聋，寒热往来，干呕，或呕苦水，宜小柴胡汤和解之。倘不解者，却宜大柴胡汤下之。若胸胁多痰，瓜蒂散吐之。斯仲景之微旨也。
和解：小柴胡汤、小柴胡加桂汤。
吐：瓜蒂散。
下：调胃承气汤、大柴胡汤。
少阳之为病，口苦，咽干，目眩也。（足少阳者，胆经也。《内经》曰：有病口苦者，名曰胆瘅。《甲乙经》曰：胆者，中精之府，五脏取决于胆，咽为之使。少阳之脉，起于目锐眦。少阳受邪，故口苦，咽干，目眩。《活人》云：宜小柴胡汤。）尺寸俱弦者，少阳受病也。以其脉循胁，络于耳，故胸胁痛而耳聋。（查少阳篇有胸胁满而无痛证。或云：少阳病，耳聋目赤，胸满而烦，为中风；口苦，咽干，目眩，为伤寒。）少阳中风，两耳无所闻，目赤，胸中满而烦者，不可吐、下，吐、下则悸而惊。（误吐，气虚者悸；误下，血虚者惊。）伤寒脉弦细，头痛发热者，属少阳。少阳不可发汗，发汗则谵语，此属胃。胃和则愈，胃不和则烦而悸。
（〔成〕经曰：三部俱弦者，少阳受病，脉细者，邪渐传里。虽头痛发热，为表未解，以脉弦细，知邪客少阳，为半在表半在里，则不可发汗。发汗亡津液，胃中干燥，少阳之邪，因传入胃，必发谵语，当与调胃承气汤下之，胃和则愈。不下则胃为少阳木邪干之，故烦而悸。凡头痛俱为在表，惟此头痛，为少阳者何？以脉弦细也。可汗不可汗，当以此为法。此少阳阳明，重则宜小承气，轻则宜大柴胡。盖少阳不可下，阳明不可不下，故以小承气汤少少与之，取微利也。成氏以调胃承气主之，误矣。调胃承气，太阳阳明药也，不可不审。）伤寒三日，少阳脉小者，欲已也。
（〔成〕《内经》曰：大则邪至，小则平。伤寒三日，邪传少阳，脉当弦紧，今脉小者，邪气微而欲已也。）少阳病，欲解时，从寅至辰上。（《内经》曰：阳中之少阳，通于春气。寅、卯、辰，少阳木旺之时。）
〔海〕辨表里中三说，假令少阳证头痛，往来寒热，脉浮，此三证但有其一，即为表也。口失滋味，腹中不和，大小便或闭而不通，或泄而不调，但有其一，即为里也。如无上下表里证，余皆虚热也。是病在其中矣。
〔张〕若谓少阳胆经，萦纡盘屈，皆多于各经。及观少阳篇中治证至简，又不闻何药为本经之正法，何也？夫经络所据，太阳在后以为表，阳明在前以为里，少阳在侧，夹于表里之间，故曰半表半里。治法在表者宜汗，在里者宜下，既居两间，非汗下所宜，故治疗无正法也。经曰：少阳中风，两耳无闻，目赤，胸中满而烦者，不可吐下。吐下则悸而惊。上条又云：不可发汗，似此其汗下吐三法，皆少阳所忌，其剂不过和解而已。所以仲景只以小柴胡汤而为用，至当也。然而，经络支别虽多，所行非由正道，故为病亦不能多矣。
口苦咽干  ***************************
（口干　舌干　咽不利　口烂）
〔成〕咽干、口燥、舌涩，俱为热证，但有微甚耳。惟太阳中寒，桂枝附子汤证，由误汗咽干，作甘草干姜汤以复其阳者，随其逆，治坏病者也，非治其本寒也。然咽干之由，有由汗下后而得者，有不因汗下而得者，其间治法，或和解，或微汗，或急下，或微下，当考兼有之证，而施轻重之治，然其为热则一也。盖经谓咽喉干燥，亦不可汗，以其多有里证故也，实无寒病。善治者尤宜互考渴条，乃获全功。
〔太阳〕咽喉干燥者，不可发汗。（津液不足也。）伤寒脉浮，自汗，小便数，心烦，微恶寒，脚挛急，本桂枝附子汤证，反与桂枝汤攻表，得之便厥，咽干烦躁，吐逆者，甘草干姜汤。伤寒吐下后，七八日不解，表里俱热，时时恶风，大渴，舌上干燥而烦者，白虎加人参汤。本下之，心下痞，与泻心汤。痞不解，其人渴而口燥烦，小便不利者，五苓散。太阳病，重发汗，复下之，不大便五六日，舌上燥渴，日晡小有潮热，从心下至小腹硬满而痛者，大陷胸汤。
〔阳明〕病腹满，脉浮紧，口苦咽干而喘，若其人发热恶寒，误下之则腹满，小便难。若其人发热，不恶寒，反恶热，误下之，则胃空虚，为懊憹。误下之则谵语。误加烧针则不得眠。（许学士云：宜小柴胡汤。）阳明病，口燥漱水不欲咽者，必衄，或用黄芩芍药汤、犀角地黄汤。阳明病，汗若下后，渴欲饮水，口干舌燥者，白虎加人参汤。脉浮发热，口干鼻燥，能食者，必衄，或用黄芩汤。阳明中风，口苦咽干，腹满微喘，发热恶寒，脉浮而紧，或用麻黄小柴胡汤。
〔少阳〕口苦，咽干，目眩，宜小柴胡汤。
〔少阴〕病自利清水，色纯青，心下痛，口干燥者，急下之，宜大承气汤。少阴病，得之二三日，口燥咽干者，急下之，大承气汤。
（〔成〕伤寒传经五六日，邪传少阴，则口燥舌干而渴，为邪渐深也。今少阴病，得之二三日，邪气未深入之时，便作口燥咽干者，是邪热已甚，肾水干也。急与大承气汤下之，以全肾也。正经自病，其深入，宜急下之。若躁则死，肾水干燥故也。〔张〕或云：承气汤，阳明当下之证宜用，今少阴病亦用何也？盖胃为水谷之海，主养四旁，四旁有病，皆能传之入胃。其胃土燥则肾水干，以二三日则口燥咽干，是热之深、传之速也。故曰急下之，以全肾水。夫土实则水清，谓水谷不相混，故自利清水而口干燥，此胃土实热而致然也。下利色青，青，肝也。乃肝邪传肾。缘肾之经脉，从肺出络心。注胸中，由是而心下痛，故急下以去实热，逐肾邪。其六七日，腹胀不大便，以入腑之邪，壅甚胃土，胜则肾涸。故急下以逐胃热，滋肾水。盖阳明与少阴，皆有急下之条，然而证虽不同，其入腑之理则一，是以皆用大承气也。按：舌干轻，咽干重者，盖咽舌虽皆通于少阴之络，而舌又为心之苗也。伤寒喜阳而恶阴，故舌干为轻也。）
〔厥阴〕伤寒六七日，大下后，寸脉沉而迟，手足厥冷，下部脉不至，咽喉不利，唾脓血，泄利不止者难治，麻黄升麻汤。伤寒一二日至四五日而厥者，必发热，应下之，反发其汗，必口伤烂赤。
〔吴〕少阴脉疾可下。脉沉，附子汤加知母、黄柏、麦门冬、五味子、天花粉。若虚热，病后烦热不解者，以竹叶石膏汤，须去半夏，加天花粉润之。凡发汗、吐、下后，口燥咽干，此津液衰少，肾水不升，虚火上炎也，宜生津益气汤，或竹叶石膏汤。若脉沉微，足冷舌燥者，多难治。其少阴有急下以救肾水之例，若虚人水竭，火燥不可下者，以补中益气汤倍加人参、五味、麦门冬、天花粉、黄柏、知母以滋水也。
狐惑病，亦咽干默默不欲眠，目不能闭，声嗄咽干，为狐惑。但虫蚀下部者为狐，其咽干，下唇有疮，黄连犀角汤。
〔赵〕《活人》谓脾脏有热则津液枯少，故令口燥而咽干，津液枯少固也。然非独脾脏有热，脾主太阴，太阴腹满而咽干，此可言脾热，特一证耳，余皆非也。如白虎加人参汤证，口舌干燥者，表里俱热也。口苦咽干者，少阳经热，或阳明中风也。口燥咽干，急下之。自利清水，色纯青，心下痛，口干燥者，少阴经热也。咽干烦躁，吐逆者，误汗津液少而欲作阳明内热者也。如上数证，岂亦脾脏有热哉？
眩  ***************************
凡伤寒头眩者，莫不因汗、吐、下，虚其上焦元气之所致也。眩者，目无常主。头眩者，俗谓头旋眼花是也。眩冒者，昏冒是也。少阳口苦、咽干、目眩者，少阳居表里之间，以表邪渐入于里，表中阳虚，故目眩也。太阳、少阳并病，或眩者，责其虚也。伤寒有起则头眩与眩冒者，皆汗吐下后所致，是知其阳虚也。故《针经》曰：上虚则眩，下虚则厥。眩虽为虚，又阳明中风，但头眩，不恶寒者，此又风主眩也。凡此皆非逆候。及其诸逆，发汗剧者，言乱目眩者死。噫！病势已成，可得半愈，及病已剧，神医莫为也。
〔太阳〕伤寒若吐、若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝白术甘草汤主之。（吐下后，里虚气上逆，心下逆满，气上冲胸，表虚阳不足，起则头眩。脉浮紧，邪在表，当发汗。脉沉紧，邪在里，不可汗。汗则外动经络，损伤阳气，则不能主持诸脉，身为振振摇也。与此汤以和经益阳，真武汤主之。汗后补不止用以密腠理，术能止汗。）伤寒吐下后，发汗虚烦，脉甚微，八九日，心下痞硬，胁下痛，气上冲咽喉，眩冒，经脉动惕者，久而成痿。（伤寒吐下后，发汗则表里之气俱虚，虚烦，脉甚微，为正气内虚，邪气独在。至七八日，正气当复，邪气当罢，尚心下痞，胁下满，气上冲咽喉，眩冒者，是正气未复而邪留也。经脉动惕者，经络之气虚极，久则热气还经，必成痿弱，或用真武汤、桂枝茯苓白术甘草汤。）
太阳、少阳并病，心下硬，颈项强而眩者，当刺大椎、肺俞，禁下。太阳、少阳并病，头项强痛，眩冒，时如结胸，心下痞硬，刺大椎第一间、肺俞、肝俞，禁发汗。汗则谵语，脉弦，五六日，谵语不止，刺期门。
〔阳明〕病脉迟，食难用饱，饱则微烦，头眩，必小便难，欲作谷疸，虽下之，腹满如故，所以然者，脉迟故也。（见前阳明病。）阳明病，但头眩，不恶寒，故能食而欬，其人必咽痛。若不欬者，咽不痛。（阳明病，身不重，但头眩而不恶寒者，阳明中风而风内攻也。经曰：阳明病，若能食，名中风。风邪攻胃，胃气上逆则欬。咽门者，胃之系，欬甚则咽伤，故咽痛。若胃气不逆则不欬，其咽亦不痛也。四逆散加桔梗、小柴胡。乃本经中风，非伤寒小承气汤。）
〔少阳〕少阳之病，口苦，咽干，目眩也（小柴胡汤加天麻、川芎）。
〔少阴〕病，下利止而头眩，时时自冒者死。（下利则水谷竭，眩冒则阳气脱，故死。）
动气在左，误汗则头眩，汗不止，筋愓肉瞤。（方论见动气。《活人》云：宜小建中汤。）诸逆误汗，而言乱目眩者死。（论见谵语。）
〔吴〕太阳中风，头眩，头摇者，脉浮弦而急也，羌活神术汤加防风、天麻之类。若血虚头眩者，以四物汤加人参、天麻之类。若痰火上攻者，加酒芩、竹沥之类。若内伤劳役，阴虚头眩者，宜补中益气汤加川芎、天麻、防风、蔓荆子之类。若下焦元气虚脱者，宜人参养荣汤，或大建中汤加天麻。曾治一妇人，服藿香正气三剂，汗出过多，头眩、身摇、发热、脉虚数，遂用人参养荣汤倍加人参为主，加天麻，少佐酒炒黄柏，二服而愈。易老曰：头旋目黑，非天麻不能除，故加之。少加黄柏，以救肾水也。
往来寒热  ***************************
〔成〕往来寒热者，寒已而热作，热已而寒起。盖寒为阴，热为阳，里为阴，表为阳。邪客于表，与阳争则发寒矣；邪入于里，与阴争则发热矣。表邪多则寒多而热少，里邪多则热多而寒少，邪在半表半里之间，外与阳争而为寒，内与阴争而为热，表里之不拘，内外之无定，由是寒热往来而无常也，故以小柴胡立诸加减法以和解之。又寒热如疟，与夫往来寒热，似是而非也。如疟者，止作有时，正气与邪争则作，分则止矣。往来寒热，则止作无时，或往或来，日有三五发，或者十数发，此其与疟异也。虽然，往来寒热属半表半里，当和解之。又有病至十余日，热结在里，复往来寒热，亦宜大柴胡下而愈。
〔赵〕《伤寒百问歌》第五十九问中，以阴阳相胜，阳不足则先寒后热，阴不足则先热后寒。此特论阴阳杂病二气自相乘胜然也，非可以语伤寒。
伤寒五六日，中风，往来寒热，胸胁苦满，默默不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸，小便不利，或不渴，身有微热，或欬者，与小柴胡汤主之。
（〔成〕病有在表者，有在里者，有在表里之间者，此邪气在表里之间，谓之半表半里证。五六日，邪气自表传里之时，中风者或伤寒至五六日也。《玉函》曰：中风五六日伤寒，往来寒热。即是或中风，或伤寒，非是伤寒再中风，中风复伤寒也。经曰伤寒、中风，有柴胡证，但见一证便是，不必悉具者，正是谓或中风，或伤寒也。邪在表则寒，邪在里则热。今邪在半表半里之间，未有定处，是以寒热往来也。邪在表则心腹不满，邪在里则心腹胀满，今只言胸膈苦满，知邪气在表里之间。少阳行身之侧，胸胁为少阳之部，故经曰：其脉循胁络于耳，故胸胁痛而耳聋。默默，静也。邪在表则呻吟不安，邪在里则心烦闷乱，《内经》曰：阳入之阴则静。默默者，邪方自表之里，在表里之间也。邪在表则能食，邪在里则不能食，不欲饮食者，邪在表里之间，未至于必不能饮食也。邪在表则不烦不呕，邪在里则烦满而呕，心烦喜呕者，邪在表，方传里也。邪初入里，未有定处，则所传不一，故有或为之证。有柴胡证，但见一证便是，即是此或为之证。）本太阳病不解，转入少阳者，胁下硬满，干呕不能食，往来寒热，尚未吐下，脉沉紧者，与小柴胡汤。
（〔成〕太阳转入少阳，是表邪入于里，胁下硬满，不能食，往来寒热，邪在半表半里之间。若已经吐下，脉沉紧者，邪气入腑，为里实。尚未经吐下，脉沉紧，为传里，虽深未至入腑，外犹未解，与小柴胡汤以和解之。）若已吐、下、发汗、温针，谵语，柴胡汤证罢，此为坏病，知犯何逆，以法治之。
（〔成〕少阳之邪，在表里之间，若妄吐、下、发汗、温针，损耗津液，胃中干燥，木邪干胃，必发谵语。若柴胡证不罢者，则不为逆，柴胡证罢者，坏病也，详其因何治之逆，以法救之。救坏病，助营卫，生津液，桂枝汤求之。）伤寒五六日，已发汗而复下之，胸胁满，微结，小便不利，渴而不呕，但头汗出，往来寒热，心烦者，此为未解也。柴胡桂枝干姜汤主之。（《难知》曰：若用柴胡而移时于早晚，气移于血，血移于气，则邪无所容之地，故知其欲自解也。伤寒五六日，已经汗下之后，是邪当解。今胸胁满，微结，小便不利，渴而不呕，但头汗出，往来寒热，心烦者，则邪气犹在半表半里之间，为未解也。胸胁满，微结，寒热心烦者，邪在半表半里之间也。小便不利而渴者，汗下后，亡津液，内燥也。若热消津液，令小便不利而渴者，其人必呕。今渴不呕，知非里热也。伤寒汗出则和，今但头汗出，余处无汗者，津液不足而阳虚于上也。与柴胡桂枝干姜汤以解表里之邪，复津液以助阳也。）血弱气尽，腠理开，邪气因入，与正气相抟，结于胁下，正邪分争，往来寒热，休作有时，默默不欲饮食，脏腑相连，其痛必下，邪高痛下，故使呕也，小柴胡汤主之。（按：血弱气尽，至结于胁下，是释胸胁苦满句。正邪分争三句，是释往来寒热句，倒装法也。默默不欲饮食，兼上文满痛而言。脏腑相连四句，释心烦喜呕也。）
小柴胡汤方
柴胡（半斤）　半夏（汤洗，半升）　人参　甘草　黄芩　生姜（各三两）　大枣（十二枚，擘）
上七味，以水一斗二升，煮取六升，去滓，再煎取三升。温服一升，日三服。
（〔成〕《内经》曰：热淫于内，以苦发之。柴胡、黄芩之苦，以发传邪之热。里不足者，以甘缓之。人参、甘草之甘，以缓中和之气。邪半入里，则里气逆，辛以散之，半夏以除呕。邪在半表，则营卫争之，辛甘解之，姜、枣以和营卫。）
加减法（少阳邪在胸中，用此加减法。）
若胸中烦而不呕，去半夏、人参，加瓜蒌实一枚。（胸中烦而不呕，热聚而气不逆也。甘者令人中满，方热聚，无用人参之补。辛散逆气，既不呕，无用半夏之辛。温热宜寒，疗聚宜苦，瓜蒌苦寒，泄胸中蕴热。）若渴者，去半夏，加人参，合前成四两半，瓜蒌根四两。（半夏燥津液，非渴者所宜。人参甘而润，瓜蒌根苦而凉，彻热生津，二物为当。）若腹中痛者，去黄芩，加芍药三两。（去黄芩，恶寒。中加芍药，以通壅。通壅功少，止痛功大。）若胁下痞硬，去大枣，加牡蛎四两。（甘令人中满，痞者，去大枣之甘。咸以软之，痞硬者，加牡蛎之咸。）若心下悸，小便不利者，去黄芩，加茯苓四两。（饮而水蓄不行，为悸，小便不利。《内经》曰：肾欲坚，急食苦以坚肾。得苦则水益坚，故去黄芩。淡味渗泄为阳，茯苓甘淡，以泄伏水。）若不渴，外有微热者，去人参，加桂三两，温覆取微汗愈。（不渴者，里和也，故去人参。外有微热，表未解也。加桂以发汗。）若咳者，去人参、大枣、生姜，加五味子半升，干姜二两。（咳者，气逆也。甘则壅气，故去人参、大枣。《内经》曰：肺欲收，急食酸以收之。五味子之酸以收逆气。肺寒则咳，散以辛热，故易生姜以干姜之热也。）
伤寒邪气在表者，必渍形以为汗。邪气在里者，必荡涤以取利。其于不外不内，半表半里，是当和解则可也。小柴胡，和解表里之剂。《内经》曰：热淫于内，以苦发之。邪在半表半里，则半成热矣。热气内传，变不可测，须迎而夺之，必先散热，是以苦寒为主，故以柴胡为君，黄芩为臣，以成彻热发表之剂。邪气传里，则里气不治，故用人参、甘草为主，以扶正气而复之也。邪初入里，气必逆也，是以辛散之物为之助，故用半夏为佐，以顺逆气而散邪也。里气平正，则邪气不得深入，是以三味佐柴胡以和里。《内经》曰：辛甘发散为阳。表邪未已，迤逦内传，既未作实，宜当两解其在外者，必以辛甘发散，故用生姜、大枣为使，辅柴胡以和表也。七物相合，两解之剂当矣。邪气自表，未敛为实，乘虚而凑，则所传不一，故有增损以御之。胸中烦而不呕。烦者，热也。呕者，气逆也。烦而不呕，则热聚而气不逆，邪气欲渐成实也。人参甘补，去之使不助热也。半夏辛散，去之以无逆气也。除热必以寒，泄热必以苦，加瓜蒌实以通胸中之郁热。若渴者，津液不足，半夏味辛性燥，渗津液物也，去之则津液易生。人参味甘而润，瓜蒌根味苦而坚，坚润相合，津液生而渴自已。邪气入里，里气不足，则壅寒而腹中痛，黄芩苦寒而寒中，去之则气易和，芍药酸泄而利中，加之则里气得通而痛自已。《内经》曰：甘者令人中满。大枣甘温，去之则硬满散。咸以软坚，牡蛎味酸咸寒，加之则痞者消而硬者软。若心下悸，小便不利，水蓄而不行也。《内经》曰：肾欲坚，急食苦以坚之。坚肾则水益坚，黄芩苦寒，去之则蓄水浸行。《内经》曰淡味渗泄为阳，茯苓甘淡，加之则津液通流。若不渴，外有微热。不渴则津液足，去人参，以人参为主内之物也。外有微热则表证多，加桂枝以取汗，发散表邪也。若咳者，肺气逆也。甘补中，则气愈逆，故去人参、大枣之甘。肺欲收，急食酸以收之。气逆不收，故加五味子之酸。盖咳本于寒，寒气内淫，则散以干姜之辛热。生姜、干姜，一物也，生者温，干者热，故以干易生也。
〔吴〕或问：小柴胡汤，近世治伤寒发热，不分阴阳而用之，何也？然柴胡之苦平，乃足少阳经伤寒发热之药。半表半里之热，除往来寒热，小有日晡潮热也。佐以黄芩之苦寒以退热，半夏、生姜之辛以退寒，人参、大枣之甘温以助正气，解渴生津液，则阴阳和而邪气解矣。但太阳经之表热，阳明经之标热，皆不能解也。如用之，岂曰无害？若夫令阳寒面赤发热，脉沉足冷者服之，立至危殆，可不慎哉！及内虚有寒，大便不实，脉息小弱，与妇人新产发热，皆不可用也。
凡柴胡汤病证而下之，若柴胡证不罢者，复与柴胡汤，必蒸蒸而振，却发热汗出而解。
（〔成〕邪在半表半里之间，为柴胡证，即未作里实，医便以药下之。若柴胡证仍在者，虽下之，不为逆，可复与柴胡汤以和解之。得汤邪气还表者，外作蒸蒸而热。先经下里虚，邪气欲出，内则振振然也。正气胜，阳气生，却复发热汗出而解也。）伤寒中风，有柴胡证，但见一证便是，不必悉具。（柴胡证，是邪气在表里之间也。或胸中烦而不呕，或渴，或腹中痛，或胁下痞硬，或心下悸，小便不利，或不渴，身有微热，或咳，但见一证，便宜与柴胡汤，随或为证以法治之，不必待其证候全具也。）
伤寒十余日，热结在里，复往来寒热者，与大柴胡汤。但结胸，无大热者，此为水结在胸胁也。但头微汗出，大陷胸汤主之。（详结胸。）
大柴胡汤方
柴胡（半斤）　半夏（半升，洗）　黄芩　芍药（各三两）　生姜（切，五两）　大枣（十二枚，擘）　枳实（炙，四枚）
上七味，以水一斗二升，煮取六升，去滓，再煎，温服一升，日三服。一方有大黄二两。若不加大黄，恐不为大柴胡汤也。
〔成〕方有峻缓轻重，医当临时斟酌。如大满大实坚，有燥屎者，非快剂则不能泄，是以有大、小承气汤之峻也。如不至大坚满，惟邪热甚而须攻下者，又非承气汤之可投。必也轻缓之剂，乃大柴胡汤，用以逐邪热也。经曰：伤寒发热七八日，虽脉浮数，可下之，宜大柴胡汤。又曰：太阳病，过经十余日，反二三下之，后四五日，柴胡证仍在者，先与小柴胡。呕不止，心下急，郁郁微烦者，为未解，可与大柴胡下之则愈。是知大柴胡为下剂之缓也。伤寒至于可下，则为热有余，应火而归心，苦先入心，折热必以苦为主，故以柴胡苦平微寒为君，黄芩苦寒为臣。《内经》曰：酸苦涌泄为阴。泄实折热，必以酸苦，故以芍药、枳实为佐。辛者，散也，散逆气者，必以辛。甘者，缓也，缓正气者，必以甘。故用半夏、生姜之辛温，大枣之甘温，为之使也。一方加大黄，以大黄有将军之号，而功专荡涤，必应以大黄为使。
〔许〕有人病伤寒，心烦喜呕，往来寒热，医以小柴胡与之，不除。予曰：脉洪大而实，热结在里，小柴胡安能去之？仲景云：伤寒十余日，热结在里，复往来寒热者，与大柴胡汤。三服而病除。盖大黄荡涤蕴热，伤寒中要药。王叔和云：若不用大黄，恐不名大柴胡。须酒洗，生用有力。
〔张〕或问：大柴胡，若内烦里实者，固宜用也。其呕而下利者，亦用之何也？夫治病节目，虚实二者而已。里虚者，虽便难而勿攻，里实者，虽吐利而可下。经曰：汗多则便难，脉迟，尚未可攻。以迟为不足，即里气未实故也。此以大柴胡主之。凡吐利，心腹濡软为里虚，呕吐而下利，心下痞硬者，是里实也，下之当然。况太阳病过经十余日，反二三下之，后四五日，柴胡证仍在者，先以小柴胡汤。呕不止，心下急，郁郁微烦者，为未解也，与大柴胡汤下之则愈。然呕不止而微烦，里热已甚，结于胃中，故下之则愈。二节病证虽有参差，其里实同一机耳，皆与大柴胡者宜也。
伤寒，五六日，已发汗而复下之，胸胁满微结，小便不利，渴而不呕，但头汗出，往来寒热，心烦者，此为未解也，柴胡桂枝干姜汤主之。（已发汗而复下之，虽不失先发后攻之序，及当汗而反下之宜。然既汗之，邪当自散，若不待其全解及内实而复下之，是犹伤于早也，乌得不结？然已发汗，则邪势已衰，虽或失之下早，故结亦当微也。成注欠明，故著之。）
柴胡桂枝干姜汤方
柴胡（半斤）　瓜蒌根（四两）　桂枝（去粗皮，三两）　牡蛎（煅）　干姜　黄芩（各二两）　甘草（炙，一两）
上七味，以水一斗二升，煮取六升，去滓，再煎取三升，温服一升，日三服，初服微烦，再服汗出便愈。
（〔成〕《内经》曰：热淫于内，以苦发之，柴胡、黄芩之苦，以解传里之邪。辛甘发散为阳，桂枝、甘草之辛甘，以散在表之邪。咸以软之，牡蛎之咸，以消胸胁之满。辛以润之，干姜之辛，以固阳虚之汗。津液不足而为渴，苦以坚之，瓜蒌之苦，以生津液。）
病人脉微而涩者，此为医所病也。大发其汗，又数大下之，其人亡血，病当恶寒，后乃发热无休止。时夏月盛热，欲着复衣，冬月盛寒，欲裸其身。所以然者，阳微则恶寒，阴弱则发热，此医发其汗，令阳气微，又大下之，令阴气弱。五月之时，阳气在表，胃中虚冷，以阳气内微，不能胜冷，故欲着复衣。十一月之时，阳气在里，胃中烦热，以阴气内弱，不能胜热，故裸其身。又阴脉迟涩，故知血亡也。）
上脉微，因大发汗所致，故病当恶寒之时，虽盛夏亦欲着复衣。脉涩，因大下所致，故病当恶寒后发热之时，虽盛冬亦欲裸其体。是皆亡血，阳微阴弱，不能胜冷胜热，非是盛夏牵延至盛冬也。
胁满痛  ***************************
邪气传里，必先自胸而胁，以次经心腹而入胃也。是以胸满多带表证，胁满多带半表半里证。如下后，脉促胸满者，桂枝去芍药汤。又太阳与阳明合病，喘而胸满者，不可下，宜麻黄汤。二者属表，须汗之。盖胸中至表犹近也。及胁则更不言发汗，但和解而已。经曰：设胸满胁痛者，及胸胁满不去者，与夫本太阳病不解，传入少阳，胁下硬满，干呕，往来寒热，脉沉紧者，俱宜小柴胡和解之也。大抵邪初入里，尚未停留为实，但郁积生满者，和解斯可矣。若留于胸中，聚而为实者，又非吐下之不可已。如发汗，若下之，烦热，胸中窒者，栀子豉汤。若胸中痞硬，气上冲咽喉不得息者，此胸中有寒，瓜蒂散。二者均是吐剂，又当知栀子吐虚烦客热，瓜蒂吐痰实宿寒也。
〔太阳〕病十日已去，脉浮细而嗜卧者，外已解也。若胸满胁痛者，与小柴胡汤；脉浮者，与麻黄汤。伤寒四五日，身热恶风，头项强，胁下满，手足温而渴者，小柴胡去半夏加人参瓜蒌根主之。伤寒五六日，中风，往来寒热，胸胁苦满，不欲饮食，心烦喜呕，或胸中烦而不呕，或渴，或腹中满，或胁下痞硬，或心中悸，小便不利，或不渴，身有微热，或咳，小柴胡汤主之。伤寒十三日不解，胸胁满而呕，日晡所发潮热，已而微利，此本柴胡证，下之而不得利。今反利者，知医以丸药下之，非其治也。潮热者，实也。先宜小柴胡汤以解外，后以柴胡加芒硝汤主之。得病六七日，脉迟浮弱，恶风寒，手足温，医数下之，不能食，胁满痛，面目及身黄，项强，小便难者，与柴胡汤，必下重。传经热邪，胁满干呕，大柴胡汤。太阳中风，下利呕逆，表解者，乃可攻之。其人漐漐汗出，发作有时，头痛心下痞硬满，引胁下痛，干呕短气，汗出不恶寒者，此表解里未和也，宜十枣汤。
十枣汤方
芫花（炒黑）　甘遂　大戟（各等分）
上为细末，和合之，再入臼中杵二三百下，先以水一升，煮肥枣十枚，取五六合，去渣，纳药末。强人一钱，虚人半钱，单饮枣汤送下，平旦服。若下少病不除者，明日更服，加五分。利后，米粥调养。若合下不下，令人胀满，遍身浮肿也。昔杜壬问孙兆曰：十枣汤毕竟治甚病？孙曰：治太阳中风，表解里未和。杜曰：何以知里未和？孙曰：头痛，心下痞满，胁下痛，干呕汗出，此知里未和也。杜曰：公但言病证，而所以里未和之故，要紧总未言也。孙曰：某尝于此未决，愿听开喻。杜曰：里未和者，盖痰与燥气壅于中焦，故头疼干呕，短气汗出，是痰膈也，非十枣不治。但此汤不宜轻用，恐损人于倏忽，用药者慎之。
〔阳明〕病潮热，大便溏，小便自可，胸胁满不去者，小柴胡汤主之。阳明病，胁下硬满，不大便而呕，舌上白苔者，小柴胡汤。阳明中风，脉弦浮大，短气，腹都满，胁下及心痛，久按之，气不通，鼻干，不得汗，嗜卧，一身及目悉黄，小便难，有潮热，时时哕者，小柴胡汤。脉但浮，无余证者，麻黄汤。本渴而饮水，欲呕者，柴胡不可与也。食谷者哕。（不欲饮水而呕者，柴胡证也。若因水而呕者，水停心下也。）
〔少阳〕胁满，干呕，往来寒热者，属少阳。（方论见往来寒热。）
〔厥阴〕伤寒，热少厥微，指头寒，默默不欲食，烦躁数日，小便利，色白者，热除也。欲得食，为病愈。若厥而呕，胸胁烦满者，必便血（黄芩芍药汤、小柴胡汤、抵当汤）。
吴绶治胁下痛，加枳壳、青皮、桔梗、芍药。胁下硬，加牡蛎粉。若憎寒拘急，往来寒热，而胸胁满者，加桂枝、白芍药。俱小柴胡汤内加之。
妇人发热恶寒，经水适来，热除，脉迟，身凉，胁满如结胸状，谵语者，刺期门。（论见谵语。）
吐、下、汗后，脉微心下痞，胁痛，气上冲咽，眩冒，脉动惕者成痿。（论见痞。）下后脉弦者，必两胁拘急。胁下素有痞，连在脐旁，痛引少腹，入阴筋者，名脏结，死。（左右者，阴阳之道路，胁之部也。宿痞在胁，则阴阳之道路不通，故邪不得传经而直入于脏，是以死也。）
胸满  ***************************
（论见前胁满痛条，内兼胁病者已前见。）
〔太阳〕太阳与阳明合病，喘而胸满者，不可下，宜麻黄汤。（阳受气于胸中，喘而胸满者，阳气不宣发，壅而逆也。心下满、腹满皆为实，当下之。此以为胸满，非里实，故不可下，虽有阳明，然与太阳合病，为属表，是与麻黄汤发汗。）发汗若下之，而烦热，胸中窒者，栀子豉汤。（阳受气于胸中，发汗若下，使阳气不足，邪热客于胸中，结而不散，故烦热而胸中窒塞，与栀子豉汤以吐胸中之邪。）病如桂枝证，头不痛，项不强，寸脉微浮，胸中痞硬，气上冲咽喉不得息者，此为胸有寒也，当吐之，宜瓜蒂散。（病如桂枝证，为发热、汗出、恶风，言邪在表也。头痛项强，为桂枝证具。若头项不痛强，则邪不在表而传里也。浮为在表，沉为在里，今寸脉微浮，则邪不在表，亦不在里，而在胸中。胸中与表相应，故知邪在胸中者，犹如桂枝证而寸脉微浮也。以胸中痞硬，上冲咽喉不得息，知寒邪客于胸中而不在表也。《千金》曰：气浮上部，填塞胸心，胸中满者，吐之则愈，与瓜蒂散以吐胸中之邪。若气不上冲，则不可用也。）太阳病下之，脉促胸满者，桂枝去芍药汤。（方论见恶寒。）若脉促不结胸者，欲解也。下后，胸满，小便不利，若兼烦惊、谵语、身重不可转侧者，柴胡加龙骨牡蛎汤。（方论见惊门。）若兼哕而舌苔者，为湿痹。
〔阳明〕潮热，大便溏，小便可，胸胁满，属阳明。（见胁满痛。）
〔少阳〕中风，两耳无所闻，目赤，胸中满而烦者，若吐下之，则悸而惊，救逆小柴胡去黄芩加茯苓汤。（少阳之脉，起于目眦，走于耳中，其支者下胸中，贯膈。风伤气，风则为热。少阳中风，气壅而热，故耳聋目赤，胸满而烦。邪在少阳，为半表半里。以吐除烦，吐则伤气，气虚者悸；以下除满，下则亡血，血虚者惊。）
〔太阴〕太阴之为病，腹满而吐，食不下，自利益甚，时腹自痛。若下之，必胸下结硬。（太阴为病，阳邪传里也。太阴之脉，布胃中。邪气壅而为腹满。上不得降者，呕吐而食不下。下不得升者，自利益甚，时腹自痛。阴寒在内而为腹痛者，则为常痛，此阳邪干里，虽痛而亦不常痛，但时时腹自痛也。若下之，则阴邪留于胸下为结硬。经曰：病发于阴而反下之，因作痞，泻心汤、理中汤丸。不渴，四逆汤。〔赵〕《活人》第十八问中云：太阴者，脾之经，主胸膈䐜胀。愚尝观成氏《明理论》云：胸中至表犹近。所以仲景云：喘而胸满者，麻黄汤，是属表而可汗者也。又云：胸胁满者，小柴胡汤，属半表半里而可和解者也。至于太阴，只云：腹满而吐，食不下，时腹自痛，或腹满而咽干。由此观之，可见太阴不主胸上者，明矣。）
〔少阴〕病下利，咽痛，胸满心烦者，猪肤汤。（少阴之脉，从肾上贯肝膈，入肺中，而循喉咙；其支别者，从肺出络心，注胸中。邪自阳经传于少阴，阴虚客热，下利咽痛，胸满心烦也，与猪肤汤调阴散热。咽痛五方大能解。）
〔厥阴〕病人手足厥冷，脉乍紧者，邪结在胸中，心中满而烦，饥不能食者，病在胸中，当须吐之，宜瓜蒂散。（手足厥冷者，邪气内陷也。脉紧牢者，为实。邪气入腑则脉沉，今脉乍紧，知邪结在胸中，为实，故心下满而烦。胃中无邪，则喜饥，以病在胸中，虽饥而不能食，与瓜蒂散以吐胸中之邪。手足厥冷，非脉紧胸痛别之。）热少厥微，胸胁烦满一证，已前见。
〔吴〕胸满多用吐法。实者宜瓜蒂散，虚者宜人参芦，或以香苏散饮下一瓯，以手探喉中吐之亦可。凡伤寒三四日，已传少阳经，脉弦，口苦，发热而胸满，宜小柴胡汤。若胸中满闷者，加枳壳、桔梗各二钱以利之。若胸胁满而烦者，加瓜蒌实三钱，黄连一钱半。《活人》治胸满气痞不宽，只用枳壳、桔梗各二钱，生姜五片，名曰枳壳汤。凡心之上，胸之分，宜枳壳；心之下，胃之分，宜枳实。盖枳壳能泄至高之气，枳实能泄至低之气。其瓜蒌仁能泻肺，洗涤胸中痰垢之要药也，故胸满而烦必加之。一法治气痞、胸满，用小麦麸一二升，以生枳壳切半，同炒令热，去枳壳，以帛包热麸熨胸中，顿易热之，则气易散而愈矣。
胸痛  ***************************
胸胁痛，耳聋，尺寸脉俱弦者，少阳受病也。（论见大法。《活人》云：柴胡汤主之。）
病胸中诸实，胸中郁郁而痛，不能食，欲使人按之，而反有涎唾，下利十余行，其脉反迟，寸口脉微滑，此可吐之。利则止。
吐、下后，嗢嗢欲吐，胸中痛，大便溏，腹满而烦者，宜调胃承气汤。（详呕。）
耳聋  ***************************
耳聋有二：一由重发汗，虚。一由少阳中风，胸胁痛，耳聋，尺寸脉俱弦者，少阳受病也。
未持脉时，病人叉手自冒心，试教令咳而不咳者，此必耳聋无闻也。所以然者，以重发汗，虚故如此（黄芪建中汤）。少阳中风，两耳无闻，目赤，胸满而烦者，不可吐下，吐下则悸而惊。（或用小柴胡汤。）
少阳与厥阴俱病，耳聋囊缩而厥者，此两感证。厥阴营卫不通，耳聋囊缩，不知人，危矣。湿温证治在太阴，不可汗，汗则不能言，耳聋不知病处，身青面色变，名曰重暍（白虎加苍术汤）。
阳毒  ***************************
阳毒之证，初受病时，所加邪毒深重，加以当汗失汗，当下失下，或吐下后邪热乘虚而入，误服热药，使毒热散漫，如抱薪救火，无不延燎。至于六脉沉实，舌卷焦黑，鼻中如烟煤，身面锦斑，狂言直走，逾垣上屋，登高而歌，弃衣而走，皆其证也。五日可治，六七日不可治。
升麻鳖甲汤
治阳毒为病，面赤斑斑如锦纹，咽喉痛，唾脓血。
升麻（二两）　当归　蜀椒（炒去汗）　甘草（各一两）　鳖甲（手指大一片）　雄黄（研，半两）
上六味，以水四升，煮取一升，顿服之，取汗愈。《肘后》《千金方》：阳毒升麻汤，有桂，无鳖甲；阴毒甘草汤，无雄黄。
附：
〔《活》〕阳毒升麻汤
治伤寒一二日，便成阳毒，或服药吐下之后，变成阳毒，腰背痛，烦闷不安，面赤，狂言奔走，或见鬼，或下利，脉浮大数，面赤斑斑如锦纹，咽喉痛，下脓血，五日可治，七日不可治。
升麻　犀角（镑）　射干　黄芩　人参　甘草（各等分）
上㕮咀，水煎服。食顷，再服，温覆，手足出汗解。不解，重作。
阳毒栀子汤
治阳毒伤寒，发热，百节疼痛。
升麻　黄芩　杏仁　石膏（各二钱）　栀子　赤芍药　知母　大青（各一钱）　甘草（五分）　柴胡（一钱半）
上㕮咀。每服半两，姜五片，豉百粒，同煎。
大黄散
治阳毒伤寒未解，热在内，恍惚如狂。
大黄（一两半）　桂心（七钱半）　甘草（炙）　芒硝　大腹皮　木通（各一两）　桃仁（二十一枚）
上㕮咀，水煎服，以利为度。
〔海〕葛根散
治阳毒身热如火，头痛躁渴，咽喉干痛。
葛根（七钱半）　黄芩　大黄（醋炒）　甘草　栀子　朴硝（各半两）
上㕮咀，水煎服。
〔《活》〕黑奴丸
治时行病六七日，未得汗，脉洪大，或数，面赤目痛，身体大热，烦躁，狂言欲走，大渴甚。又五六日以上不解，热在胸中，口噤不能言，为坏伤寒。医所不治，或人精魄已竭，心下尚暖，拨开其口，灌药下咽即活。兼治阳毒及发斑。
麻黄（去节，泡，三两）　大黄（二两）　釜底煤（研）　黄芩　芒硝　灶突墨（研）　梁上尘　小麦奴（各一两）
上为末，炼蜜丸，如弹子大，新汲水研下一丸。渴者，与冷水尽饮之。须臾当寒，寒竟汗出便瘥。若无汗，再服一丸，须微利效。小麦奴，即小麦未熟时，丛中不成麦，捻之成黑勃是也。此药须是病人大渴倍常躁盛者，乃可与之。若不渴者，服之反为祸耳。
脉洪大，内外结热，舌卷焦黑，鼻中如烟煤，以水渍布薄之，迭布数重，新水渍之，稍挼去水，搭于胸上。须臾蒸热，又渍冷如前薄之，仍换新水数十易。热甚者，置病人于水中，势才退则已，亦一良法也。
丹砂丸
治伤寒阴阳二毒，危恶形证。
舶上硫黄　水银　太阴玄精石　太阳石（各一两）　硝石（半两）
上为末，用无油铫子以文武火炒上项药，令匀如灰色，研极细。生姜自然汁浸炊饼丸，如绿豆大。每服五丸，龙脑、生姜、蜜水下，压其躁也。若阳毒，枣汤下，阴毒，白汤下。不许于屋底炒。
白虎加人参，名化斑汤。斑盛者，青黛一物汤。咽痛，玄参升麻汤。
青黛一物汤
青黛（如枣大，一块）
用新汲水研服。
玄参升麻汤
升麻　玄参　甘草（各半两）
水三盏，煎一盏半，去滓服。
〔陶〕阳毒伤寒，服药不效，斑烂，皮肤手足皮俱脱，身如涂朱，眼珠如火，躁渴欲死，脉洪大而有力，昏不知人，宜三黄石膏汤主之，或升麻栀子汤吐之。若热甚，时狂时昏，口噤咬牙，药不可下者，用水渍法。候牙宽，狂乱稍定，投药亦良。如黑奴丸不可轻用。
〔《活》〕阳气独胜，阴气暴绝，必发躁，狂走妄言，面赤咽痛，发斑，或下利赤黄，脉洪实，或滑促，宜酸苦之药救阴。阳毒轻者，桔梗大黄汤、阳毒升麻汤、栀子仁汤，又龙胆草一物汤。
〔赵〕阳根于阴，阴根于阳，无阳则阴无以化，无阴则阳无以生，可见两者不能相无也。又仲景云：阳气先绝，阴气后绝，此人死身色必青。阴气前绝，阳气后竭，此人死身色必赤。则知阴阳二气，在人身中不可偏绝，绝则无复生之理。今《活人书》论阴毒而曰阳气绝，论阳毒而曰阴气绝，既绝矣，是为不治之证，又何药焉？盖阴阳二证之深重也，又挟毒气，是为阴毒、阳毒。故其药皆用升麻、犀角、雄黄、大青辈以解其毒，然后阳毒泄而阴气复，阴毒泄而阳气复，大汗出而解矣。《活人书》何不曰阳气极盛，阴气极微，为阳毒；阴气极盛，阳气极微，为阴毒？庶不为极绝之证。

卷四·三阴总论  ——————————————————————————————————————————————————————————————————————————————————————————

三阴总论  ***************************
〔黄〕三阴有传经之邪，有内感之邪。传经者，自太阳传入者是也。内感者，直中三阴，非自阳经次第流传而来，由形寒饮冷而得，损动胃气之所致也。其脉证略与伤寒外感之证相似，细辨之特异耳。然只系杂病，非伤寒热病受寒之证也。夫邪之生也，或生于阴，或生于阳。其生于阳者，得之风雨寒暑；其生于阴者，得之饮食居处，阴阳喜怒。仲景云：发热而恶寒者，发于阳也。无热而恶寒者，发于阴也。此三阴内感之证，首尾无热，纵有热者，亦仲景所谓反发热也。反当考始得之三字则见矣。内感之证，始终只在一经，不复传变。不传者何？阳动而阴静，故阳传而阴不传也。若以伤寒之三阴三阳言之，则所传者，表里经络而已。况风寒六气之邪中人，或中于阳经，或入于阴络，孰为之先，孰为之后，乌可专以太阳为受邪之始？故各经皆能受邪。然邪自太阳始者，比各经居多，盖始虽自三阴，中热者，亦传归阳明而后已也。三阴经自中寒，决无复传变，三阴无合并病者以此。
〔王〕尝读张仲景《伤寒论》，于太阴有曰：自利不渴者，属太阴，以其脏有寒故也，当温之，宜服四逆辈。于少阴有曰：少阴病，得之一二日，口中和，其背恶寒者，当灸之，附子汤主之。少阴病，身体痛，手足寒，骨节痛，脉沉者，附子汤主之。少阴病，下利，白通汤主之。少阴病，下利，脉微者，与白通汤。利不止，厥逆无脉，干呕烦者，白通加猪胆汁汤主之。少阴下利清谷，里寒外热，手足厥逆，脉微欲绝，身反不恶寒，其人面赤色，或腹痛，或干呕，或咽痛，或利止脉不出者，通脉四逆汤主之。少阴病，脉沉者，急温之，宜四逆汤。于厥阴有曰：手足厥寒，脉细欲绝者，当归四逆汤主之。大汗，若大下利而厥冷者，四逆汤主之。观仲景此论，则伤寒三阴，必有寒证，而宜用温热之剂也。及读刘守真之书，有曰：伤寒邪热在表，腑病为阳，邪热在里，脏病为阴。俗妄谓有寒热阴阳异证，误人久矣。寒病有之，非汗病之谓也。寒病只为杂病，终莫能为汗病。且造化汁液之气者，乃阳热之气，非阴寒之所能也。虽仲景有四逆汤证，是治表热里和，误以寒药下之太早，表热入里，下利不止；及或表热里寒自利，急以四逆温里，利止里和，急解其表也。故仲景四逆汤证，复有承气汤下之者。由是伤寒汗病，经直言热病而不言寒也。经言三阴证者，邪热在脏在里，以脏与里为阴，当下热者也。《素问》论伤寒热病有二，篇名曰热，竟无寒理。兼《素问》并《灵枢》诸篇，运气造化之理推之，则为热病，诚非寒也。观守真此论，则伤寒无问在表在里，与夫三阳三阴，皆一于为热，而决无或寒者矣。两说不同，其是非之判，必有一居此者。由是彼此反复究诘其义，而久不能得，虽至神疲气耗，不舍置者，自谓此是伤寒大纲领，此义不明，则千言万语，皆未足以为后学式。况戕贼民生，何有穷极也哉？意谓成无己之注，必有所发明者，遂因而求之，然亦只是随文而略释之，竟不明言何由为热，何由为寒之故。此非其不欲言也，盖只知伤寒皆是传经，故疑于六经所传，俱为热证，而热无变寒之理，遂不敢别白耳。以寒为本脏之寒欤？安得当热邪传里入深之时，反独见寒而不见热者？且所用温热药，能不助传经之热邪乎？以寒为外邪之寒欤？则在三阳已成热矣，岂有传至三阴而反为寒哉？成氏能潜心乎此，则必悟其所以然矣。自仲景作《伤寒论》以来，靡或遗之而弗宗，至于异同之论兴，而渔者走渊，木者走山矣。宜乎后人不能决于似是而非之际。故或谓今世并无真伤寒病，又或以为今人所得之病，俱是内伤。又昧者至谓《伤寒论》中诸温药，悉为传经热邪而用者，以三阴经属阴故也。又其太谬者，则曰：凡论中有寒字，皆当作热字看。呜呼！末流之弊，一至此乎。于是澄心静虑以涵咏之，一旦划然，若有所悟者，然亦未敢必其当否也。姑陈之以从有道之正。夫三阳之病，其寒邪之在太阳也，寒郁其阳，阳不畅而成热。阳虽人身之正气，既郁则为邪矣。用麻黄发表，以逐其寒，则腠理通而郁热泄，故汗而愈。苟或不汗不解，其热不得外泄，则必里入，故传阳明，传少阳，而或入腑也。若夫三阴之病，则或寒或热者，何哉？盖寒邪之伤人也，或有在太阳经郁热，然后以次而传至阴经者；或有太阳不传阳明、少阳，而便传三阴经者；或有寒邪不从阳经而始，直伤阴经者；或有虽从太阳而始，不及郁热，即入少阴，而独见少阴证者；或有始自太阳，即入少阴，而太阳不免于无伤者；或有直伤即入而寒便变热，及始寒而终热者。其郁热传阴，与寒便变热则为热证。其直伤阴经，及从太阳即入少阴，则为寒证。其太阳不能无伤，则少阴脉证而兼见太阳标病。其始为寒，而终变热，则先见寒证，而后见热证。此三阴之病，所以或寒或热也。苟即三阴经篇诸条，辗转玩绎以求之，理斯出矣。夫其或传经，或直伤，或即入，或先寒后热者，何也？邪气暴卒，本无定情而传变不常故耳。故经曰：邪之中人也无有常，或中于阳，或中于阴。夫守真者，绝类离伦之士也，岂好为异说以骇人哉？盖由其以温暑为伤寒，而仲景之方，每不与温暑对，故略乎温热之剂，而例用寒凉。由其以伤寒一断为热而无寒，故谓仲景四逆汤为寒药误下，表热里和之证，及为表热里寒自利之证而立，又谓温里止利，急解其表。又谓寒病只为杂病。嗟乎！仲景《伤寒论》专为中而即病之伤寒作，不兼为不即病之温暑作，故每有三阴之寒证，而温热之剂之所以用也。以病则寒，以时则寒，其用之也固宜。后人不知此意，是以愈求愈远，愈说愈凿。若知此意，则犹庖丁解牛，动中肯綮矣。且如寒药误下而成里寒者，固不为不无矣。不因寒药误下而自为里寒者，其可谓之必无乎？殊不知阴经之每见寒证者，本因寒邪不由阳经，直伤于此，与夫虽由太阳而始，不及郁热，即入于此而致也。虽或有因寒药误下而致者，盖亦甚少。仲景所用诸温热之剂，何尝每为寒药误下而立。况表热里寒之证，亦何尝每有急解其表之文乎？夫里寒外热之证，乃是寒邪入客于内，迫阳于外，或是虚阳之气，自作外热之状耳，非真热邪所为也。观仲景于里寒外热之证，但以温药治里寒而不治外热，则知其所以为治之意矣。若果当急解其表，岂不于里和之后明言之乎？且三阴寒病，既是杂病，何故亦载于《伤寒论》以惑后人乎？其厥阴病篇，诸条之上，又何故每以伤寒二字冠之乎？夫《内经》所叙三阴病，一于为热者，言其常也，仲景所叙三阴病兼乎寒热者，言其变也，并行而不相悖耳。后人谓伤寒本无寒证，得非知常而不知变欤？然世之恪守《局方》，好用温热剂者，乃反能每全于寒证。无他，其守彼虽偏，治此则是。学者能知三阴固有寒邪所为之证，则仲景创法之本意，可以了然于心目之间，而不为他说所夺矣。或曰：伤寒之病，必从阳经郁热而传三阴，今子谓直伤阴经，即入阴经而为寒证，其何据乎？予曰：据夫仲景耳。仲景曰：病发热恶寒者，发于阳也；无热恶寒者，发于阴也。发于阳者，七日愈；发于阴者，六日愈。夫谓之无热恶寒，则知其非阳经之郁热矣。谓之发于阴，则知其不从阳经传至此矣。谓之六日愈，则知其不始太阳，而只自阴经发病之日为始数之矣。仲景又曰：伤寒一二日至四五日而厥者，必发热。伤寒病厥五日，热亦五日，设六日当复厥，不厥者，自愈。伤寒厥四日，热反三日，复厥五日，其病为进。夫得伤寒，未为热即为厥者，岂亦由传经入深之热邪而致此乎？今世人多有始得病时，便见诸寒证，而并无或热者，此则直伤阴经，即入阴经者也。苟不能究夫仲景之心，但执凡伤于寒，则为病热之语以为治，其不夭人天年者，几希矣！
太阴病  ***************************
（腹满　腹痛　黄　吐与利下三门并附入少阴病。盖此三门之病本属太阴病因在少阴者反多故从其多者附也。）
〔黄〕太阴之为病，腹满而吐，食不下，自利益甚，时腹自痛者，宜理中也。阴经少有用桂枝汤者，如此证若脉浮，即用桂枝汤微汗之，若恶寒甚不已者，非理中四逆不可也。三阴俱有恶寒，但喜浓衣，即恶寒也。前证若下之，必胸下结硬，又宜泻心汤也。虽然用泻心者，由误下而致，非传经热邪也。三阴虽皆有传经，热邪故自有热证，与此阴证不同，大宜详究，太阴经治法，有汗、下、温、和解。
汗，桂枝汤，桂枝加芍药汤。
下，桂枝加大黄汤。
温，四逆汤、理中汤。
和解，栀子柏皮汤、茵陈五苓散。
经云：尺寸俱沉细者，太阴受病也，以其脉布胃中，络于嗌，故腹满而嗌干，今查太阴篇，缺嗌干证，太阴之为病，腹满而吐，食不下，自利益甚，时腹自痛，若下之，必胸下结硬。
（成　太阴为病，阳邪传里也。太阴之脉布胃中，邪气壅而为腹满，上不得降者，呕吐而食不下，下不得升者，自利益甚时，腹自痛，阴寒在内而为腹痛者，则为常痛，此阳邪干里，虽痛而亦不常，但有时腹自痛也。若下之，则阴邪留于胸下，为结硬。经曰：病发于阴，而反下之，因作痞）自利不渴者，属太阴，脉浮而缓，手足自温者，系在太阴下后，腹满时痛者，属太阴，太阴病脉浮者，可发汗，宜桂枝汤（在太阳则脉浮无汗，宜麻黄汤，此脉浮，当亦无汗，而不言者，谓阴不得有汗，不必言也。不用麻黄而用桂枝者，以阴病不当更发其阳也。须识无汗，亦有用桂枝汤）。
本太阳病，医反下之，因而腹满时痛者，属太阴也。桂枝加芍药汤主之。大实痛者，桂枝加大黄汤主之。（邪气入里，则为腹痛。盖气传里而痛者，其痛不常，当以辛温之剂和之，阴寒在内而痛者，则痛无休止时，欲作利也，当以热剂温之。有燥屎宿食为痛者，则不大便，腹满而痛也，则须下之。经曰：诸痛为实，痛随利减，此皆为里证，而治各不同）
桂枝加芍药汤方
桂枝　生姜（各三两半）　甘草（二两炙）　芍药（六两）　大枣（十二枚擘）
上五味，以水七升，煮取三升，去滓，分温三服。
桂枝加大黄汤方
桂枝（一两）　芍药（一两半）　甘草（炙半两）　大黄（半两，大便实痛者加一两，虚者照本方）
上㕮咀，大枣三枚，生姜四片，水煎温服。
〔张〕或谓太阴病用四逆等，固当然复用桂枝大黄。夫大黄至寒，何为用之于阴经，又兼桂枝大黄寒热，相杂而用，何也？曰：夫利而渴者，属少阴为寒，在下焦，自利不渴者，属太阴为寒，在中焦，以四逆等汤，温其脏，此本经当用之药也。其太阳病反下之，表邪未解，乘虚传于太阴，因而腹满时痛，用桂枝芍药汤。若大实痛者，桂枝加大黄，以除表里之邪，以上二节，虽下后而利已，此兼有满痛形证，故用芍药大黄为宜，若脉浮弱，其人续自便利，设当行大黄芍药者，宜减之，以其人胃气弱，故易动也。
〔赵〕活人书第四问，太阴经病证中云，腹满时痛，属太阴也。又云腹痛，桂枝加芍药汤，痛甚桂枝加大黄汤，愚详太阴病腹满证有三，有次第传经之邪，有直入本经之邪，有下后内陷之邪，不可不辨也。如腹满咽干者此非传经之阳邪者乎，法当下之，腹满而吐，食不下，自利益甚时，腹自痛；若下之，必胸下结硬，此非直入本经之阴邪者乎？法当温之，如太阳病医反下之，因尔腹满时痛，此误下内陷之邪也。法当用桂枝加芍药汤，大实痛者桂枝加大黄汤，今此问中，不言桂枝加芍药加大黄二汤为治，误下后之剂，又不曰大实痛，但曰痛甚，设遇本经直入阴邪，腹满时痛而脉沉细者，依此用桂枝加芍药、大黄等下之，岂不贻胸下结硬之悔，又所谓大实痛者，乃胃中邪实，结燥而痛，则痛甚与大实证全别，以是知本经阴邪腹满者，宜理中青皮陈皮。传经之邪，腹满咽干者，属大柴胡证，下后腹满痛方，见上太阴病脉弱，其人续自便利，设当行大黄芍药者，宜减之，以其人胃气弱，易动故也。太阴中风，四肢烦疼，脉阳微阴涩而长者，为欲愈（内经曰：四肢皆禀气于胃，而不得至经，必因于脾，脾病不能为胃行其津液，四肢不禀水谷气，日以就衰，脉道不利，筋脉血肉皆无气以生，故不用　脾，在时则寄旺于四季，在人则应于手足，故太阴病则四肢应之）太阳病欲解时，从亥至丑上（脾为阴土，旺于亥子丑向阳，故云解时）
〔活〕古人以四日太阴证，病在胸膈，可吐而愈，何也？答曰：不然，有太阴证脉大，胸满多痰者，可吐之，脉大而无吐证者，可汗，而已大抵在表者汗之，在里者下之，在上者涌之，在下者泄之，栝蒌栀豉，随证施用，不可拘以日数也。
〔赵〕活人五十六问云：阴证有发热者乎？太阴厥阴皆不发热，只少阴有发热证，愚详仲景论中，三阴皆有发热，如少阴二证外，又有吐利，手足不逆冷反发热者，不死，少阴病一身手足尽热，以热在膀胱，必便血，少阴病，四逆散中用柴胡，亦有发热，又厥阴病，先厥后发热而利者，必自止，下利脉数，有微热，汗出，今欲愈，面赤身微热，为郁冒呕而发热，小柴胡与。夫太阴病中风，四肢烦疼，是三阴皆有，发热何其言之拘耶？又云：太阴篇无吐法，如虚烦膈实等证，可吐者，皆属他经，独华佗云：四日在胸可吐之，亦不曰太阴，今活人伤寒问中云：太阴病在胸膈可吐，何耶？况胸中本非太阴经部分，仲景虽有下之，则胸结硬，是误下后坏病也。而胸下乃近心腹处，亦非吐药可治也。至于论脉，仲景但云太阴，尺寸皆沉细，亦未尝言脉大。
〖腹满〗
腹满，俗云肚胀，有属热者，有属寒者。阳热则腹满咽干，或大小便秘涩，或潮热谵语等证。阴则腹满，吐食不下，自利益甚，时腹自痛，虽然腹满为里证，又有浅深之别。经曰：表已解，内不消，非大满，犹生寒热，则病不除，是未全入，腑邪犹浅也。若大满大实坚，有燥屎，可除下之，虽四五日，不能为祸，是已入腑，邪已深也。腹满固多可下，又有虚实之殊，经曰：腹满不减为实，可下去之，若腹满时减为虚，则不可下。又曰：腹满不减，减不足言，当下之，要略曰：腹满时减，复如故，此虚寒，从下上也，当以温药和之。盖虚气留滞，亦为之胀，但比实者不至坚痛，尔诸经皆有腹满，但太阴属脾土，位中央，又专主腹满之候，腹满之证，二十余条治法，有汗吐下温刺之异，又有汗吐下后，成腹胀者，治法亦各不同。盖胃为津液之主，发汗亡阳，则胃气虚，而不能数布诸气，壅滞而为胀满，是当温散，浓朴生姜甘草半夏人参汤可也。吐后邪气不去，加之腹胀满者，胸中之邪下传入胃壅而为实，故生胀满当须下之，调胃承气汤可也。邪未入腑，而妄下之，表邪乘虚入，郁胸中有虚烦，气上下不得通，利腹为之满故，当吐之，栀子浓朴汤可也。医者能审邪气所起之由来，真知邪气所在之虚实，发汗吐下之不瘥，温补针艾之适当，则十全之功可得也。又结胸从心下起，至少腹硬满，而痛与腹满类也。然结胸按之则痛，手不可近，腹痛举按，常痛手近不甚也。又痞亦从心下起，至少腹亦与满类也。然痞，或止留心下腹满，但在腹之中也。有此为异临证宜审。太阳发汗后腹胀满者，浓朴生姜甘草半夏人参汤。
（〔成〕吐后腹胀与下后腹　满皆为实，言邪气乘虚入里为实，发汗后外已解也。腹胀满，知非里实由脾胃津液不足气涩不通壅而为满，与此汤和脾胃而降气，　张　或问太阳篇中，发汗后诸证不言太阳病，固所当然亦合列于伤寒之上，何故？止言发汗后腹胀者，浓朴半夏生姜人参汤主之。予曰：凡言发汗后者，以外无表证，里无别术，止有腹胀一事而已，除此之外即获全安。夫伤寒二字，岂可易言哉！其传变吉凶犹反掌耳。可与所余一证而并例哉！其诸汗后条目，不殊此意）。
浓朴生姜人参甘草半夏汤方
浓朴（炙去皮）　生姜（各半斤）　人参（一两）　半夏（半升洗）　甘草（二两）
上五味，以水一斗，煮取三升，去滓，温服一升，日三服。
伤寒下后心烦腹满卧起不安栀子浓朴汤主之。
（〔成〕下后，但腹满而不心烦，则邪气入里为里实，但心烦而不腹满，则邪气在胸中为虚烦既烦且满，则邪气壅于胸腹间也。满者不能坐，烦者不能卧，故令卧起不安，与栀子浓朴汤，吐烦泄满）太阳病，过经十余日，心下温温，欲吐而胸痛，大便反溏，腹微满，郁郁微烦，先时自极吐下者，调胃承气汤。若不愈不可与。但欲呕胸中痛微溏者，此非柴胡证，以呕知极吐下也。（吴茱萸汤半夏泻汤，心详呕吐）太阳病中风，以火劫发汗，邪风被火热，血气流溢，失其常度，两阳相熏灼，其身发黄阳盛，则欲衄阴虚，则小便难，阴阳俱虚竭，身体则枯燥，但头汗出，剂颈而还，腹满微喘，口干咽烂，或不大便久，则谵语甚者，至哕手足躁扰，捻衣摸床，小便利者，可治伤寒，腹满谵语，寸口脉浮而紧，此肝乘脾，名曰纵，刺期门（腹满谵语者，脾胃疾也。浮紧者肝脉也。脾病见肝脉木行乘土也。经曰：水行乘火，木行乘土，名曰纵，此其类矣！期门者，肝之幕制之，以泻肝经盛气）。
伤寒发热，啬啬恶寒，大渴引饮，腹满自汗，小便利，病欲愈，此肝乘肺也，名曰横，刺期门。（按伤寒发热恶寒表病也，至于自汗出，则表已解矣！大渴腹满里病也。至于小便利，则里自和矣！故曰其病欲解欲解，则当俟其自愈矣！刺期门三字疑衍）阳明　中风，口苦咽干，腹满微喘，发热恶寒，脉浮而紧，若下之，则腹满小便难也。（麻黄汤）三阳合病，腹满身重，难以转侧，口不仁，面垢，谵语，遗尿，发汗则谵语，下之则额上生汗，手足逆冷，若自汗者，白虎汤。阳明病，脉迟，食难用饱饱，则微烦，头眩必小便难，此欲作谷疸，虽下之，腹满如故，所以然者，以脉迟故也。（栀柏汤）
伤寒吐后，腹胀满者，与调胃承气汤。
（〔成〕内经云：诸腹胀大属于热，热在上焦则吐，吐后不解，复腹胀满者，邪热入胃也。与调胃承气汤，下其胃热）发汗不解腹满痛者，急下之，宜大承气汤，腹满时减，减不足言，当下之，宜大承气汤（满痛即是实，若时减者，非实也。下条是发明上文之义，且言若但满而不痛，虽未可以为实，若满而不减者，亦可下也。张　或谓减不足言，复曰当下之，何也？此古之文法如果也。言腹满不减，当下之，宜大承气汤，此满而不减之谓也。若时满时减者，不可以当下，而论是减不足言也。然承气汤当缀下，腹满不减，处非可续于减不足言之下也。假如太阳篇中云，伤寒不便六七日，头痛有热者，与承气汤，其小便清者，知不在里，仍在表也，当须发汗，若头痛者必衄，宜桂枝汤，缘桂枝当发汗而设，非为治衄而用也。以其文法所拘，致令后世治衄有麻黄桂枝之误，其减不足言之，说亦不外乎是理。）阳明病，下之，心中懊憹而烦，胃中有燥屎者，大承气汤；腹微满，必初硬后溏，不可攻（下后心中懊憹而烦者，虚烦也。当与栀子豉汤。若胃中有燥屎者，非虚烦也，可与大承气汤下之，其腹微满，初硬后溏是，无燥屎，此热不在胃而在上也，故不可攻。）
伤寒七八日，身黄如橘子色，小便不利，腹微满者，茵陈蒿汤。
阳明病，脉迟，虽汗出不恶寒者，其身必重，短气，腹满而喘，有潮热者，此外欲解可攻里也。手足　然汗出者，此大便已硬也，宜大承气汤。若汗多，微发热恶寒者，表未解也。其热不潮，未可与承气，若腹大满不通者，可与小承气汤，微和胃气，勿令大泄下。
阳明病，脉浮而紧，口苦咽干，腹满而喘，发热汗出，不恶寒反恶热，身重（五苓散白虎汤）阳明病，潮热大便微硬者，大承气汤。若不大便六七日，恐有燥屎，少与承气汤汤，入腹中不转失气者此，但初硬后溏不可攻，攻之必胀满，不能食，欲饮水者，饮水则哕，后发热者，必大便复硬，宜小承气汤。阳明中风，脉弦浮，大短气，腹都满，胁下及心痛，久按之气不通，鼻干，不得汗，嗜卧，身及面目悉黄，小便难，潮热，时哕者，与小柴胡汤。脉但浮无余证者，麻黄汤。太阴　为病，腹满而吐食不下，自利益甚，时腹自痛，若下之必胸下结硬（理中汤丸，不渴四逆汤，张或谓凡伤寒初受者，皆在太阳，然后传于阳明少阳也。病有自阴经而入者，未审何经先受也。夫太阳先受也。病自阳经发者，为外感风寒邪，从表入，故太阳先受之也。病自阴经起者，为内伤生冷冻饮料食过多，故从太阴入也。夫太阴者脾也，以饮食生冷则伤脾，故腹满而吐食不下，自利不渴，手足自温等证也。）桂枝加芍药桂枝加大黄二证（已见前条）少阴　病六七日，腹胀不大便者，急下之，宜大承气汤。
（〔成〕此少阴入腑也。六七日少阴之邪入腑之时阳明内热壅甚腹满不大便也。阳明病土胜肾水，则干急与大承气汤以救肾水）。
厥阴　下利清谷，不可汗，汗出必腹满（四逆汤）下利腹胀满，身体疼痛者，先温其里，四逆汤，乃攻其表桂枝汤（下利腹满者，里有虚寒，先与四逆汤温里，身疼痛为表未解，利止里和，与桂枝汤攻表）伤寒哕而腹满，视其前后何部不利，利之则愈。
（〔成〕哕而腹满气上而不下也。视其前后部有不利者则利之，以降其气，前部小便也，后部大便也，或用五苓散，小承气汤）。
禁忌
不大便六七日，少与小承气汤，不转失气者，不可攻，攻之则腹满不能食（论见不大便）腹满吐利者，忌下（论见太阴）腹满脉浮紧，口苦咽干者，忌汗下针（论见自汗）腹满脉迟者忌下（论见前脉迟条）腹满脉弱自利，设用大黄芍药宜减之（论见太阴病条）。
附：
〔活〕若饮食不节，寒中阴经，胸膈不快，腹满闭塞，唇青，手足冷，脉沉细，少情绪，或腹痛，急作理中汤加青皮，每服一二剂胸，即快矣！枳实理中丸，五积散尤妙。胀腹满者，宜桔梗半夏汤。
桔梗半夏汤
治伤寒，心腹痞满，时发疼痛。桔梗（微炒）　半夏（姜制）　橘红（各一两）上㕮咀，每服四钱，生姜三片，水煎服。
〔海〕少阴证，小便遗沥，大便遗失，其人病六七日，身重，目不能视，体如冰，腹胀满与物则咽，不与则不求，其脉沉细而微疾，按之有力，宜急下之，与大承气汤。
〖腹痛〗
邪气入里与正气搏，则为腹痛，所以痛者，有异焉腹痛属里，正太阳经腹不痛，少阳有胸胁痛而无腹痛，若有阳明腹满急而痛，此为里实，宜下之，大柴胡汤、小承气汤。三阴下利清谷，而又腹痛者，里寒故也。此总论太阳经，阳中之阴，四逆汤附子理中汤。阳气传太阴经，腹满而痛，其证有二，有实痛，有虚痛，肠鸣泄利而痛者，虚痛也。此独论太阴经，阴中之阳，小建中汤，即桂枝加芍药汤，但桂有浓薄不瘥，则小柴胡汤，去芩加芍药，如数腹满大便秘，按之痛者，实痛也。桂枝加大黄一钱，此之虚痛实痛，乃是以阳邪渐消，为虚阳气正大为实，太阳伤寒阳脉涩，阴脉弦，法当腹中急痛，先与小建中汤，不瘥与小柴胡汤。
（〔成〕脉阳涩阴弦，而腹中急痛者，当作里有虚寒，治之与小建中汤，温中散寒。若不瘥者，非里寒也，必由邪气自表之里，里气不利所致，与小柴胡汤，去黄芩加芍药，以除传里之邪）。
小建中汤方
桂枝（去粗皮）　生姜（切各三两）　芍药（六两）　甘草（炙二两）　大枣（十二枚擘）　胶饴（一升）
上六味，以水七升，煮取三升，去滓，纳胶饴更上微火消解，温服一升，日三服，呕，则不可用建中汤以甜故也。
（内经曰：肝生于左，肺脏于右，心位在上，肾处在下，脾者土也应中央，居四脏之中，为中州生育荣卫通行津液，一有不调则荣卫失所育，津液失所行，必此汤温健中脏，是以建中名焉。脾欲缓，急食甘以缓之，健脾者必以甘为主，故以胶饴甘温为君，甘草甘平为臣，桂辛热辛散也、润也。荣卫不足，润而散之，芍药味微寒，酸收也，泄也。津液不逮收而行之，是以芍药桂为佐，生姜味辛温，大枣味甘，温胃者，卫之源，脾者荣之本。针经曰：荣出中焦，卫出上焦，是矣！卫为阳不足者，益之必以辛荣为，阴不足补之，必以甘辛甘相合，脾胃健而荣卫通，是以姜枣为使，或谓桂枝汤解表而芍药数少，建中汤温里而芍药数多何也？皮肤为近则制小，其服心腹为远，则制大，其服此所以为不同也。）伤寒胸中有热，胃中有邪气，腹中痛，欲呕吐者，黄连汤主之。
（〔成〕湿家下后，舌上如胎者，以丹田有热，胸上有寒，是邪气入里，而为下热上寒也。此伤寒邪气传里，而为下寒上热也。胃中有邪气，使阴阳不交，阴不得升，而独治于下，为下寒腹中痛，阳不得降而独治于上，为胸中热欲呕吐，与黄连汤升降阴阳之气）。
黄连汤方
黄连　甘草（炙）　干姜（炮）　桂枝（去粗皮各三两）　人参（二两）　半夏（半升洗）　大枣　（十二枚擘）
上七味，以水一斗，煮取六升，去滓，温服一升，日三服，夜二服（上热者泄之以苦，黄连之苦以降阳下，寒者散之，以辛桂姜半夏之辛，以升阴，脾欲缓急食甘以缓之，人参甘草大枣之甘以益胃）。
伤寒五六日，中风往来寒热，胸胁苦满，默默不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸，小便不利，或不渴身有微热，或咳者，与小柴胡汤，二阳并病，太阳初得病时发汗不彻，因转属阳明，续自微汗，不恶寒，若太阳证不罢者，不可下可少发汗，设面色缘，缘正赤者，阳气怫郁在表，当解之熏之，若发汗不彻，其人烦躁不知，痛处乍在腹中，乍在四肢，按之不可得，其人短气，但坐，以汗出不彻更发汗则愈，以脉涩知之（桂枝不恶寒大柴胡汤小汗，宜葛根汤各半汤，麻黄加桂枝汤）阳明　病患，不大便五六日，绕脐痛，烦躁发作有时，此有燥屎，故使不大便也。
（〔成〕不大便五六日者，则大便必结为燥屎也。胃中燥实气不得下通，故绕脐痛，烦躁发作有时也。）
大下后六七日不大便烦不解腹满腹者有燥屎也。所以然者，本有宿食故也。大承气汤主之。（大下之后，则胃弱不能消谷至六七日不大便，则宿食已结不消故使烦热不解而腹满痛是知有燥屎也。与大承气汤以下除之）发汗不解腹满痛者急下之之少阴　病二三日不已至四五日腹痛小便不利，四肢沉重，疼痛自下利者，此为有水气其人，或咳，或呕，或下利，或小便利真武汤。
（〔成〕少阴病二三日，则邪气犹浅至四五日邪气已深肾主水肾病不能制水水饮停为水气腹痛者寒湿内甚也，四肢沉重，疼痛寒湿外甚也。小便不利自下利者湿胜而水谷不别也。内经曰：湿胜，则濡泄与真武汤益阳散寒湿）少阴病下利清谷里寒外热手足厥逆脉微欲绝反不恶寒面赤色，或腹痛，或干呕，或咽痛，或利止脉不出者通脉四逆汤主之。（下利清谷，手足厥冷，脉微欲绝为里寒，身热不恶寒，面赤色为外热，此阴盛于内，格阳于外，不相通也。与通脉四逆汤，散阴通阳）少阴病四逆其人，或咳，或悸，或小便不利，或腹中痛，或泄利下重者，四逆散主之。（四逆者四肢不温也。伤寒邪在三阳，则手足必热，传到太阴手足自温至少阴，则热邪渐深，故四肢逆而不温也。及至厥阴则手足厥冷，是又甚于逆与四逆散，以散传经之热也。）少阴病二三日至四五日，腹痛小便，不利下利不止，便脓血者，桃花汤（二三日至四五日，寒邪入里深也。腹痛者里寒也。小便不利者，水谷不别也。下利不止，便脓血者，肠胃虚弱下焦不固也。与桃花汤，固肠止利也。）太阴　为病，腹满吐食不下，自利益甚，时腹自痛，若下之必胸下结硬（或用理中汤丸，不渴四用汤逆）本太阳病，医反下之，因尔腹满时痛，属太阴也。桂枝加芍药汤，大实痛者桂枝加大黄汤（详见前）厥阴　伤寒四五日，腹中痛，若转气下趣，少腹者，此欲下利也。（伤寒四五日，邪气传里之时，腹中痛，转气下趣少腹者，里虚遇寒，寒气下行欲作自利也。或用附子干姜汤四逆汤）。
〔云〕伤寒邪在三阴，内不得交通，故为腹痛，手足之经皆会于腹，如脉弦而腹痛，过在足厥阴肝，手太阴肺，刺太冲太渊太陵，如脉沉而腹痛，过在足太阴脾，少阴肾，手厥阴心包，刺太溪太陵。如脉沉细而痛，过在足太阴脾，手少阴心，刺太白神门三阴交，此刺腹痛之法也。
〔吴〕凡腹中痛，可按可揉者内虚也。不可按不可揉者，内实也。王海藏言，中脘痛者，属脾土，脉沉细，内寒者，理中汤，或用附子理中丸主之。若阳脉涩，阴脉弦，小建中汤主之。若小腹痛属厥阴经分，宜当归四逆东加吴茱萸主之。厥逆者，四逆东加吴茱萸主之。若大实腹满而痛，或绕脐刺痛，不大便，脉实者，以大承气汤下之。凡潮热不大便，从心下至少腹硬满而痛，手不可近者，大陷胸汤下之，若脉弦，腹痛无热无寒者，芍药甘草汤主之。凡脉弦，口苦，发热，腹中痛者，小柴胡去人参加炒白芍汤主之。若寒热交作，腹中痛者，加肉桂芍药主之。若寒多而痛者，去黄芩倍肉桂芍药也。凡少阴发热，手足冷，腹中痛者，四逆散加附子汤，肉桂炒芍药吴茱萸主之也。凡发热脉洪弦而腹痛者，芍药黄芩汤主之。大抵腹痛有虚有实，有冷有热，要在脉证辨而用之，凡蓄血亦令人腹痛手不可近，自有本条，若自利腹痛，小便清白，便当温也。理中四逆看微甚用，轻者五积散，重者四逆汤，无脉者通脉四逆汤，使阴退而阳复也。腹痛欲吐利而烦躁者，多有痧毒，世俗括，刺委中穴，凡脉微弦少腹痛，厥阴也，宜刺太冲太渊太陵，灸归来关元，脉沉脐腹痛少阴也，宜刺太白神门三阴交，灸中脘。
〔陶〕伤寒腹中痛，用凉水饮之，其痛稍可者属热，当用凉药不已而，或绕脐硬痛，大便结实，烦渴属燥，屎痛急用寒药下之，或食积痛，治亦如之，若小腹硬痛，小便自利，大便黑，身目黄者，属蓄血痛，治亦如之，加行血药，下尽黑物自愈。此三者痛随利减之法也。若饮水愈痛，属寒，当用温药不已而，或四肢厥冷，腹痛呕吐，泄利，急用热药，须详脉来有力无力方可。刘氏用灰包熨腹痛。
〔庞〕合灸不灸久，则冷结气上冲心而死。
〔活〕身无大热，烦渴大便实，或腹痛满，及生赤瘾疹者，调胃承气汤，黄连橘皮汤。腹痛兼头痛发热，身痛吐利为霍乱，欲吐不吐，欲泻不泻，为干霍乱，法详杂病霍乱门。
〖黄〗
（王叔和阳明篇　海藏云：色如烟熏黄乃湿病也。一身尽痛色如橘黄乃黄病也。一身不痛）。
〔成〕湿热俱甚，则发身黄，伤寒，至于发黄为病亦已甚矣！邪风被火两阳相熏，其身必黄，阳明病被火，额上汗出，小便不利，必发身黄，此皆由内有热，而被火攻发黄者也。阳明病无汗，小便不利，心中懊，必发黄者，由阳明热盛而发黄也。伤寒汗已，身目为黄，以寒湿在里不解故也。此不可下，宜于寒湿中求之，是知非特湿热发黄，而寒湿亦发黄也。但寒湿之黄，身如熏黄，色暗而不明也。热盛之黄，黄如橘色，气出染衣，正黄如柏也。大抵黄家属太阴，太阴为湿热蒸之而致。经曰：太阴当发身黄是也。一，或脉沉结少腹硬，小便自利，其人如狂者，又为蓄血在下焦使之黄也。发黄非止寸口近掌无脉，鼻气出冷，为不治之证。又若形体如烟熏，直视摇头，为心绝环口黧黑，柔汗发黄为脾，绝是皆不治之证也。太阳　病，身黄脉沉结，少腹硬，小便自利，其人如狂者，血也。抵当汤（详蓄血）得病六七日，脉迟浮弱，恶风寒，手足温，医数下之，不能食，胁下满痛，项强，小便难，面目及身黄（茵陈五苓散详胁痛）太阳病，脉浮动数，头痛发热，微盗汗出，反恶寒，表未解也。医反下之，客气动膈，若不结胸，但头汗出，小便不利，身必发黄（栀子柏皮汤详头汗）太阳中风，以火劫汗，两阳相熏，其身发黄，阳盛欲衄，阴虚小便难，阴阳俱虚，身体枯燥（防己黄耆汤，栀子柏皮汤，详头汗）。
栀子柏皮汤方
栀子（十五个擘）　甘草（一两炙）　黄柏（二两）
上三味，以水四升，煮取一升半，去滓，分温再服。
若发汗已，身体灼热者，名曰风温，脉阴阳俱浮，自汗身重，多眠睡，鼻息必鼾，语言难出，若被火者微发黄色，太阳病已汗，遂发热恶寒，复下之，表里俱虚，复加烧针，因胸烦面青肤　者，难治。色微黄，手足温者，易愈（色微黄非病也。所以验其病之易愈也。）阳明　伤寒，瘀热在里，身必发黄，麻黄连轺赤小豆汤。
麻黄连轺赤小豆汤方
麻黄（去节）　生姜（切）　连轺（连翘根也。）　甘草（炙四味各二两）　杏仁（四十粒泡去皮尖）　大枣（十二枚擘）　生梓白皮（一升切）　赤小豆（一升）
上八味以潦水一斗先煮麻黄再沸，去上沫，纳诸药，煮取三升，去滓，分温三服半日服尽（内经曰：湿上甚而热，治以苦温，佐以甘辛，以汗为度正此之谓也。又煎用潦水者，亦取其水味薄，则不助湿气）阳明病发热，但头汗出，小便不利，渴饮水浆，此瘀热在里，身必发黄，茵陈蒿汤。伤寒七八日，身黄如栀子色，小便不利，腹微满者，茵陈蒿汤。
（〔成〕当热甚之时，身黄如橘子色，是热毒发泄于外。内经曰：膀胱者，州都之官，津液藏焉，气化则能出矣！小便不利，小腹满者，热气甚于外，而津液不得下行也。与茵陈蒿汤，利小便，退黄逐热）
茵陈蒿汤方
茵陈（六两）　大黄（二两去皮）　肥栀子（十四枚擘）
上三味，以水一斗，先煮茵陈减六升纳二味，煮取三升，去滓，分温三服小便当利尿如皂角汁色正赤一宿腹减黄从小便去也。
（〔成〕小热之气凉以和之大热之气寒以取之发黄者热之极也。非大寒之剂，则不能彻其热酸苦涌泄为阴酸以涌之苦以泄之，故以茵陈蒿酸苦为君心法南方火而主热大热之气必以苦寒胜之，故以栀子为臣宜补必以酸宜下必以苦荡涤邪热必假将军攻之，故以大黄为佐虽甚热火毒必祛除分泄前后腹得利而解矣！）阳明病无汗小便不利心中懊憹身必发黄阳明中风脉弦浮大而短气腹满胁下及心痛鼻干不得汗嗜卧一身及面目悉黄小便难有潮热时哕耳。前后肿病过十日脉续浮者，与小柴胡汤脉，但浮无余证者与麻黄汤。若不尿腹满加哕者不治阳明病面合赤色不可攻必发热色黄者小便不利也。（栀子柏皮汤）阳明病被火额上微汗小便不利者必发黄（五苓散栀子柏皮汤）伤寒发汗已身目皆黄所以然者，以寒湿在里不解故也。不可下于寒湿中求之。
（〔成〕金匮要略谓黄家所起从湿得之汗出热去，则不能发黄发汗已身目为黄者风气去湿气在也。脾恶湿湿气内着脾色外夺者身目为黄若瘀血在里发黄者，则可下此以寒湿在里，故不可下当从寒湿法治之。）太阴　伤寒脉浮而缓手足自温系在太阴太阴当发身黄若小便自利者不能发黄以脾家实腐秽当去故也。（浮缓亦大之类，小便不利者五苓散加茵陈主之。小便自利者橘皮汤主之。）
〔娄〕上身黄小便自利小腹硬而狂大便黑者，为蓄血，则宜抵当汤下之若小腹不硬其人不狂大便不黑者虽小便利非蓄血也。其为证有三一者栀子柏皮汤二者麻黄连翘赤小豆汤皆治身黄小便利而身不疼者海藏所谓干黄是也。三者桂枝附子汤去桂加白术汤皆治身黄小便利而一身尽痛者活人所谓中湿是也。
〔张〕或谓伤寒发黄惟阳明与太阴两经有之俱言小便利者不能发黄何也？盖黄者土之正色以太阴与阳明俱属土故发黄也。其黄之理外不能汗里不得小便脾胃之土为热所蒸故色见于外为黄也。若小便利者热不内蓄，故不能变黄也。其有别经发黄者亦由脾胃之土受邪故也。
〔赵〕明瘀热发黄与瘀血发黄外证及脉未尝相似且如头汗出剂颈而还腹微满小便不利渴饮水浆为瘀热证小腹急结其人如狂小腹硬满小便自利大便黑为瘀血证此外证之不似也。瘀血脉微而沉，或沉结瘀热脉，则浮滑紧数此脉状之又不相似也。然则相似者，但色黄耳。若论黄色之相似非特瘀热与瘀血又如风温被火微发黄色太阳火劫发汗两阳相熏灼其身发黄阳明被火额上微汗必发黄者，是又挟火邪所致者外此亦有黄色之不相似者乎，曰湿家之熏黄，则异矣！可不各以其似不似而明辨之欤。
附：
五苓茵陈散方
以茵陈浓煎汤调五苓散二钱服之日三四黄从小便下以小便清为度。
橘皮汤方
橘皮（一两）　生姜（二两）　细锉水一升半煎七合，去滓，分二服稍热呷之未瘥再服。
茵陈蒿大黄汤
治伤寒发黄面目悉黄小便赤宜服。茵陈蒿　山栀仁　柴胡　黄柏（蜜涂炙）　龙胆草（各半两）　黄芩（去黑心）　升麻　大黄（炒各一两）
上㕮咀，每服五钱，水一盏半，煎至一盏，去滓，早晚食后温服。
茅根汤
治伤寒发黄遍身如金色者茅根（洗净锉）　山栀仁　茵陈蒿　地骨皮　甘草（炙各半两）
上㕮咀，每服五钱用，水一盏半，生姜三片，豆豉六七粒同，煎至一盏，去滓，早晚食远温服。
附：
阴黄
身冷汗出脉沉而黄为阴黄乃太阴经中湿亦有体痛发热者身如熏黄终不如阳黄之明如橘子色也。当叩其小便之利与不利小便自利术附汤小便不利，大便反快者五苓散。
〔海〕伤寒病遇太阳太阴司天若下之太过往往变成阴黄一则寒水太过水来犯土一则土气不及水来侵之多变此疾一则茵陈茯苓东加当归桂枝二，则茵陈橘皮东加姜术半夏三，则茵陈附子汤四，则茵陈四逆汤五，则茵陈姜附汤六，则茵陈吴茱萸汤方见如下发黄小便不利烦躁而渴茵陈东加茯苓猪苓滑石当归官桂主之。（韩氏名茵陈茯苓汤）发黄烦躁喘呕不渴茵陈东加陈皮白术生姜半夏茯苓主之。（韩氏名茵陈陈皮汤）发黄四肢遍身冷者茵陈东加附子甘草主之。（韩氏名茵陈附子汤）发黄肢体逆冷腰上自汗茵陈东加附子干姜甘草主之。（韩氏名茵陈姜附汤）发黄冷汗不止者茵陈东加附子干姜主之。（韩氏名茵陈附子汤）发黄前服姜附诸药未已脉尚迟者茵陈加吴茱萸附子干姜木通当归主之。（韩氏名茵陈茱萸汤）赵宗颜因下之太过生黄脉沉细迟无力次第用药至茵陈附子汤大效按海藏次第用药者，谓先投韩氏茵陈茯苓汤次投茵陈陈皮汤又次投茵陈附子汤后赵秀才次第仿此赵秀才得黄病脉寸微尺弱身冷次第用药至茵陈四逆汤大效伤冷中寒脉弱气虚变为阴黄仲景理中汤加茵陈服之
〔海〕往来寒热一身尽黄者小柴胡加栀子汤主之。
〔衍〕一僧伤寒发汗不彻有留热身面皆黄多热期年不愈医作食黄治之治不对病不去问之食不减寻与此药服五日病减三分之一十日减三分之二三十日病悉去方用茵陈栀子各三分秦艽升麻各四钱末之每用三钱水四合煎及二合去渣食后温服以愈为度。
〔活〕五苓加茵陈蒿汤
治发黄而渴小便不利茵陈蒿汤（十分）　五苓汤（五分）上二剂拌匀每服三钱，日三服，水调下又方伤寒欲发黄者急用瓜蒂末口含水搐一字许入鼻中出黄水甚验即用茵陈汤调五苓散服之甚效。
〔本〕治头中湿热发黄胆
瓜蒂散
瓜蒂（二十枚）　赤小豆　黍米（各十四粒）
上为细末，如大豆许一粒纳鼻中缩入当出黄水慎不可吹入。
〔云〕结胸发黄太阳附本也。（以结胸法治之。）痞气发黄太阴附本也。（以痞法治之。）
〔活〕问白虎证亦有身热烦渴引饮小便不利何以不发黄？答曰：白虎与发黄证相近遍身汗出此为热越白虎证也。头面汗出颈以下无汗发黄证也。
少阴病  ***************************
（咽痛　吐　吐利　下利，但欲寐嗜卧　口燥咽干）少阴之为病，但欲寐也。又欲吐不吐心烦，但欲寐五六日自利而渴者理中四逆辈阴证，虽云不用麻黄如少阴病始得之反发热脉沉者麻黄细辛附子汤于六经中，但少阴证难辨本经，但云脉沉细欲寐小便数而曰背恶寒四肢厥者可不审而知之，或虽有恶寒甚者，不觉寒，或但喜浓衣近火，善瞌睡，问之则不言，怕寒，殊不知浓衣即恶寒也。善瞌睡即但欲寐也。其脉微细或沉涩，虽有阴阳俱紧者，盖其人素有热，为表寒外袭故如此，但当察其外证为主，必以温药逐之，其阳邪传入及。夫少阴自受热证，宜下宜吐宜和解者多矣！仲景虽不言脉滑实沉数，诸可下之脉然于证则可知矣！脉必相符虽，或有反沉微细迟，脉不应证者，为不可下，亦宜凉剂。滋阴退阳而愈者，其不愈者，必待脉有力而后下之，可也。其有证恶寒，急下之者，倘反有脉不应病，亦宜微下之，虽不敢大下，亦不可缓也。临病应变之术，妙自神会，非俗工之所知，良医之所自得，六经同法，惟少阴传变，与太阳相同，如通脉四逆汤，四逆散，真武汤证，俱有加减法，谓有或为之证，亦犹太阳小青龙，小柴胡之类，罕有能知斯妙者也。少阴经治法，有汗下吐温和解灸刺。
汗：麻黄附子细辛汤、麻黄附子甘草汤。
下：大承气汤、抵当汤。
吐：瓜蒂散。
温：四逆汤、桂枝芍药汤、附子汤、桃花汤、吴茱萸汤、白通汤、白通加猪胆汁汤、真武汤、通脉四逆汤。
和解：桂枝甘草龙骨牡蛎汤、黄连阿胶汤、猪肤汤、甘草汤、桔梗汤、苦酒汤、半夏散、猪苓汤、四逆汤。
灸：灸少阴。
经云尺寸俱沉者，少阴受病也。以其脉贯，肾络于肺，系舌本，故口燥舌干而渴。少阴之为病，脉微细，但欲寐也。少阴病，欲吐不吐，心烦，但欲寐，五六日自利而渴者，属少阴也。虚故引水自救，若小便色白者，少阴病形悉具，小便白者，以下焦虚有寒，不能制水，故令色白也。病患脉阴阳俱紧，反汗出者，亡阳也，此属少阴法当咽痛而复吐利少阴病始得之反发热脉沉者麻黄附子细辛汤主之。（张，或云论传经之邪自三阳而传至太阴太阴，则传少阴此不言传经而言始得之何也？夫传经者古人明理立法之意如此安可执一而论哉！夫三阳伤寒多自太阳入次第而传至厥阴者固有也。其三阴伤寒亦有自利不渴始自太阴而入者今少阴病始得之反发热此自少阴而入者，故云始得之缘少阴无身热而今有热故言反发热以不当发热而热也。为初病邪浅故与麻黄附子细辛汤以发散之）少阴病脉细沉数病为在里不可发汗。
（〔成〕少阴病始得之反发热脉沉者，为邪在经可与发汗，若脉细沉数为病在里不可发汗按阴脉沉细今带数恐人以为热故举以告人。盖此数乃沉细之数，如经曰：数为虚者是也。非热，则烦数之数也。成注欠发明）少阴病脉微，不可发汗亡阳故也。阳已虚尺脉弱涩者复不可下之（脉微为亡阳，表虚不可发汗，脉弱涩为亡阴，里虚复不可下）少阴病，得之二三日，麻黄附子甘草汤微发汗，以二三日无里证，故微发汗也。（谓初得病二三日，常见少阴证，以邪未深故须汗，以无阳证故微发之而已）。
麻黄附子甘草汤方
麻黄（去节）　甘草（炙各二两）　附子（一枚炮去皮破八片）
上三味，以水七升，先煮麻黄一两沸，去上沫，纳诸药煮取三升，去滓，温服一升，日三服，（麻黄甘草之甘以散表寒附子之辛以温寒气）。
〔庞〕少阴病脉沉，不知何沉也？且沉紧发汗则动经，细沉数为病在里，不可发汗详，此脉或沉而喘，或沉而微，不甚小，是表中寒而里不消，脉应里而发热在表，故以小辛之药温散而微微取汗也。少阴病，得之一二日，口中和其背恶寒者，当灸之，附子汤主之。（背者，胸中之府，诸阳受气于胸中，而转行于背内。经曰：人身之阴阳者，背为阳，腹为阴，阳气不足，阴寒气盛，则背为之恶寒，若风寒在表而恶寒者，则一身尽寒矣！但背恶寒者，阴寒气盛可知如。此条是也。又或乘阴气不足，阳气内陷，入阴中，表阳新虚有背微恶寒者，经所谓伤寒无大热，口燥渴，心烦，背微恶寒，白虎加人参汤主之是也。一为阴寒气盛，一为阳气内陷，何以明之？盖阴寒为病，则不能消耗津液，故于少阴病，则其口中和，及阳气内陷，则热烁津液为干，故于太阳病则口燥舌干而渴也。要辨阴阳寒热不同者，当于口中润燥详之）。
附子汤方
附子（二枚炮去皮破八片）　白术（四两）　茯苓　芍药（各三两）　人参（二两）
上五味，以水八升，煮取三升，去滓，温服一升，日三服，（辛以散之附子之辛以散寒甘以缓之，茯苓人参白术之甘，以补阳，酸以收之，芍药之酸，以扶阴，所以然者，偏阴偏阳则为病，水欲实，水当平之，不欲偏胜也。）
少阴病，得之二三日，以上心中烦，不得卧，黄连阿胶汤主之。（方见不得卧）少阴病六七日，腹胀，不大便者，急下之，用大承气汤。少阴病四逆，其人或咳或悸，或小便不利，或腹中痛，或泄利下重者，四逆散主之。
四逆散方
甘草（炙）　枳实（破水浸炙干）　柴胡　芍药（各等分）
上四味各十分捣筛白饮和服方寸匕，日三服，咳者，加五味子干姜各五分并主下利悸者，加桂枝五分小便不利者，加茯苓五分腹中痛者，加附子一枚炮令拆泄利下重者先以水五升煮薤白三升，煮取三升，去滓，以散三方寸匕纳汤中，煮取一升半分温再服。少阴病，手足逆冷，其人若下利后重者，此条四逆散加薤白汤。若下利脉绝，及无脉者，通脉四逆汤白通加猪胆汁汤（方论见下利）若身体骨节痛脉沉者，宜附子汤。少阴病，脉沉者，急温之，宜四逆汤（方见下利）少阴病，身体痛，手足寒，骨节痛，脉沉者，附子汤主之。少阴病，脉沉发热者，宜麻黄附子细辛汤。少阴病，欲解时，从子至寅上，少阴病恶寒而蜷，时自烦欲去衣被者，可治。少阴病，下利止，而头眩，时时自冒者，死。少阴，中风，脉阳微阴浮者，为欲愈。少阴病，脉微细沉，但欲卧汗出，不烦，自欲吐，至五六日自利，复烦躁不得寤寐者，死。少阴病六七日，息高者，死。少阴病，脉紧至七八日，自利脉紧，变暴微厥，手足反温者，欲解也。（论见下利）少阴病八九日，一身手足尽热者，以热在膀胱，必便血也。少阴病，但厥无汗，而强发之，必动其血，未知从何道出，或从口鼻，或从目出，是名下厥上竭，最难治。少阴病四逆，恶寒而身蜷，脉不至，不烦而躁者，死。少阴病，恶寒身蜷而利，手足逆冷者，不可治。
〔戴〕若兀兀欲吐心烦喜寐，或自利口燥而渴，或口中和而背恶寒此属少阴经，但少阴用药有阴阳之分自利而渴者，宜猪苓汤。盖阳热传入肾少阴经肾系舌本故自利口燥而渴以猪苓汤利肾中之热不愈，则当自大便去之古法合用大承气汤。若难用大承气汤，则用小承气汤，或且进白头翁汤上项诸药为阴中涵阳者也。泄利下重其人四逆先以水盏半葱白二根煎一盏去葱煎四逆散至七分咳加半五味子干姜各半钱悸加桂枝一钱小便不利加茯苓一钱腹痛加熟附半钱若审是下利清谷手足四逆其人面戴赤，或腹痛，或干呕，或咽痛四逆汤倍干姜面赤者，加葱一根腹痛加芍药一钱半呕加生姜咽痛加桔梗一钱若口中和而背恶寒宜正方四逆汤不必加减四逆散四逆汤俱治少阴下利四肢逆冷泄利下重者与下利清谷者一凉一温又自有阴有阳之别若初得病便见少阴证其人发热恶寒身疼头不痛者，宜麻黄细辛附子汤微汗之，或五积散加熟附半钱，或五积散加以顺元散。
〖但欲寐嗜卧〗
卫气寤，则行阳寐，则行阴而寐也。必从足少阴始故少阴之为病脉微细，但欲寐太阳病十日已去脉浮细嗜卧者外已解也。胸满胁痛者小柴胡汤脉，但浮者，与麻黄汤（此条当是太阳少阳二经合病胸满虽与前同而脉浮细嗜卧，则为表邪已解胁痛为少阳有邪故与柴胡，若脉，但浮者，又当先治太阳也。此是设为变通之言非谓服柴胡而脉浮也。成注不足遵）口躁咽干，但欲寐（详口苦）欲吐不吐，但欲寐（详吐）吐利，但欲寐（详吐利）下利，但欲寐（详下利）脉浮汗出多眠若身重息鼾者风温（详风温）若合目，则盗汗出此三阳合病（详盗汗）狐惑病默默欲眠目不得闭不欲饮食恶闻食臭其面目乍赤乍黑乍白其声嗄者甘草泻心汤咽干者苦参汤其肛虫蚀雄黄熏之其脉数无热目赤　黑者当归赤小豆散（详狐惑）。
〖口燥咽干〗
（已附见口苦咽干条内）
〖咽痛〗
太阳阳明咽痛各一证悉属热也。太阳治以半夏散阳明治以四逆散加桔梗少阴咽痛有六证热证者四寒证者二热者治以猪肤汤甘草汤桔梗汤苦酒汤半夏散寒者治以桂枝干姜汤真武汤四逆汤厥阴咽痛一法亦热也。治以桔梗汤咽痛皆热证何独少阴二证寒耶其一以汗多亡阳故用干姜附子以复阳温经也。其一以阴盛格阳故用通脉四逆以散阴通阳也。太阳　病下之脉紧者必咽喉痛半夏汤。
半夏散及汤方
半夏（制）　桂枝　甘草（炙各等分）
上㕮咀，水煎服少少咽之为散白汤调服方寸匕亦效，日三服，（仲景法为散调服不咀）。
〔成〕甘草汤主少阴客热咽痛桔梗汤主少阴寒热相搏咽痛半夏散及汤主少阴客寒咽痛阳明　病，但头眩不恶寒故能食而咳其人必咽痛若不咳者咽不痛（详眩）少阴厥阴　少阴病二三日咽痛者可与甘草汤不瘥者与桔梗汤（阳邪传于少阴为咽痛服甘草汤，则瘥若寒热相搏为咽痛者，服甘草汤不瘥与桔梗汤以和少阴之气）。
甘草汤方
甘草（二两）上一味，以水三升，煮取一升半，去滓，温服七合，日三服。
桔梗汤方
桔梗（一两）　甘草（二两）
上二味，以水三升，煮取一升，去滓，分温再服（桔梗味辛温以散寒甘草味甘平以除热甘梗相合以调寒热）少阴病咽中痛半夏散及汤主之。少阴病咽中伤生疮不能语言声不出者苦酒汤主之。
苦酒汤方
半夏（十四枚洗破枣核大）　鸡子（一枚去黄纳上苦酒着鸡子壳中）
上二味纳半夏着苦酒中以鸡子壳置刀环中安火上令三沸，去滓，少少含咽之不瘥更作三剂（按苦酒本草注白醯也。而成氏复云苦酒之酸予，则以为名义俱乘安知酒之味苦者，不可以已咽疮耶若嫌酒之性热，则下半夏汤更辛况此味苦哉！下文发字与敛字自相反）脉阴阳俱紧反汗出者亡阳也。此属少阴法当咽痛而复吐利伤寒先厥后热者下利必自止止而反汗出者其喉为痹（厥而利发热，则利必止反汗出者亡阳也。咽中痛热上冲也。亡阳，则阴独复会于热，则阴阳结而为喉痹也。内经曰：一阴一阳结为喉痹详下利）咽痛下利兼胸痛者猪肤汤手足厥冷脉微欲绝不恶寒面赤者通脉四逆汤下后复厥逆下部脉不至者麻黄升麻汤（并见下利）阳毒咽痛面赤斑斑如锦纹唾脓血五日可治七日不可治宜升麻鳖甲汤（活人云：阳毒升麻汤主之。论见阳毒条）阴毒咽痛面目青身痛如被杖五日可治七日不可治升麻鳖甲去雄黄蜀椒汤（活人云：阴毒甘草汤主之。论见阴毒条）禁忌　咽中闭塞不可发汗，发汗则吐血气欲绝手足厥冷欲得蜷卧不能自温咽中闭塞不可下，下之则上轻下重水浆不下卧，则欲蜷身急头眩下利日数十行
〔张〕或云六经伤寒皆不言咽痛惟少阴篇中有咽痛咽伤之证何也？夫少阴咽痛乃经络所系。盖少阴之脉上贯肝膈入肺循喉咙系舌本故有咽伤痛之患内经曰：所生病者，咽肿上气嗌干及痛此经脉所系邪气循行而致然也。
附：
〔活〕半夏桂枝甘草汤治伏气之病谓非时有暴寒中人伏气于少阴经始不觉病旬月乃发脉更微弱先发咽痛似伤寒非喉痹之病必下利始用半夏桂枝甘草汤主之。此病只二日便瘥古方谓之肾伤寒也。次用四逆主之。
半夏桂枝甘草汤
半夏（汤洗）　甘草（炙）　桂心（各等分）
上㕮咀，每服四钱，水煎候冷少少细呷之
〔赵〕活人书近来见四样印本皆是四逆散然四逆散不主咽痛恐刊者之误不能无疑仲景论云四逆散治少阴病传邪作热四肢逆而不温者今此证。盖是伏寒于少阴经而脉微弱法当温散既先用半夏桂甘汤温剂何复用柴胡寒剂继之此必是四逆汤也。何况通脉四逆汤方后有咽痛加桔梗之例用此又何疑焉。
〔吴〕凡咽痛有阴阳二毒凡阳毒咽喉肿痛乃热极也。阴毒咽喉不利乃冷极也。阳毒脉浮数而大咽痛吐脓血千金外台用乌扇膏治之活人用黑奴丸又阳气独胜狂躁咽痛脉洪实滑促活人用葶苈苦酒汤治伤寒咽痛用生甘草浓煎汤与之水浸山豆根苦水含之，或用鹤虱草捣汁入米醋漱喉中亦妙。
〔刘〕咽痛有疮黄柏细辛末吹之凡伤寒腮颊红肿并咽喉肿痛者刺少商委中出血少商穴在手大指端内侧去爪甲角如韭叶以三棱针刺血出愈。
〔戴〕亦有初得病头痛发热无阳毒少阴诸证而咽喉自痛者此因感冒后顿用浓衣被堆壅，或用蛮法服生姜热酒即卧遂成上壅，或先有壅热欲取凉快致为外邪所袭既有风寒又有热壅宜参苏饮倍桔梗加木香半钱，或消风百解散，或败毒散，或五积散败毒散各半帖名交加散。
〖吐〗
（吐与呕之别已见呕门欲吐亦附干呕条内宜参考）腹满时痛而吐者太阴病（论见腹满活人云：理中汤主之。）少阴病饮食入口，则吐心中　欲吐复不能吐始得之手足寒脉弦迟者此胸中实不可下也。当吐之若膈上有寒饮干呕者，不可吐也。急温之宜四逆汤。
（〔成〕伤寒表邪传里至于少阴少阴之脉从肺出络心注胸中邪既留于胸中而不散者饮食入口，则吐心中　欲吐阳受气于胸中邪既留于胸中，则阳气不得宣发于外是以始得之手足寒脉弦迟此是胸中实不可下而当吐其膈上有寒饮亦使人心中　而手足寒吐，则物出呕，则物不出吐与呕别焉胸中实，则吐而物出若膈上有寒饮，则，但干呕而不吐也。此不可吐可与四逆汤以温其膈）少阴病，但欲卧不烦而吐五日变自利烦躁不得寐者死。（详，但欲寐）干呕吐涎沫头痛者，宜下方。
吴茱萸汤
治吐利手足厥冷烦躁欲死呕而胸满吴茱萸（汤泡洗）　生姜（各一两半）　人参（七钱半）　大枣（三枚）
上㕮咀，水煎，去滓，分二服（内经曰：寒淫于内治以甘热佐以苦辛吴茱萸生姜之辛以温胃人参大枣之甘以缓脾）发热渴欲饮水水入，则吐者，宜五苓散伤寒本自寒下医复吐下之寒格更逆吐下（脉经作更遂吐食入即出）若食入口即吐干姜黄连黄芩人参汤主之。（按本自寒下恐是本自吐下玩复字可见。盖胃寒，则吐下寒，则利胃寒者不宜吐医反吐之，则伤胃气遂成寒格下文文气不贯当有缺文）
干姜黄连黄芩人参汤方
干姜　黄连　黄芩　人参（各三两）
上四味，以水六升，煮取二升，去滓，分温再服（辛以散之，甘以缓之，干姜人参之甘辛以补正气，苦以泄之，黄连黄芩之苦以通寒格）。
太阳病，吐后汗出，不恶寒发热，关脉细数，欲食冷食，朝食暮吐，此为小逆，病患脉数为热，当消谷，引食而反吐者，此因发汗，令阳气微，膈气虚，脉乃数也。数而客热者，不能消谷，以胃中虚冷故也。凡服桂枝汤而吐者，必吐脓血也。（注云内热者，服桂枝汤，则吐如酒客之类，是也。）吐厥逆者，用甘草干姜汤。
附：
〔活〕吐有冷热二证，寸口脉数，手心热，烦渴而吐，以有热在胃脘也，五苓散主之。寒多，不饮水而吐者，理中汤去术加生姜主之。阴证喘促及吐逆者，返阴丹入口便住。
大橘皮汤
治动气在下，不可发汗，发又无汗，心烦，骨节疼痛，目晕，恶寒，食则反吐，谷不得入，先服大橘皮汤，吐止后，宜服。
建中汤
橘皮（一两半）　生姜（一两）　枣子（八枚）　甘草（炙半两）　人参（一钱）　竹茹（半两）
上水三大盏，煮取一盏分二服。病患直患呕吐而脚弱或疼，乃是脚气，当以脚气治之。（治见杂病脚气门）。
〖吐利〗
腹满时痛吐利不渴者太阴病（论见腹满活人云：理中汤主之。）
病患脉阴阳俱紧反汗出者，亡阳也。此属少阴，法当咽痛而复吐利（桂枝干姜汤）。
少阴病，吐利，手足厥冷，烦躁欲死者，吴茱萸汤主之。少阴病，吐利，手足不逆冷，反发热者，不死，脉不至者，灸少阴，七壮（庞云在内踝后跟骨上，动脉陷中，发热谓其身发热也。余按少阴之络，非特一穴，今曰少阴而不指某穴者，针法当随四时，随运气以取井荣俞经合，不可执泥也。庞氏定以为太溪，恐非仲景本旨）。
少阴病，吐利烦躁，四逆者，死。少阴病，下利咳而呕，渴，心烦不得眠者，猪苓汤主之。（论见下利）少阴病，腹痛，小便不利，四肢重痛，自下利，或呕者，真武去附子加生姜汤（论见下利）。
少阴病，下利，脉微涩，呕而汗出者，当温其上，灸之（论见欲寐温其上谓下有寒气当温其上以助阳气也。）既吐且利小便，复利而大汗出，下利清谷，内寒外热，脉微欲绝者，四逆汤主之。（王叔和入霍乱篇）。
太阳与少阳合病，头痛胁痛，往来寒热，自利而呕者，黄芩加半夏生姜汤（论见合病）。
发热，汗出不解，心中痞硬，呕吐下利者，宜大柴胡汤（论见痞）。发汗后，水浆不得入口者，为逆，若更发汗，必吐下不止，呕吐而利者，名曰霍乱病，发热，头痛身疼，恶寒吐利者，此名霍乱，自吐下，又利止，复更发热也。霍乱，头疼发热身疼痛热，多饮水者，五苓散主之。寒多不饮水者，宜理中汤。
理中汤方
人参　干姜（炮）　甘草（灸各一两）　白术（二两）上锉每服四钱，水煎，去滓，温服如寒甚者，加干姜一两半渴欲得水者，加白术一两半脐上筑筑者肾气动也。去白术加桂枝二两，吐多者，去白术加生姜四两，下利多者，倍用白术，悸者，加茯苓二两，腹满去白术加附子一枚，服汤后如食顷者，饮热粥一升许，自温，勿发揭衣被（活人云：，或四肢拘急，或转筋者，亦去术加附子）吐利汗出，发热恶寒，四肢拘急，手足厥冷者，四逆汤主之。吐利止，而身痛不休者，当消息和解其外，宜桂枝汤，恶寒，脉微利止者，四逆加人参汤（方论见恶寒）吐已下断，汗出而厥，四肢拘急不解，脉微欲绝者　通脉四逆东加猪胆汁主之。
甘草（炙二两）　干姜（三两）　附子（大者一枚去皮破八片）　猪胆汁（半合）
上三味　咀水三盏，煎至二盏，去滓，纳猪胆汁，分作二次温服，其脉即来，吐利发汗，脉平不烦者，以新虚不胜谷气故也。干呕而利，兼胁痛而表解者，宜十枣汤。心下痞硬而烦者，宜甘草泻心汤；兼厥逆脉微者，通脉四逆汤，白通加猪胆汁汤（详见前干呕门）。
诊
脉阴阳俱紧，至于吐利，其脉独不解紧，人惟安静者，是为欲解，若脉迟至六七日，不欲食，此为晚发，水停故也。此为未解食自可者，为欲解。霍乱证治已详杂病门中兹不赘。
〖下利〗
〔成〕自利者，不因攻下而自泄泻也。有表邪传里，里虚胁热而利者，有不应攻下而下之遂利者，是皆胁热也。又三阳合病，皆作自利，有发表攻里和解之不同（太阳阳明合病为在表，故与葛根汤以汗之。太阳少阳合病，为在半表半里，故与黄芩汤，以和解之，阳明少阳合病为少阳邪气入里，故与承气汤下之）且自利不渴者，属太阴藏寒故也。下利欲饮水者，有热故也。故大便溏小便自可与。夫发热后重泄色黄赤者，皆为热也。自利，小便色白，少阴病形悉具与。夫恶寒脉，微自利清谷者，皆有寒也。夫自利，固多可温，然肠胃有积结，与下焦客邪，又非温剂所能止必也。或分利之，或攻泄之乃可也。（经曰：理中者，理中焦，此利在下焦，宜赤石脂禹余粮汤，不瘥，当利其小便是也。少阴病，自利清水，色纯青，心下必痛，口干燥与。夫下利三部皆平，按之心下硬，或脉沉而滑，或不欲食而谵语，或瘥后至年月，复发此数者，皆肠胃有积结而须攻泄者也。此则谓之通因通用）又下利，虽有表证，不可发汗，以下利为邪气内攻走津液而胃虚也。经曰：下利不可攻表，汗出必胀满是也。盖三阴，自利居多，然自利家，身凉脉静，为顺身热，脉大为逆，大抵下利脱气最为难治。盖邪盛正虚，邪壅正气下脱，多下利而死（经曰：少阴病，自利复烦躁，不得卧寐者，死。直视谵语，下利者死。下利日十余行，脉反实者死。下利，手足厥冷，无脉，灸之，不温脉不还者，死。发热下利至甚厥不止者死。此数者，皆邪气壅正气下脱故死）要略曰六腑气绝于外手足寒五脏气绝于内利下不禁噫疾成而后药虽神医莫能为气已脱矣！孰能为之六经俱有下利之病表里寒热治各不同学人宜审太阳　伤寒（汗）表不解心下有水气，干呕发热而咳，或渴，或利，或噎，或小便不利，少腹满，或喘者，小青龙汤太阳（和解）与阳明合病，必自下利，葛根汤。
（〔成〕伤寒有合病有并病太阳病不解并于阳明者，谓之并病三经俱受邪相合病者，谓之合病合病者，邪气甚也。太阳阳明合病者，与太阳少阳合病阳明少阳合病皆言必自下利者以邪气并于阴，则阴实而阳虚邪气并于阳，则阳实而阴虚寒邪气甚客于二阳二阳方外实而不主里，则里气虚故必下利与葛根汤以散经中之邪其脉必浮而长也。）太阳病外证未除而数下之遂挟热而利利不止心下痞硬表里不解者桂枝人参汤（张，或云仲景论中太阳病桂枝证医反下之利遂不止与葛根黄连黄芩汤上条又与桂枝人参汤且二证俱系表不解而下之成利者何故用药有温凉之异。夫二证俱系内虚热入协热遂利，但脉证不同故用药有殊耳。经言脉促者表未解也。喘而汗出者葛根黄连黄芩汤主之。夫脉促为阳盛喘而汗出为里热其阳盛里热与葛根黄连黄芩者理所宜也。）太阳与少阳合病自下利者与黄芩汤。若呕者黄芩加半夏生姜汤（下利而头疼胸满，或口苦咽干，或往来寒热其脉，或大而弦是也。）
黄芩汤方
黄芩（三两）　芍药　甘草（各二两）　大枣（十二枚擘）
上四味，以水一斗，煮取三升，去滓，温服一升，日再夜一服（虚而不实者苦以坚之酸以收之黄芩芍药之苦酸以坚敛肠胃之气弱而不足者甘以补之甘草大枣之甘以补固肠胃之弱）。
黄芩加半夏生姜汤
黄芩汤内加半夏半升（洗）生姜三两切太阳少阳并病而反下之结于胸中成为结胸心下硬下利不止水浆不下其人心烦（生姜泻心汤大黄黄连泻心汤小陷胸汤张凡合病皆下利各从外证以别焉。夫太阳病头项痛腰脊强阳明病目痛鼻干不得卧少阳病胸胁痛耳聋凡遇两经阳证病齐见而下利者曰合病也。虽然，但见一证便是不必悉具然仲景不言脉证止言太阳与少阳合病者，以前章所论包含以上之证即此理也。况各经之证所见不一难为定论）太阳病桂枝证反下之利遂不止脉促者表未解也。喘而汗出者葛根黄芩黄连汤。
葛根黄芩黄连汤方
葛根（半斤）　甘草（炙）　黄芩（各二两）　黄连（三两）
上四味，以水八升，先煮葛根减二升纳诸药，煮取二升，去滓，分温再服（内经曰：辛甘发散为阳表未解者散以葛根甘草之甘苦以坚里气弱者坚以黄芩黄连之苦）太阳病下之脉促不结胸者，为欲解脉沉滑者协热利脉浮滑者必下血黄芩汤太阳病二三日不能卧，但欲起心下必结脉微弱者此本有寒分也。反下之若利止必作结胸未止者四日复下之此作协热利也。黄芩汤伤寒中风反下之利遂不止谷不化腹中雷鸣心下硬满干呕心烦不安医见其痞复下之痞益甚此非结热以胃中空虚客气上逆故使硬也。甘草泻心汤伤寒汗解后胃中不和心下痞硬干噫食臭胁下有水气腹中雷鸣下利者生姜泻心汤太阳中风下利呕逆表解者，乃可攻之其人　汗出发作有时头痛心下痞硬引胁下痛干呕短气汗出不恶寒者此表解里未和也。十枣汤伤寒发热汗出不解心下痞硬呕吐而下利者大柴胡汤伤寒十三日不解过经谵语者以有热也。当以汤下之若小便利者大便当硬而反下利脉调和者俗医以丸药下之非其治也。若自下利者脉当微厥今反和者，此为内实也。调胃承气汤太阳病二日反躁反熨其背而大汗出火热入胃水竭躁烦必发谵语十余日振栗自下利者，为欲解也。伤寒医下之续得下利清谷不止身痛者急当救里四逆汤身痛清便自调者急当救表桂枝汤。
（〔成〕伤寒下之续得下利清谷不止身痛急当救里以里气不足必先救之急与四逆汤得清便自调知里气已和然后急与桂枝汤以救表身疼者表邪也。内经曰：病发而不足标而本之先治其标后治其本此以寒为本也。）
四逆汤方
甘草（炙二两）　干姜（一两半）　附子（一枚去皮破八片一用附子去皮脐先将盐水姜汁各半盏用砂罐煮七沸后入甘草黄连各半两，再加童便半盏，再煮七沸住火良久捞起入瓷器盛贮受地气一昼夜取出晒干以备后用庶无毒害顶圆修正一两一枚者佳）
上三味　咀，以水三升，煮取一升二合，去滓，分温再服强壮人可用大附子一枚干姜三两。
〔成〕四肢者诸阳之本阳气不足阴寒加之阳气不相顺接是致手足不温而成四逆此汤申发阳气走散阴寒温经暖肌，故以四逆名也。内经曰：寒淫于内治以甘热却阴扶阳必以甘为主是以甘草为君内经曰：寒淫所胜平以辛热逐寒正气必先辛热是以干姜为臣内经曰：辛以润之开发腠理致津液通气也。暖肌温经必凭大热是以附子为使此奇制之大剂也。四逆属少阴少阴者肾也。肾肝位远非大剂不能达内经曰：远而奇偶制大其服此之谓也。伤寒服汤药下利不止心下痞硬服泻心已复以他药下之利不止治以理中利益甚理中者理中焦此利在下焦赤石脂禹余粮汤复利不止当利小便（或用猪苓汤）。
赤石脂禹余粮汤方
赤石脂（一斤碎）　禹余粮（一斤碎）以上二味，以水六升，煮取二升，去滓，分三服。伤寒十三日不解胸胁满而呕日晡潮热已而微利此本柴胡证下之不利今反利者误以丸药下之也。潮热者实也。先宜柴胡以解外后以柴胡加芒硝太阳病过经十余日心下温温欲吐胸中痛大便反溏腹微满郁郁微烦先时自极吐下者调胃承气汤阳明　病潮热大便溏小便尚可胸胁满者小柴胡汤病患无表里证发热七八日虽脉浮数者可下，下之脉数不解而下利不止必便脓血也。（黄芩汤柏皮汤）阳明少阳合病必下利其脉不负者顺也。负者失也。互相克贼名为负也。脉滑而数者有宿食也。当下之宜大承气汤。
（〔成〕阳明土少阳木二经合病气不相和，则必下利少阳脉不胜阳明不负是不相克为顺也。若少阳脉胜阳明脉负者，是鬼贼相克为正气失也。脉经曰：脉滑者，为病食也。又曰：滑数，则胃气实下利者脉当微厥今脉滑数知胃有宿食与大承气汤以下除之）脏结如结胸状饮食如故时时下利寸脉浮关脉小细沉紧舌上白苔滑者难治太阴　太阴为病腹满而吐食不下自利益甚时腹自痛若下之必胸下结硬自利不渴者，属太阴以其脏有寒故也。当温之宜服四逆辈（张　经言辈字者，谓药性同类惟轻重优劣不同耳。凡太阴自利不渴师言有用理中而愈者甚，则理中加附子而获安者凡言辈者。盖如此。夫四逆汤甘辛相合乃大热之剂苟轻用之恐有过度之失所以仲景不为定拟也。莫若以理中循循而用之至为平稳，如不得已者四逆方可为用也。）太阴为病脉弱其人续自便利设当行芍药大黄者，宜减之以其人胃气弱易动故也。
（〔成〕腹满痛者太阴病也。脉弱其人续自便利，则邪虽在里未成大实欲用大黄芍药攻除满痛者，宜少与之以胃气尚弱易于动利也。）伤寒脉浮而缓手足自温者系在太阴当发身黄若小便自利者不发黄至七八日虽暴烦下利日十余行必自止以脾家实腐秽当去故也。（平胃散加穿山甲）少阴　病欲吐不吐，但欲寐五六日自利而渴者，属少阴也。虚故引水自救若小便色白者少阴病形悉具小便白者以下焦虚有寒不能制水故令色白也。（欲吐不吐心烦者表邪传里也。若腹满痛，则属太阴此，但欲寐，则知属少阴五六日邪传少阴之时也。自利不渴者寒在中焦属太阴此自利而渴寒在下焦属少阴按寒在下焦之说不通未闻寒在下焦而渴者小便色白下焦虚寒可知惟其虚故藉外水以自救非热而作渴也。故活人云：四逆汤主之。若小便不白而黄赤，则不在此例故厥阴篇。又曰：下利欲饮水者以有热故也。白头翁汤主之。）少阴病下利咽痛胸满心烦者猪肤汤。
猪肤汤方
猪肤（一斤）上一味，以水一斗，煮取五升，去滓，加白蜜一升白粉五合熬香和之温分六服（猪水畜也。其气先入肾少阴客热是以猪肤解之加白蜜以润躁除烦白粉以益气断利）少阴病四逆，或泄利下重者四逆散（方见前条）少阴病下利六七日咳而呕渴心烦不得眠者猪苓汤（方见渴）少阴病自利清水色纯青心下必痛口干燥者急下之宜大承气汤。
〔孙〕窦大郎患伤寒经十余日口燥舌干而渴心中疼自利清水众医皆知守，但调理耳。汗下皆所不敢窦氏亲故相谓曰伤寒邪气害人性命甚速安可以不决之疾投不明之医乎，召孙至曰即日不可下明日正当下投小承气汤遂大便通得睡明日平复众皆曰此证缘何下之而愈孙曰不深于书徒知有书耳。不知书之奥也。口燥舌干而渴岂非少阴证乎，少阴证固不可下岂不知少阴一证自利清水心下痛者下之而愈仲景之书明有是说也。众皆钦服。少阴病下利恶寒而蜷手足温者，可治四逆汤少阴二三日至四五日腹痛小便不利下利不止便脓血者桃花汤主之。（详腹痛）
桃花汤方
赤石脂（一斤一半全用一半节末）　干姜（一两）　粳米（一升）
上三味，以水七升煮米令熟，去滓，温服七合纳赤石脂末方寸匕，日三服，若一服愈余勿服（涩可去脱赤石脂之涩以固肠胃辛以散之干姜之辛以散里寒粳米之甘以补正气）少阴病二三日至四五日腹痛小便不利，四肢沉重，疼痛自下利者，此为有水气其人，或咳，或小便利，或下利，或呕者真武汤主之。（详腹痛）
真武汤方
茯苓（三两）　生姜（切）　芍药（各三两）　白术（二两）　附子（一枚炮去皮破八片）
上五味，以水八升，煮取三升，去滓，温服七合，日三服，（脾恶湿甘先入脾茯苓白术之甘以益脾逐水寒淫所胜平以辛热湿淫所胜佐以酸平附子芍药生姜之酸辛以温经散湿）加减法　若咳者，加五味子半升细辛干姜各一两（气逆咳者五味子之酸以收逆气水寒相搏，则咳细辛干姜之辛以散水寒）若小便利者去茯苓（小便利无伏水故去茯苓）若下利去芍药加干姜二两（芍药之酸泄气干姜之辛散寒）若呕者去附子加生姜足前成半斤（气逆，则呕附子补气生姜散气千金曰呕家多服生姜此为呕家圣药）。
〔成〕真武北方水神也。水气在心下外带表而属阳必应发散故治以真武汤青龙汤主太阳病真武汤主少阴病少阴肾水也。此汤可以和之脾恶湿腹有水气，则脾不治脾欲缓急食甘以缓之渗水缓脾以甘为主，故以茯苓甘平为君白术甘温为臣内经曰：湿淫所胜佐以酸辛除湿正气是用芍药酸寒生姜辛湿为佐也。内经曰：寒淫所胜平以辛热温经散湿是以附子辛热为使也。水气内渍散行不一故有加减之方焉咳者水寒射肺也。肺气逆者以酸收之五味子酸而收也。肺恶寒以辛润之细辛干姜辛而润也。若小便利者去茯苓茯苓专渗泄也。小便不利者去芍药以酸涩也。加干姜以散寒也。气上逆，则呕附子补气故去之生姜散气故加之，则气顺呕（止矣！）少阴病下利清谷里寒外热手足厥逆脉微欲绝身反不恶寒其人面赤色，或腹痛，或干呕，或咽痛，或利止脉不出者通脉四逆汤主之。
通脉四逆汤方
（此方与四逆汤同，但此倍干姜耳。）甘草（二两炙）　附子（大者一枚生用去皮破八片）　干姜（三两强者可用四两）
上三味，以水三升，煮取一升二合去滓分温再服其脉即出者愈面色赤者，加葱九茎（葱味辛以通阳气）腹中痛者去葱加芍药二两（芍药之酸通寒利腹中痛为气不通也。）呕者，加生姜二两（辛以散之呕为气不散也。）咽痛者去芍药加桔梗一两（咽中如结加桔梗，则能散之）利止脉不出者去桔梗加人参二两（利止脉不出者亡血也。加人参以补之经曰：脉微而利亡血也。四逆加人参主之。脉病皆与方相应者，乃可服。之）少阴病下利白通汤主之。（少阴主水少阴客寒不能制水故自利也。白通汤温里散寒）少阴病下利脉微者与白通汤利不止厥逆无脉干呕烦者白通加猪胆汁汤主之。服汤后脉暴出者死。微续者生（少阴病下利脉微为寒极阴胜与白通汤复阳散寒服汤利不止厥逆无脉干呕烦者寒气太甚内为格拒阳气逆乱也。与白通东加猪胆汁汤以和之内经曰：逆而从之从而逆之。又曰：逆者正治从者反治此之谓也。服汤脉暴出者正气因会泄而脱也。故死脉微续者阳气渐复也。故生）。
白通汤方
葱白（四两）　干姜（一两）　附子（一枚生用去皮破八片）
上三味，以水三升，煮取一升，去滓，分温再服（内经曰：肾苦燥急食辛以润之葱白之辛以通阳气姜附之辛以散阴寒）。
白通加猪胆汁汤方
葱白（四茎）　干姜（一两）　附子（一枚生去皮破八片）　人尿（五合）　猪胆汁（一合）
上三味，以水三升煮取一升，去滓，纳胆汁人尿和令相得分温再服如无猪胆亦可用（内经曰：若调寒热之逆冷热必行，则热物冷服下嗌之后冷体既消热性便发由是病气随愈呕哕皆除情且不违而致大益此和人尿猪胆汁咸苦寒物于白通汤热剂中要其气相从，则可以去格拒之寒也。）
〔张〕或谓白通汤及白通加猪胆汤真武汤与通脉四逆汤皆为少阴下利而设除用姜附相同其余之药俱各殊异何也？盖病殊，则药异。夫少阴下利寒气已甚非姜附，则不能治然下利之理无殊而兼有之证不一用药，故不同耳。亦各从其宜也。如白通汤用姜附以散寒止利加葱白以通调阳气若利而干呕烦者寒气太甚内为格拒姜附非烦者之所宜姜附必呕而不纳加人尿猪胆汁于白通汤中候温冷而服之人尿猪胆汁皆咸苦性寒之物是以纳而不阻至其所，则冷体既消热性便发真武汤治少阴病二三日不已至四五日腹满小便不利，四肢沉重，疼痛自下利者，为有水气故多，或为之证。夫水气者寒湿也。肾主之。肾病不能制水水饮停蓄为水气腹痛寒湿内甚也，四肢沉重，疼痛寒湿外甚也。小便不利自下利者湿甚而水谷不能别也。经曰：脾恶湿甘先入脾茯苓白术之甘可以益脾逐水寒湿所胜平以辛热湿淫所胜佐以酸辛附子芍药生姜之酸辛以温经散湿太阳篇中小青龙汤证亦为有水气故多，或为之证如真武汤者不殊此理也。通脉四逆治少阴下利清谷里寒外热手足厥逆脉微欲绝者，为里寒身热恶寒而面色赤为外热此阴甚于内格阳于外不相通与通脉四逆汤以散阴通阳其，或为之证依法加减而治之以上四证俱云下利而兼有，或为之证不一是以用药大同而小异也。又曰：，或云白通汤用附子凡四证惟真武汤一证熟用余皆生用何也？凡附子生用，则温经散寒非干姜佐之，则不可炮熟，则益阳除湿用生姜相辅以为宜矣！干姜辛热故佐生附为用生姜辛温少资熟附之功原佐使之元无出此理然白通等汤以下利为重其真武汤证以寒湿为先故用药有轻重之殊耳。盖寒淫风湿大体颇同如太阳下编桂枝附子汤治寒湿相搏附子亦用炮熟仍用生姜以佐之其生熟之用轻重之分无过此理也。少阴病咳而下利谵语者被火气劫故也。小便必难以强责少阴汗也。
（〔成〕咳而下利者里寒而亡津液也。反以火劫强责少阴汗者津液内竭加火气烦之故谵语小便难也。）少阴病下利便脓血者可刺少阴病下利脉微涩呕而汗出必数更衣反少者当其上灸之少阴病脉紧至七八日自下利脉暴微手足反温脉紧反去者，为欲解也。虽烦下利必自愈少阴病脉微沉细欲卧汗出而烦欲吐自下利复烦躁不得寐者死。少阴病下利止而头眩时时自冒者死。（庞　此合是少阳冒昧汗　然出脉匀小浮者，生少阴无眩冒之证）少阴病恶寒身蜷而利手足逆冷者不治厥阴　伤寒始发热六日厥反九日而利凡厥利者当不能食今反能食者恐为除中食以索饼不发热者知胃气尚在必愈恐暴热来出而复去也。后三日脉之其热续在者期之旦日夜半愈所以然者，本发热六日厥反九日复发热三日并前六日亦为九日与厥相应故期之旦日夜半愈后三日脉之而脉数其热不罢者，此为热气有余必发痈脓也。（详厥）伤寒先厥后发热下利必自止而反汗出咽中痛者其喉为痹发热无汗而利必自止若不止必便脓血便脓血者其喉不痹　下利寸脉反浮数尺中自涩者必清脓血（黄连阿胶汤黄芩汤成　下利者脉当沉而迟反浮数者里有热也。涩为无血尺中涩者肠胃血散也。热随利下必便浓血清与圊通脉经曰：清者厕也。）热利下重者白头翁汤主之。（利，则津液少热，则伤气气虚下利致后重也。与白头翁汤散气浓肠）下利欲饮水者以有热故也。白头翁汤主之。（渴自利不为脏寒与四逆以温脏下利饮水为有热与白头翁汤以凉中按少阴自利而渴乃下焦虚寒而用四逆者恐不可以渴不渴分热寒也。正当以小便黄白别之耳。）
白头翁汤方
白头翁（二两）　黄柏　秦皮　黄连（各三两）
上四味，以水七升，煮取二升，去滓，温服一升，不愈更服一升（内经曰：肾欲坚急食苦以坚之利，则下焦虚是以纯苦之剂坚之）下利脉数有微热汗出今自愈设复紧为未解（干姜黄连人参汤）下利脉数而渴者今自愈设不瘥必清脓血以有热故也。（黄连汤）下利脉沉弦者下重也。脉大者，为未止脉微弱数者，为欲自止虽发热不死。
（〔成〕沉为在里弦为拘急里气不足是主下重大，则病进为利未止脉微数弱者邪气微而阳气复为欲自止虽发热止由阳胜非大逆也。脉沉弦四逆之类，脉大葛根黄芩黄连汤）伤寒六七日大下后寸脉沉而迟手足厥逆下部脉不至咽喉不利唾脓血泄利不止者，为难治。麻黄升麻汤主之。
（〔成〕伤寒六七日邪传厥阴之时大下之后下焦气虚阳气内陷寸脉迟而手足厥逆下部脉不至厥阴之脉贯膈上注肺循喉咙在厥阴随经射肺因亡津液遂成肺痿咽喉不利而唾脓血也。金匮要略曰肺痿之病从何得之被快药下利重亡津液故得之若泄利不止者，为里气大虚，故云难治与麻黄升麻汤以调肝肺之气）。
麻黄升麻汤方
麻黄（去节二两半）　升麻　当归（各一两二钱半）　知母　黄芩　葳蕤（各十八铢）　石膏（碎绵裹）　白术　干姜芍药　天门冬（去心）　桂枝　茯苓　甘草（炙各六铢）上十四味，以水一斗，先煮麻黄一两沸，去上沫，纳诸药，煮取三升，去滓，分温三服相去如炊三斗米顷令尽汗出愈。
（〔成〕玉函曰大热之气寒以取之甚热之气以汗发之麻黄升麻之甘以发浮热正气虚者以辛润之当归桂姜之辛以散寒上热者以苦泄之知母黄芩之苦凉心去热津液少者以甘润之茯苓白术之甘缓脾生津肺燥气热以酸收之以甘缓之芍药之酸以敛逆气葳蕤门冬石膏甘草之甘润肺除热）厥阴病消渴气上撞心心中疼热饥而不欲食食，则吐蛔下之利不止（详厥阴病）伤寒四五日腹中痛若转气下趣少腹者此欲自利也。（详腹痛）脉浮而迟表热里热下利清谷四逆汤大汗出热不去内拘急四肢疼又下利厥逆而恶寒者四逆汤下利清谷里寒外热汗出而厥者通脉四逆汤大汗若大下利而厥冷者四逆汤下利清谷不可攻表汗出必胀满四逆汤伤寒先厥后发热而利者必自止见厥复利四逆汤下利脉沉而迟其人面少赤身有微热下利清谷者必郁冒汗出而解病患必微厥下虚故也。四逆汤下利后脉绝手足厥冷　时（周时也。）脉还手足温者生脉不还者死。（或用白通汤通脉四逆汤）下利后更烦按之心下濡者虚烦也。栀子豉汤下利谵语有燥屎也，宜小承气汤下利手足厥冷无脉者灸之不温，若脉不还反微喘者死。少阴负趺阳者，为顺也。（少阴肾水趺阳脾土下利为肾邪干脾水不胜土，则为微邪故为顺也。）下利有微热而渴脉弱者今自愈伤寒发热下利厥逆躁不得卧者死。伤寒发热下利至甚厥不止者死。（金匮要略曰六腑气绝于外者手足寒五脏气绝于内者利下不禁）伤寒六七日不利便发热而利其人汗出不止者死。有阴无阳故也。（伤寒至七日为邪正相争之时正胜，则生邪胜，则死始不下利而暴忽发热下利汗出不止者邪气胜正阳气脱也。故死）伤寒下利日十余行脉反实者死。（下利者里虚也。脉当微弱反实者邪气胜也。故死难经曰：脉不应病病不应脉是为死病）发热而厥七日下（利者）为难治。（发热而厥邪传里也。至七日传经尽，则正气胜邪当汗出而解反下利，则邪气胜里气虚为难治。）
〔戴〕自利须辨阴阳三阳自利各于本经见之太阳与阳明合病下利头痛腰疼肌热目疼鼻干宜葛根汤太阳与少阳合病下利身热胸胁痞满而呕，或往来寒热目疼鼻干宜大柴胡汤大抵阳热之利与阴寒之利自不同阳利粪色必焦黄热臭出作声脐下必热得凉药，则止得热药愈增阴利必洞下清谷粪色，或白，或淡黄脐下多寒宜温中止泻之剂此阴利阳利指阴阳二气而言非曰阴阳二经也。缘阴中亦自有阳利不可因下利便以为阴也。又有内不大满犹生寒热未可下而便下之内虚热入挟热自利脐下必热大便赤黄色及下肠间津汁垢腻名曰利肠宜白头翁汤黄芩汤要知均为自利身不热手足自温者太阴身体四逆者少阴厥阴其余身热下利皆属阳经然阴利有反发热，或初病无热利后却热，或初得病即身热继而自利此阴利非阳传阴经之利详见前条发热证又有大便五六日以药利之利遂不止用极热剂方瘥阳有利阳有秘当更以他证别之外热内烦下利上渴，或痞，或痛，或呕常法多用黄芩汤半夏泻心汤亦可不若生姜泻心汤之当用温胆东加入黄连其中枳壳去取在人。
〔吴〕凡自利者不因攻下而自泻利俗言漏底伤寒是也。有协热有协寒俱宜详辨原病式曰泻白为寒青黄红黑皆为热也。太抵泻利完谷不化色不变有如惊溏，或吐利腥臭小便澄澈清冷口无燥渴其脉，或沉细，或迟微无力，或身虽热手足逆冷恶寒蜷卧此皆为寒也。凡热证，则口中燥渴小便，或黄赤，或涩而不利，或所下如垢腻之状其脉多数，或浮，或滑，或弦，或大，或洪，或有邪热不杀谷其物不消化者当以脉证别之凡胃虚内热烦渴泻利脉弱者七味人参白术散若发热者参胡三白汤去黄芩加炒黄连若腹满小便不利者五苓散合理中汤。若呕者，加藿香半夏生姜陈皮如湿多而泻不止者，加苍术白术如腹胀者，加浓朴腹疼不止加炒白芍肉桂木香温之凡伤寒作利脉浮表未解者仲景以小青龙汤去麻黄加荛花二钱炒令赤色。盖散表邪兼治水也。若小便不利，大便水泻不止者，宜五苓散水甚不解亦加荛花一钱以行水水行利自止也。凡下利不可发汗当先治利止内实正气得复邪气得解，则汗出而愈也。盖利下由内虚若加发汗，则内外皆虚变证，为难治也。
附：
〔活〕寒毒入胃者脐下必寒腹胀满大便黄白，或青黑，或下利清谷宜四逆汤理中汤白通加附子汤四逆加薤白散挟热利者脐下必热大便赤黄色及肠间津液垢腻宜黄芩汤白头翁汤三黄熟艾汤薤白汤赤石脂丸。
三黄熟艾汤
治伤寒四日而大下热利时作白通汤诸药多不得止宜服此汤除热止利黄芩　黄连　黄柏　熟艾（半鸡子大）
上㕮咀，水煎温服。
薤白汤
治伤寒下利如烂肉汁赤带下伏气腹痛诸热悉皆主之。豆豉（半合绵裹）　薤白（一握）　山栀（七枚）
上㕮咀，用水二升半先煮栀子十沸下薤白，煎至二升下豉煎取一升二合温服。
赤石脂丸
治伤寒热利赤石脂　干姜（炮各一两）　黄连　当归（各二两）为末炼蜜丸如桐子大每服三十丸米（饮下），日三服，湿毒瓦斯盛者利下腹痛大便如脓血，或如烂肉汁宜桃花汤地榆散黄连阿胶汤。
地榆散
治伤寒热毒不解日晚即壮热腹痛便利脓血地榆　犀角屑　黄连（炒）　葛根（各一两）　栀子（半两）　黄芩（一两）
上㕮咀，每服五钱水一盏入薤白五寸同煎温服。
〔海〕黄连阿胶汤
治伤寒热毒入胃下利脓血黄芩（炒二两）　山栀（半两）　阿胶（炒）　黄柏（各一两）
上㕮咀，每服四钱，水煎服。
〔云〕
伤寒汗下后大小便利而腹中痛者，宜
燥肠丸
附子（炮一枚）　龙骨（半两）　干姜（一两）　吴茱萸　粟壳　诃黎皮（各半两）为细末酒糊丸桐子大每服三十丸温水下利止勿服。伤寒汗下后里急后重下利者，宜
七宣丸
大黄（一两）　木香　槟榔　柴胡　诃子皮　甘草（各半两）　桃仁（三十枚去皮尖）
上为细末，炼蜜丸如桐子大每服五十丸温水下伤寒汗下后气逆利不止者寒也，宜
枳实芍药甘草汤
芍药　甘草　枳实（炒）　干姜（炮各半两）
上㕮咀，每服三钱，水煎服。
厥阴病  ***************************
（气上冲心　饥不欲食　吐蛔虫　厥　少腹满　囊缩）厥阴之为病烦满囊缩其脉尺寸俱微缓若微浮为欲解不浮为未愈宜小建中汤脉浮缓者必囊不缩外证必发热恶寒似疟为欲愈宜桂枝麻黄各半汤。若尺寸脉俱沉短者，必是囊缩毒瓦斯入脏宜承气汤下之大抵伤寒病脏腑传变阳经先受病故次第传入阴经以阳主生故太阳水传足阳明土土传足少阳木为微邪也。阴主杀故木传足太阴土土传足少阴水水传足厥阴木至六七日当传厥阴肝木必移气克于脾土脾再受贼邪，则五脏六腑皆困而危殆荣卫不通耳聋囊缩不知人而死矣！速用承气汤下之可保五死一生古人云：脾热病，则五脏危。又云土败木贼，则死若第六七日传厥阴脉得微缓微浮为脾胃脉也。故知脾气全不再受克邪无所容否极泰来荣卫将复水升火降，则寒热作而大汗解矣！厥阴经治法有汗下吐温和解灸汗　麻黄升麻汤　桂枝汤　桂枝茯苓白术汤下　小承气汤　三黄泻心汤吐　瓜蒂散　栀子豉汤温　乌梅丸　真武汤　当归四逆汤　当归四逆加吴茱萸　生姜汤　吴茱萸汤　附子干姜汤　理中汤　通脉四逆汤和解　甘桔汤　白虎汤　干姜黄连黄芩人参汤　白头翁汤　小柴胡汤灸　厥阴　脉促灸　下利厥灸内经曰：尺寸俱微缓者厥阴受病也。其脉循阴器络于肝故烦满而囊缩（查厥阴篇缺囊缩证杨仁济曰妇人，则乳缩庞氏曰微缓者囊必不缩若外证发热恶寒似疟为欲愈候宜桂枝麻黄各半汤也。若尺寸俱沉短者囊必缩宜承气汤下之）厥阴之为病消渴气上撞心心中疼热饥而不欲食食即吐蛔下之利不止。
（〔成〕邪传厥阴，则热已深也。邪自太阳传至太阴，则腹满而嗌干未成渴也。邪至少阴者口燥舌干而渴未成消也。至厥阴成消渴者热甚能消水故也。饮水多而小便少者，谓之消渴木能生火火生于木肝气通心厥阴客热气上冲心心中疼热伤寒六七日厥阴受病之时为传经尽，则当入腑胃虚客热饥不欲食蛔在胃中无食，则动闻食臭而出得食吐蛔此热在厥阴经也。若便下之虚其胃气厥阴木邪相乘必下利不止乌梅丸桂枝白术茯苓汤）。
桂枝去桂加茯苓白术汤方
芍药　茯苓　白术（各二钱）　甘草（一钱），水一盏半，生姜三片，枣二枚，煎至八分，去滓，服。厥阴病渴欲饮水者少少与之愈厥阴中风脉微浮为欲愈不浮为未愈厥阴病欲解时从丑至卯上（厥阴木也。旺于丑寅卯向旺为解时）。
〔戴〕下利清谷者阴中之阴宜进通脉四逆汤，或当归四逆东加生姜茱萸舌卷囊缩不特阴中之阴有之阳明之热陷入厥阴亦有之。盖阳明主宗筋宗筋为热毒风所攻故弗荣而急引舌与睾丸故舌卷囊缩当泻阳以救阴宜大承气汤阳传太阴而利故用小建中汤及小柴胡汤去黄芩加芍药此一药治太阴泄利肠鸣而痛已利而痛为虚虚，则肠鸣。盖为传阴之阳气渐微不敢过用冷剂，但以芍药通壅尔。
〖气上冲心〗
〔成〕气上冲者腹里气时时上冲也。此汗吐下后之疾虽经下之邪犹在表故也。痞病气上冲咽喉亦由误汗吐下而生又有病如桂枝证胸中痞气上冲咽喉不得息瓜蒂散。盖未经汗吐下作膈实故宜吐也。厥阴气上撞心易病气上冲尤宜消息按条而施治焉气撞心疼吐蛔者厥阴本病也。如气上冲不吐蛔者，为阳证若冲咽不得息者瓜蒂散吐之往来寒热者奔脉阴拘挛者阴阳易卒口噤者刚痉与汗吐下之后各有证治方法学人详之厥阴本病方论已见前条病如桂枝证头不痛项不强寸脉微浮胸中痞硬气上冲咽喉不得息者胸有寒也。当吐之宜。
瓜蒂散
瓜蒂（炒黄）　赤小豆（各一分）上研为细末取一钱用豉一合汤七合先渍之须臾煎成稀糜去渣取汁相和温顿服不吐少少加得快吐乃止诸亡血虚家不可与服。
〔活〕瓜蒂散每服一钱匕药下便卧欲吐且忍之良久不吐取三钱匕汤二合和服以手指探之便吐不吐复稍增之以吐为度若吐少病不除明日如前法再吐之不可令人虚也。如药力过时不吐饮热汤一升以助药力吐讫便可食无须更服若服药过多者饮水解之奔豚气上冲胸腹痛往来寒热奔豚汤主之。（方论见杂病积聚门）阴阳易少腹里急引阴中拘挛热上冲胸头重不欲举眼中生花者，宜烧　散（论见阴阳易）气上冲胸口噤不得语欲作刚痉者，宜葛根汤（论见杂病痉门）烧针令其汗针处被寒核起而赤者必发奔豚气从少腹上冲心者灸其核各一壮与。
桂枝加桂汤
桂枝（二两半）　芍药　生姜（各一两半）　甘草（一两）　大枣（六枚）
上㕮咀，每服五钱，水煎温服（桂枝加桂以能泄奔豚气也。）动气发汗，则气上冲正在心端（论见动气）太阳下后其气上冲者以桂枝汤方用前法若不上冲者，不可与之伤寒吐下后心下逆满气上冲胸头眩脉沉紧若发汗，则动经身为振摇者茯苓白术甘草汤（方见振摇）伤寒吐下后发汗虚烦脉甚微八九日心下痞硬胁下痛气上冲咽喉眩冒经脉动惕者久而成痿。
附：
〔活〕李根汤
治气上冲正在心端半夏　当归　芍药　生姜　茯苓　桂枝　黄芩　甘草　甘李根白皮（各等分）
上㕮咀，每服五钱，水煎温服。
〖饥不欲食〗
饥不欲食食，则吐蛔者厥阴病（论见气上冲心）手足厥冷脉乍紧心烦饥不能食者邪在胸中宜瓜蒂散吐之（详厥）太阳病吐发汗出发热不恶寒关脉细数腹中饥口不能食朝食暮吐者，此为小逆（论见发热）阳明病下后心中懊憹饥不欲食，但头汗出者，宜栀子豉汤（论见烦）。
〖吐蛔虫〗
气上冲心疼饥不欲食吐蛔者厥阴病（桂枝白术茯苓汤理中安蛔散）蛔厥者其人当吐蛔今病者，静而复时烦此为脏寒蛔上入膈故烦须臾复止得食而呕又烦者蛔闻食臭出其人当自吐蛔蛔厥者乌梅丸主之。（蛔厥者其人手足冷而吐蛔也。脏厥者死。阳气绝也。蛔厥虽厥而烦吐蛔已，则静不若脏厥之躁无暂安时也。病患脏寒胃虚蛔动上膈闻食臭出因而吐蛔舌燥口干常欲冷饮浸口不欲咽蛔上烦躁昏乱欲死两手脉沉迟足冷至膝甚者连蛔并屎俱出大便秘而不行此证虽出多可救治也，宜加味理中安蛔散乌梅丸治之）病患有寒复发汗胃中冷必吐蛔（活人云：先服理中丸次服乌梅丸）。
乌梅丸方
乌梅（三百个）　细辛　附子（炮）　桂枝（去粗皮）　人参　黄柏（各六两）　当归　蜀椒（去汗各四两）　干姜（十两）　黄连（一斤）
上十味异捣筛合治之以苦酒渍乌梅一宿去核蒸之五升米下饭熟捣成泥和药令相得纳臼中与蜜杵二千下丸，如梧桐子大，先食饮服十丸，日三服，稍加至二十丸禁生冷滑物臭食等（肺主气肺欲收急食酸以收之乌梅之酸以收肺气脾欲缓急食甘以缓之人参之甘以缓脾气寒淫于内以辛润之以苦坚之当归桂椒细辛之辛以润内寒寒淫所胜平以辛热姜附之辛热以胜寒蛔得甘，则动得苦，则安黄连黄柏之苦以安蛔）。
理中安蛔散
陶尚父秘方累用之效人参（三钱）　白术　白茯苓　干姜（各一钱半）　川椒（十四粒）　乌梅（三枚）
上作一服，水二钟煎七分服凡治蛔不可用甘草并甜物。盖蛔虫得甘，则动于上得苦，则安得酸，则止得川椒之辛，则头伏于下也。凡吐蛔未止加黄连黄柏各五分川椒十四粒若是冷甚者必加附子半钱，或三钱量病轻重斟酌之。
〔戴〕胃中冷必吐蛔吐蛔人皆知为阴也。然亦有阳证吐蛔者。盖胃中空虚既无谷气故蛔上而求食至咽而吐又看别证如何不可专以胃冷为说曾记一人阳黄吐蛔又大发斑阳毒证口疮咽痛吐蛔皆以冷剂取效是亦有阳证矣！
〖厥〗
（四逆　尸厥附）四逆者四肢不温厥者手足冷。夫邪在三阳，则手足热传到太阴，则手足温至少阴，则逆而不温至厥阴，则为之厥甚于逆也。盖自热至温而四逆至厥者传经之邪也。四逆散主之。始得之便厥是阴经受邪阳气不足四逆汤主之。
〔王〕仲景言四逆与厥者非一，或曰四逆，或曰厥，或曰厥逆厥冷厥寒，或曰手足逆冷手足厥逆手足厥冷手足厥逆冷俱是言寒冷耳。故厥逆二字，每每互言未尝分逆为不温厥为冷也。既曰不温，则为冷矣！尚何异乎，然四肢与手足却有所分以四字加逆字之上者，是通指手足臂胫以上言也。以手足字加厥逆厥冷等上及无手足字者，是独指手足言也。虽然厥逆俱为寒冷却有阴阳之殊热极而成厥逆者阳极似阴也。仲景以四逆散寒药治之是也。寒极而成厥逆者独阴无阳也。仲景虽无四逆汤热药治四逆之条，但四逆汤之名由四肢之冷而立今以四逆汤治手足厥冷岂非逆厥之不异乎，成氏既谓四逆为热邪至少阴病死证二条下又谓四逆为寒甚不自悖其说乎，是知四逆亦犹厥之有寒有热，但四肢通冷比之手足独冷，则有间耳。故仲景曰：少阴病吐利烦躁四逆者死。又曰：少阴病四逆恶寒而蜷脉不至不烦而躁者死。又曰：少阴病吐利手足厥冷烦躁欲死者吴茱萸汤此三条二为死一为可治。虽通由诸证兼见而然然死者以四逆言可治者以厥冷言可见四逆重于厥冷矣！成氏谓厥甚于逆岂不谬耶按凡言四逆，或言厥言逆者，皆为重证若举四肢而言耳。言指头寒言手足厥与逆与冷者，皆为厥微。盖手之上为腕腕上为臂足之上为踝踝之上为胫也。其病之轻重浅深皆寓于书法之中不可不审自热至温自温至厥乃传经之邪四逆散主之。厥逆大便秘小便赤，或大便黑脉沉而滑此为阳证似阴白虎汤甚者大承气汤不可误也。太阳　伤寒脉浮自汗出小便数心烦微恶寒脚挛急反与桂枝汤欲攻其表此误也。得之便厥咽中干烦躁吐逆者作甘草干姜汤与之太阳中风脉浮紧发热恶寒身疼痛不汗出而烦躁者大青龙汤主之，若脉微弱汗出恶风者，不可服。　服之，则厥逆筋惕肉此为逆也。（真武汤方见下利太阳止有二证皆误发表所致汗多亡阳故温之）。
甘草干姜汤方
甘草（炙四两）　干姜（二两炮）
上㕮咀，以水三升，煮取一升五合，去滓，分温再服（内经曰：辛甘发散为阳甘草干姜相合以复阳气）阳明　病反无汗而小便利二三日呕而咳手足厥者必苦头痛若不咳不呕手足不厥者头不痛伤寒脉滑而厥者里有热也。白虎汤主之。三阳合病腹满身重难以转侧口不仁而面垢谵语遗尿发汗，则谵语下之，则额上生汗手足逆冷若自汗出者，白虎汤主之。少阴　病吐利手足厥冷烦躁欲死者吴茱萸汤（方见吐）少阴病下利脉微者与白通汤利不止厥逆无脉干呕烦者白通加猪胆汁汤脉暴出者死。微续者生少阴病下利清谷里寒外热手足厥逆脉微欲绝身反不恶寒其人面色赤，或腹痛，或干呕，或咽痛，或利止脉不出者通脉四逆汤（俱见下利）少阴病四逆其人，或咳，或悸，或小便不利，或腹中痛，或泄利下重者四逆散（方见少阴病按言四者四肢之省文也。四肢者，自指至肘足至膝是也。其邪为深凡言手足者，自指至腕足至踝而已其邪为浅仲景下字不苟得之，则轻重浅深一览了然矣！赵仲景上文，但云少阴病四逆活人第八十问中改作四肢厥逆设遇寒厥下利腹痛而咳者依其言而用四逆散之凉剂可乎，夫邪自阳经入里而厥者，是热极而厥也。是，或可用若直入阴经之寒邪而欲厥者，是为以水济水尤当戒之学人宜详究焉）少阴病恶寒身蜷而利手足逆冷者不治　少阴病吐利烦躁四逆者死。少阴病四逆恶寒而身蜷脉不至不烦而躁者死。少阴病，但厥无汗而强发之必动其血未知从何道出，或从口鼻，或从目出是名下厥上竭为难治。（但厥无汗热入里而外寒甚也。当温之而强发其汗，则卫寒甚而汗不能出必内伤其荣血而妄行也。诸厥者，皆属下，但厥为下厥血亡于上为上竭）厥阴　伤寒先厥后发热而利者必自止见厥复利（四逆散张，或云三阴经伤寒太阴为始，则手足温少阴，则手足清厥阴，则手足厥逆然病至厥阴乃阴之极也。何故反有发热之理。盖阳极，则阴生阴极，则阳生此阴阳推荡必然之理也。易云穷，则变穷者至极之谓也。阳至极而生阴故阳病有厥冷之证阴至极而生阳，则厥逆者有发热之条凡言厥深热亦深者，乃事之极而变之常经曰：亢，则害承乃制是也。）伤寒厥而心下悸者，宜先治水当服茯苓甘草汤却治其厥不尔水渍入胃必作利也。
（〔成〕金匮要略曰水停心下甚者，则悸厥虽寒胜然以心下悸为水饮内甚先与茯苓甘草汤治其厥而后治其水若先治厥，则水饮浸渍入胃必作下利）。
茯苓甘草汤方
茯苓　桂枝（去粗皮各二两）　生姜（三两切）　甘草（炙一两）
上四味，以水四升，煮取二升，去滓，分温三服（茯苓甘草之甘益津而和卫桂枝生姜之辛助阳气而解表）伤寒六七日大下后寸脉沉而迟手足厥逆下部脉不至咽喉不利吐脓血泄利不止者，为难治。麻黄升麻汤主之。（方见下利）手足厥寒脉细欲绝者当归四逆汤主之。
（〔成〕手足厥寒者阳气外虚不温四末脉细欲绝者阴血内弱脉行不利与当归四逆汤助阳生阴也。）
当归四逆汤方
当归　桂枝（去粗皮）　芍药　细辛（各三两）　甘草（炙）　通草（各二两）　大枣（二十五枚擘）
上七味，以水八升，煮取三升，去滓，温服一升，日三服，（内经曰：脉者血之腑也。诸血者，皆属心通脉者必先补心益血苦先入心当归之苦以助心血心苦缓急食酸以收之芍药之酸以收心气肝苦急急食甘以缓之大枣甘草通草之甘以缓阴血）下利脉沉而迟其人面少赤身有微热下利清谷者必郁冒汗出而解病患必微厥所以然者，其面戴阳下虚故也。下利后脉绝手足厥冷　时脉还手足温者生脉不还者死。下利清谷里寒外热汗出而厥者通脉四逆汤大汗出热不去内拘急四肢疼又下利厥逆而恶寒者四逆汤（吐）病患手足厥冷脉乍紧者邪结在胸中心中满而烦饥不能食者病在胸中当须吐之宜瓜蒂散（方见气上冲心）伤寒（下）一二日至四五日而厥者必发热前热者后必厥厥深者热亦深厥微者热亦微厥应下之而反发汗者必口伤烂赤（伤寒一二日至四五日而厥者必发热是传经之邪前热后厥者亦传经之邪当以厥之微甚辨热之深浅若厥热入腑而实者须下去之若反发汗，则胃中津液愈燥竭而热故必口伤烂赤然经云：诸四逆者，不可下之至此。又云应下最宜详审先贤谓热厥手足虽厥冷而，或有温时手足虽逆冷而手足掌心必暖戴院使又以指甲之暖冷别热寒二厥临病之工慎之）诸四逆厥者（禁）不可下虚家亦然伤寒五六日不结胸腹濡脉虚复厥者，不可下此为亡血下之必死伤寒（灸）脉促手足厥逆者可灸之。
诊
凡厥者阴阳气不相顺接便为厥厥者手足逆冷是也。
（〔成〕手之三阴三阳相接于手十指足之三阴三阳相接于足十指阳气内陷阳不与阴相顺接故手足为之厥冷也。）伤寒发热四日厥反三日复热四日厥少热多其病当愈四日至七日热不除者其后必便脓血。
（〔成〕先热后厥者阳邪传里也。发热为邪气在表至四日后厥者传之阴也。后三日复传阳经，则复热厥少，则邪微热多为阳胜其病为愈至七日传经尽热除，则愈热不除者，为热气有余内搏厥阴之血其后必大便脓血）伤寒厥四日热反三日复厥五日其病为进寒多热少阳气退故为进也。伤寒始发热六日厥反九日而利凡厥利者当不能食今反能食者恐为除中食以索饼不发热者知胃气尚在必愈恐暴热来出而复去也。后三日脉之其热续在者期之旦日夜半愈所以然者，本发热六日厥反九日复发热三日并前六日亦为九日与厥相应故期之旦日夜半愈后三日脉之而脉数其热不罢者，此为热气有余必发痈脓也。
（〔成〕始发热邪在表也。至六日邪传厥阴阴气胜者作厥而利厥反九日阴寒气多当不能食而反能食者恐为除中除去也。中胃气也。言邪气太甚除去胃气胃欲引食自救故暴能食此邪胜也。食以索饼试之若胃气绝得面，则必发热若不发热者胃气尚在也。恐是寒极变热因暴热来而复去使之能食非除中也。金匮要略曰病患索不能食而反暴思之必发热后三日脉之其热续在者阳气胜也。期之旦日夜半愈若旦日不愈后三日脉数而热不罢者，为热气有余必发痈脓经曰：数脉不时，则生恶疮）伤寒病厥五日热亦五日设六日当复厥不厥者，自愈厥终，不过五日以热五日故知自愈。
（〔成〕阴胜，则厥阳胜，则热先厥五日为阴胜至六日阳复胜热亦五日后复厥者阴复胜若不厥为阳全胜故自愈经曰：发热四日厥反三日复热四日厥少热多其病为愈）伤寒热少厥微指头寒默默不欲食烦躁数日小便利色白者此热除也。欲得食其病为愈若厥而呕胸胁烦满者其后必便血（指头寒者，是厥微热少也。默默不欲食烦躁者邪热初传里也。数日之后小便色白里热去欲得食为胃气已和其病为愈设未欲食宜干姜甘草汤呕而胸胁烦满者少阳证也。少阳与厥阴为表里邪干其府故呕而胸胁烦满也。肝主血故后必便血）少腹满痛而厥为冷结关元（详少腹满痛）发热（不治）而厥七日下利者，为难治。伤寒六七日脉微手足厥冷烦躁灸厥阴厥不还者死。（厥阴六穴岂按四时灸井荣俞经合耶）伤寒发热下利厥逆躁不得卧者死。伤寒发热下利至甚厥不止者死。下利手足厥冷无脉者灸之不温，若脉不还反微喘者死。
附：
〔活〕冷厥者初得病日便四肢逆冷脉沉微而不数足多挛卧时恶寒，或自引衣。盖覆不饮水，或下利清谷，或清便自调，或小便数外证多惺惺而静脉虽沉实按之迟而弱者知其为冷厥也。四逆汤理中汤通脉四逆汤当归四逆汤当归四逆加吴茱萸生姜汤白通加猪胆汁汤随证用之热厥者国中病必身热头痛外别有阳证二三日至四五日方发厥兼热厥者厥至半日却身热。盖热气深方能发厥须在二三日后也。若微厥却发热者热深故也。其脉虽伏按之而滑者，为里热其人，或畏热，或饮水，或扬手掷足烦躁不得眠大便秘小便赤外证多昏愦者知其热厥也。白虎承气汤随证用之又有下证悉具而见四逆者，是失下后血气不通四肢便厥医人不识却疑阴厥复进热药祸如反掌大抵热厥须脉沉伏而滑头上有汗其手虽冷时复指爪温须用承气汤下之不可拘忌也。诸手足逆冷皆属厥阴不可汗下然有须汗须下者正谓手足虽逆冷时有温时手足掌心必暖非正厥逆也。当消息之。
〔海〕厥阴证，四肢厥冷，爪甲青，脉沉疾，按之有力者为阳，则当下，宜大承气汤：如脉沉迟按之无力者为阴，则当温，宜四逆汤，更须速灸之。
〔罗〕省掾曹德裕男妇二月初病伤寒八九日请予治之脉得沉细而微四肢逆冷自利腹痛目不欲开两手常抱腋下昏昏嗜卧口舌干燥乃曰前医者留白虎加人参汤可服否予曰白虎，虽云治口燥舌干若只此一句亦未然今此证不可服白虎者有三伤寒证云立夏以前立秋以下不可妄用一也。太阳证无汗而渴者，不可用二也。况病患阴证悉具其时春气尚寒三也。仲景云下利清谷急当救里宜四逆汤五两人参一两生姜十余片连须葱白九茎水五大盏同，煎至三盏，去滓，分三服一日服之至夜，则止手足温翌日大汗而解继之以理中汤数服而愈孙真人习业论云凡欲为太医必须精读甲乙素问黄帝针经明堂流注十二经络三候九部本草药性仲景叔和并须精熟如此方为太医不，则犹无目夜游动致颠陨执此用药者再思可矣！
阳证治验
真定府赵吉。夫年三十三，至元五月间，因劳役饮食失节，伤损脾胃，时发烦躁而渴，又食冷物过度遂病，身体困倦，头痛，四肢逆冷，呕吐而心下痞，医人不察，见其四肢逆冷，呕吐而心下痞，乃用桂枝末三钱、匕热酒调下，仍以绵衣覆之，作阴毒伤寒施治，须臾汗大出，汗后即加口干、舌涩、眼白时红，项强硬，肢体不柔和，小便淋赤，大便秘涩，循衣摸床，如发狂状。问之则言语错乱，视其舌则赤而欲裂，朝轻暮剧，凡七八日，家人辈悉谓危殆，不望生全，邻人吉仲完举予治之，诊其脉七八至，知其热证明矣！遂用大承气汤，苦辛大寒之剂，一两作一服，服之利下三行，折其胜势，翌日以黄连解毒汤，大苦寒之剂二两，徐徐服之，以去其热，三日后病十分中减五六，更与白虎加人参汤约半斤，服之泻热、补气，前证皆退，戒以慎起居节饮食，月余渐得平复。内经曰：凡用药者，无失天时，无逆气宜，无翼其胜，无赞其复，是谓至治。又云：必先岁气无伐天和，当暑气方盛之时，圣人以寒凉，急救肾水之原，补肺金之不足，虽有客寒伤人，仲景云用麻黄汤内加黄芩、知母、石膏之类，恐发黄发斑，又用桂枝汤之戒，况医以桂末，熟酒调服，所谓差之毫厘，谬以千里，逆仲景之治法。经云：不伐天和，不赞其复，不翼其胜，不失气宜，不然故疾未已，新病起矣！
用热远热从乎，中治。
友人刘巨源年六十五岁至正夏月因劳役饮食失节又伤冷冻饮料得疾医者往往以为四时证治之不愈逮十日请予治诊之右手三部脉沉细而微太阴证也。左手三部脉微浮而弦虚阳在表也。大抵阴多而阳少今所苦身体沉重四肢逆冷自利清谷引衣自覆气难布息懒言语此脾受寒湿中气不足故也。仲景言下利清谷急当救里宜四逆汤温之内经有用热远热之戒口干，但漱水不咽早晨身凉而肌生粟午后烦躁不欲去衣昏昏睡而面赤隐隐红斑见于皮肤此表实里虚故也。内虚，则外证随时而变详内外之证乃饮食劳倦寒伤于脾胃非四时之证明矣！治病必察其下今适当大暑之时而得内寒之病以标本论之时为标也。病为本也。用寒药，则顺时而违本用热药，则从本而逆时此乃寒热俱伤必当从乎，中治中治者温之是也。遂以钱氏白术散加升麻就本方加葛根甘草以解其斑少加白术茯苓以除湿而利小便人参藿香木香和脾胃进饮食　咀一两煎服再服斑退而利止身温而神出次服异功散治中汤辛温之剂一二服五日得平止药，或曰病虽稍愈勿药可乎，予曰药攻邪也。内经曰：治病以平为期邪气既去强之以药变证随起不若以饮食调养待其真气来复此不药而药不治而治之理旬日良愈（必察其下者谦甫谓时下之宜也。）
〔活〕
若病患寒热而厥，面色不泽，冒昧而两手忽无脉，或一手无脉者，必是有正汗也。多用绵衣裹手足令温暖，急服五味子汤，或兼与麻黄细辛甘草汤之类，服之　时，必有大汗而解矣！
五味子汤
治伤寒喘促脉伏而厥人参　麦门冬（去心）　杏仁（去皮尖）　生姜　陈皮（各二钱半）　大枣（二枚）　五味子（半两）
上㕮咀，水煎服。
〔戴〕阴阳之病，皆能发厥故有阳厥有阴厥皆病之深也。二厥惟阳厥易误当问其初得病如何若初得病头不痛四肢逆冷足多挛卧而恶寒，或汗自引衣。盖覆，或不渴，或利清谷，或小便自调人多惺惺而静此寒厥也。是为阴中之阴宜四逆汤附子理中汤。若初得病头痛身热外别有阳证至五六日方发厥其人虽厥，或畏热，或饮水，或扬手掷足烦躁不得眠大便秘小便赤多昏愦者此热厥也。是为阴中之阳宜白虎汤，或大承气汤热厥虽手足冷而指甲却暖不若寒厥并指甲俱冷此辨阴阳要法也。近有阳病自腰以上极热两脚常冷。盖三阴脉上不至头故头不疼三阳脉下不至足故足冷也。南阳谓伤寒手足必微冷若手足自温者系太阴也。说欠分晓若阳明手足安得微冷少阴厥阴而大冷安得言微冷，但当言三阴经少阴厥阴手足厥冷惟有太阴手足自温耳。
〔陶〕阴阳二厥治之一差死生立判阳厥者先自三阳气分因感寒邪起于头痛发热恶寒已后传进三阴血分变出四逆厥逆乍温大便燥实谵语发渴扬手掷足不恶寒反怕热，或腹痛后重泄利稠粘小便赤涩脉沉有力此见传经热证谓之阳厥阳极发厥者即阳证似阴外虽有厥冷内有热邪耳。盖因大便失下使血气不通故手温乍冷乍温也。如火炼金热极金反化水寒极水反成冰，而能载物厥微热亦微四逆散厥深热亦深大承气若不明此复投热药如抱薪救火。夫阴厥者，乃三阴血分自受寒邪初病无身热头痛就便恶寒四肢厥冷直至臂胫以上过乎，肘膝不温引衣蜷卧不渴兼，或腹痛吐泻小便清白，或战栗面如刀刮口吐涎沫脉沉迟无力此为阴经直中真寒证不从阳经传入谓之阴厥也。轻，则理中重，则四逆又有病自阳经传入目下系阴证而厥者亦阴厥也。且。夫人之手足乃胃土之末凡脾胃有热手足必热脾胃有寒手足必寒此理之常也。至于亢极反成兼化此又事之变也。学人于此宜致力也。
〔吴〕大抵伤寒发厥正气已极宜速加治。夫阳厥者必先因热甚不解而致刘河间谓肢体厥冷惟心胸有热大便秘者以凉膈散养阴退阳不宜速下若大便不秘者以黄连解毒汤主之。凡厥证可下者内有燥屎也。以手摩病患脐腹，或硬满，或痛者是也。若腹中转失气气出极臭者，或绕脐刺痛者以有燥屎也。轻，则调胃承气重，则大承气，或用凉水调下元明粉一二钱亦佳。或用鸡清入蜜水和一瓯调入好芒硝末二三钱最效大抵阳厥以脉滑别之，则无差也。凡阴厥者必先因肾气虚寒，或复着外寒，或误服寒凉之药，或误下之，则积阴盛于下微阳衰于上遂发厥逆其脉沉细而微按之全无者是也，宜四逆汤急温之冷甚者治例与阴毒同也。凡尸厥者经言少阴脉不至肾气微奔气促迫宗气反聚血结心下阳气退下热归阴股而为尸厥也。急宜刺期门巨阙昔扁鹊治　虢太子病尸厥针三阳五会穴而愈。盖以阳脉下坠阴脉上争宗气聚而不通上有绝阳之络下有破阴之纽破阴绝阳之色以发脉乱故形静厥冷昏沉如死人之状名曰尸厥宜阴毒例中求之凡伤寒寒热而厥面色不泽冒昧两手无脉，或一手无脉此将有好汗出如亢阳欲雨之状多用绵衣包暖手足急用五味子汤，或兼与桂枝麻黄各半汤汗之而愈，若脉不至汗不出者死。
针灸
治伤寒手足逆冷　大都（一分）伤寒六脉俱无　复溜（补大回六脉）　合谷　中极　支沟（一寸半此穴和脉绝穴）　复溜（顺骨而下）　巨阙（三寸三分）　气冲（灸七壮）。
尸厥
少阴脉不至肾气微少精血奔气促迫上入胸膈荣气反聚血结心下阳气退下热归阴股与阴相动令身不仁此为尸厥当刺期门。
〖少腹满〗
（少腹急）脐下为少腹。夫胸中满心下满皆气也。腹满者多有燥屎也。少腹满者有物聚也。盖身半以上同天之阳身半以下同地之阴清阳出上窍浊阴出下窍故在上满者气也。在下满者物也。物者溺与血尔邪结下焦，则津液不通血气不行，或溺，或血流滞而胀满也。若小便利者蓄血之证小便不利溺涩证也。俱是热病惟冷结膀胱少腹满一证为寒病有手足厥冷为可辩太阳伤寒表不解干呕发热而咳，或小便不利少腹满者小青龙去麻黄加茯苓汤主之。（详咳）太阳病六七日表证仍在脉微而沉反不结胸其人发狂者以热在下焦少腹当硬满小便自利者下血乃愈所以然者，以太阳随经瘀热在里故也。抵当汤主之。
（〔成〕太阳经也。膀胱府也。此太阳瘀热随经入腑者也。六七日者邪气传里之时也。脉微而沉邪气在里之脉也。表证仍在者，则邪气犹浅当结于胸中若不结于胸中其人发狂者热结在膀胱也。经曰：热结膀胱其人如狂此发狂，则热又深也。少腹硬满小便不利者，为无血也。小便自利者血证谛也。与抵当汤以下蓄血）伤寒有热少腹满应小便不利今反利者，为有血也。当下之不可余药宜抵当丸。
（〔成〕伤寒有热少腹满是蓄血于下焦若热蓄津液不通，则小便不利其热不蓄津液而蓄血不行小便自利者，乃为蓄血当与桃仁承气汤抵当汤下之然此无身黄屎黑又无喜忘发狂是未至于甚，故不可与其余驶峻之药也。可与抵当丸小可下之也。）太阳病身黄脉沉结少腹硬小便不利者，为无血也。小便自利其人如狂者血证谛也。抵当汤主之。（身黄脉沉结少腹硬小便不利者胃热发黄也。可与茵陈汤身黄脉沉结少腹硬小便自利其人如狂者非胃中瘀热为热结下焦而为蓄血也。与抵当汤以下蓄血）太阳病重发汗而复下之不大便五六日舌上燥而渴日晡所小有潮热从心下至少腹硬满而痛不可近者大陷胸汤主之。（活人曰昼夜谵语喜忘少腹满小便不利男子为瘀血妇人为热入血室抵当汤）厥阴　尺寸脉微缓者厥阴受病也。当六七日发其证少腹烦满而囊缩病者，手足厥冷言我不结胸小腹满按之痛者此冷结在膀胱关元也。（小腹下焦所治当膀胱上口主分别清浊，或用真武汤）胁下素有痞连在脐旁痛引少腹入阴筋者名脏结死，或云此有动气犯汗吐下者死。
少腹急
太阳病不解热结膀胱其人如狂血自下下者愈其外不解者尚未可攻当先解外外解已，但少腹急结者，乃可攻之宜桃核承气汤（下血抵当汤解表桂枝汤太阳膀胱经也。太阳经邪热不解随经入腑为热结膀胱其人如狂者，为未至于狂，但不宁尔经曰：其人如狂者以热在下焦太阳多热热在膀胱必与血相搏若血不为蓄为热迫之，则血自下血下，则热随血出而愈若血不下者，则血为热搏蓄积于下而少腹急结乃可攻之与桃核承气汤下热散血。内经曰：从外之内而盛于内者先治其外后调其内此之谓也。）身重少气少腹里急，或引阴中拘挛热上冲胸为阴阳易病（治见本门）。
〖囊缩〗
（仲景无治法今采南阳海藏治法补之）扁鹊曰：舌卷囊缩者死。孙真人曰：阴阳易病卵缩，则舌吐出死凡囊缩有热极而缩者有冷极而缩者凡热极者有可下冷极者，宜急温之下之宜大承气汤温之宜附子四逆加茱萸汤并艾灸关元气海葱熨等法治之。
〔活〕伤寒六七日烦满囊缩其脉尺寸俱微缓者足厥阴肝经受病也。厥阴病其脉微浮为欲愈不浮为未愈宜小建中汤脉浮缓者必囊不缩外证必发热恶寒似疟为欲愈宜桂枝麻黄各半汤。若尺寸俱沉短者，必是囊缩毒瓦斯入腹宜承气汤下之大抵伤寒病脏腑传变阳经先受病故次传入阴经以阳主生故太阳水传足阳明土土传足少阳木为微邪也。阴主杀故木传足太阴土土传足少阴水水传足厥阴木至六七日当传厥阴肝木必移气克于脾土脾再受邪，则五脏六腑皆因而危殆荣卫不通耳聋囊缩不知人而死矣！速用承气汤下之可保五生一死古人云：脾热病，则五脏危又土为木贼，则死若第六七日传厥阴脉得微缓微浮为脾胃脉也。故知脾气全不受克邪无所容否极泰来荣卫将复水升火降，则寒热作而大汗解矣！
〔海〕厥阴证者烦满囊缩大小便不通发热引饮腹满尺脉微缓烦者火也。满者木也。虽不吐蛔囊缩，但急者木也。火与木相合四肢厥逆而爪甲青大小便不通道塞也。发热引饮邪气在里宜温之下之以上诸证大小便俱通地道不塞不发渴不引饮邪不在里，则宜温之灸之，则里外相接以复阳气宜服正阳散。
正阳散方
麝香（一钱细研，性辛温，治腹急满痞风毒）　干姜（炮）　甘草（炙各二钱半）　附子（一两炮，去皮脐，味辛咸温，治风利窍，疗腹满囊缩）　皂荚（二两酥炙，去皮弦，味咸温）
上为细末，每服二钱，白汤调温服。
回阳丹
硫黄（半两，味酸，温大热，治心腹肿，聚邪气冷癖左胁，气咳上气，脚冷无力）　附子（炮半两）　木香（半两味辛温疗肌中偏寒生气不足乏精）　全蝎（半两味甘辛治一切风）　荜澄茄（半两，味辛，温治皮风，心腹气胀）　吴茱萸（洗炒，半两，味辛温大热，治中风遂邪，诸食不消，气逆，利五脏顺气）　干姜（炮二钱半）
上为末，酒糊为丸，如梧桐子大，生姜汤下，三五十丸，并二三服，并热投之衣被取汗。
〖阴毒〗
仲景，但名阴毒主发表。
阴毒之为病面青身痛如被杖咽喉痛五日可治七日不可治升麻鳖甲汤去雄黄蜀椒主之。（方见阳毒）
〔王〕
考之仲景书，虽有阴毒之名，然其所叙之证，不过面目青身痛如被杖，咽喉痛而已，并不言阴寒极甚之证，况其所治之方，亦不过升麻、甘草、当归、鳖甲而已，并不用大温大热之药，是知仲景所谓阴毒者，非阴寒之病，乃是感天地恶毒，异气入于阴经，故曰阴毒耳。后之论者，遂以为阴寒极甚之证，称为阴毒，乃引仲景所叙面目青身痛如被杖，咽喉痛数，语并而言之，却用附子散、正阳散等药以治。窃谓阴寒极甚之证，固亦可名为阴毒，然终非仲景所以立名之本，意观后人所叙阴毒，与仲景所叙阴毒，自是两般，岂可混论，后人所叙阴毒，亦只是内伤冷物，或不正暴寒所中，或过服寒凉药所变，或内外俱伤于寒而成耳。非天地恶毒异气所中者也。
活人更名阴毒伤寒主退阴
阴毒甘草汤
治伤寒时气初得病一二日便结成阴毒，或服药后六七日以上至十日变成阴毒身重背强腹中绞痛咽喉不利毒瓦斯攻心心下坚强短气不得息呕逆唇青面黑四肢厥冷其脉沉细而疾身如被杖咽喉痛五六日可治七日不可治甘草（炙）　桂枝（去粗皮）　升麻　当归（各五钱）　雄黄（二钱半）　蜀椒（去闭口者炒去汗及子五钱）　鳖甲（酥炙一两半）
上㕮咀，水煎服如人行五里许更进一服覆取汗毒从汗出即愈若未汗再服。
始得阴毒脉沉细疾　许
阴毒本因肾气虚冷因欲事，或食冷物后伤风内既伏阴外又感寒，或先感外寒而后伏阴内外皆阴，则阳气不守遂发头痛腰重腹痛眼睛痛身体倦怠而不甚热四肢逆冷额上及手背冷汗不止，或多烦渴精神恍惚如有所失，或可起行不甚觉重诊之，则六脉俱沉细而疾尺部短小寸口，或无六脉俱浮大，或沉取之大而不甚疾者非阴证也。若服凉药过多，则渴转甚躁转急有此证者急服还阳退阴之药即安惟补虚和气而已宜服正元散退阴散五胜散阴证不宜发汗如气正脉大身热未瘥者用药发汗无妨。
正元散
治伤寒，如觉风寒吹着，四肢头目骨节疼痛，急服此药，如人行五里许，再服，连进三服出汗，立瘥。若患阴毒伤寒，入退阴散五分同煎，或伤冷伤食，头昏气满，及心腹诸疾，服之无有不效。
麻黄（去节）　陈皮　大黄（生）　甘草　干姜　肉桂　芍药　附子　吴茱萸　半夏（制各等分）
上㕮咀，麻黄加一半，茱萸减一半，为末，每服一钱，水一盏，姜三片，枣一枚，煎七分，热服，以衣被盖覆取汗，切须候汗干去之，如阴毒不可用麻黄，免更出汗。
退阴散
治阴毒伤寒手足逆冷脉沉细头痛腰重连服三次小小伤冷每服一字入正元散同煎入盐一捻阴毒伤寒咳逆煎一服细细热呷病止川乌　干姜（各等分）上为粗末炒令转色放冷再捣为细末每服一钱水一盏盐一捻，煎至半盏，去滓，温服。
五胜散
治伤寒头痛壮热骨节疼痛昏沉困倦咳嗽鼻塞不思饮食兼治伤寒夹冷气并慢阴毒神效白术（一两半）　甘草　五味子　石膏（各一两）　干姜（三两半）
上㕮咀，每服五钱水一盏入盐少许同煎服如冷气相夹入姜枣煎，或治阴毒病入艾叶少许煎服。
海　白术散
治阴毒伤寒心闷烦躁四肢厥冷川乌（炮去皮脐）　桔梗　附子（炮）　白术　细辛（各一两）　干姜（炮半两）
上㕮咀，或末之白汤调下一钱匕。
罗　正阳散
治阴毒伤寒手足厥冷指甲青色体冷脉沉细而微神效上用憨葱四五枝陈蜂房四五个烧存性为细末用憨葱捣和丸如弹子大，手心内握定用手帕紧扎须臾汗出以绵被覆。盖如手心热甚休教解开如服药先服升麻汤五钱连须葱三枝生姜五片水二大盏，煎至一盏，去滓，温服被覆取汗，则愈。
阴毒渐深爪青面黑脉七至沉细
积阴感于下，则微阳消于上故其候，四肢沉重，逆冷腹痛转甚，或咽喉不利，或心下胀满结硬躁渴虚汗不止，或时狂言爪甲面色青黑六脉细而一息七至以来有此证者速宜于气海关元二穴灸二三百壮以手足温暖为效仍服金液丹来苏丹五胜散还阳散退阴散。
玉女散
川乌（去皮脐冷水浸七日薄切晒干纸袋盛之有患者取研末一大钱入盐一小钱水一盏，煎至七分服压下阴毒所注如猪血相似未已再进一服效）。
还阳散
治阴毒面青四肢逆冷心躁腹痛用硫黄末新汲水调下二钱良久，或寒一起，或热一起更看紧慢再服汗出瘥。
附子回阳散
（良方）　治阴毒伤寒面青四逆及脐腹　痛身体如冰并一切卒暴冷气上用附子二枚炮制去皮脐捣为细末每服三钱匕取生姜自然汁半盏冷酒搅匀共一盏调服更以冷清酒一盏送下少时更进一服良久脐下如火遍身和暖为度。
〔活〕返阴丹
治阴毒伤寒心神烦躁头疼四肢逆冷硫黄（五两另研）　附子（炮去皮脐）　干姜（炮）　桂心（各半两）　硝石（另研）　太阴元精石（别研各二两）上用生铁铫先铺元精末一半次铺硝石末一半中间下硫黄末又着硝石一半。盖硫黄却以元精石末。盖上用小盏合好用三斤炭火烧令得所勿令烟出细研似面后三味捣罗为末与前药同研令匀软饭和丸如桐子大每服十五丸至二十丸煎艾汤下频服汗出为度病重，则三十丸此方甚验喘促与吐逆者入口便住又服此药三五服不退者更于脐下一寸灸之须是昼夜大段不住手灸不限多少壮数灸之艾炷勿令小小，则不得力若其人手足冷少腹硬即于脐下两边各开一寸各安一道三处齐下火灸之仍与当归四逆汤并返阴丹亦须频服内外通透方得解若迟误即死矣！又若阴证加以少腹不通及阴囊缩入少腹绞痛欲死者更于脐下二寸石门穴急灸之仍须与返阴丹当归四逆东加吴茱萸生姜慎勿与寻常利小便冷滑药。
火焰散
治伤寒恶候舶上硫黄　黑附子（去皮生用）　新腊茶（各一两）
上为细末，先用好酒一升调药摊入新碗中于火上荡干合在瓦上每一碗下烧熟艾一拳大以瓦　起无令着火直至烟尽候冷即刮取研入瓷盒内盛每服二钱酒一盏共煎七分有火焰起勿讶伤寒阴毒者四肢冷脉沉细，或吐泻五心烦躁胸中结硬，或转早伏阴在内汤水不得下，或无脉先吃一服如吐却更进一服服后心中热其病已瘥下至脏腑中表未解者浑身壮热脉气洪大便，宜用发表药，或表解者更不发热便得眠睡浑身有汗若少有痞结脉实方可用下膈行脏腑药渐用调和元气补治脾胃汤散服此药三服不应者，不可治也。
阴毒沉困脉八至附骨方有
阴毒沉困之候与前后渐染之候皆同而更加沉重六脉附骨取之方有按之即无一息至以上，或不可数至此则药饵难为功矣！但于脐下灼火艾如枣大三百壮以来手足不和暖者，不可治也。倘复和缓以前硫黄及热药助之若阴气散阳气来，则渐减热药而和治之以取瘥也。
〔活〕葱白慰法
治阴虚阳脱体冷无脉气息欲绝不省人事及伤寒阴厥百方不效者用葱以索缠如臂大切去根及叶惟存白长二寸许如大饼样先以火　一面令通热勿令着火乃以热面熨病患脐上连脐下又以熨斗满贮火熨之令葱饼中热气郁入肌肉内须臾作三四饼一饼坏不可熨又易一饼良久病患当苏手足温有汗即瘥更服四逆汤以温其内。
〔海〕治阴证诸药不效并汤水不下体冷脉绝气息短不知人用葱白熨法又不若用酽醋拌麸皮炒热注布袋中蒸熨之比上法尤速。
代灸涂脐膏
附子　马兰子　蛇床子　吴茱萸　肉桂（各等分）
上为细末，可用白面一匙药末一匙生姜自然汁煨成膏摊纸上圆三寸许贴脐下关元气海自晚至晓其火力可代灸百壮腰痛亦可贴之一法用丁香荜茇干姜牡蛎烧灰放手心中以唾津调如泥以手掩其阴至暖汗出为度阴毒伤寒四肢逆冷者用吴茱萸不拘多少为细末温酒和匀生绢袋盛之热熨脚心令通畅愈若以汤煎温药渫洗以接四肢亦可。
回生神膏
（良方）　治男女阴毒伤寒外接法牡蛎（　粉）　干姜（炮各一钱）
上为细末，男病用女唾调手内擦热紧掩二卵上得汗出愈女病用男唾调手内擦热紧掩二乳上得汗出愈卵与乳男女之根蒂坎离之分也。阴证大小便不通及诸杂证阴证大小便不通者并宜此外治法数日不通为急非急者勿用。
阴中伏阳
破阴丹
硫黄　水银（各一两）　陈皮　青皮（各半两）上将硫黄先入铫子内熔开次下水银用铁杖子打匀令无星倾入黑茶盏细研入二味面糊丸如桐子大每服三十丸如烦躁冷盐汤下阴证艾汤下良效有人初得病四肢逆冷脐下筑痛身疼如被杖。盖阴证也。急服金液破阴来复等丹其脉遂沉而滑沉者阴也。滑者阳也。病虽阴证而见阳脉有可生之理仲景所谓阴病见阳脉者生仍灸气海丹田百壮手足温温阳回得汗而解，或问滑沉之状如何便有生理予曰仲景云翕奄沉名曰滑何谓也？沉为纯阴翕为正阳阴阳和合故名曰滑古人论脉滑虽曰往来前却流利旋转替替然与数相似仲景三语而足也。此三字极难晓翕合也。言张而伤合也。故曰翕为正阳沉言忽降而下也。故曰沉为正阴方翕而合俄降而沉奄为忽忽间仲景云滑脉可为谛当矣！其言皆有法故读者难晓宜细思之。
霹雳散
治伤寒阴胜隔阳其人必躁热而不欲饮水是也。上用附子一枚烧灰存性为末作一服蜜水调下而愈此逼散寒气然后热气上行而汗出乃愈。
〔陶〕阴毒病手足指甲皆青脉沉细而急者四逆汤无脉者通脉四逆汤阴毒甘草汤真武汤浓朴丸白术汤肉桂散皆可选用。
正阳回阴
霹雳散正元散天雄散附子散
劫
金液丹
熏
逆冷囊缩者以炒豆投热醋中如法熏之
熨法灸法
一伤寒直中阴经真寒证，或阴毒证身如被杖腹中绞痛呕逆沉重不知人事四体坚冷如石手指甲唇青药不入口六脉沉细，或无脉欲绝者将葱一握切去根叶取白三寸许捣如饼先用麝香半分填脐中后放葱饼脐上以火熨之连换三四饼稍醒灌入生姜汁服回阳救急汤，如不醒再灸气海关元二三十壮使热气通于内逼邪外出以复阳气如用此法手足温和汗出即醒者有生意也。手足不温汗不出不醒人事者不能起矣！
〔吴〕或问阴毒伤寒用附子汤冷服何也？此。盖阴极于下阳浮于上之治法也。予曾治一人伤寒十余日脉沉细手温而足冷大便不通面赤呕烦渴药不能下惟喜凉水一二口，或西瓜一二块食下良久而复吐出此阴寒于内逼其浮阳失守之。火聚于胸中上冲咽嗌故为面赤呕烦也。遂用附子大者一枚以生姜自然汁和白面包里煨熟去面取附子去皮尖切作八片又以人参三钱干姜炮三钱水二钟煎取一钟浸于冷水中待药冷与之即愈按内经曰：若调寒热之逆冷热必行，则热药冷服下嗌之后冷体既消热性即发由是病气随愈呕烦皆除情且不违而致大益此之谓也。盖近世患阴证伤寒往往疑似参差初便不敢用附子直待阴极阳竭而用之，则为迟矣！大抵治法有是病投是药，岂可狐疑而误治哉！且夹阴伤寒先因欲事伏阴于内却又着寒内外皆阴阴气独盛，则阳气以衰故脉沉而足冷也。必须急用人参健脉以益元气为主佐以附子温肾经散寒邪以退阴而回阳也。若舍此二味不用将何以救之哉！古之谚曰伤寒偏死下虚人诚哉！斯语许学士论必以真气为主。盖真气乃人命之根蒂也。若不察真气之虚实而欲急攻其热，或施汗下，或多用寒凉之药攻热未愈阴寒复生病至危殆良可悲矣！又方　用雄鸡血滴入无灰热酒内饮之以衣被温覆取汗。

卷五·合病并病汗下吐后等病  ——————————————————————————————————————————————————————————————————————————————————————————

合病并病汗下吐后等病  ***************************
表里合病必下利
太阳（汗）与阳明合病，必自下利，葛根汤主之。不下利，但呕者葛根加半夏汤主之。太阳（和）与少阳合病自下利者，与黄芩汤。若呕者，黄芩加半汤生姜汤主之。阳明与少阳合病必下利脉滑而数者有宿食也。当下之宜大承气汤（俱详下利）。
并病
二阳（汗）并病太阳出汗不彻因转属阳明自汗不恶寒太阳证不罢面赤躁烦短气者更发汗，则愈二阳（下）并病太阳证罢潮热谵语者下之，则愈（论见谵语）太阳（刺）少阳并病项强眩冒心下硬如结胸者刺胸俞肝俞（论见项强）。
合并病  ***************************
合并两经俱病并，则一经证罢而并归于一经也。太阳与阳明合病有三证其邪凑有浅深之殊故用药有汗下和解之异治见各条三阳合病有二证其一证用白虎汤其一证无治法后人用小柴胡白虎之类，盖此二证俱有三阳之候，故不可汗下二阳并病有二证表未解者汗之表已解有里证者下之太阳与少阳并病有三证其一由误下以致心下硬成结胸其一项强如柔痉状心下硬如结胸刺肺俞肝俞慎勿发汗，汗则谵语不止宜刺期门其一心下硬项强而眩者刺大椎肺俞不宜下也。
〖合病〗
太阳（汗）与阳明合病胸满而喘者，不可下麻黄汤太阳（解肌）与阳明合病自下利葛根汤不下利，但呕者葛根加半夏（或曰由太阳表未罢而阳明里又至两阳合病热甚于表乘虚渐攻于里故下也。其不下利而呕者邪气虽攻里未入于胃，但气逆而呕故加半夏以止呕逆庞氏曰外证必头痛腰疼肌热目疼鼻干也。脉浮大太阳受病也。长者阳明也。头腰太阳也。肌目鼻阳明也。）太阳与少阳合病自下利者与黄芩汤。若呕者黄芩加半夏汤（或曰此表实里虚热入攻里故自下利若兼痰饮，则呕也。）阳明少阳合病必下利脉长者，为顺脉眩者，为负负者克贼也。脉滑而数者有宿食大承气汤（或曰阳明土少阳木其脉弦者木乘土也。不弦者不负也。负者必死若滑而数者有宿食非负也。故宜下）三阳合病腹满身重难以转侧口不仁面垢谵语遗尿不可汗下若自汗者，白虎汤三阳合病脉浮大见关上，但欲眠目合，则汗小柴胡白虎汤（或曰此二证俱有三阳之证此不可汗下）。
〖并病〗
二阳（解肌）并病太阳初得时汗之不彻转属阳明续自微汗不恶寒大柴胡汤。若太阳证不罢不可下可少发汗设面色缘缘正赤阳气怫郁在表汗之不彻其人烦躁短气不知痛处宜更发汗，则愈葛根汤二阳（下）并病太阳证罢潮热手足汗大便难谵语者大承气汤太阳少阳并病反下之成结胸心下硬下利不止水浆不下心烦生姜泻心汤小陷胸汤太阳（刺）与少阳并项强痛，或眩冒时如结胸心下痞硬刺大椎第一间肺俞肝俞不可汗，汗则谵语不止刺期门太阳少阳并病心下硬项强而眩者刺大椎肺俞慎勿下。
〔赵〕愚尝疑合病并病之难明也。久矣！姑释之。盖合病者，二阳经，或三经同受病之病不传者也。并病者，一阳经先受病又过一经病之传者也。且如太阳阳明并病一证若并而未尽是传未通，尚有表证仲景所谓太阳证不罢面色赤阳气怫郁在表不得越烦躁气短是也。犹当汗之以各半汤。若并之已尽是谓传过仲景所谓太阳证罢潮热手足汗出大便硬而谵语者是也。法当下之以承气汤是知传，则入腑不传，则不入腑所以仲景论太阳阳明合病止出三证如前太阳阳明并病，则言其有传变如此也。又如阳经互相合病皆自下利仲景于太阳阳明合病，则主以葛根汤太阳少阳合病主以黄芩汤少阳阳明合病主以承气汤至于太阳少阳并病其证头项强痛眩冒如结胸心下痞硬当刺大椎肺俞肝俞不可汗下太阳阳明并病已见上论，但三阳合病仲景无背恶寒语句虽别有口燥渴心烦背微恶寒者，乃属太阳证而非三阳合病也。活人言三阳合病背恶寒者非也。三阳若与三阴合病即是两感所以三阴无合病例也。
〔张〕夫并者，乃催并督并之义非吞并相就之理然催并系去声吞并之并乃上声史记曰始皇初并天下即此理也。夫并之理乃前病未解后病已至有逼相并之义故曰并病也。经曰：太阳与少阳并病头项强痛，或眩冒云云如果并作一家，则仲景不具两经之证而言也。其非并字明矣！。又曰：，或云三阳合病有太阳阳明有正阳阳明有少阳阳明似乎，重出予曰各有所指，不过表里之分耳。夫三阳合病在表三阳阳明病在里事在两途即非重出在表者，宜解散以痊安在里者非攻下，则不可然表里证治迥各不同惟编目有似乎，重出。
发汗后不解  ***************************
伤寒初感始以太阳，故以发汗，为首汗行如雨散云其病乃愈倘汗行不解者，或表邪未尽，或热邪传里，或邪气收乘虚内客故有汗后而不解者发汗病不解反恶寒虚也。芍药甘草附子汤太阳病发热汗不解仍发热心下悸振振欲擗地真武汤发汗后身疼痛脉沉者桂枝加芍药人参新加汤太阳发汗遂漏不止其人恶风小便难四肢拘急难以屈伸桂枝加附子汤大汗出热不去内拘急四肢疼下利恶寒四逆汤发汗过多冒心心下悸欲得按桂枝甘草汤汗后腹胀满浓朴生姜人参汤太阳病发汗后大汗出胃中干燥不得眠欲饮水者少少与之，则愈，若脉浮小便不利微热消渴者五苓散发汗已脉浮数烦渴五苓散服桂枝汤脉洪大与桂枝汤如前法若形如疟日再发汗出必解麻黄汤发热汗出不解心中痞硬呕吐不和大柴胡汤服桂枝汤大汗出大烦渴不解脉洪大白虎加人参汤发汗后脐下悸欲作奔豚茯苓桂枝甘草大枣汤发汗后不恶寒，但恶热蒸蒸发热者实也。谓胃承气汤发汗后不可更行桂枝汗出而喘无大热者麻杏仁甘草汤。
下后不解  ***************************
去伤寒之邪，不过汗吐下之三法也。三法得当病势易衰，则愈矣！三法失宜病势危恶传变不已诚可虑也。况发汗吐下后邪气乘虚而未散，或壅窒而未尽，则当量其虚实以治之先贤谓知邪气之虚实发汗吐下之不瘥温补针艾之适当，则万全之功可得矣！若过经者以六日传六经七日为一候若不愈十三日乃再传经尽所以谓之过经也。伤寒五六日大下后身热不去心中结痛未欲解也。栀子豉汤下后心烦腹满卧起不安栀子浓朴汤阳明病下之心中懊憹而烦栀子豉汤。若有燥屎者大承气汤太阳病下后脉促胸满桂枝去芍药汤微恶寒者去芍药方中加附子医以丸药下之身热不去微烦栀子干姜汤太阳病桂枝证医反下之利遂不止脉促者表未解喘而汗出者葛根黄连黄芩汤服桂枝汤，或下之仍头痛项强无汗翕翕发热心下满微痛小便不利桂枝去桂加茯苓白术汤太阳病过经十余日二三下之呕不止心中微烦大柴胡汤下之六七日大下后寸脉沉而迟手足厥逆下利脉不至咽喉不利吐脓血泻利不止为难治。麻黄升麻汤。
汗吐下后不解  ***************************
五六日已，发汗复下，胸胁满微结，小便不利，渴而不呕，但头汗出，往来寒热，心烦，为未解，柴胡桂姜汤。太阳汗吐下解后，心下痞硬，噫气不除者，旋复代赭石汤。太阳先发汗不解，而复下之，脉浮者，则知病在外，当须解外，桂枝汤发汗。若下之，病仍不解，烦躁不得眠，茯苓四逆汤。大汗若大利而厥者，四逆汤。下后复发汗，昼日烦躁不得眠，夜而安静不呕不渴，无表证，脉沉微，身无大热，干姜附子汤。下后复发汗必振寒，脉微细，此内外俱虚也。伤寒本寒，后复吐下之，食入口即吐，干姜黄连黄芩人参汤。发汗吐下后，虚烦不得眠，剧者反复颠倒，心中懊，栀子豉汤。发汗若下之，烦热胸中窒，栀子豉汤。吐下后不大便五六日至十余日日晡发潮热不恶寒独语如见鬼状循衣摸床脉弦者生涩者死，但发热谵语者大承气汤吐下后腹胀满邪热入胃也。调胃承气汤太阳吐下后微烦小便数大便硬小承气汤吐下后七八日不解结热在里表里俱热时时恶风大渴舌上干躁烦欲饮水白虎加人参汤吐下后心下逆满气上冲胸头眩脉沉紧发汗，则动经身为振摇，茯苓桂枝白术甘草汤。
喘  ***************************
〔成〕肺主气形寒饮冷，则伤肺故其气逆而上行冲冲而气急喝喝而息数张口抬肩摇身滚肚是为喘也。有邪在表致气不利而喘者麻黄汤桂枝加浓朴杏子汤有水射肺而喘者小青龙汤发汗后饮水多必喘以水灌之亦喘及伤寒心下有水气干呕发热而咳，或喘者小青龙去麻黄加杏仁是欲发散水寒也。经曰：喘而汗出者与葛根黄芩黄连汤以利之（此邪气内攻气逆不利因喘而汗出见其邪气在里也。虽表未解未可和之）汗出而喘者与麻黄甘草石膏汤以发之（此外邪壅盛使气不利汗出而喘不已见其邪气在表也。虽经汗下亦可发之）若伤寒止于邪气在表而喘者心腹必濡而不坚设，或腹满而喘，则又为可下之证经曰：短腹气满而喘有潮热者此外欲解可攻里也。又汗出发润喘不休者，为肺绝身汗如油喘而不休为命绝直视谵语喘满者死。是皆不治之喘也。太阳　病（汗）头痛发热身痛腰痛骨节痛恶风无汗而喘麻黄汤太阳与阳明合病喘而胸满者，不可下麻黄汤。
〔许〕有人病伤寒脉浮而长喘而胸满身热头痛腰脊强鼻干不得卧予曰太阳阳明合病仲景云中有三证下利葛根汤不下利呕逆者，加半夏喘而胸满者麻黄汤也。治以麻黄汤得解伤寒表不解心下有水气干呕发热而咳，或喘者小青龙汤（方见太阳病）发汗后饮水多必喘以水灌之亦喘（喘肺病饮水多而喘者饮冷伤肺也。以冷水灌洗而喘者形寒伤肺也。或用小青龙加杏仁猪苓汤）伤寒心下有水气咳而微喘发热不渴服汤已渴者此寒去欲解也。小青龙汤喘家有汗桂枝汤加浓朴杏仁佳（太阳病为诸阳主气风甚气壅，则生喘也。与桂枝汤以散风加浓朴杏仁以降气）太阳病下之微喘者表未解故也。桂枝加浓朴杏仁汤主之。（下后大喘，则为里气大虚邪气传里正气将脱也。下后微喘，则为里气上逆邪不能传里犹在表也。与桂枝汤以解外加浓朴杏仁以下逆气）。
桂枝加浓朴杏仁汤方
桂枝（去皮）　芍药　生姜（切各三两）　浓朴（炙去皮）　甘草（炙各二两）　杏仁（去皮尖五十枚）　大枣（十二枚擘）
上七味，以水七升，煮取三升，去滓，温服一升，发汗后不可更行桂枝汤汗出而喘无大热者可与麻黄杏仁甘草石膏汤主之。
（〔成〕发汗后喘当作桂枝加浓朴杏仁汤汗出，则喘愈令汗出而喘为邪气壅甚桂枝汤不能发散，故不可更行桂枝汤汗出而喘有大热者内热气甚也。无大热者表邪必甚也。与麻黄杏子甘草石膏汤以散其邪张　予观仲景常言发汗后乃表邪悉解止余一证而已故言不可更行桂枝汤今汗出而喘无大热乃上焦余邪未解当用麻黄杏仁甘草石膏汤以散之。夫桂枝加浓朴杏仁汤乃桂枝证悉具而加喘者用之注言汗出而喘以为邪气壅甚非桂枝所能发散此误也。况身无大热更无证何故复言表邪必甚其后章下后不可更行桂枝汤条下注曰汗下虽殊既不当损正气，则一其言有至理存焉可见汗后所注之误矣！原其理当时因事发机前后失于照应故有此等之弊也。）下后不可更行桂枝汤。若汗出而喘无大热者可与麻黄杏仁甘草石膏汤（〔成〕上条云发汗后不可更行桂枝汤汗出而喘无大热者，为与此证治同汗下虽殊既不当损正气，则一邪气所传既同遂用一法治之。经所谓若发汗若下若吐后是矣！）
麻黄杏仁甘草石膏汤方
麻黄（四两去节）　杏仁（五十枚去皮尖）　甘草（炙二两）　石膏（半斤碎绵裹）
上四味，以水七升，先煮麻黄减二升，去上沫，纳诸药，煮取二升，去滓，温服一升，（肝苦急急食甘以缓之风气通于肝风邪外甚，故以甘剂发之）太阳病（和解）桂枝证医反下之利遂不止脉促者表未解也。喘而汗出者葛根黄芩黄连汤（方见下利）阳明　中风（汗）口苦咽干腹满微喘发热恶寒脉浮而紧若下之，则腹满小便难麻黄汤阳明脉浮无汗而喘者发汗，则愈宜麻黄汤阳明病（和）脉浮而紧咽燥口苦腹满而喘发热汗出不恶寒反恶热身重白虎汤五苓散伤寒四五日脉沉而喘满沉为正里而反发其汗津液越出大便为难表虚里实久，则谵语（邪气入内之时得脉沉而喘满里证具也。则当下之反发其汗令津液越出胃中干燥大便必难久，则屎燥必发谵语也。大承气汤）阳明病脉迟虽汗出不恶寒者其身必重短气腹满而喘有潮热者此外欲解可攻里也。手足　然而汗出者此大便已硬也。大承气汤主之。病患小便不利，大便乍难乍易时有微热喘冒不能卧者有燥屎也，宜大承气汤。
诊
伤寒吐下后不大便潮热若剧，则不识人循衣摸床微喘直视脉弦者生涩者死。（详循衣摸床）湿家下后额汗微喘大小便利者死。（论见体痛）少阴病息高者死。（详见厥利论见欲寐）厥冷无脉灸之不还反微喘者死。（详见厥利）直视谵语喘满者死。（论见谵语）脉浮洪汗出如油发润喘不休为命绝。
附：
〔活〕阴证喘促者返阴丹主之。四肢逆冷喘促入口便佳（方见阴毒）病患小渴与水剧饮之致停饮心下满结者喘死甚众当以五苓散，或陷胸丸主之。（方见渴及结胸）
〔戴〕喘嗽有阴阳太阳经喘嗽略于前本经言之详见嗽门少阳有嗽无喘有喘非少阳也。其见少阳证而喘者，宜小柴胡汤加北五味子六分干姜四分阳明有喘无嗽有嗽非正阳明也。其阳明证喘有潮热者，宜大承气汤阴证喘惟少阴有之若，四肢沉重，疼痛小便如常大便自利而嗽者真武汤去芍药加北五味干姜各半钱细辛三钱此阴中之阴若四肢厥逆腹中痛泄利下重而咳四逆东加北五味干姜各半钱下利呕渴身烦不得眠而咳嗽者猪苓汤此阴中之阳诸阴喘促最为危证，宜用返阴丹。
〔吴〕凡表有寒发喘者脉浮紧恶寒身疼无汗也，宜麻黄汤汗之若表有风发喘者脉浮缓恶风自汗也，宜桂枝汤加浓朴杏仁主之。凡阳明内实不大便腹满短气发潮热而喘者大柴胡加浓朴杏仁汤，或小承气汤凡阴证厥逆脉沉细而微气促而喘无汗者，宜四逆东加五味杏仁凡虚人脉伏若手足逆冷而喘者五味子汤凡暴冒风寒脉浮无汗而喘苏沈九宝汤凡热盛有痰脉弦数而喘不可汗不可下以小柴胡汤加知母贝母栝蒌仁胸满者，加枳壳桔梗心下满者，加枳实黄连舌燥饮水而喘者，加知母石膏主之。古人云：诸喘为恶故非轻也。华佗曰盛，则为喘。盖非肺气盛也。乃肺中之邪火盛也。所以泻白者泻肺中之火也。非泻肺也。又为泻心汤乃泻心下之痞满者也。卫生宝鉴曰凡看文字有余当认作不足者。盖受病为不足病气为有余也。五味子汤（方见厥门）。
苏沈九宝汤
桑白皮（上）　甘草（下）　大腹皮（下）　官桂（下）　麻黄（中）　薄荷（下）　陈皮（上）　紫苏（中）　杏仁（去皮尖炒中）　生姜（三片）　乌梅（半个）上用水二钟，煎至八分，去滓，通口服。
加减泻白散
治烦热胸膈不利上气喘促口干，或咳者桑白皮（二钱）　知母　橘红　栝蒌仁（去壳）　细黄芩　贝母　桔梗　甘草（各一钱五分）　地骨皮（一钱）上煎服法同前。
短气  ***************************
〔成〕短气者气急而短促似喘而非喘喘，则张口抬肩短气只是气促不能相续似喘而不抬肩似呻吟而无痛也。有责为实者（经曰：短气腹满而喘有热潮此外欲解可攻里此短气之实者也。）有责为虚者（经曰：趺阳脉微而紧紧，则为寒微，则为虚微虚相搏，则为短气此短气之虚也。）有在表者（经曰：短气，但坐以汗出不彻故也。更发汗，则愈与其风湿相搏汗出短气小便不利恶风者甘草附子汤此邪在表而短气也。）有在表者（经曰：干呕短气汗出不恶寒此表解里未和十枣汤与太阳病医反下之短气烦躁懊心中硬成结胸大陷胸汤此邪在里而短气也。）治各有异大抵短气为实要略曰短气不足以息者实也。又水停心下亦令短气要略曰食少饮多水停心下微者短气学人察诸。
表证
短气骨节痛不得屈伸汗出小便不利恶风身肿者，为风湿宜甘草附子汤（方论见体痛）短气腹满胁痛其人，若脉弦浮大外不解无汗嗜卧身黄小便难有潮热者小柴胡汤（论见胃实方见往来寒热）。
里证
若表未解手足　然汗出，或有潮热者，宜大承气汤（方论见潮热）若表解心下痞硬干呕短气者，宜十枣汤（方见见胁满痛）。
汗不彻
短气烦躁若发汗不彻续微汗出不恶寒表证不罢面赤者，为并病更发汗，则愈（论见面赤）。
下后
若下后心中懊憹心中硬痛者用大陷胸汤（论见结胸）。
诊
趺阳脉微而紧紧，则为寒微，则为虚微紧相搏，则为短气坐而伏者短气也。
附：
〔陶〕伤寒失于汗下，或因汗下后虚令人气逆不相接续者名短气分虚实治之此与喘证不相类。
〔吴〕因汗吐下后元气虚弱脉来微虚气不能相接而短少者以人参益气汤凡阴证脉弱细沉而迟手足逆冷面上恶寒如刀刮口鼻之气难以布息而短者，宜四逆东加人参主之。又食少饮多水停心下令人气短烦闷以茯苓甘草汤治之。
身重  ***************************
〔成〕身重之由有风湿有风寒有风湿俱见有火逆有易病有三阳合病虽所得不一然悉属三阳非若身疼兼有三阴里寒也。坏病有矣！寒，则无之识者鉴焉太阳　伤寒脉浮缓身不疼，但重乍有轻时无少阴证者大青龙汤发之（详太阳病）发汗已身犹灼热名曰风温脉浮汗出身重多眠鼻息鼾（详风温宜活人葳蕤汤）风温脉浮身重汗出恶风者，宜
防己黄耆汤
防己（一两）　甘草（半两）　白术（七钱半）　黄耆（去芦一两一钱）
上㕮咀，每服五钱生姜四片大枣一枚水一盏半，煎至八分温服良久再服服后当如虫行皮中从腰下如冰后坐被上又以一被绕腰以下温令微汗瘥喘者，加麻黄半两胃中不和者，加芍药三分气上冲者，加桂三分下有沉寒者，加细辛三分脉浮宜以汗解用火炙之邪无从出因火而盛病从腰以下必重而痹名火逆也。脉浮数者法当汗出而愈若下之身重心悸者，不可发汗当自汗出以解所以然者，尺中脉微此里虚须表里实津液自和便自汗出愈伤寒八九日下之胸满烦惊小便不利谵语一身尽重不可转侧者柴胡加龙骨牡蛎汤主之。（方见惊张　病有身重不能转侧下后血虚津液不荣于外也。身疼不能转侧者风湿相搏于经而里无邪也。经曰：伤寒八九日风湿相搏身疼体烦而不能自转侧不呕不渴脉浮虚而涩者以桂枝附子汤主之。此以柴胡加龙骨牡蛎汤主之。以上二证言不能转侧颇相似论疼与重俱不相侔各从本法为宜也。阳明　病脉迟汗出不恶寒身重短三腹满而喘，或潮热，或不潮热承气汤证（详腹满）阳明病脉浮紧口苦咽燥腹满而喘发热汗出不恶寒身重忌汗忌烧针忌下（详自汗注云此证宜和解之）三阳合病　腹满身重难以转侧口不仁而面垢谵语遗尿发汗，则谵语下之，则额上生汗手足逆冷若自汗出者，白虎汤主之。
（〔成〕腹满身重难以转侧口不仁谵语者阳明也。针经曰：少阳病甚，则面微尘此面垢者少阳也。遗尿者太阳也。三者以阳明证多故出阳明篇中三阳合病为表里有邪若发汗攻表，则燥热益甚必愈谵语若下之攻里表热乘虚内陷必额上汗出手足逆冷其自汗出者三阳经热甚也。内经曰：热，则腠理开荣卫通汗大泄与白虎汤以解内外之热）少阴　病腹痛小便不利，四肢沉重，疼痛下利者真武汤中　发热恶寒身重而痛手逆递冷小有劳身即热小便已洒洒然毛耸其脉弦细芤迟口开前板齿燥此为太阳中　忌汗下温针（宜白虎加人参汤详暑病）阴阳易　身重少气少腹里急，或引阴中热上胸冲眼花者，此为阴阳易宜烧KT汤（方论见阴阳易）。
难转侧  ***************************
三阳合病腹满身重难转侧汗出者，白虎汤（论见身重）下后胸满烦惊小便不利谵语身重不可转侧者柴胡牡蛎汤（论见惊）风湿相搏身体烦疼不能自转侧不呕不渴脉浮虚而涩者桂枝附子汤（论详身体痛）。
面赤  ***************************
（面垢　目赤　面青）太阳病面反有热色二阳并病面色缘缘正赤阳明面合赤色是皆表邪必发散解肌而愈少阳目赤和解而安少阴面赤色厥阴面少赤带阳二日必四逆而后可也。面赤虽由阳热而生然各经俱无可下之证在少阴厥阴者正证有下利厥逆脉微实为阴寒之病纵面赤似阳只是兼化而已太阳病　如疟状，若脉微恶寒面反有热色而身痒者桂枝麻黄各半汤小汗之（方论见发热）脉浮而迟面热赤而战惕者六七日当汗出而解反发热者瘥迟为无阳不能作汗其身必痒也。二阳并病　太阳初得病时发其汗汗先出不彻因转属阳明续自微汗出不恶寒若太阳证不罢者，不可下之，下之为逆如此可小发汗设面色缘缘正赤者阳气怫郁在表当解之熏之若发汗不出出不足，或阳气怫郁不得越当汗不汗其人躁烦不知痛处乍在腹中乍在四肢按之不可得其人短气，但坐以汗出不彻故也。更发汗，则愈何以知汗出不彻以脉涩故知也。（因发不透彻而面赤躁烦短气者不足言阳气怫郁止是当汗不汗也。故更发汗，则愈）阳明　病面合赤色不可攻（葛根汤）少阴病下利清谷里寒外热手足厥逆脉微欲绝身反不恶寒其人面赤色，或腹痛，或干呕，或咽痛，或利止脉不出者通脉四逆东加葱白（详下利）厥阴下利清谷脉沉而迟其人面少赤身有微热者必郁冒汗出而解病患必微厥所以然者，其面戴阳下虚故也。（详下利）面赤而身热足寒而口噤及背反张者痉病也。（详杂病痉门）面赤而斑斑如锦纹咽喉痛唾脓血者阳毒也。（详阳毒）。
面垢　三阳合病腹满身重难转侧口不仁谵语面垢遗尿不可汗下。
面青　太阳病汗后遂发热恶寒复加烧针因胸痞面青肤润者难治色微黄身足温者易愈。
目赤　少阳中风两耳。无闻目赤胸满而烦者，不可吐下（小柴胡汤）。
附：
面黄
孙兆口诀云工部郎中郑浓忠患伤寒胸腹满面黄如金色诸翰林医官商议略不定推让曰胸满可下恐脉浮虚召孙至曰诸公虽疑不用下药郑之福也。下之必死某有一二服药服之必瘥遂下小陷胸汤寻利其病遂良愈明日面色改白京师入称服。
坏病  ***************************
〔仲〕太阳病三日已发汗若吐若下若温针仍不解者，此为坏病桂枝不定与也。观其脉证知犯何逆随证治之按逆者，谓不当汗而汗不当下而下，或汗下过甚皆不顺于理，故云逆也。随证治之者如后云汗后病不解及发汗若下之病仍不解某汤主之。之类，是也。随证治之一句语活而义广王韩诸家以坏病另作一证而以羊肉汤主之。误矣！本太阳病不解转入少阳者胁下硬满干呕不能食往来寒热尚未吐下脉沉紧者与小柴胡汤。若以吐下发汗温针谵语柴胡证罢此为坏病知犯何逆以法治之。
〔赵〕仲景论中所谓坏病者，以太阳病误汗吐下后虚烦结胸痞气吐后内烦腹胀满等证是也。此正谓桂枝不定与小柴胡汤证罢者曷尝指异气之病如活人所谓异气为坏病之说仲景。又云更感异气变为他病者，即索矩所为二气三气杂合为病是也。以其未可定名而非有名四种温病之比，故以变病名之且四经温病仲景以为冬伤于寒至春发为温病温病未已重遇于邪变为温疟风温温毒温疫病未尝坏，故以变证名之一曰坏病一曰变证名目自是不同可见异气不为坏病也。审矣！假如温疟果为坏病，则仲景不言小柴胡汤证罢也。请三思焉。
是斋方
伤寒阴阳二证不明，或投药错误致患人困重垂死七日以后皆可服传者云千不失一用好人参一两去芦薄切水一大升于银石器内，煎至一盏以新水沉之取冷一服而尽汗不自他出只在鼻梁尖上涓涓如水是其应也。妙甚苏韬光云侍郎方丈尝以救数十人王使君宰清流日卒车申屠行父之子妇产后病时疫一十余日已成坏病偶见问因观其只服人参一味遂安是时未知有此方偶然暗合耳。
〔海〕阳证大汗大下后亡阳于外亡血于内上而津脱下而液脱津液两亡宜以羊肉汤补之矧阴证者，岂可不温补哉！此与伤寒太阳证振摇与真武汤一例外之阳病至此尚温况内之阴候岂得不补耶。
〔韩〕产脱血虚者，宜用羊肉汤伤寒汗下太过亡阳失血若只用救逆效必迟矣！与羊肉汤为效神速病患面色虽见阳是客热上焦中下二焦阴气已盛若调得下焦有阳，则上焦阳气下降丹田知所归宿矣！夫气有高下病有远近证有中外治有轻重各适其所乃愈故病八九日汗下太过二脉沉细无力多蜷足卧恶听人声皮有粟时战如疟宜羊肉汤主之。
羊肉汤方
当归　白芍药　牡蛎（　赤各一两）　生姜（二两）　桂枝（七钱半）　龙骨（　通赤半两）　黑附子（炮皮去脐四钱）上为粗末每服一两羊肉四两葱白五寸生姜心同锉烂以水五升熬减一半以来滤绞，去滓，分三服服之按此方阴证宜之。
鳖甲散
治伤寒八九日不瘥诸药不效名坏伤寒鳖甲（醋炙为末）　升麻　前胡　乌梅肉　枳实　犀角（镑）　黄芩（各半两）　甘草（二钱半）　生地黄（一两）每服五钱，水一盏半，煎至八分，去滓，服按此方阳证宜之。
振战栗  ***************************
〔成〕振者耸动也。战者战摇也。栗者心战也。振轻而战重也。战外而栗内也。振者责其虚寒虚，则不至于争故止于振耸耳。战者，为正与邪争争，则股栗而战矣！战虽重于振而栗重于战也。战者正气胜栗者邪气胜也。皆邪正之相争也。太阳　伤寒若吐若下后心下逆满气上冲胸起，则头眩脉沉紧发汗，则动经身为振振摇者茯苓桂枝白术甘草汤主之。
（〔成〕吐下后里虚气上逆者心下逆满气上冲胸表虚阳不足起，则头眩脉浮紧为邪在表当发汗脉沉紧为邪在里，则不可发汗，则外动经络损伤阳气阳气外虚，则不能主持诸脉身为振振摇也。与此汤以发汗，和经益阳）。
茯苓桂枝白术甘草汤方
桂枝（去皮三两）　茯苓（四两）　白术　甘草（各二两炙）
上四味，以水六升，煮取三升，去滓，分温三服（阳不足者补之以甘茯苓白术生津液而益阳也。里气逆者散之以辛桂枝甘草行阳散气）太阳病发汗汗出不解其人仍发热心下悸头眩身　动振振欲擗地真武汤主之。（方见下利）。
〔孙〕太乙宫道士周德真患伤寒发汗出多惊悸目眩身战掉欲倒地众医有欲发汗者有作风治者有用冷药解者病皆不除召孙至曰太阳经病得汗早欲解不解者因太阳经欲解复作汗肾气不足汗不来所以心悸目眩身转遂作真武汤服之三服微汗自出遂解。盖真武汤附子白术和其肾气肾气得行故汗得来也。若，但责太阳者惟能干涸血液尔仲景云尺脉不足荣气不足不可以汗以此知肾气怯，则难得汗也。明矣！许学士云乡里有一姓高者子年三十初得病身微汗脉弱恶风医以麻黄药与之汗遂不止发热心多惊悸夜不得眠谵语不识人筋惕肉　振振动摇医又进镇心药予曰强汗之过也。仲景曰脉微汗出恶风不可服青龙汤服之，则筋惕肉　此为逆也。惟真武汤可救进此三服佐以清心竹叶汤数日遂愈（清心竹叶汤方未考）下后复发汗必振寒脉细微所以然者，以内外俱虚故也。亡血家不可发汗，发汗则寒栗而振太阳病火熨其背大汗出火热入胃发谵语十余日振栗自下利者，此为解也。（详谵语）脉沉紧按之芤当战而汗出解脉芤为虚是以发战脉浮为在表故当汗出解也。（论见首卷）太阳病脉阴阳俱停等证必战栗汗出而解（论见发热）凡柴胡证下之苟下之而仍不罢者复与柴胡汤必蒸蒸而振发热汗出而解（论见往来寒热）脉浮而迟面热赤而战惕者当汗出解也。反发热者脉迟不能作汗其身必痒（论见面赤）诸乘寒者，则为厥郁冒不仁口急不能言战而栗也。阴中于邪必内栗也。表气微虚里气不守故邪中于阴也。
〔韩〕汗下后战者与救逆汤微减与羊肉汤再投而战解若阴气内盛正气大虚心栗鼓颔身不战者遂成寒逆宜灸之，或用大建中汤仲景治尸厥战而栗者刺期门巨阙。
〔吴〕凡振者大抵气血俱气不能荣养筋骨故为之振摇而不能主持也。须大补气血，则可予曾用人参养荣汤得效又一人身摇不得眠者以十味温胆汤倍加人参遂愈内经曰：寒之伤人使人毫毛毕直鼓颔战栗而无汗按此表寒而战栗也。经言病有战而汗出因得解其脉浮而紧按之反芤此为本虚故当战而汗出也。又曰：脉阴阳俱停以三部浮沉迟数脉同等必先振栗汗出而解，若脉浮数按之不芤其人本不虚者，则汗出而解不发战也。若不发战而心栗者此阴中于邪必内栗也。凡正气怯弱寒邪在内必为栗也。学人宜详究焉。
加味人参养荣汤
治发汗过多气血俱虚而筋惕肉，或身振摇者人参（二钱半）　茯苓　甘草　川芎（各一钱）　白术　麦门冬（去心）　当归身（各一钱半）　五味子（十五粒）肉桂（一钱有热者减半）　生地黄（一钱半有热者用此无汗用熟地黄）黄耆（二钱半有自汗者用二钱）　生姜（三片）枣子（二枚擘）水二钟，煎至一钟，去滓，温服如阴虚相火动者，加知母黄柏各一钱酒炒用若阳虚下寒脉微者，加熟附子一钱肉桂倍之不得眠加远志酸枣仁各一钱。
加味温胆汤
治虚烦身振不得眠人参（二钱半）　橘红　茯苓　黄连（酒炒）　软苗柴胡　当归身　川芎　白芍药　生地黄　酸枣仁（以上各一钱）半夏（七分）　甘草（五分）　竹茹（一团）　生姜（三片）上煎服法前同。
筋惕肉瞤  ***************************
〔成〕经云：阳气者精，则养神柔，则养筋发汗津液枯少阳气大虚筋肉失养故惕惕而跳　然而动也。直宜温经益阳真武之类是矣！又伤寒吐下后复发汗筋脉动惕者久而成痿及太阳病发汗复下之表里俱虚复加烧针因肤　者难治二者逆之甚也。又非若，但发汗后可比发汗吐下庸可忽诸太阳　病脉微弱汗出恶风者，不可服大青龙汤服之，则厥逆筋惕肉　宜真武汤太阳病已汗不解仍发热头眩身振振欲擗地者真武汤（或以人参养荣汤倍人参当归）伤寒吐下后复发汗虚烦脉甚微八九日心下痞胁下痛气上冲咽喉眩冒经脉动惕者久而成痿（真武汤桂枝苓术甘草汤）阳明　伤寒吐下后不解不大便五六日至十余日日晡所发潮热不恶寒独语如见鬼状循衣摸床惕而不安喘微直视脉弦者生涩者死，但发热谵语者大承气汤阳明脉浮而紧咽燥口苦腹满而喘发热汗出不恶寒反恶热身重若加烧针必怵惕躁烦不得眠若动气在左头汗不止者活人用防风白术牡蛎次服建中汤。
诊
汗下吐温针后若肤　动胸烦面色青黄者难治（论见痞）。
〔活〕伤寒吐下后发汗脉微心下痞胁痛气上冲筋脉动惕此为逆甚。
〔吴〕夫此证者因发汗攻表太过邪热未解血气虚夺筋肉失养所致，或不因此由素禀血少邪热搏于血脉之中火性动惕故也。曾治一人伤寒不经发汗七八日筋脉动惕潮热来尤甚其肉不　大便秘结不行小便赤涩以手按脐旁硬痛此有燥屎也。以加味大柴胡汤下之而愈又一人伤寒十余日曾三四次发汗过多遂变肉　身振摇筋脉动惕此汗多气血俱虚故也。以加味人参养荣汤二剂而愈又一人汗后虚烦不得眠筋惕肉　内有热以加味温胆汤治之而愈凡治此证要察虚实也。
叉手冒心  ***************************
发汗过多叉手自冒心心下悸常欲按者桂枝甘草汤（见悸）。
惊悸  ***************************
惊悸之别杂病中辨之甚明伤寒中有单言惊者有单言悸者理不得淆故两分之其兼言惊悸者，则少阳耳聋目赤胸满而烦者，不可吐下吐下，则悸而惊一条而已。
海　茯苓丸
治伤寒后，或用心劳倦四肢羸弱心忪惊悸吸吸短气茯神　麦门冬（去心）　熟地（各一两）　牡丹皮　人参　黄耆　（各七钱）　桂枝　甘草（炙）　牛膝　泽泻（各半两）
上为细末，炼蜜和捣三五百杵丸如梧桐子大，每服二十丸食前温酒下。
犀角汤
治伤寒后伏热在心怔忡惊悸不得眠睡犀角屑（半两镑）　茵陈蒿（七钱半）　茯苓（二两）　芍药（二两）　生地黄（焙二两）　麦门冬（去心一两半）山栀（半两）
上㕮咀，每服五钱水一盏，生姜二片竹叶三七片同，煎至七分食后服。
麦门冬茯苓饮子
治伤寒后心神恍惚不得卧麦门冬（去心）　赤茯苓（去皮）　知母（焙）　芎　炙甘草　酸枣仁（微炒）　陈皮（去白炒）　槟榔（各一两）
上㕮咀，每服五钱，水一盏半，生姜五片煎温服日三。
〖惊〗
。夫惊坏病也。由误下火逆温针所致仲景之法，不过随其逆而调之伤寒八九日下之胸满烦惊小便不利谵语一身尽重不可转侧者柴胡加龙骨牡蛎汤主之。
（〔成〕伤寒八九日邪气已成热而复传阳经之时下之虚其里而热不除胸满而烦者阳热客于胸中也。惊者心恶热而神不守也。小便不利者里虚津液不行也。谵语者胃热也。一身尽重不可转侧者阳气内行于里不营于表也。与柴胡汤以除胸满而烦加龙骨牡蛎铅丹收敛神气而镇惊加茯苓以行津液利小便加大黄以逐胃热止谵语加桂枝以行阳气而解身重杂错之邪斯悉愈矣！）
柴胡加牡蛎龙骨汤方
半夏（汤洗二合）　柴胡（四两）　大黄（二两）　人参　桂枝（去粗皮）　茯苓　龙骨　铅丹　牡蛎（熬）　生姜（各一两半）　大枣（六枚）上十一味，以水八升，煮取四升纳大黄切如棋子更煮一二沸，去滓，温服一升，伤寒脉浮医以火迫劫之亡阳必惊狂起卧不安者桂枝去芍药加蜀漆牡蛎龙骨救逆汤主之。
（〔成〕伤寒脉浮责邪在表医以火劫发汗汗大出者亡其阳汗者心之液亡阳，则心气虚心恶热火邪内迫，则心神浮越故惊狂起卧不安与桂枝汤解未尽表邪去芍药以芍药益阳非亡阴所宜也。火邪错逆加热漆之辛以散之阳气亡脱加龙骨牡蛎之涩以固之本草云涩可去脱龙骨牡蛎之属是也。）
桂枝去芍药加蜀漆龙骨牡蛎救逆汤方
桂枝（去粗皮）　生姜（切）　蜀漆（洗去腥各三两）　牡蛎（熬五两）　龙骨（四两）　甘草（炙二两）　大枣（十二枚劈）
上为末，以水一斗，二升先煎蜀漆减二升纳诸药煎取三升，去滓，温服一升，太阳伤寒者，加温针必惊也。（心属火火先入心心主血而藏神血如水也。神如鱼也。两阳相熏灼水热汤沸，则鱼惊跃不能安矣！）风温脉浮自汗身重多眠若被火者微，则发黄剧，则如惊痫时瘈瘲　（论见风温）
〔吴〕大抵伤寒汗吐下之后虚极之人，或因事未决遂生惊悸者，宜养血安神镇心之剂，或朱砂安神丸之类。
〖悸〗
〔成〕悸心忪也。筑筑惕惕然动怔怔忪忪不能自安也。有气虚而悸有停饮而悸有汗下后而悸者（汗为心液汗去心虚如鱼无水故悸）伤寒二三日心悸而烦者小建中汤少阴病四逆，或悸者四逆散加桂是气虚而悸也。（阳气内弱心下空虚故悸）饮水多心下悸是停饮而悸也。（心为火而恶水水既内停心不自安，则为悸矣！）太过病发汗过多叉手自冒心心下悸者太阳病若下之身重心下悸者，不可发汗少阳病不可发汗，汗则谵语此属胃胃和，则愈胃不和，则烦而悸少阳病不可吐下吐下，则悸而惊是数者，皆汗下后挟邪而悸者也。其治，或镇固之，或化散之惟饮之为悸甚于他邪虽有余邪必先治悸何者以水停心下无所不入侵于肺为喘嗽传于胃为哕噎溢于皮肤为肿渍于肠者，为利治不可缓也。故经曰：厥而心下悸宜先治水与茯苓甘草汤后治其厥病甚重犹先治水况病之浅者乎，太阳伤寒二三日心中悸而烦者小建中汤（方见腹痛）伤寒脉结代心动悸炙甘草汤主之。
（〔成〕结代之脉动而中止能自还者名曰结不能自还者名曰代由血气虚衰不能相续也。心中悸动知真气内虚也。与炙甘草汤益虚补血气而脉复）。
炙甘草汤方
（一名复脉汤）甘草（炙四两）　生姜（切）　桂枝（去粗皮各三两）　人参　阿胶（各二两）　生地黄（一片）　麦门冬（去心）麻子仁（各半升）　大枣（十二枚擘）上九味以清酒七升水八升，先煮八味取三升，去滓，纳胶烊消尽温服一升，日三服，（补可以去弱人参甘草大枣之甘以补不足之气桂枝生姜之辛以益正气圣济经曰：津耗散为枯五脏痿弱荣卫涸流湿剂所以润之麻仁胶阿麦门冬地黄之甘润经益血复脉通心也。）太阳病小便利者以饮水多必心下悸小便少者必苦里急也。
（〔成〕饮水多而小便利者，则水不内蓄，但胸中水多令心下悸金匮要略曰食少饮多水停心下甚者，则悸饮水多而小便不利，则水蓄于内而不行必苦里急也。小便不利茯苓甘草汤里急十枣汤）脉浮数者法当汗出而愈若下之身重心悸者，不可发汗当自汗出乃解所以然者，尺中脉微此里虚须表里实津液自和便自汗出愈（详自汗）发汗过多其人叉手自冒心心下悸欲得按者桂枝甘草汤主之。
（〔成〕发汗过多亡阳也。阳受气于胸中胸中阳气不足故病叉手自冒心心下悸欲得按者与桂枝甘草汤以调不足之气）。
桂枝甘草汤方
（桂枝之辛走肺而益气甘草之甘入脾而缓中）桂枝（去粗皮四两）　甘草（炙二两）
上二味，以水三升，煮取一升，去滓，顿服发汗后其人脐下悸者欲作奔豚茯苓桂枝甘草大枣汤主之。（汗者心之液发汗后脐下悸者心气虚而肾气发动也。肾之积名曰奔豚发则从少腹上至心下为肾气逆欲上凌心今脐下悸为肾气发动，故云欲作奔豚与茯苓桂枝甘草大枣汤以降肾气）。
茯苓桂枝甘草大枣汤方
茯苓（半斤）　桂枝（去粗皮四两）　甘草（二两炙）　大枣（十五枚掰）
上四味以甘烂水一斗先煮茯苓减二升纳诸药，煮取三升，去滓，温服一升，日三服，作甘烂水法取水二斗置大盆内以杓扬之水上有珠子五六千颗相逐取用之（茯苓以伐肾邪桂枝能泄奔豚甘草大枣之甘滋助脾土以平肾气煎用甘烂水者扬之无力取不助肾气也。）太阳病汗出不解其人仍发热心下悸头眩身　动振振欲擗地真武汤少阳　中风两耳。无所闻目赤胸中满而烦者，不可吐下吐下，则悸而惊（救逆小柴胡去黄芩加茯苓赵　少阳经病证为不可吐下吐下，则悸而惊。又云尚未吐下脉沉紧者小柴胡汤。又云已吐下发汗温针后谵语为坏病。盖不可吐下者禁止之辞也。未吐下者未经误治，但可和解而已已汗下者失于误治成坏病也。活人于少阳经病证中云尚未可吐下今添一可字恐未稳）伤寒五六日中风往来寒热胸胁满默默不欲饮食心烦喜呕，或心下悸，或不渴身有微热，或咳者小柴胡汤伤寒脉弦细头痛发热者，属少阳不可汗，汗则谵语此属胃胃和，则愈胃不和，则烦而悸（调胃承气汤）少阴　病四逆其人，或咳，或悸，或小便不利，或腹中痛，或泄利下重者四逆散主之。（悸者，加桂五分）厥阴　伤寒厥而心下悸者，宜先治水当服茯苓甘草汤却治其厥不尔水渍入胃必作利也。手足厥冷而悸者茯苓甘草汤手足逆而不温者四逆散加桂枝霍乱吐利心悸者理中丸加茯苓。
脏结与结胸痞气大同小异  ***************************
问曰：病有结胸有脏结其状何如？答曰：按之痛寸脉浮关脉沉名曰结胸也。何谓脏结？答曰：如结胸状饮食如故时时下利寸脉浮关脉细小沉紧名曰脏结舌上白苔滑者难治（成　结胸者邪结在胸脏结者邪结在脏二者，皆下后邪气乘虚入里所致下后邪气入里与阳相结者，为结胸以阳气受于胸中故尔与阴相结者，为脏结以阴受之，则入五脏故尔气宜通而塞故痛邪结阳分，则阴气不得上通邪结阴分，则阳气不得下通是二者，皆心下硬满寸脉浮关脉沉知邪结在阳也。寸脉浮关脉小细沉紧知邪结在阴也。阴结而阳不结虽心下结痛饮食亦自如故阴气乘阳虚而下故时时自下利阴得阳，则解脏结得热证多，则易治舌上白苔滑者邪气结胸中亦寒，故云难治按本文曰如结胸状，则与结胸当有分别矣！注曰是二者，皆心下硬痛欠稳当如结胸状饮食如故只是按之不痛耳。既结于脏而舌白苔又为胸寒外证上下俱病，故难治也。王朝奉云可刺关元穴）脏结无阳证不往来寒热其人反静舌上苔滑者，不可攻也。
（〔成〕脏结于法当下无阳证为表无热不往来寒热为半表半里无热其人反静为里无热经云：舌上如胎者以丹田有热胸中有寒以表里者，皆寒，故不可攻王朝奉云可刺关元穴服小柴胡汤）病胸中素有痞连在脐旁引入少腹入阴筋者此名脏结死病发于阳而反下之热入因作结胸病发于阴而反下之因作痞所以成结胸者以下之太早故也。（张，或谓成无己注云无热而恶寒者发于阴也。既无热而恶寒为阴证安有下之之理又岂止作痞而已哉！夫仲景所谓阴阳者指表里而言也。非此之谓也。病在表，则当汗而反下之因作结胸病虽在里尚未入腑而辄下之因作痞所以成结胸者下之太早故也。痞者下之太早故也。经曰：脉浮而紧浮，则为风紧，则为寒风，则伤卫寒，则伤荣。又曰：脉浮而紧复下之紧反入里，则作痞由此推之风邪入里，则结胸寒邪入里，则为痞然此亦皆太阳病之所致非阴证之所为也。又云病在阳应以汗解阳指表证而言也。明矣！况痞证诸条未有因无热而恶寒下之而成者此成先生之误也。）伤寒五六日呕而发热柴胡证具而以他药下之柴胡证仍在者复与柴胡汤此虽已下之不为逆必蒸蒸而振却发热汗出而解若心下满而硬痛者，此为结胸也。大陷胸汤主之。若满而不痛者，此为痞柴胡不中与也，宜半夏泻心汤（活人云：知是痞先用桔梗汤尤妙。此方行气下膈用无不效正气未衰里不受邪故蒸蒸而振发热汗出然后，则愈若下后邪传里甚心下痞而硬痛者，为结胸宜大陷胸汤以下里邪痞微，但满而不痛此为柴胡不可用半夏泻心汤无己云下后阳邪传里者，则结于胸中以胸中为阳受邪与陷胸汤仲景于心下满而硬痛者与结胸在心之下乎，无己巧言曲喻以阳受气于胸中阳邪传里，则结于胸为结胸者误也。）
结胸  ***************************
心下痞结按之硬满而痛者结胸也。按之硬满不痛者痞气也。经曰：病发于阳（发热而恶寒者）反下之热入因作结胸病发于阴（无热而恶寒者）反下之因作痞所以成结胸者下之太早也。盖表当汗反下之里之正气为下所损，则表之全热乘虚入里结于心下为结胸也。里之阴分已受邪热为病是谓发于阴也。或微热下证未全不任转泻而反下之，则里之微热虽除而表之热邪又至虽不结胸亦成痞也。小结胸轻于大结胸而重于此也。由误之大小非以痞为寒也。经谓，但结胸无大发热证为寒实结胸诚非寒也。但热微甚尔及。夫脏结者经谓热结于脏，则为病深，故云难治若用凉剂而亦有生又阳结者热结于腑，则微而浅也。又留饮不败而成头汗脉沉潜及附骨者积饮成水结胸也。又有不因误下而成结胸与痞者此又失下及。夫反汗而成者也。经谓热已入里久不攻之亦至结实名曰三死一生是失下也。汗后热气传入心下而痞者，是失汗也。结胸固知当下，或脉浮大者又不可下，下之则死是犹带表邪未全结实故也。又结胸证悉具加之烦躁者亦不治也。夫药所以能逐邪者必待胃气施布药力始能温汗吐下以逐其邪邪气胜胃气绝者安可为之太阳　病脉浮而动数浮，则为风数，则为热动，则为痛数，则为虚头痛发热微盗汗出而反恶寒者表未解也。医反下之动数变迟膈内拒痛胃中空虚客气动膈短气躁烦心中懊憹阳气内陷心下因硬，则为结胸大陷胸汤主之。
（〔成〕动数皆阳脉也。当责邪在表睡而汗出者，谓之盗汗为邪气在半里半表，则不恶寒此头痛发汗微盗汗出又恶寒者表未解也。当发其汗医反下之虚其胃气表邪乘虚，则陷邪在里，则见阳脉邪在里，则见阴脉邪气内陷动数之脉所以变迟而浮脉独不变者以邪结胸中上焦阳结脉不得而沉也。客气者外邪乘胃中空虚入里结于胸膈膈中拒痛者客气动膈也。金匮要略曰短气不足以息者实也。短气躁烦心中懊皆邪热为实阳气内陷气不得通于膈壅于心下为硬满而痛成结胸也。与大陷胸汤以下结热丹　谨按太阳病在表未曾解在表而攻里可谓虚矣！而况所得之脉皆浮而动数乎，今得误下动数变迟矣！而。又曰：胃中空虚。又曰：短气躁烦虚之甚矣！借曰阳气内陷心下因硬而可迅攻之乎，岂大结胸之力缓于承气况已下者，不可再下宁不畏其虚乎，上文曰结胸脉浮大者，不可下下者死。又曰：结胸证悉具烦躁者死。今曰脉浮。又曰：烦躁大陷胸果可用乎，彼阳病实下后若胃中空虚客气动膈心中懊憹者以栀子豉汤吐胸中之邪况太阳失下后明有虚证乎，）伤寒六七日结胸热实脉沉而紧心下痛按之石硬者大陷胸汤主之。（上文既言病发于阳而反下之热入因作结胸，则下文不必赘矣！上文，但言所致结胸之由至此则又发明结胸之脉与证也。成注谓此不云下后而云伤寒六七日，则是传里之实热误矣！　张　经言所以成结胸者以下之太早故也。此不云下后，则云伤寒六七日结胸热实此亦不因下早而结胸者何也？夫下早结胸事之常热实结胸事之变其热实传里为结胸乃法之关防不尽者故仲景述其证以注方于其下也。于此可见古人用心曲尽其妙且如下章以水结胸胁，但头汗出者以大陷胸汤主之。亦在常法之外故条例其证以彰其理也。亦，或其人本虚，或曾吐下而里气弱外邪因入故自为结胸者也。然所入之因不同其证治，则一理而已）伤寒十余日热结在里复往来寒热者与大柴胡汤，但结胸无大热者，此为水结在胸胁也。但头微汗出者大陷胸汤主之。
（〔成〕伤寒十余日热结在里是可下之证复往来寒热为正邪分争未全敛结与大柴胡汤下之，但结胸无大热者非热结也。是水余结于胸胁谓之水结胸周身汗出者，是水饮外散，则愈若，但头微汗出余处无汗是水饮不得外泄停蓄而不行也。与大陷胸汤以逐其水活人云：水结胸小半夏加茯苓汤以小柴胡去大枣加牡蛎汤）太阳病重发汗而复下之不大便五六日舌上燥而渴日晡时小有潮热从心下至少腹硬满而痛不可近者大陷胸汤主之。（详潮热）
大陷胸汤方
大黄（六两去皮）　芒硝（一升）　甘遂（一钱为末）
上三味，以水六升，先煮大黄取二升，去滓，纳芒硝煮一二沸纳甘遂末温服一升，得快利止后服。
结胸由邪在胸中处身之高分宜若何吐然所谓结者诸阳受气于胸中邪气与阳气相结不能分辨气不通壅于心下为硬为痛是邪正固结于胸中非虚烦膈实之所同是须攻下可也。低者举之高者陷之以平为正结胸为高邪陷下以平之故曰陷胸汤也。陷胸破结非苦寒直达者不能是以甘遂为君内经曰：咸味涌泄为阴。又曰：咸以软之气坚者以咸软热胜者以寒消是以芒硝咸寒为臣荡涤邪寇除去不平将军之功也。陷胸涤热是以大黄苦寒为使利药之中此驶剂也。伤寒错恶结胸为甚，非此不能，通利剂大而数少，须其迅速分解邪结也。
丹
此证经曰：胃中空虚，曰短气，躁烦曰脉浮，此汤不可轻用小结胸，病正在心下，按之则痛，脉浮滑者小陷胸汤主之。（上文云硬满而痛不可近者，是不待按而亦痛也。此云按之则痛，是手按之然后作痛尔上文云至少腹是通一腹而言之此云在正心下，则少腹不硬痛可知矣！热微于前，故云小结胸也。）
小陷胸汤方
半夏（汤洗半升）　黄连（一两）　栝蒌实（大者一枚）
上三味，以水六升，先煮栝蒌取三升，去滓，纳诸药，煮取二升，去滓，分温三服（一服未效再微服解下黄涎便安也。苦以泄之辛以散之黄连栝蒌实之苦寒以泄热半夏之辛以散结）。
病在阳应以汗解之，反以冷水　之，若灌之其热，被却不得去，弥更益烦，肉上粟起意，欲饮水反不渴者，服文蛤散，若不瘥者，与五苓散，寒实结胸，无热证者，与三物小陷胸汤，白散亦可服。
白散方
桔梗　贝母（各三分）　巴豆（一分去皮心熬黑，研如脂）
上三味为末，纳巴豆，更于臼中杵之，以白饮和服，强者半钱，羸者减之。
病在膈上必吐，在膈下必利，不利进热粥一杯，利过不止，进冷粥一杯，假令汗出已，腹中痛与芍药一两，如上法，上热实结胸，及寒实结胸，活人不拘寒热，但用陷胸汤，不瘥者用枳实理中丸，应手而愈，结胸项亦强，如柔痉状，下之，则和宜大陷胸丸。
大陷胸丸方
大黄（半斤）　葶苈（熬）　芒硝　杏仁（去皮尖熬黑各半升）
上四味，捣筛二味，纳杏仁芒硝，合研如脂和散，取如弹丸一枚，别捣甘遂末一钱匕，白蜜二合水二升，煮取一升，温顿服之，一宿乃下，如不下，更服，取下为效，禁如药法。
海藏云：大陷胸汤太阳入本药也。大陷胸丸阳明药也。小陷胸汤少阳药也。大陷胸治热实大陷胸丸兼喘小陷胸治痞（大黄芒硝之苦咸所以下热葶苈杏仁之苦甘所以泄满甘遂取其直达白蜜取其润利皆以下泄满实物也。）
心下满痛，如结胸状，若头下强痛，眩冒者，刺大椎肝俞，若汗下后，头项强痛，发热，小便不利者，桂枝去桂加茯苓白术汤（方论并见项强）。
太阳病二三日不能卧，但欲起心下必结脉微弱者此本有寒也。反下之若利止必作结胸未止者四日复下之此作协热利也。太阳病下之脉浮者，必结胸也。太阳少阳并病而反下之成结胸心下硬下利不止水浆不下其人心烦结胸证悉具烦躁者亦死结胸脉浮大不可下，下之则死（张　用药如兵用知可而进知难而退此理势之必然也。夫寸淫关沉乃结胸可下之脉今脉浮大心中虽结其表邪尚多未全结也。若辄下之重虚其里外邪复聚而必死矣！仲景所以言此为箴戒使无踵其弊也。其脉既不可攻当以候其变而待其实假如小结胸证其脉浮滑按之则痛，故知邪非深结亦不敢下无过解除心下之热耳。小陷胸汤主之，或又曰：结胸倘有外证大陷胸远可用否予曰结胸无外证，或有微热，或有小潮热仲景已明言之其余别无表证其邪亦未结实不可以结胸论也。经曰：伤寒六七日，若有外证发热恶寒支节烦痛微呕心下支结外证未去者柴胡加桂枝汤主之。又伤寒六七日已发汗而复下胸胁微结小便不利渴而不呕，但头汗出往来寒热心烦者此未为解也。柴胡桂枝干姜汤主之。以上之证，虽云心下支结及言胸胁满微结二条俱有外证所以柴胡加桂及加桂姜以和解之如无外证止有胸腹结实而痛者方为结胸病也。）
附：
〔活〕
若误下之初，未成结胸者，急频与理中汤，自然得解，更不作结胸。盖理中汤，治中焦故也。此古人亦说，不到后人因消息得之，若大　转损，有厥证者，兼与四逆汤便安，胃中虽和，伤寒未退者，宜候日数足可下，却以承气再下之。盖前来下之未是故也。西晋崔功行云，伤寒结胸欲绝，心膈高起，手不得近，用大陷胸汤皆不瘥者，此是下后虚，逆气已不理而毒复上攻，气毒相搏，结于胸者，当用枳实理中丸，先理其气，次疗诸疾，古今用之如神。
枳实理中丸方
枳实（十六斤麸炒）　茯苓　人参　白术　干姜（炮）　甘草（炙以上各二两）
上为末，炼蜜丸如鸡子黄大，每服一丸，热汤化下，连进二三服，胸中豁然，渴者，加栝蒌根一两，自汗者，加牡蛎二两，过下利亦加。
〔海〕增损理中丸
王朝奉云，大小陷胸汤丸不愈者，宜与之
人参　白术　栝蒌　牡蛎（　）　甘草（炙各二两）　干姜（炒白半两）　枳实（麸炒二十四枚）　黄芩（去枯一两）
上为末，炼蜜为丸如弹子大，汤一盏，煎服一丸，不解复与之，不过五六丸，胸中豁然矣！药之神速，未尝见也。渴者，加栝蒌根，自汗加牡蛎。
〔活〕水结在胸胁间，亦名结胸，其证头微汗出，但结胸无热者，小半夏加茯苓汤，小柴胡去枣加牡蛎。
〔孙〕俞伯道，忽患微热，心下满，头有汗，不能解，众医以为温病用表药，有谓食在膈者，治之皆不愈，召孙至，乃用半夏茯苓汤遂瘥，众问其故，曰：头有汗，心下满，非湿证乃水结胸胁也。水既去，其病乃愈，且如湿气心下满，自当遍身汗，若有食心满，头岂得汗，若言是表，身又不疼，不恶寒，表证何在？故凡水结胸胁，头必有汗耳。小半夏加茯苓汤（方见呕门）。
穿结散
大实大满心胸高起气塞不通者，为结也。蟾酥　麝香　轻粉　巴豆（另研少许）上再研过至细以乳汁为丸如黍米大每服二丸用姜汤下不时服。
〔本〕妇人伤寒血结胸膈揉而痛不可抚。
海蛤散
海蛤　滑石　甘草（炙各二两）　芒硝（半两）上末每服二钱鸡子清调下小肠通利，则胸膈血散膻中血聚，则小肠壅小肠壅膻中血不流行宜此方若小便血散数行更宜桂枝红花汤发其汗，则愈活人书云此方疑非仲景然其言有理姑存之。
〔戴〕热实结胸如仲景法治之。又有寒实结胸虽痛而无烦躁等证此因下后虚逆寒气独结宜理中汤加枳实半钱茯苓一钱，或枳实理中汤又有水结胸无大热证头微汗出宜小半夏茯苓汤又有血结胸手不可近其人嗽水不欲咽喜忘如狂大便黑色小便自利宜犀角地黄汤。
〔陶〕结胸之证尝见俗医不问曾下与未下，但见心胸满闷便与桔梗汤便呼为结胸。盖本朱奉议之说也。有频频与之反成真结胸者殊不知结胸乃下早而成未经下者非结胸也。乃表邪传至胸中未入于腑证虽满闷尚为在表正属少阳部分为半表半里之间，宜用小柴胡汤加枳壳如未效，则以本方对小陷胸汤一服豁然其妙如神若因下早而成者方用陷胸汤丸分浅深从缓而治之不宜太峻上焦乃清道至高之分若过下，则伤元气也。故陷胸汤丸宜从缓治之尝读仲景伤寒论结胸条云病发于阳而反下之热入因作结胸病发于阴而反下之因作痞满所以成结胸者以下太早故也。及成氏注释曰发热恶寒者发于阳也。无热恶寒发于阴也。再三熟玩不能不致疑于其间。盖无热恶寒者寒邪直中阴经之真寒证也。非阳经传至阴经之病也。若误下之不死，则危矣！岂可以泻心汤寒热相参之药治之而愈乎，岂反轻如结胸者乎，详此恐言荣卫阴阳也。风属阳阳邪伤卫头痛发热微汗出反恶寒者当服桂枝汤止汗散邪医者不达而下之胃气重伤胸中结硬经。又云结胸证脉浮大者，不可下，下之则死结胸证悉具而烦躁者亦死。盖卫出上焦清道所伤不为不重也。故用陷胸汤峻利之药以下之寒为阴阴邪伤荣当服麻黄发表误下之而成痞满宜泻心汤以理痞。盖荣出中焦黄连能泻心下痞邪下于膈不犯清道，则元不伤故轻于结胸耳。若阴经自中之寒以泻心汤理之而愈者未之有也。又云脉来沉实有力方为结胸急用大陷胸东加枳桔下之。
治结胸灸法
巴豆（十四个）　黄连（七寸去皮）上捣细津唾和成膏填入脐中以艾灸其上腹中有声其病去矣！不拘壮数病去为度才灸后便以温汤浸手帕拭之恐生疮也。
摘
伤寒结胸先使人心蔽骨下正痛处左畔揉之以毫针刺左畔支沟穴（正坐侧臂取之二分）次刺左间使名曰双阙次刺左行间（卧取之针入六分此支沟行间穴下针至分数内捻针令病患五吸次外捻针三呼又次内捻针五吸吃长呼一口气出针即左畔一壁结胸立效右畔依上刺之慢慢呼吸停针用针获时而愈）。
云
伤寒结胸痞气胸中结痞涌泉　太溪　中冲　太陵心中结痞隐白　太白　少冲　神门胃中结痞少商　太涧　大敦　太冲并上下腕泻之。
通玄
结胸身黄　涌泉
摘
血结胸面赤大燥口干消渴胸中疼痛不可忍期门　太陵　关元（妊娠不得刺关元胎死不出子母俱亡慎之）。
集
伤寒胸膈痛　期门　太陵
〔活〕近世治结胸多用金针并用硫黄阳起石若寒实结胸，或有瘥者而热实结胸必死也。
痞  ***************************
心下满硬而痛者，为实为结胸硬满不痛者，为虚为痞气不满不硬，但烦闷者，为支结保命集云脾不能行气于四脏结而不散，则为痞大抵诸痞皆热也。故攻痞之药皆寒剂其有一加附子者，是以辛热佐其寒凉欲令开发痞之之怫郁结滞非攻寒也。先发汗，或下后阳气虚故恶寒汗出太阳证云发汗后恶寒者虚也。此加附子恐大黄黄连损其阳也。非补虚也。
痞硬
伤寒呕而发热者柴胡证具而以他药下之若心满而不痛者，此为痞宜半夏泻心汤（论见结胸痞同异）。
半夏泻心汤方
（此方药味。盖本理中人参黄芩汤方也。）半夏（半升洗）　黄芩　干姜　人参　甘草（炙以上各三两）　黄连（一两）　大枣（十二枚擘）
上七味，以水一升，煮取六斗，去滓，再，煮取三升温服一升，日三服，（若加甘草即甘草泻心汤治痞硬吐利若加生姜即生姜泻心汤治痞硬噫气辛入肺而散气半夏之辛以散结气苦入心而泄热黄芩黄连之苦入心痞热脾欲缓急食甘以缓之人参甘草大枣之甘以缓脾）。
痞硬下利
伤寒汗出解之后胃中不和心下痞硬干噫食臭胁下有水气腹中雷鸣下利者生姜泻心汤主之。
（〔成〕胃为津液之主阳气之根大汗出后外亡津液胃中空虚客气上逆心下痞硬金匮要略曰中焦气未和不能消谷故令噫干噫食臭者胃虚而不杀谷也。胁下有水气腹中雷鸣土弱不能胜水也。与泻心汤以攻痞加生姜以益胃）。
生姜泻心汤方
生姜（四两切）　半夏（半升洗）　甘草（炙）　人参　黄芩（各三两）　黄连（二两）　干姜（一两）　大枣（十二枚擘）
上八味，以水一斗，煮取六升，去滓，再煎取三升温服一升，日三服，。伤寒中风医反下之其人下利日数十行谷不化腹中雷鸣心下痞硬而满干呕心烦不得安医见心下痞谓病不尽复下之其痞益甚此非结热，但以胃中虚客气上逆故便硬也。甘草泻心汤主之。
（〔成〕伤寒中风是伤寒，或中风也。邪气在表医反下之虚其肠胃而气内陷也。下利日数十行谷不化腹中雷鸣者下后里虚胃弱也。心下痞硬干呕心烦不得安者胃中空虚客气上逆也。与泻心汤以攻痞加甘草以补虚前以汗后胃虚是外伤阳气故加生姜此以下后胃虚是内损阴气故加甘草）。
甘草泻心汤方
甘草（四两）　黄芩　干姜（各三两）　半夏（汤洗半升）　黄连　大枣（十二枚擘）
上六味，以水一斗，煮取六升去滓再煎取三升温服一升，日三服，。
〔成〕
气结而不散壅而不通为结胸陷胸汤为直达之剂塞而不通否而不泰为痞泻心汤为分解之剂泻心者，谓泻心下之邪也。痞与结胸有高下焉邪结在胸中故曰陷胸汤痞者留邪在心下故曰泻心汤内经曰：苦先入心以苦泻之泻心者必以苦为主是以黄连为君黄芩为臣以降阳而升阴也。内经曰：辛走气辛以散之散痞者必以辛为君，故以半夏干姜为佐以分阴而行阳也。阴阳不交曰痞上下不通曰满欲通上下交阴阳必和其中所谓中者脾胃也。脾不足者以甘补之故用人参甘草大枣为使以补脾而和中中气得和上下得通阴阳得分水升火降，则痞消热已而大汗解矣！
痞濡
脉浮而紧而复下之紧反入里，则作痞按之自濡，但气痞耳。（濡与硬反作痞恐当作结胸）心下痞按之濡其脉关上浮者，大黄黄连泻心汤主之。（结言胸痞言心下结言按之石硬痞言按之濡结言寸脉浮关脉沉痞不言寸而，但曰关上浮可以知二病之分矣！活人云：结胸与痞关脉须皆沉若关脉浮而结者三黄以泻肝）。
大黄黄连泻心汤
大黄（二两）　黄连（一两）
上二味以麻沸汤二升渍之须臾绞，去滓，分温再服（内经曰：火热受邪心病生焉苦入心寒除热大黄黄连之苦寒以导泻心下之虚热，但以麻沸汤渍服者取其气薄而泻虚热）心下痞而复恶寒汗出者附子泻心汤主之。（因恶寒汗出故加附子以温经固阳）。
附子泻心汤方
大黄　黄连　黄芩（各一两）　附子（一枚炮去皮脐破别，煮取汁）
上㕮咀，以麻沸汤二升热渍之一时久绞，去滓，纳附子汁分温再服。伤寒大下后复发汗心下痞恶寒者表未解也。不可攻痞当先解表表解乃可攻痞解表宜桂枝汤攻痞宜大黄黄连泻心汤（活人云：大抵结胸与痞皆应下然表未解者，不可攻也。表证未解心下妨闷者非痞也。谓之支结柴胡桂枝汤主之。胸胁满微结小柴胡加干姜牡蛎汤主之。）本以下之故心下痞与泻心汤痞不解其人渴而口燥烦小便不利者五苓汤主之。
（〔成〕本因下后成痞当与泻心汤除之若服之痞不解其人渴而口燥烦小利便不者，为水饮内蓄津液不行非热痞也。与五苓散发汗散水，则愈一方忍之一日乃愈者不饮水者外水不入所停之水得行而痞亦愈也。）
痞硬吐利
伤寒发热汗出不解心中痞硬呕吐而下利者大柴胡汤主之。心下痞硬呕逆下利若表解身凉胁痛十枣汤主之。（方论并见胁痛）活人云：十枣汤大柴胡汤皆治心下痞十枣尤难用须是表证罢不恶寒身凉其人　汗出发作有时头疼心下痞满引胁下疼干呕短气者，乃可用十枣汤表未解者慎不可用也。
下利表里未解
太阳病外证未除而数下之遂挟热而利利下不止心下痞硬表里不解者桂枝人参汤主之。
（〔成〕外证未除而数下之为重虚其里邪热而入里虚挟热遂利不止而心下痞若表解而下利心下痞乘虚者可与泻心汤。若不下利表不解而心下痞者可先解表而后攻痞以表里不解故与桂枝人参汤和里解表）。
桂枝人参汤方
桂枝（去粗皮）　甘草（炙各四两）　白术　人参　干姜（各三两）
上五味，以水九升，先煮四味取五升纳桂更，煮取三升温服一升，日再夜一服（表未解者辛以散之里不足者甘以缓之此以里气大虚表里不解故加桂枝甘草于理中汤也。）
〔张〕或问大柴胡汤泻也。桂枝人参汤补也。何为皆治下利心下痞硬予曰此非里实乃下之早因作痞里虚协热而利也。不观成氏注云若表解而下利心下痞者，是里实也。可与泻心汤。若不下利表不解而心下痞者可先解表而后攻痞此以表里不解故与桂枝人参和里解表。夫伤寒发热汗出不解心下痞硬呕吐而下利者表和而里病也。以心中痞硬故为实当以大柴胡汤下之二者心下痞硬虽同而虚实之证有别故用药有攻补之异也。
痞硬噫气
伤寒发汗若吐若下解后心下痞硬噫气不除者旋复代赭石汤主之。（噫气即俗所谓嗳气也。活人云：有旋复代赭石证其人，或咳逆气虚者先服四逆汤胃寒者先服理中丸次服旋复代赭汤为良）。
旋复代赭石汤方
旋复花　甘草（各三两炙）　人参（二两）　代赭石（一两）　生姜（切五两）　半夏（汤洗半升）　大枣（十二枚擘）
上七味，以水一斗，煮取六升，去滓，再煎取三升温服一升，日三服，（硬，则气坚咸味可以　之旋复花之咸以　痞硬虚，则气浮重剂可以镇之代赭石之重以镇虚逆辛者散也。生姜半夏之辛以散虚痞甘者缓也。人参甘草大枣之甘以补胃弱）病解后心下痞硬噫气若不下利者此方旋复代赭石汤也。若下利者前方生姜泻心汤也。
痞硬气上冲
胸中痞硬气上冲咽不得息者瓜蒂散若心下痞硬胁痛气上冲咽眩冒者成痿（论见气上冲心）活人云：下利而心下痞服生姜泻心汤甘草泻心汤利不止者当治其下焦赤石脂禹余粮汤主之。盖生姜泻心甘草泻心皆治中焦此利在下焦若只治中焦，则利益甚尔服赤石脂禹余粮利复不止当利其小便五苓散主之。又云凡痞服泻心汤不愈然后可用陷胸丸下之（不可用陷胸汤。盖太猛只用陷胸丸）发热恶寒身痛表证未解若心下支结妨闷者柴胡桂枝汤也。（方见太阳病若心下痞而腹满者即前条先以桂枝汤解后用大黄黄连泻心也。）心下满似痞而手足厥冷，若脉乍结乍紧心烦饥不欲食者瓜蒂散，若脉细沉头汗恶寒大便硬者小柴胡汤（论见厥）太阳病医发汗遂发热恶寒因复下之心下痞表里俱虚阴阳并竭无阳，则阴独复加烧针因胸烦面色青黄肤　者难治今色微黄手足温易愈脉浮而大心下反硬有热属脏者攻之不令发汗属腑者不令溲数溲数，则大便硬汗多，则热愈甚汗少，则便难，若脉迟尚未可攻阳明痞胃实心下硬满者，不可攻之（论见胃实）。
附：
桔梗枳壳汤
治伤寒痞气胸满欲绝枳壳（麸炒去瓤）　桔梗（各二两）
上㕮咀，以水二盏，煎至一盏，去滓，分二服。
〔活〕伤寒本无痞应发汗医反下之遂成痞枳实理中丸最良审知是痞先用桔梗枳壳汤尤妙。缘桔梗枳壳行气下膈先用之无不验也。
〔赵〕活人书第七十六问中云凡痞服泻心汤不愈然后可用陷胸汤下之愚详仲景论陷胸汤无治痞之例恐太猛难用又况胸与心下处所不同痛与不痛阴阳邪亦异除结胸外今将痞证以传经之邪与内陷之邪分为二种而下治焉一者病发于阴身无热而反下之医反入里，则作痞其脉关上沉为阴邪内陷也。先宜桔梗枳壳汤次半夏泻心诸汤随证用之服泻心汤后渴而口燥烦小便不利者五苓散二者身有热不因下后而传邪入里亦作痞其脉关上浮为阳邪随经入里须先解表而不恶寒者，宜三黄泻心又有心下痞而汗出恶寒者以阳邪与表之正气入里故表虚汗出而恶寒因加附子以固表也。既结胸证有寒实热实之殊，则痞证亦有阴阳邪不为异也。外有痞而硬者，或桂枝人参汤温之，或大柴胡汤十枣汤下之亦自同一律也。活人书。又云关浮，则结热三黄以泻肝。盖热结，则成结胸非痞也。况心下正属中焦关脉亦主中部故汤名泻心，岂可援杂病脉例以左关为肝部因谓之泻肝乎，
〔张〕或谓痞证多有杂以别证而心下痞硬者必非半夏泻心之所宜也。予曰证候不同宜从治疗以上诸痞皆杂别证非特下早而成也。仲景所以各从其，宜用药以治之若下早而作痞者，但满而不痛别无外证与半夏泻心汤以攻痞宜也。
〔吴〕夫痞者气郁不通泰也。若不因下早而为痞者，或痰，或食，或气为之结也。保命集曰治痞用泻心主之。各有冷热之不同要在辨而治之如热实而为痞者大黄黄连泻心汤之类，也。或寒多而热少半夏泻心等汤之类，也。要之泻心非泻心火之热乃泻心下之痞满也。
心下满  ***************************
有不因汗下而心下满者经曰：邪结在胸心满而烦饥不欲食当吐之。又曰：脉浮而大心下反硬有热属脏者攻之吴氏曰按此言属脏者宿屎在脏也。不令发汗二者一吐一下因其邪之高下也。又有不可下者如阳明病若心下硬满，不可攻之，攻之利不止者死。利止者愈是邪在表里之间留于心下未全入腑故戒之不可下也。有因汗下后心下满而微痛者及吐下后心下逆满宜桂枝白术茯苓汤者又有下后心下硬满成结胸与痞者，宜详审而互考之太阳（和解）服桂枝，或下之仍头项强痛翕翕发热无汗心下满微痛小便不利者桂枝去桂加茯苓白术汤伤寒吐下后心下逆满气上冲胸起，则头眩脉沉紧发汗，则动经身为振振摇者茯苓桂枝白术甘草汤伤寒六七日发热微恶寒支节烦疼微呕心下支结外证未去者柴胡加桂枝汤主之。（活人云：不满不硬心下烦闷谓之支结又谓饮水过多成水结者小半夏茯苓汤）伤寒（吐）五六日大便后身热不去心中结痛者栀子豉汤伤寒发热汗出不解心下痞硬呕吐而下利者大柴胡汤太阳少阳并病（刺）心下硬项强而眩者当刺大椎肺俞慎勿下。
熨法
若心胸胁下有邪气结实满闷硬痛用生姜一片捣烂绞去汁以渣炒微燥带润绢包之于患处款款熨之稍可又将渣用前汁和匀炒干再熨许久豁然宽快此为良法伤寒五六日头汗出微恶寒手足冷心下满不欲食大便硬脉细者，此为阳微结有表复有里也。脉沉亦在里假令纯阴结不得复有外证脉虽沉紧不得为少阴病以头汗出故知非少阴也，宜小柴胡汤设不了了者得屎而解阳明　病心下硬满者，不可攻之，攻之利遂不止者死。利止者愈（或用泻心汤阳明病腹满者，为邪气入腑可下之心下硬满，则邪气尚浅未全入腑不可便下之得利止者，为邪气去正气安，则愈若因下利不止者，为正气脱而死）得下病二三日脉弱无太阳柴胡证烦躁心下硬至四五日虽能食以小承气汤少少与微和之（详胃实）厥阴　病患手足厥冷脉乍紧者邪结在胸中心中满而烦饥不欲食病在胸中须吐之瓜蒂散。
〔吴〕凡心下满者正在心之下胃之满也。此自满而非下之所致若下早心下满者，此为痞气另有治条凡心下满者以手按之揉之，则散而软者此虚气也。不发热者以木香和中汤。若发热者以小柴胡加枳实一钱去黄芩加姜炒黄连一钱减人参一半按之有声者有停水也。按之硬痛者有宿食也。不按而痛其人喜忘者蓄血也。各有本条宜详审而治之凡少阳脉弦口苦发热心下满者以小柴胡加枳实黄连各一钱。
心痛心下痛  ***************************
伤寒五六日大下之后身热不去心中结痛者未欲解也。栀子豉汤主之。
（〔成〕伤寒五六日邪气在里之时若大下后身热去心胸空者，为欲解若大下后身热去而心结痛者结胸也。身热不去心中结痛者虚烦也。结胸为热结胸中为实是热气已收敛于内，则外身热去虚烦为热客胸中未结为实散漫为烦是以身热不去六七日为欲解之时以热为虚烦，故云未欲解也。与栀子豉汤以吐除之身热不去四字要玩结胸而身不热知热不在表故可用大小陷胸汤丸以逐下之今热仍在表故宜越之也。成注未透）阳明中风脉弦浮大短气腹满胁下心痛鼻干无汗嗜卧身黄小便难有潮热时时哕者小柴胡汤（详胃实）少阴病自利清水色纯青心下必痛口干燥者急下之宜大承气汤（成　少阴肾水也。青肝色也。自利色青为肝邪乘肾难经曰：从前来者，为实邪以肾蕴实邪必心下痛口干燥也。与大承气汤以下实邪）厥阴为病消渴气上冲心心中疼热饥不欲食食，则吐蛔下之利不止（桂枝茯苓白术汤）。
附：
灸
伤寒饮水过多腹胀气喘心下痛不可忍宜灸中腕气海二穴如小腹有气上冲者，宜灸天枢气冲三里三阴交（如无此证只用前穴）。
烦  ***************************
（旧以烦痛亦类入之今详烦疼者，谓身体四肢疼痛烦冤与心烦不同不宜滥入故去之）烦者热也。谓烦扰也。与发热若同而异也。烦热为热所烦无时而歇非若发热而时发时止也。经有烦有微烦有烦热复烦反烦烦满烦痛烦渴胸中烦心中烦内烦虚烦大烦欲解皆以烦为热也。然阴寒而烦者亦不少也。盖在表而烦者，则有脉浮恶风寒体强痛之证在里而烦者，则有潮热谵语不大便腹满小便赤涩之证在半表半里而烦者，则有往来寒热胸胁疼痛之证其邪在胸膈以上而烦者，则有胸满懊憹可吐之证其阴寒而烦者，则有恶寒而蜷及下利厥逆脉微与。夫吐蛔之证大烦欲解者其脉必和，但脉不应者，为难治。若是足冷脉沉细而微者此阴证之烦也。急用人参附子热剂温之若内伤劳役阴虚火动而烦者其人身倦无力自汗尺脉浮虚也，宜补中益气汤加炒黄连生地黄麦门冬黄柏知母之类，也。若不得睡而心烦者，兼服朱砂安神丸纳其浮溜之火而安神明也。此特其大概耳。善治病者，当以诸证互考之可也。虚烦胸中烦心中烦三者不因汗吐下而烦，则是传经之邪不作膈实，但多和解而已经用小柴胡汤黄连阿胶汤猪肤汤是也。若经汗吐下而烦，则是邪热内陷以为虚烦心中　然欲吐愦愦然无奈者是也。但多涌吐而已经用栀子豉汤栀子干姜汤栀子浓朴汤是也。盖有不因汗下吐邪结胸中，则为膈实与瓜蒂散及阳明心烦与调胃承气汤此又烦之实者也。伤寒二三日悸而烦者虚也。建中汤少阳之邪入腑烦而悸者热也。大抵先烦而后悸是热先悸而后烦是虚治病必求其本者此也。太阳　伤寒发汗解半日许复烦脉浮数者可更发汗宜桂枝汤（发汗身凉为已解至半日许身复热者邪不尽也。故当再汗）太阳病初服桂枝汤反烦不解者先刺风池风府却与桂枝汤，则愈（风池是少阳之经阳维之会不针天柱而取风池者阳维维于诸阳巨阳与诸阳主气故也。）发汗已脉浮数烦渴者五苓散中风发热六七日不解而烦有表里证渴饮欲水水入，则吐曰水逆五苓散病在阳应以汗解反以冷水　之若灌之其热不得去弥更益烦肉上粟起意欲饮水反不渴者，服文蛤散若不瘥者与五苓散（方见渴）伤寒吐下后七八日不解热结在里表里俱热时时恶风大渴舌上干燥而烦者，白虎加人参汤服桂枝汤大汗出后大烦渴不解脉洪大者，白虎加人参汤主之。
〔垣〕治阴虚发热烦渴引饥热躁热至夜尤甚其脉洪大按之无力者此血虚发躁当以当归补血汤主之。若以白虎汤与之，则误矣！如轻手脉来浮大按之即无者，乃无根蒂之脉为散脉也。此虚极而元气将脱也。切不可发表攻热如误治之，则死须用大剂人参生脉汤救之（当归补血汤方见杂病发热门）太阳病发汗若下之而烦热胸中窒者栀子豉汤伤寒五六日大下之后身热不去心中结痛者未欲解也。栀子豉汤发汗吐下后其人心烦不得眠若剧者必反复颠倒心中懊憹栀子豉汤。若少气者栀子甘草豉汤。若呕者栀子生姜豉汤。
栀子豉汤方
栀子（十四枚擘）　香豉（四合绵裹）
上二味，以水四升，先煮栀子得二升半纳豉，煮取一升半，去滓，分为二服温进一服得吐者止后服。经曰：其高者因而越之其下者引而竭之中满者泻之于内其有邪者渍形以为汗其在皮者汗而发之治伤寒之妙虽有变通终不越此数法也。伤寒邪气自表而传里留于胸中为邪在高分，则可吐之所吐之证亦自不同，如不经汗下邪气蕴郁于膈，则谓之实也。应以瓜蒂吐之瓜蒂散吐胸中之实邪也。若发汗吐下后邪气乘虚留于胸中，则谓之虚烦应以栀子豉汤吐之此吐胸中虚烦者也。栀子味苦寒内经曰：酸苦涌泄为阴涌者吐也。涌吐虚烦必以苦为主是以栀子为君烦为热胜也。涌热者必以苦胜热者必以寒香豉苦寒助栀子以吐虚烦，故以为臣内经曰：气有高下病有远近证有中外治有轻重各适其所果能依而行之所谓良矣！
栀子甘草豉汤
于栀子豉汤中加甘草一两余依前法得吐止服。
栀子生姜豉汤
于栀子豉汤中加生姜二两余依前法得吐止后服。伤寒下后心烦腹满卧起不安者栀子浓朴汤主之。
（〔成〕下后，但腹满而不心烦即邪气入里为里实，但心烦而不腹满即邪气在胸中为虚烦既烦且满，则邪气壅于心腹之间也。满，则不能坐烦，则不能卧故卧起不安与栀子浓朴汤吐烦泄满）。
栀子浓朴汤方
（酸苦涌泄栀子之苦以涌虚烦浓朴枳实之苦以泄腹满）栀子（十四枚擘）　浓朴（四两姜炙）　枳实（四枚水浸去苏炒）
上三味，以水三升半，煮取一升半，去滓，分二服温进一服得吐者止后服。伤寒医以丸药大下之身热不去微烦者栀子干姜汤主之。
（〔成〕丸药不能除热，但损正气邪气乘虚留于胸中而未入深者，则身热不去而微烦与栀子干姜汤吐烦正气按丸药所谓神丹甘遂也。或作巴豆）。
栀子干姜汤方
（苦以涌之栀子之苦以吐烦辛以润之干姜之辛以益气）栀子（十四枚擘）　干姜（二两）
上二味，以水三升半，煮取一升半，去滓，分二服温进一服得吐者止后服凡用栀子汤病患旧微溏者，不可与服之（病患旧微溏者里虚而寒在下也。虽烦，则非蕴热，故不可与栀子汤越之内经曰：先泄而后生他病者，治其本必且调之后乃治其他病）太阳病若吐若下若发汗微烦小便数大便因硬者与小承气汤和之，则愈上发汗吐下后心中懊憹而烦若无燥屎大便软者栀子等汤证也。若有燥屎不大便者小承气汤证也。痞结胸心烦（详二门）心烦而渴（详渴）伤寒二三日心中悸而烦者小建中汤主之。
（〔成〕伤寒二三日邪气在表未当传里之时心中悸而烦是非邪气搏所致心悸者气虚也。烦者血虚也。以气血内虚与小建中汤先建其里）太阳病脉浮紧无汗发热身疼八九日表证仍在此当发汗服药已微除其人发烦目瞑剧者必衄乃解病欲解者必当先烦乃有汗而解太阳病过经十余日心下　欲吐而胸中痛大便反溏微满郁郁微烦（详胸病）伤寒脉浮自汗小便数心烦微恶寒脚挛急反与桂枝汤欲攻其表此误也。得之便厥咽中干烦躁吐逆者甘草干姜汤（详厥）太阳病吐之，但太阳当恶寒今反不恶寒不欲近衣此为吐之内烦也。微数之脉慎不可灸因火为邪，则为烦逆追虚逐实血散脉中火气虽微内攻有力焦骨伤筋血难复也。吐利汗后脉平小烦者以胃虚不胜谷气也。阳明　病下之其外有热手足温不结胸心下懊憹饥不能食，但头汗出者栀子豉汤主之。阳明病脉浮紧若下之，则胃中空虚客气动膈心中懊憹舌上白苔者，宜栀子豉汤（论见自汗）下利后烦按之心下濡者，为虚烦也，宜栀子豉汤阳明病脉迟食难用饱饱，则微烦头眩必小便难此欲作谷疸（详眩）阳明病下之心下懊憹而烦胃中有燥屎者可攻腹微满初头硬后必溏，不可攻之若有燥屎者，宜大承气汤大下后六七日不大便烦不解腹满痛者本有宿食故也。大承气汤阳明病不吐不下心烦者可与调胃承气汤（成　吐后心烦谓之内烦下后心烦谓之虚烦今阳明病不吐不下心烦，则是胃有有郁热也。与调胃承气汤以下郁热）阳明病本自汗更重发汗病已瘥尚微烦不了了者以亡津液胃中干燥故令大便硬问其小便日几行小便少津液当还胃中故知不久必大便也。病患烦热汗出，则解又如疟状日晡发热属阳明也。上胃实不大便心烦若吐下后者大小承气证也。若不曾吐下者调胃承气汤证也。
〔许〕有人病伤寒八九日身热无汗时时谵语时因下后大便不通三日矣！非燥非烦非寒非痛终夜不得卧，但心中没晓会处，或时发一声如叹息之状医者不知是何证予诊之曰此懊憹怫郁二证俱作也。胃中有燥屎者，服承气汤下燥屎二十余得利而解仲景云阳明病下之心中懊憹微烦胃中有燥屎者可攻。又云小便不利，大便乍难乍易时有微热怫郁不卧者有燥屎也。承气汤主之。素问云：胃不和，则卧不安此夜所以不得眠也。仲景云胃中燥大便硬者必谵语此所以有时发谵语也。非烦非燥非寒非痛所以心中懊憹也。声如叹息而发一声所谓外气怫郁也。燥屎得除大便通利胃中安和故其病悉去也。少阳　伤寒脉弦细头痛发热者，属少阳不可汗汗之，则谵语此属胃胃和，则愈胃不和，则烦而悸（活人用调胃承气汤）胸满而烦若不轻汗下无往来寒热者小柴胡汤（详往来寒热）若汗下后往来寒热者柴胡桂梗干姜汤（详往来寒热）兼惊小便不利谵语身重不可转侧者柴胡桂枝龙骨牡蛎汤（详惊）呕时郁郁微烦若与小柴胡汤呕不止者大柴胡汤证也。若极吐下后胸满便溏腹痛者调胃承气汤证也。太阴　伤寒脉浮而缓手足自温者系在太阴当发身黄小便利者身不发黄至七八日虽暴烦下利十余行必自止以脾家实腐秽当去故也。
（〔成〕太阴病至七八日大便硬者，为太阴入腑传阳明也。今至七八日暴烦下利十余行者脾家实腐秽去也。下利烦躁者死。此以脾气和逐邪下泄故虽暴烦下利日十余行而利必自止宜栀子柏皮汤，或用平胃散加穿山甲以主之。）少阴　病，但欲寐而烦若自利而渴小便白者活人用四逆汤（论见欲寐）若与白通汤后下利不止厥逆无脉干呕烦者白通东加猪胆汁（或云明知阴证附子温之干呕而烦格拒不通加人尿猪胆汁妙在于此热因寒用）少阴病得之二三日心中烦不得卧黄连阿胶汤。若下利六七日咳而呕心烦不得卧者猪苓汤下利咽痛胸满心烦者猪肤汤。若恶寒而蜷时自烦欲去衣被者，可治脉紧至七八日自下利脉暴微手足反温脉紧反去为欲解虽烦下利必自止厥阴手足厥冷而烦，若脉乍结乍紧及心中满饥不欲食者，宜瓜蒂散吐之蛔厥静而复时烦（详吐蛔）病六七日手足三部脉皆至大烦而噤不能言其人躁扰者欲解也。若脉和其人大烦目内际黄者欲解也。
烦躁  ***************************
烦为烦扰之烦躁为愤躁之躁俗谓焦躁是也。合而言之烦躁为热也。析而分之烦阳也。为热之轻躁阴也。为热之甚先烦而渐至躁者，谓之烦躁先躁而后复烦者，谓之躁烦有不烦而躁者，此为阴盛格阳也。（虽大躁欲于泥水中卧，但饮水不得入口者是也。活人用霹雳散）又有邪气在表而躁烦者（太阳中风脉浮而紧不汗出而烦躁大青龙汤是也。）有邪气在里而烦躁者（病患不大便六七日绕脐痛烦躁发作有时此有躁屎是也。）有因火劫而烦躁者（太阳病以火熏之不得汗其人必躁太阳病二三日反躁火熨其背令大汗出火热入胃躁烦者是也。）有阳虚而烦躁者（阳微发汗躁不得眠与下之后复发汗昼日烦躁不得眠夜而安静不呕不渴无表证脉沉微身无大热者干姜附子汤及发汗若下之病仍不去烦躁者茯苓四逆汤是也。）有阴盛而烦躁者（少阳病吐利手足厥冷烦躁欲死者吴茱萸汤是也。）此皆证之常也。又有诸不治证详附于后不可不知太阳　中风（汗）脉浮紧发热恶寒身痛无汗烦躁者大青龙汤发汗不彻太阳证不罢其人面赤躁烦不知痛处更发汗，则愈（详短气）太阳病（和）大发汗后胃中干烦躁不得眠欲饮者少与之，若脉浮小便不利微热消渴者五苓散因下之心下痞与泻心汤痞不解渴而口躁烦小便不利者五苓散得病（下）二三日脉弱无太阳柴胡证烦躁心下硬至四五日虽能食以小承气汤少少与微和之令小安至六日与承气汤一升若不大便六七日小便少者虽不能食，但初次硬后必溏未定成硬攻之必溏须小便利屎定硬乃可攻之宜大承气汤（王注云无太阳证为无表证也。无柴胡证为无半表半里证也。）烦躁不大便绕脐痛发作有时者有燥屎也。下之后（温）复发汗昼日烦躁不得安眠夜而安静不呕不渴无表证脉沉微身无大热者干姜附子汤（不呕不喝里无热也。身无大热表无热也。而脉又沉微故宜温此当与栀子豉汤证参看。盖下后烦不得眠一也。而药有寒热不同故尔）。
干姜附子汤方
干姜（一两）　附子（一枚去皮破八片生用）
上二味，以水三升，煮取一升，去滓，顿服（内经曰：寒淫所胜平以辛热虚寒太甚是以辛热剂胜之也。）
〔海〕服姜附汤有二法一法当热服手少阴心也。水包火热服以接心火身表寒盛外火少也。寒从外生热从内消譬如冻死寒在外也。一法当寒服作少阴肾也。寒邪入水冷服以类肾水身表微热内水多也。热从外生寒从内消譬如饮冷寒在内也。发汗若下之病仍不解烦躁者茯苓四逆汤主之。
（〔成〕发汗若下病宜解也。若病仍不解，则发汗外虚阳气下之内虚阴气阴阳俱虚邪独不解故生烦躁与茯苓四逆汤以复阴阳之气）
茯苓四逆汤方
（四逆汤以补阳加茯苓人参以益阴）茯苓（六两）　甘草（炙二两）　干姜（一两半）　人参（一两）　附子（一枚生用去皮破八片）
上五味，以水五升，煮取三升，去滓，温服七合，日三服。烦躁心下硬若未曾下者即前条无太阳柴胡证以小承气少少微和之也。若已曾下心下硬痛短气烦躁者大陷胸也。若结胸证悉具烦躁者死也。（方论见结胸）火逆下之因烧针烦躁者桂枝甘草龙骨牡蛎汤主之。
桂枝甘草龙骨牡蛎汤方
桂枝（去粗皮一两）　甘草（炙）　牡蛎（熬）　龙骨（各二两）
上为末，以水五升，煮取二升半，去滓，服温八合日三（辛甘发散桂枝甘草之辛甘以发散经中火邪涩可去脱龙骨牡蛎之涩以收敛浮越之正气）太阳病以火熏之不得汗其人必躁到不解必清血名为火邪（成　此火邪迫血而血下行者也。太阳病用火熏之不得汗，则热无从出阴虚被火必发躁也。六日传经尽至七日再到太阳经，则热气当解若不解热气迫血下行必清血清厕也。按到与倒通反也。到不解者犹云反不解而加甚也。本文称太阳病，则不可便注为传经尽也。止言太阳病，则不传他经可知矣！况于上下文别无承接照应之词上文言二日及十余日下文言一二日三四日亦是论日数不言传经到也。成氏解到字不彻）太阳病火熨其背大汗出火热入胃胃中水竭躁烦必发谵语十余日振栗下利者欲解也。（论见谵语）活人云：大抵阴气少阳气胜，则热而烦故太阳经伤风多烦而躁也。阳明　病患不大便五六日绕脐痛烦躁发作有时者此有躁屎也，宜承气汤大抵得病二三日脉弱无大柴胡证烦躁心下热小便利心下硬以小承气汤少少微和之然有病已瘥面赤微烦必大便硬当问其小便日几行若小便少津液当还入胃不须攻也。少阳　伤寒六七日无大热其人躁烦者，此为阳去入阴也。少阴　病吐利手足厥冷烦躁欲死者吴茱萸汤（方见吐）少阴病吐利烦躁四逆者死。少阴病四逆恶寒身蜷脉不至不烦而躁者死。少阴病脉微沉细，但欲卧汗出不烦自欲吐至五六日自利复烦躁不得卧寐者死。厥阴　伤寒热少厥微指头寒默默不欲食烦躁数日小便利色白者热除也。欲得食其病为愈若厥而呕胸胁烦满者必便血伤寒脉微而厥至七八日肤冷其人躁无暂安者，为脏结死蛔厥虽厥而烦吐蛔已，则静非若脏厥躁无暂安时也。伤寒六七日脉微手足厥冷烦躁灸厥阴厥不还者死。伤寒发热下利厥逆躁不得卧者死。伤寒得病无热，但狂者烦躁不安者五苓散服之二钱新汲水一升许，则以指探喉去之随手愈。
〔成〕所谓烦躁者，谓先烦渐至躁也。所谓躁烦者，谓先发躁而迤逦复烦者也。从烦至躁为热未有不渐烦而躁者也。先躁后烦谓怫怫然更作躁闷此为阴盛隔阳也。虽大躁欲于泥水中卧，但饮水不得入口是也。此气欲脱而争譬如灯将灭而暴明矣！盖内热曰烦谓心中郁烦也。外热曰躁谓气外热躁也。内热为有根之火故，但烦不躁及先烦后躁者，皆可治外热为无根之火故，但躁不烦及先躁后烦者，皆不可治也。
附：
〔活〕病患身冷脉沉细疾烦躁而不饮水者阴盛隔阳也，宜服霹雳散须臾躁止得睡汗出即瘥火焰散丹砂丸并主之。霹雳散　火焰散（二方并见阴毒）　丹砂丸（方见活人书）。
〔海〕已寒丸
此丸不僭上阳生于下治阴证服四逆辈胸中发躁而渴者，或数日大便秘小便涩亦服此丸上不躁大小便自利肉桂（去粗皮）　茯苓（各五钱）　良姜　乌头（炮各七钱）　附子（炮）　干姜（炮）　芍药　茴香（炒各一两）
上为细末，糊为丸如梧桐子大，温酒空心下五七十丸八九十丸亦得酒醋为糊俱可。
〔本〕破阴丹
治阴中伏阳烦躁六脉沉伏（方论见阴毒）顷年乡人李信道得疾六脉沉伏不见深按至骨，则若有力头疼身温烦躁指末皆冷胸中满恶心更两医矣！皆不识止用调气药予诊之曰此阴中伏阳也。仲景法中无此证世人患此者多若用热药以助之，则为阴所隔绝不能导引真阳反生客气用冷药，则所伏真火愈见消烁非其治也。须用破散阴气导达真火之药使水升火降然后得汗而解矣！乃授此药二百粒作一服冷盐汤下不时烦躁狂热手足躁扰其家大惊予曰俗所谓换阳也。须臾稍定略睡身已中汗自昏达旦方止身凉而病除矣！
〔戴〕烦躁阴阳经皆有之阳明经胃有燥屎故烦此当下之太阳经已得汗而烦者五苓散少阳亦，或有烦宜小柴胡汤阴烦少阴为多由阳气传入阴经阴得阳而烦自利而渴烦不眠者辰砂五苓散若非是阳气传阴阴气犯阴经吐利手足厥冷而烦经云：阳虚阴乘之故烦。又云阴盛发躁欲坐井中吴茱萸汤甚者四逆东加葱白二茎外有虚烦一证乃是病愈后阴阳未复时发热烦竹叶石膏汤痰多睡不宁者温胆汤呕者橘皮汤。
懊憹  ***************************
（　即恼字古通用）
〔成〕心中郁郁然不舒愦愦然无奈比之烦闷而甚者懊憹也。由下后表之阳邪乘虚内陷结伏于心胸之间故如是也。其治之法，或吐之，或下之，苟或当下反吐疗热以寒，则变证百出矣！可不慎与太阳　病脉浮动数头痛发热微盗汗出而反恶寒者表未解也。动数变胃中空虚客气动膈短气躁烦心中懊憹（栀子柏皮汤详自汗）发汗吐下后虚烦不得眠反复颠倒心中懊憹栀子豉汤阳明　病下之其外有热手足温不结胸心中懊憹饥不能食，但头汗出者栀子豉汤阳明病脉浮而紧咽躁口苦腹满而喘发热汗出不恶寒反恶热身重若下之，则胃中空虚客气动膈心中懊憹舌上苔者栀豉汤阳明病下之心中懊憹而烦有躁屎者大承气汤阳明病无汗小便不利心中懊憹身必发黄（或用茵陈汤栀子柏皮汤）。
咳  ***************************
（嗽　哑附）
〔成〕咳则有声无痰，嗽则有声有痰也。肺主气，形寒饮冷则伤之，使气逆而不散，冲击咽膈，令喉中淫淫如痒，习习如梗而咳嗽也。甚者连续不止，坐卧不安，言语不竟，动引百骸，声闻四近矣。咳嗽有寒者，有热者，有停饮者，有在表者，有在里者，有在半表半里者，病各不同，治亦有异。如停饮与表寒相合而咳者，小青龙汤。停饮与里寒相合而咳者，真武汤。邪热在半表半里而咳者，小柴胡汤。咳为肺疾，必发散而可已。然又有不可发者，经曰：咳而小便利，不可发汗，发汗则四肢厥冷。又曰：咳而发汗，蜷而苦满，腹中复坚，此为逆也。又脉数者，为心刑肺金，则死。
〔太阳〕伤寒，表不解，心下有水气，干呕，发热而咳，或渴，或利，或噎，或小便不利，少腹满，或喘者，小青龙汤主之。（水留于胃，故干呕而噎。水射肺，故喘咳。水停心下，故渴。入水肠间，故利。水蓄下焦，故小便不利，少腹满，与小青龙汤发汗散水。水气内渍，则所传不一，故有或为之证，随证消息治之。）伤寒，心下有水气，咳而微喘，发热不渴，服汤已渴者，此寒去欲解也，小青龙汤主之。
小青龙汤方
麻黄（去节）　芍药　干姜　细辛　桂枝（去粗皮。各三两）　五味子　半夏（各半升。汤洗）　甘草（炙，二两）
上八味，以水一斗，先煮麻黄，减二升，去上沫，纳诸药，煮取三升，去滓，温服一升。
加减法：若微利者，去麻黄，加荛花，如鸡子大，熬令赤色。下利者，不可攻其表，汗出必胀满，麻黄发其阳。水渍入胃，必作利，荛花下十二水，水去利则止。若渴者，去半夏，加瓜蒌根三两，辛燥而苦润，半夏辛而燥津液，非渴者所宜，故去之。瓜蒌味苦而生津液，故加之。若噎者，去麻黄，加附子一枚，炮。经曰：水得寒气，冷必相抟，其人即䭇。加附子温散水寒。病人有寒，复发汗，胃中冷，必吐蛔，去麻黄，恶发汗。若小便不利，少腹满，去麻黄，加茯苓四两。水蓄下焦不行，为小便不利，少腹满，麻黄发津液于外，非所宜也。茯苓泄蓄水于下，加所当也。若喘者，去麻黄，加杏仁半升，去皮、尖。《金匮要略》曰：其人形肿，故不纳麻黄，纳杏子。以麻黄发其阳故也。喘呼形肿，水气标本之疾。
青龙象肝之两歧，而主两伤之疾。大青龙主营卫之两伤。此则主表不解，而又加之心下有水气，则非麻黄汤所能解，桂枝汤所能散，乃须小青龙始可祛除表里之邪气耳。表不解，以麻黄发汗为君。桂、甘草佐麻黄发散为臣。咳逆而喘，肺气逆也。《内经》曰：肺欲收，急食酸以收之。故用芍药酸寒，五味子酸温为佐，以收逆气。心下有水，津液不行，则肾气燥，急食辛以润之，是以干姜、细辛味辛热，半夏味辛温微热为使，以散寒水。逆气收，寒水散，津液通行，汗出而解矣。心下有水，则所传不一，故又有增损之证。水蓄则津液不行，气燥而渴，去半夏则津液易复。瓜蒌根味苦微寒，润枯燥者也，加之则津液通行。水气下行，渍入肠间，如下利者，不可攻表。麻黄专主发散，非下利所宜，故去之。荛花味苦寒，为涌泄之剂，水去则利止，荛花下水，故加之。噎者去麻黄，加附子。经曰：水得寒气必冷，水寒相抟，其人则噎。噎为胃气虚竭，麻黄发汗，非胃虚冷所宜，故去之。附子味辛热，热则温其气，辛则散其寒，故用为佐，以祛散冷寒之气。凡邪客于体者，在外者可汗之，在内者可下之，在上者可涌之，在下者可渗之。水蓄下焦，小便不利，小腹满，渗泄可也，非发汗所宜，故去麻黄，加茯苓味甘淡，专行津液。《内经》曰：湿淫于内，以淡渗之是也。若喘者，去麻黄。喘为气逆，麻黄发阳，故去之。杏仁味苦甘温，加之以泄逆气。《金匮要略》曰：其形肿者，不用麻黄，乃用杏子。以麻黄发其阳，故喘逆形肿也。
〔少阳〕伤寒六日，中风往来寒热，胸胁苦满，默默不欲饮食，心烦喜呕，身有微热。或咳者，小柴胡汤去人参加五味子、干姜。
〔阳明〕咳而表解，胃实属阳明病。若反无汗，小便利而呕，手足厥者，必头痛。若但头眩，不恶寒，能食者，必咽痛。（详胃实。）
〔少阴〕病，咳而下利，谵语，小便难者，被火气劫故也。（详下利。）少阴病，四逆，其人咳者，四逆散加五味子、干姜各五分。少阴病，下利，六七日咳而呕渴，心烦不得眠者，猪苓汤。少阴病，二三日不已，至四五日，腹痛，小便不利，四肢沉重疼痛，自下利者，此为有水气。其人咳者，真武汤加五味子半升，细辛、干姜各一两。
伤寒，咳逆上气，其脉散者，死，谓其形损故也。咳而失小便者，不可发汗，汗出则四肢厥冷。（论见遗溺。）
附：
〔云〕伤寒汗后，喘咳不止，恐传肺痿，补肺散。
人参（一两）　五味子（五钱）　桑白皮（二两）　款冬花　蛤蚧（一对）
上为细末，每服五钱，沸汤一盏，调服。
伤寒汗下后，咳嗽肺虚，声音嘶败者，宜阿胶散。
薯蓣　阿胶（炒）　五味子　麦门冬（去心）　白术（各一两）　干姜（炮）　桂枝（各二钱）　杏仁（去皮、尖，三钱）
上锉细。每服七钱，水二盏，入乌梅一钱，同煎服。
伤寒汗下后，喘咳烦躁，气滞涩，邪气逆者，用桔梗汤。
桔梗　桑白皮（各一两）　甘草　贝母　诃黎勒（各五钱）
上为细末，每服五钱，入五味子、乌梅肉各一钱，水二盅，同煎服。
人参石膏汤
治伤寒咳嗽不已，心烦，及风热头疼，精神不利，昏愦，宜服。
人参（去芦，半钱）　石膏（一两）　半夏（汤泡）　栀子仁　黄芩（各一钱）　川芎　白术　茯苓（去皮）　知母（各一钱半）　甘草（炙，二钱）
上作一服，水二盅，生姜三片，煎至一盅，不拘时服。
〔吴〕凡表寒咳嗽者，脉浮恶寒，身疼拘急而无汗也，麻黄汤，或三拗汤汗之。痰唾如胶者，金沸草散汗之。若有热者，参苏饮去木香、人参，加桑白皮、杏仁、麻黄汗之亦佳。但察天时与病情，斟酌而用之也。若虚弱人冒感风寒而咳嗽有痰，或恶风，头疼干呕者，宜人参杏仁汤。凡伤寒二三日，传少阳经，脉弦，口苦发热而咳嗽者，小柴胡汤去人参、大枣、生姜，加五味子、干姜主之。若发热，胸中烦满而咳者，加炒瓜蒌。若胸胁痞满，发热而咳者，加枳壳、桔梗主之。凡阴证手足冷，脉沉细而咳嗽者，四逆汤加五味。大抵伤寒咳嗽，非比杂证同也。按仲景治例，有嗽者，不分阴阳二证，俱用五味子、干姜也。盖五味收肺气而止嗽，以干姜之辛，温肺经，散逆气也。
〔哑〕
射干汤
治初秋暴雨冷，及天行暴寒，其热喜伏于内，咳嗽曲折不可得气息，喉哑失声，干嗽无唾，喉中如梗。
射干　紫菀　当归　独活　麻黄　甘草（各一两）　生姜（炮）　橘皮　肉桂（去粗皮）　枳实（炙。各二两）　半夏（洗，二两半）　杏仁（去皮、尖，炒，一两半）
上㕮咀，每服五钱，水一盏半，煎至八分，去滓，温服。
直视  ***************************
（目中不了了。）
〔成〕直视者，视物而睛不转动也。睛转者，非也。水之精为志，火之精为神。目者，心之使也，神所寓焉，肝之外候也，精神荣焉。《针经》曰：五脏六腑之气，皆上注于目而为之精。（精之窠为眼，骨之精为瞳子，筋之精为黑，血之精为络，气之精为白，肌肉之精为拘束裹撷。）五脏气血调和，精气充荣，则目和而明矣。邪气壅盛，冒其正气，则神识不慧，脏精之气不上荣于目，则目为之直视。伤寒直视，邪气已极，证多难治。（狂言直视为肾绝，直视摇头为心绝，直视谵语喘满者死，下利者亦死。又剧者发则不识人，循衣摸床，惕而不安，微喘直视，脉弦者生，涩者死。皆邪盛而正气脱。）经曰：衄家不可发汗，汗则额陷，脉紧急，直视不能眴。以肝受血而能视，亡血家肝气已虚，木气又弱，又发汗亡阳，则阴阳俱虚所致也。此虽逆，未为甚。又直视与目中不了了，形证相近，一可治，一不可治也。
〔太阳〕衄家不可发汗，汗出则额上陷，脉急，直视不能眴，不得眠。（详衄。）汗后，身犹灼热，名风温。脉阴阳俱浮，自汗身重，多眠，语言难出。若被下者，小便不利，直视失溲。（详风温。）
〔阳明〕伤寒吐下后不解，不大便至十余日，日晡所发潮热，不恶寒，独语如见鬼状，剧者发则不识人，循衣摸床，惕而不安，微喘直视，脉弦者生，涩者死。直视谵语，喘满者死，下利者亦死。
伤寒六七日，目中不了了，睛不和，无表里证，大便难，身微热者，此为实也。急下之，宜大承气汤。
〔吴〕若戴眼反折者，此为上视。绝汗乃出，大如贯珠不流，此膀胱绝也。其目中不了了，能视物，但见一半而不见一半，有所谵妄而胡言者是也。若内实不大便者，宜下之。内虚者，多难治也。
郁冒  ***************************
（昏愦　旧以叉手冒心滥入，今去之。）
〔成〕郁为郁结而气不舒，冒为昏冒而神不清，俗谓之昏迷是也，皆因虚乘寒所致。经曰：诸虚乘寒者，则为厥。郁冒不仁，此寒气乘虚中上也。骆龙吉以附子汤倍人参、川芎、天麻、干姜之类主之。又曰：太阳病，先下之，不解，因复发汗，以此表里俱虚，其人因冒。冒家汗出自愈，由表和也。若不得汗不解者，以人参三白汤加川芎、天麻。如下虚脉微者，加附子以温肾经，乃固本也。经曰：滋苗者必固本，伐下者枯其上。此之谓也。《要略》曰：新产妇人有三病，一痉，二郁冒，三大便难。亡血复汗，寒多郁冒。又曰：产妇郁冒，其脉微弱，呕不能食，大便坚者。盖由血虚而厥，厥而必冒。冒家欲解，必大汗出。观此则郁冒为虚寒可知矣。又少阴病，下利止而头眩，时时自冒者，死。以其虚极而脱也。
〔太阳〕病，先下之而不愈，因复发汗，以此表里俱虚，其人因致冒。冒家汗出自愈。所以然者，汗出表和故也。里未和，然后复下之。
（〔成〕氏以郁训冒，疑未莹。按：《说文》：冒字从曰从目。曰即小儿及蛮夷头衣也。此致冒者，谓若物蒙蔽其目也，是昏迷之义。今以冒为郁，不惟失六书之本旨，且失病情及仲景之意也。里未和，时刻作得里和，或增未字而不去得字，则舛于文理，今以宋本正之。）诸乘寒者则为厥，郁冒不仁，口急不能言，战栗也。
太阳与少阳并病，头项强痛，或眩冒，时如结胸，心下痞硬者，当刺大椎、肺俞、肝俞。（详项强。）
〔阳明〕病人小便不利，大便乍难乍易，时有微热，喘冒不能卧，有燥屎也，宜大承气汤。
〔少阴〕病，但欲寐，下利止而头眩，时时自冒者，死。
〔厥阴〕下利清谷，脉沉迟，其人面赤，身有微热，必郁冒汗出而解。（详下利。）伤寒吐下后，虚烦，脉甚微，八九日，心下痞硬，胁下痛，气上冲咽喉，眩冒，经脉动愓者，久而成痿。
〔海〕伤寒传至五六日间，渐变神昏不语，或睡中独语一二句，目赤，唇焦舌干，不饮水、稀粥，与之则咽，不与则不思，六脉细数而不洪大，心下无痞，腹中不满，大小便如常，或传至十日以来，形貌如醉。医见神昏不已，多用大承气汤下之，则误矣。盖不知此热传手少阴心经也。然又未知自何经而来？答曰：本太阳经伤风，风为阳邪，伤卫，阴血自燥，热结膀胱，壬病逆传于丙，丙丁兄妹，由是传心，心火自上迫熏肺，所以神昏也。盖肺为清肃之脏，内有火邪，故令神昏，宜栀子黄连黄芩汤。若脉在丙者，导赤散。脉在丁者，泻心汤。若误用凉膈散，此乃气中之血药也。如右手寸脉沉滑有力者，则可用之。或用犀角地黄汤，近于是已本方所说，若无犀角，以升麻代之，是阳明经药也。此解阳明经血中热药。若脉浮沉俱有力者，是丙丁俱有热，可以导赤散、泻心汤各半服之则宜矣。此证膀胱传丙，足传手经者，下传上也。丙传丁者，表传里也。壬传丁者，艮之离也。越经传者，又为腑传脏也。《活人》云：伤寒只传足经，不传手经者，此言不尽意也。有从足经而传手经者，何以知之？经云：伤寒，或只传一经，或间传三经，不可一途取之。但视其脉与外证治之，此活法也。与食则咽者，邪不在胃也。不与则不思者，以其神昏故也。邪热既不在里，误用承气下之，其死也必矣。（脉在丙者，脉浮也。脉在丁者，脉沉也。脉丙丁俱有热者，浮沉俱有力也。）
余云衢太史形气充壮，饮啖兼人。辛卯夏六月，患热病，肢体不甚热，而间扬掷手足，如躁扰状，昏愦不知人事，时发一二语，不可了而非谵也，脉微细如欲绝。有谓是阴证，宜温者，有谓当下者。时座师陆葵日先生与曾植斋、冯琢庵二太史，皆取决于余。余谓是阳病见阴脉，在法为不治。然素禀如此，又值酷暑外烁，酒炙内炎，宜狂热如焚，脉洪数有力，而此何为者？岂热气怫郁不得伸而然耶？且不大便七日矣。姑以大柴胡汤下之，时大黄只用二钱。又熟煎，而太医王雷庵力争以为太少，不若用大承气。余曰：如此脉证，岂宜峻下？待下柴胡不应，而后用调胃承气，调胃承气不应，而后用小承气以及大承气未晚也。已服药，大便即行，脉已出，手足温矣。余谓雷庵曰：设用大承气，能免噬脐之悔哉？继以黄连解毒汤数服而平。七月初，遂与陆先生同典试南京，不复发矣。明年余请告归里，偶得刘河间《伤寒直格》读之，中有云：蓄热内甚，脉须疾数。以其极热蓄甚而脉道不利，反致脉沉细而欲绝。俗未明造化之理，反谓传为寒极阴毒者。或始得之，阳热暴甚，而便有此证候者，或两感热甚者，通宜解毒加大承气下之。下后热稍退而未愈者，黄连解毒汤调之。或微热未除者，凉膈散调之。或失下热极，以至身冷脉微，而昏冒将死，若急下之，则残阴暴绝而死，盖阳气后竭而然也。不下亦死。宜凉膈散，或黄连解毒汤养阴退阳，积热渐以宣散，则心胸再暖，而脉渐以生。然后抚卷而叹曰：古人先得我心矣。余太史所患，正失下热极，以至身冷脉微而昏冒欲绝者也。下与不下，大下与微下，死生在呼吸，间不容发。呜乎！可不慎哉？宜表而出之，以为世鉴。
不能言  ***************************
〔成〕不能言及语言难出有二证：其一则太阳风温；其一则少阴咽中生疮。是皆传经之邪，热气壅闭所致。非阴寒之证，气血通行，则关节开张，语言出矣。
〔太阳〕发汗已，身犹灼热，名风温，脉尺寸俱浮，自汗身重，多眠，鼻鼾，语言难出。（详风温。）
〔少阴〕病，咽中伤，生疮，不能言语，声不出者，苦酒汤。
〔吴〕凡喑哑不言有六：一者少阴病，咽中伤，生疮，不能语言者，以鸡子苦酒汤主之；二者狐惑，伤寒上唇有疮，咽干声嗄者，治见本条；三者痉证，口噤不能言者，亦见本条；四者热病喑哑不言，三四日不得汗出者，死；五者热甚，火伤肺金，不能言者，宜清肺降火则愈；六者风热壅盛，咳嗽声嗄者，以消风降痰火治。又有失于发散风邪，伏于肺中者，当发散之。
鼻鼾鼻鸣  ***************************
〔成〕风温则鼻鼾，太阳中风则鼻鸣，由风气壅塞，卫气不利所致，阳明、少阳、三阴虽亦有中风，然邪不在表，故鼻不鸣而不鼾也。
〔太阳〕中风，阳浮阴弱，阳浮热自发，阴弱汗自出，啬啬恶寒，淅淅恶风，翕翕发热，鼻鸣干呕者，桂枝汤。汗已身犹灼热，脉浮自汗，身重多眠，鼻鼾，语言难出，不可下，不可火。

卷六  ——————————————————————————————————————————————————————————————————————————————————————————

小便不利  ***************************
（小便难。）
〔成〕小便不利有数种：被下而小便不利者，津液耗于内也。因汗而小便不利者，津液亡于外也。发黄与痞，及夫热病小便不利者，热郁所致。风湿相抟，与夫阳明风中，其小便不利，寒邪所乘。其小便难者，亦多由汗下而然，宜详辨之。
〔太阳〕伤寒表不解，心下有水气，干呕，发热而咳，或渴，或利，或噎，或小便不利，少腹满，或喘者，小青龙汤去麻黄加茯苓。（方见咳。）太阳病，大发汗后，胃干，烦躁不得眠，欲饮水，小便不利，脉浮者，五苓散。不浮者，猪苓汤。本以下之，心下痞，与泻心汤。痞不解，渴而口燥烦，小便不利者，五苓散。服桂枝汤，或汗，或下之，仍头项强痛，翕翕发热，无汗，心满微痛，小便不利者，桂枝去桂加茯苓白术汤。太阳病，饮水多，必心下悸，小便少者，茯苓甘草汤。（方见厥）。若兼身黄而小腹硬，脉沉结者，茵陈汤。（方见黄）。若表未解，反下之，不结胸，但头汗出，小便不利者，必发黄，亦茵陈汤（栀子柏皮汤）。
〔阳明〕病，面合赤色，不可攻之。必发热，色黄，小便不利也。阳明病，小便不利，若中寒，不能食，手足濈然汗出，大便初硬后溏者，此欲作痼瘕。若能食，大便自调，其人骨节疼，翕翕如有热状，奄然发狂，濈然汗出而解者，此水不胜谷气，与汗共并，脉紧则愈。或无汗，心中懊憹，或被火，额上微汗出，或头汗出，身无汗，剂颈而还，渴引水浆，皆欲发黄之候。若脉浮发热，渴欲饮水，小便不利者，猪苓汤主之。（此浮字误也。《活人》云：脉浮者，五苓散；脉沉者，猪苓汤。则知此证若脉字下，脱一不字也。按：《太阳篇》内五苓散，乃猪苓、泽泻、茯苓三味中加桂、白术也。《阳明篇》内猪苓汤，乃猪苓、泽泻、茯苓三味中加阿胶、滑石也。桂与白术，味甘辛为阳，主外。阿胶、滑石，味甘寒为阴，主内。南阳之言，亦可谓不失仲景之旨矣。第南阳欲区别二药分晓，不觉笔下以沉对浮，遂使后人致疑。三阳证中不当言脉沉，更不复致疑经文之有阙也。更详太阳证固当脉浮，而阳明为表之里，故其脉不曰浮，而曰长。盖长者，不浮不沉之中脉也。成氏直以脉浮释之，而朱氏却以脉沉言之，胥失之矣。若曰：脉浮者，五苓散；不浮者，猪苓汤。则得仲景之意矣。又详少阴病，下利六七日，咳而呕渴，心烦不得眠者，猪苓汤一条，虽不言脉沉，然少阴之脉必沉也。岂《活人》以少阴对太阳一证而言与？以此推之，成氏随文误释明矣。）病人小便不利，大便乍难乍易，时有微热，喘冒不能卧者，有燥屎也，宜大承气汤。得病二三日，脉弱，无太阳柴胡证，烦躁，心下硬，至四五日，虽能食，以小承气汤少少与微和之。若不大便六七日，小便少者，虽不能食，但初头硬，后必溏，须小便利，屎定硬，乃可用大承气攻之。
〔少阳〕伤寒五六日，中风，往来寒热，胸胁痛，不欲食，心烦喜呕，或心下悸，小便不利者，小柴胡汤。伤寒五六日，已汗复下，胸胁满微结，小便不利，渴而不呕，但头汗，心烦，往来寒热，为未解，柴胡桂姜汤。伤寒八九日，下之，胸满烦惊，小便不利，谵语，身重不可转侧，柴胡加龙骨牡蛎汤。
〔少阴〕小便不利，而大便自利，腹痛，为少阴病。兼四肢沉重，有水气者，真武汤。兼便脓血者，桃花汤。兼四逆者，四逆散加茯苓。
〔厥阴〕伤寒，哕而腹满，视其前后，知何部不利，利之则愈。前部为小便，小便不利，脉浮者，五苓散；不浮者，猪苓汤。小便不利，关节疼痛，若痛不得屈伸，汗出恶风，身肿者，属风湿，宜甘草附子汤。（方见身痛。）若脉沉缓，大便反快者，属湿痹。《活人》用五苓散。（方见渴。）
附：
〔《活》〕阴证，小便不利，手足厥冷，脉微细者，不宜服利小便冷滑药，但服返阴丹，并取脐下石门穴灸之。（方论见阴毒。）
〔集〕伤寒，小便不通，取阴谷、阴陵泉。
〔吴〕凡伤寒小便不通，刺任脉二穴，在脐下一寸，用长针入八分，又次支沟二穴，在手腕后三寸，两骨之间陷中，针入二分。凡伤寒小便不利，当分六经治之。太阴、少阴详见本条。太阴腹满自利，小便不利，无热脉沉者，理中汤合五苓散，更加厚朴、木香，分利其小便，而大便自止。厥阴寒闭，厥冷脉伏，囊缩入腹，小便不利，宜四逆汤、通草、茯苓，或灸气海、石门穴，或以葱熨法治之。若阴虚火动，小便赤涩不利者，加木通、生地、知母、黄柏。心内热盛，大便不通，小便赤涩不利者，八正散治之。凡不渴，小便不利者，热在血分也，宜知母、黄柏、生地之类。夫膀胱为津液之府，气化而能出也。若汗多者，津液外泄，小便因少，不可利之，恐重亡津液。待汗止，小便自行。又小便自利，不可妄利之，恐引热入膀胱，则变蓄血，又为害也。
〔小便难〕
汗后小便难，若太阳发汗，遂漏不止者，则恶风，小便难，四肢难屈伸，宜桂枝附子汤。（方论见自汗。）若太阳证中风，以火劫发汗，则邪风被火热，血气流溢，身黄，阳盛阴虚，欲衄，小便难也。（方论见头汗。）若少阴以火劫汗者，则咳而下利，谵语，小便难也。（论见胁痛。）
下后小便难有二：若脉迟浮弱，恶风寒，下之者，则胁满身黄，项强小便难也（见胁痛）；若阳明胃实，发热恶寒，脉浮紧，下之者，则腹满小便难也。（论见胃实。）
胁痛身黄，小便难。若阳明胃实未下者，宜小柴胡汤。若下后不食，项强者，忌柴胡。（论见胁痛。）
〔赵〕伤寒小便难，仲景论有发汗漏不止，桂枝加附子汤者；有阳明中风，或脉弦浮大，而潮热哕者；或脉浮而紧，误下而成腹满者；又有阳明脉浮迟，饱则微烦，头眩者。《活人》问中当以传经邪热，与漏风亡阳分作两条。其桂枝加附子汤证，乃亡阳经虚所致，岂得均谓之阴虚阳凑为有热耶？要当以小柴胡证，及误下证、谷疸证，次于阳凑传邪之下，却别出一条云：外有汗多亡阳，津液不足，亦有小便难者，还以桂枝加附子汤证属之。
小便自利  ***************************
（小便数）
〔成〕小便自利，有在表者，有在里者，有热而利者，有寒而利者，六经俱有之证，难以概治，宜考经条分之可也。小便数者三阳，有在表者，有在里者。三阴并无小便数之证，宜详察之。
〔太阳〕病六七日，表证仍在，脉微而沉，反不结胸，其人发狂，以热在下焦，小腹当硬满，小便自利者，下血乃愈，抵当汤。太阳病，身黄脉沉结，小腹硬，小便自利，其人如狂，血证也，抵当汤。伤寒有热，少腹满，应小便不利，今反利者，为有血也，当下之，不可余药，宜抵当丸。伤寒十三日不解，过经谵语，小便利而大便亦下利，脉反和，调胃承气证。（详谵语。）太阳中风，火劫汗后，发黄，欲衄，小便难，头汗出，腹满微喘，口干咽烂，或不大便，久则谵语，甚者至哕，捻衣摸床，小便利者，可治。（详谵语。）太阳病，小便利者，以饮水多，必心下悸。小便少者，必苦里急。小便不利，甘草茯苓汤。伤寒八九日，风湿相抟，身体疼烦，不能转侧，不呕不渴，脉浮虚而涩者，桂枝附子汤。若其人小便自利，去桂枝加白术汤。伤寒，发热恶寒，大渴欲饮水，其腹必满，自汗，小便利为欲解。此肝乘肺，名曰横，刺期门。
〔阳明〕病，反无汗而小便利，二三日，呕而咳，手足厥者，必苦头痛。（详头痛。）得病二三日，脉弱，无太阳柴胡证，烦躁，心下硬，以小承气微和之。不大便六七日，小便少者，虽不能食，但初硬后溏，未可攻。小便利，大承气汤。伤寒，脉浮而缓，手足自温，系在太阴，当发身黄。若小便自利，不能发黄。至七八日，大便硬，为阳明病也，大承气汤。阳明病，自汗，更发汗，小便自利，为津液内竭，屎虽硬，不可攻之，宜蜜煎导而通之。猪胆汁，或土瓜根，皆可为导。
〔太阴〕伤寒，脉浮而缓，手足自温，系在太阴，当发黄。小便自利，不发黄。至七八日，虽暴烦下利，日十余行，必自止。
按：以上数条，皆以小便自利为病。盖以验病之下与不当下也。若小便不利，而少腹硬者，尿也，当渗泄之。若小便自利，而少腹硬者，非血则粪也，当通利之。且病之发黄与不发黄，及病之死与不死，皆可于此而验之焉。
〔少阴〕病，二三日至四五日，腹满，小便不利，四肢沉重疼痛，自下利者，为有水气，或小便利，真武汤。（详下利。）既吐且利，小便复利而大汗，下利清谷，内寒外热，脉微欲绝者，四逆汤。
〔厥阴〕伤寒，热少厥微，指头寒，默默不欲食，烦躁，数日小便利，色白者，此热除也。欲得食，为病愈。
〔小便数〕
伤寒，脉浮自汗，小便数，心烦，微恶寒，脚挛急者，慎不可行桂枝汤（甘草干姜汤、芍药甘草汤）。
〔赵〕太阳病，自汗，四肢拘急，难以屈伸，心烦微恶寒，脚挛急。若小便数者，慎不可行桂枝也，宜与甘草干姜汤、芍药甘草汤。此虚寒所致，与上文客热等证全不相合。又多四肢拘急，难以屈伸八字，即系前篇小便难之证，今却添入于此问小便数之下，何耶？又云：伤寒脉浮，便数，若胃中不和，谵语者，少与调胃承气汤。盖仲景论中，此论专主胃气不和谵语，未尝兼治脉浮自汗，小便数之证。何不曰若服甘草干姜汤后，胃气不和谵语者，少与调胃承气汤，不亦宜乎？
趺阳脉浮而涩，浮则胃气强，涩则小便数，浮涩相抟，大便则难，其脾为约，麻仁丸。太阳病，汗吐下后，微烦，小便数，大便因硬，与小承气汤和之则愈。太阳病，寸缓关浮尺弱，其人发热汗出，恶寒不呕，但心下痞者，下之早也。如其不下，病人不恶寒而渴者，此转属阳明，小便数者，大便必硬。
〔吴〕凡小便数者，频欲去而不多也。太阳阳明治各有条。凡肾虚有热，小便频数者，清心连子饮，或人参三白汤加知母、黄柏、麦门冬、石莲肉之类，或服滋补丸亦佳，或补中益气加知母、黄柏、生地黄、麦门冬主之。
遗溺  ***************************
三阳合病，腹满，身重难转侧，口中不仁，面垢，谵语，遗尿自汗者，不可汗，不可下，宜少与白虎汤。（详身重。）
风温病，脉浮自汗出，体重多眠，若下之，则小便不利，直视失溲。（详风温。）
杨氏（士瀛）曰：膀胱潴水，下焦不摄，则亦遗溺。经云：邪中下焦阴气为栗，足膝逆冷，便溺妄出，合用四逆汤。下焦蓄血，小腹结急，小便自利不禁，轻者桃仁承气汤，重者抵当汤。
寸口脉微而涩，微者卫气不行，涩者营气不逮，营卫不能相将，三焦无所仰，身体痹不仁。营气不足则烦疼，口难言，卫气虚则恶寒，数欠。三焦不归其部，上焦不归者，噫而吞酢；中焦不归者，不能消谷引食；下焦不归者，则遗溲。
咳而小便利，若失小便者，不可发汗，汗出则四肢厥冷。太阳病，火熨其背，大汗出，谵语，十余日，振栗下利，欲小便不得，反呕而失溲者，此为欲解也。（详谵语。）遗溲狂言，目反直视者，此为肾绝。
〔吴〕凡遗尿者，小便自出而不知也。其热盛神昏遗尿者，为可治。若阴证下寒，逆冷遗尿，脉沉微者，多难治，宜附子汤加干姜、益智子以温其下也。若厥阴囊缩，厥冷脉微，遗尿者，四逆加吴茱萸汤温之。阳不回者死。凡伤寒汗下后，热不解，阴虚火动而遗尿者，以人参三白汤加知母、黄柏，或补中益气汤加知母、黄柏、麦门冬、生地黄、五味子之类主之。若狂言直视，谵语遗尿者，此为肾绝。《内经》言膀胱不利为癃，不约则遗溺。又曰：水泉不止者，膀胱不藏也。盖肾与膀胱为表里，肾虚则膀胱之气不约，故遗尿也。要在滋补膀胱之气也。东垣谓溲便遗失，为肺金虚，又当补肺气也。大抵肺虚、肾虚、热甚者，皆可治，惟肾绝遗尿则不可治，此下焦气绝，不归其部故也。
噫气  ***************************
《说文》云：噫，饱食息也。于介切，俗作嗳。伤寒有二证，皆由误汗吐下，胃气弱而不和，虚气上逆，心下痞硬。故下利者，生姜泻心汤。不下利者，旋覆代赭石汤。
伤寒汗出，解之后，胃中不和，心下痞硬，干噫食臭，胁下有水气，腹中雷鸣，下利者，生姜泻心汤主之。
伤寒发汗，若吐若下，解后心下痞硬，噫气不除者，旋覆代赭石汤主之。
附：
〔云〕伤寒噫气者，何气使然？答曰：胸中气不交故也。少阴经至胸中，交于厥阴，水火相抟而有声，故噫气也，宜如圣加枳实汤。
如圣加枳实汤方
甘草　桔梗（各五钱）　枳实（炒，三钱）
上锉细。每服五钱，入五味子半钱，水煎服。
伤寒，吐下后，喘而噫气者，宜如圣加人参藿香杏仁汤。
如圣加人参藿香杏仁汤方
甘草　桔梗　人参　藿香　杏仁（各等分）
上锉细。每服五钱，水煎服。
哕  ***************************
（即吃逆）
哕，即俗所谓吃逆，杂病辨之甚详。按《说文》：哕，气牾也。于月切，又乙劣切。乙劣之讹，遂为吃逆，亦犹俗呼团为突栾，角为葛洛，其故明矣。名世如东垣，亦谓哕是干呕之重者。不知有声无物，皆为干呕，岂以轻重分为二病哉？至所云咳逆者，即今之喘嗽是也。乃与吃逆混而为一，或以为哕，皆不考之过，而得失利害系焉，不可以不辨。
〔胃寒〕
伤寒，大吐大下之，极虚，复极汗出者，以其人外气怫郁，复与之水，以发其汗，因得哕。所以然者，胃中寒冷故也。
（〔成〕大吐大下，胃气极虚。复极发汗，又亡阳气。外邪怫郁于表则身热，医与之水，以发其汗，胃虚得水，虚寒相抟，则哕也，吴茱萸汤、理中汤。《活人》用橘皮干姜汤、羌活附子散、半夏生姜汤、退阴散。）
《活人》云：若服药不瘥者，灸之必愈。其法妇人屈乳头，向下尽处骨间，灸三壮。丈夫及乳小者，以一指为率，男左女右，艾炷如小豆许，与乳相直间，陷中动脉是。
〔胃热〕
阳明中风，脉弦浮大，短气腹满，胁下及心痛，鼻干不得汗，嗜卧，一身及面目悉黄，小便难，有潮热，时时哕，脉续浮者，与小柴胡汤。若不尿，腹满加哕者，不治。（详胃实。）伤寒哕而腹满，视其前后，知何部不利，利之则愈。（仲景无方。《活人》云：前部宜猪苓汤，后部宜调胃承气汤。）
胃中虚冷，不能食者，饮水则哕，与小承气，汤入腹中，不转矢气者，不可攻之，攻之必胀满不食，与水则哕。（详潮热。）
本渴而饮水呕者，柴胡不中与也。食谷者哕。（详胁痛。）阳明病，胃实不能食者，攻其热必哕。湿家头汗出，背强恶寒，欲覆被向火者，下之早则哕。（详体痛。）
太阳病，以火劫发汗，血气流溢，身黄欲衄，头汗腹满，谵语，甚者至哕，捻衣摸床，小便利者，可治。（论见头汗。）
附：
橘皮干姜汤
橘皮　通草　干姜（炮）　桂心　甘草（炙。各二两）　人参（一两）
上锉如麻豆大。每服四钱，水一盏，煎至六分，去滓。温服，日三。
羌活附子散
治吃逆。
羌活　附子（炮）　茴香（微炒。各半两）　木香　干姜（炮。各如枣许大）
上为细末，每服二钱，水一盏，盐一捻，同煎一二十沸，带热服，一服止。
半夏生姜汤
治哕欲死。
生姜（二两，切）　半夏（洗，一两二钱半）
上以水二盏，煎至八分，去滓，分二服，温服。
〔失下〕
海藏云：伤寒咳逆脉散死，仲景之言不虚伪。大抵原因失下生，咳逆喉中阴不内。便软惟宜用泻心，便硬尤宜大承气。二药神工作者谁，东垣洁古为良剂。
〔洁〕咳逆者，火热奔急上行，而肺阴不纳，何其当哉！故便秘者，宜大承气下之。便软者，泻心汤主之。
〔海〕少阴咳逆者，此失下也。阴消将尽，阳逆上行，使阴不纳也。然阴既尽，阳亦将尽也。吸入肾与肝，阳逆上行，阴入不纳，故为阳极。脉微将尽者，不宜下，宜服泻心汤，养阴退阳而已。如不用泻心汤，凉膈散去硝黄、清肺散亦可。若脉左浮右沉实，非表也，里极则反出于表也。何以然？咳逆舌强，右脉实者，知少阴里也。饮水过多，心下痞而渴逆者，五苓散主之。别无恶证是也。恶候生，或兼以舌挛，语言不正，而反昏冒与咽痛者，少阴也。速下之，宜大承气汤也。何以脉浮为表？浮之实大，沉之损小，是为表也。浮之实大，沉之亦然，即非表也，邪入已深矣。内热当沉反浮，阳极复之表也。
〔阴证〕者，内已伏阴，阴气太甚，肾水擅权，肝气不生，胃火已病，丁火又消，所以游行相火，寒邪迫而萃集于胸中，亦欲尽也，故令人发热，大渴引饮，欲去盖覆，病人独觉热，他人按执之，身体肌肉骨髓血脉俱寒，此火即无根之火也。故用丁香、干姜之类热药温胃，其火自下。
匀气散
用川乌（大者三枚，炮裂，去皮、脐）
为细末，每服三钱，用黑豆二十一粒，砂糖同泡汤调，乘热细细饮之。
治阴毒吃逆方（《本事》）
川乌头　干姜　附子（以上俱炮）　肉桂　芍药　半夏　炙甘草　吴茱萸　陈皮　大黄（各等分）
上为细末，每服一钱，水一盏，生姜三五片，煎至七分，去渣，温服。
肉豆蔻汤
治伤寒汗后，吃逆噫气。
肉豆蔻（一个）　石莲肉（炒）　茴香（各一两）　人参　丁香（各半两）　枇杷叶（五片，拭去毛，炙）
上锉细，用水四盏，生姜十片，煎二盏，去滓，空心温服，分二服。
良姜汤
橘皮　良姜　桂枝　当归（各一两）　杏仁（二十个）　麻黄　甘草（各半两）　槟榔（三个，另为末）
上㕮咀，用水四盏，姜十片，枣三枚，同煎至二盏，去渣。下槟榔末，再煎三沸。通口服一盏，未已再服。庞老云：伤寒吃逆不止，是阴阳气升降，欲作汗，升之不下，故胃气上逆，为吃逆无休止，宜服此方。
扁鹊《中藏经》治伤寒欬逆，丁香散。
丁香　柿蒂（各一分）　甘草　良姜（各半钱）
沸汤点作一服，乘热猛吃，极效。
上以上五方，阴证所宜。
《三因》橘皮竹茹汤（见杂病吃逆门。）
上方阳证所宜。
治伤寒吃逆救急方
香附子　橘核（炒。各半两）
上细锉，用酒半盏，先将药置银石器内炒，渐渐滴酒，炒药焦黄色，研细末。每二钱，水一小盏，煎至八分。细细旋呷服。一方：单用香附子末。
又方
大蒜头二个，煨烂，研爆，入白姜末（丸得为度），研和如梧桐子大。捣韭菜自然汁，吞下二十丸，病退再服一十五丸。
〔吴〕吃逆者，气上逆而为吃忒也。《医方》或以为咳逆者，非也。经曰：咳逆上气，脉散者死。谓其形损故也。成无己注引《千金方》云：咳逆上气，乃咳嗽也。言心火以刑肺金，其气喷逆而为嗽喘也。若肺绝则脉散，皮毛焦折而死，故曰形损也。与吃逆何相干哉？吃逆有因胃热失下而作者，且其气皆从胃至胸嗌之间，而为吃忒矣。易老治法，失下胃热内实，大便硬者，以承气汤下之，便软者，以泻心汤主之。胃虚有热者，橘皮竹茹汤。有痰饮者，半夏生姜汤，或茯苓半夏汤。若胃冷者，橘皮干姜汤、加味理中汤。《要略》言其气自脐下直冲于胸嗌间。吃逆者，此阴证也，其病不在胃也。且病下虚，内以伏阴，或误用寒凉，遂致冷极于下，迫其相火上冲，率集于胸中，以为吃忒，亦欲尽也。病人烦躁，自觉甚热，他人以手按其肌肤则冷，此为无根失守之火，散乱为热，非实热也，乃水极似火。若不识此，误用凉药，下咽则败矣。凡治须用《活人》羌活附子散或加味附子汤，急温其下。真阳一回，火降吃逆自止也。如冷极吃逆不止者，或兼以硫黄乳香散嗅法，或灸期门、中脘、关元、气海，但要取手足温暖，脉生阳回，阴退则生矣。
疟状  ***************************
〔杨〕疟状，作止有时，非若寒热往来，或疏或数，而作止无定时也。凡感冒之人，忽觉毛寒股栗，筋节拘挛，百骸鼓撼，呕不欲食，其寒不可御，未几复转而发热者，此即温疟，不必谓疟。脉自弦，或洪数，或紧实，或虚缓，或刮涩，皆为疟状，但以外证别之。用药固有本条小柴胡汤，如前斟酌加减，亦是活法。虽然，血虚能生寒热，败血亦作寒热，阴阳相胜，一证虽各有一方，皆当以川芎为佐。
太阳病，得之八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈也。脉微而恶寒者，此阴阳俱虚，不可更发汗，更下，更吐也。面反有热色者，未欲解也。以其不能得小汗出，身必痒，宜桂枝麻黄半各汤。服桂枝汤，大汗出，脉洪大者，与桂枝汤如前法。若形如疟，日再发者，汗出必解，宜桂枝二麻黄一汤。
（〔成〕经曰：如服一剂，病证犹在者，故当复作本汤服之。桂枝汤汗出后，脉洪大者，病犹在也。若形如疟，日再发，邪气客于营卫之间也。与桂枝二麻黄一汤，以解散营卫之邪。）
桂枝二麻黄一汤方
枝桂（三钱，去粗皮）　芍药（三钱）　麻黄（去节，一钱六分）　生姜（切，三钱）　甘草（一钱六分，炙）　杏仁（去皮、尖，四枚）　大枣（二枚，擘）
上七味，以水二盅，先煮麻黄一二沸，去上沫，纳诸药，煮取一盅，去滓，分二服。
病人烦热，汗出则解。又如疟状，日晡所发热者，属阳明也。脉实者，宜下之。脉虚浮者，宜发汗。下之与大承气汤，发汗宜桂枝汤。（虽得阳明证，未可便为里实。审看脉候，以别内外，其脉实者，热已入腑为实，可与大承气汤下之。其脉浮虚者，是热未入腑，犹在于表也，可与桂枝汤发汗则愈。）
妇人中风，七八日，续得寒热，发作有时，经水适断者，此为热入血室。其血必结，故为疟状，发作有时，小柴胡汤主之。（详妇人伤寒。）
舌苔  ***************************
〔舌上白苔〕
阳明病，胁下硬满，不大便而呕者，小柴胡汤。（详胃实。）阳明病，脉浮紧，咽燥口苦，腹满而喘，发热汗出，不恶寒，反恶热，身重，若下之，则胃中空虚，客气动膈，短气躁烦，心中懊憹者，栀子豉汤。（方见烦。）湿家，但头汗出，背强，欲得被覆向火。若下之早则哕，胸满，小便不利者，丹田有热，胸中有寒也。
〔诊〕脉阴阳俱紧者，口中气出，唇口干燥，蜷卧足冷，鼻中涕出，舌上苔滑，勿妄治也。到七日以来，其人微发热，手足温者，此为欲解。或到八日以上，反大热者，此为难治。设使恶寒者，必欲呕也。腹内痛者，必欲利也。（海藏云：恶寒必欲呕者，小柴胡汤。腹中痛者，理中汤。）脏结，如结胸状，饮食如故，时时下利，寸脉浮，关脉小细沉紧，舌上白苔滑者，难治也。若无阳证，不往来寒热，其人反静者，不可攻也。（论见脏结。）
〔成〕舌者，心之官，法应南方火，本红而泽。伤寒三四日以后，舌上有膜，白滑如苔，甚者或燥、涩、黄、黑，是数者，热气浅深之故也。邪气在表者，舌上即无苔。及邪气传里，津液结抟，则舌上生苔矣。寒邪初传，未全成热，或在半表，或在半里，或邪气客于胸中者，皆舌上白苔而滑也。经曰：舌上如苔者，以丹田有热，胸上有寒，邪初传入里也。阳明病，胁下硬满，不大便而呕，舌上白苔者，可与小柴胡汤，是邪在半表半里也。太阳病，若下之，则胃中空虚，客气动膈，心中懊憹，舌上苔者，栀子豉汤主之，是邪客于胸中也。若病在脏，宜若可下，如舌上滑苔者，则不可攻，是邪未全成热，犹带表寒故也。及其邪传为热，则其舌上之苔，不滑而涩也。经曰：伤寒七八日不解，热结在里，表里俱热，时时恶风，大渴，舌上干燥而烦，欲饮水数升者，白虎加人参汤主之。是热耗津液，而滑者已干也。若热聚于胃，则为之舌黄，是热已深矣。《金匮要略》曰：舌黄未下者，下之黄自去。若舌上黑色者，又为热之极也。《针经》曰：热病口干，舌黑者死。以心为君主之官，开窍于舌，黑为肾色，见于心部，心者，火也，肾者，水也。水之邪热已极，鬼贼相刑，故知必死也。
〔垣〕下后病嗽，加五味子、麦门冬，如舌上有滑苔者，是胸中有寒，勿用之。胸有微寒，加辛热之剂立效。舌燥涩如杨梅刺者，用生姜切厚片，蘸蜜于舌上揩之，其刺立消，神效。
〔无〕薄荷蜜
治舌上白苔干涩，语话不真。先以生姜厚片，蘸蜜水揩洗，次用薄荷自然汁，与白蜜等分，调匀敷之良。
〔陶〕伤寒舌上生苔，不拘滑白黄黑，用井花水浸青布片洗净后，用生姜切作片子，时时浸水刮擦之，其苔自退。凡见黑苔如芒刺者，必死。此热毒入深，十有九死。盖肾水克心火也。又舌吐不收者，用冰片少许，掺舌上即收。
附：杜清碧验证舌法
白苔舌图（图缺）
舌见白苔滑者，邪初入里也。丹田有热，胸中有寒，乃少阳半表半里之证也，宜小柴胡汤、栀子豉汤治之。
将瘟舌图（图缺）
舌见红色，热蓄于内也。不问何经，宜用透顶清神散治之。
透顶清神散方
猪牙皂骨　细辛　白芷　当归（各等分）
为细末，和匀。令病人先噙水一口，以药少许，吹入鼻内，吐去水，取嚏为度。未嚏，仍用药吹入。凡瘟疫之家，不拘已未患者，皆宜用之。
中焙舌图（图缺）
舌见红色，内有黑形如小舌者，乃邪热结于里也。君火炽盛，反兼水化，宜凉膈散、大柴胡汤下之。
生斑舌图（图缺）
舌见红色，而有小黑星者，热毒乘虚入胃，蓄热则发斑矣，宜用玄参升麻葛根汤（即玄参升麻汤加葛根）、化斑汤解之。
红星舌图（图缺）
舌见淡红，中有大红星者，乃少阴君火，热之盛也。所不胜者，假火势以侮脾土，将欲发黄之候也，宜用茵陈五苓散治之。
黑尖舌图（图缺）
舌见红色，尖见青黑色者，水虚火实，肾热所致，宜用竹叶石膏汤治之。
黑圈舌图（图缺）
舌见淡红色，而中有一红晕，沿皆纯黑。乃余毒遗于心胞络之间，与邪火郁结，二火亢极，故有是证也，以承气汤下之。
人裂舌图（图缺）
舌见红色，更有裂纹如人字形者，乃君火燔灼，热毒炎上，故发裂也，宜用凉膈散。
虫碎舌图（图缺）
舌见红色，更有红点如虫蚀之状者，乃热毒炽甚，火在上，水在下，不能相济故也，宜用小承气汤下之。
里黑舌图（图缺）
舌见红色，内有干硬黑色，形如小长舌而有刺者，此热毒炽甚，坚结大肠，金受火制，不能平木故也。急用调胃承气汤下之。
厥阴舌图（图缺）
舌见红色，内有黑纹者，乃阴毒厥于肝经，肝主筋，故舌见如丝形也。用理中合四逆汤温之。
死现舌图（图缺）
舌见黑色，水克火明矣。患此者，百无一治，治者审之。
〔薛〕余在留都时，地官主事郑汝东妹婿患伤寒，得此舌。院内医士曾禧谓：当用附子理中汤。人咸惊骇，遂止，亦莫能疗，困甚治棺。曾与之邻，往视之，谓用前药犹有生理。其家既待以死，[扌弃]从之，数剂而愈。大抵舌黑之证，有火极似水者，即杜学士所谓薪为黑炭之意也，宜凉膈散之类，以泻其阳。有水来克火者，即曾医士所疗之人是也，宜理中汤以消阴翳。又须以老生姜切平擦其舌，色稍退者可治，坚不退者不可治。弘治辛酉，金台姜梦辉患伤寒，此得此舌，手足厥逆，吃逆不止，众医犹作火治，几致危殆。院判吴仁斋用附子理中汤而愈。夫医之为道，有是病必用是药。附子疗寒，其效可数，奈为世皆以为必不可用之药，宁视人之死而不救，不亦哀哉！至于火极似水之证，用药得宜，效应不异，不可便谓百无一治而弃之也。
黄苔舌图（图缺）
舌见尖白根黄，其表证未罢，须宜解表，然后乃可攻之。如大便秘者，用凉膈散加硝黄泡服。小便涩者，用五苓散加木通，合益元散加姜汁少许，以白滚汤调服。
黑心舌图（图缺）
舌见弦白心黑，而脉沉微者难治，脉浮滑者可汗，沉实者可下。始病即发此色，乃危殆之甚也，速进调胃承气汤下之。
十五舌图（图缺）
舌尖白苔二分，根黑一分，必有身痛恶寒。如饮水不至甚者，五苓散。自汗渴者，白虎汤。下利者，解毒汤。此亦危证也。
十六舌图（图缺）
舌见白苔，中有黑小点乱生者，尚有表证，其病来之虽恶，宜凉膈散微表之。表退即当下之，下用调胃承气汤。
十七舌图（图缺）
舌见如灰色，中间更有黑晕两条，此热乘肾与命门也，宜急下之，服解毒汤下三五次，迟则难治。如初服，量加大黄酒浸泡。
十八舌图（图缺）
舌见微黄色者，初病即得之，发谵语者，由失汗表邪入里也。必用汗下兼行，以双解散加解毒汤两停主之。
双解散加解毒汤方
防风　川芎　当归　芍药　大黄　麻黄　连翘　芒硝　荆芥　白术　栀子（各半两）　石膏　黄芩　桔梗（各一两）　甘草（二两）　滑石（三两）
上每服一两，水一盅半，生姜三片，煎八分服，不拘时。一云：有桂枝二两。
十九舌图（图缺）
舌中见白苔，外则微黄者，必作泄，宜服解毒汤；恶寒者，五苓散。
二十舌图（图缺）
舌见微黄色者，表证未罢，宜用小柴胡汤合天水散主之。可下者，大柴胡汤下之。表里双除，临证审用之。
二十一舌图（图缺）
舌见黄色者，必初白苔而变黄色也，皆表而传里，热已入胃，宜急下之。若下迟，必变黑色，为恶证，为亢害，鬼贼邪气深也，不治。宜用调胃承气汤下之。
二十二舌图（图缺）
舌左白苔而自汗者，不可下，宜白虎加人参三钱服之。
二十三舌图（图缺）
舌右白苔滑者，病在肌肉，为邪在半表半里，必往来寒热，宜小柴胡汤和解之。
二十四舌图（图缺）
舌左见白苔滑，此脏结之证，邪并入脏，难治。
二十五舌图（图缺）
舌见四围白而中黄者，必作烦渴呕吐之证。兼有表者五苓散，益元散兼服。须待黄尽，方可下也。
二十六舌图（图缺）
舌见黄而有小黑点者，邪遍六腑，将入五脏也。急服调胃承气汤下之，次进和解散，十救四五也。
二十七舌图（图缺）
舌见黄而尖白者，表少里多，宜天水散一服，凉膈散二服合进之。脉弦者，宜防风通圣散。
二十八舌图（图缺）
舌见黄而涩，有隔瓣者，热已入胃，邪毒深矣。心火烦渴，急以大承气汤下之。若身发黄者，用茵陈汤，下血用抵当汤，水在胁内十枣汤，结胸甚者，大陷胸汤，痞用大黄泻心汤。
二十九舌图（图缺）
舌见四边微红，中央灰黑色者，此由失下而致。用大承气汤下之，热退可愈，必三四下方退。五次下之而不退者，不治。
三十舌图（图缺）
舌见黄而黑点乱生者，其证必渴，谵语。脉实者生，脉涩者死。循衣摸床者，不治。若下之，见黑粪亦不治。下宜大承气汤。
三十一舌图（图缺）
舌见黄中黑至尖者，热气已深，两感见之，十当九死。恶寒甚者亦死。不恶寒而下利者，可治。调胃承气汤主之。
三十二舌图（图缺）
舌见外淡红，心淡黑者，如恶风表未罢，用双解散加解毒汤相半微汗之，汗罢急下之。如结胸烦躁，目直视者，不治；非结胸者，可治。
三十三舌图（图缺）
舌见灰色尖黄，不恶风寒，脉浮者，可下之。若恶风恶寒者，用双解散加解毒汤主之。三四下之。见粪黑不治。
三十四舌图（图缺）
舌见灰黑色而有黑纹者，脉实，急用大承气汤下之；脉浮，渴欲饮水者，用凉膈散解之，十可救其二三。
三十五舌图（图缺）
舌根微黑尖黄，脉滑者，可下之。脉浮者，当养阴退阳。若恶风寒者，微汗之，用双解散。若下利，用解毒汤，十生七八也。
三十六舌图（图缺）
舌根微黑，尖黄隐见，或有一纹者，脉实，急用大承气汤下之。脉浮，渴饮水者，用凉膈散解之，十可救其一二也。
以上三十六舌，乃伤寒验证之捷，临证用心处之，百无一失。
动气  ***************************
动气者，为筑筑然动跳于腹者是也。
动气在右，不可发汗，发汗则衄而渴，心苦烦，饮即吐水。（《活人》云：先服五苓散三服，次服竹叶汤。）动气在左，不可发汗，发汗则头眩，汗不止，筋愓肉瞤。（《活人》云：先服防风白术牡蛎，汗止，次服建中汤。方见自汗。）动气在上，不可发汗，发汗则气上冲，正在心端。（《活人》云：宜服李根汤。方见气上冲心。）动气在下，不可发汗，发汗则无汗，心中大烦，骨节苦疼，目晕恶寒，食则反吐，谷不能进。（《活人》云：先服大橘皮汤，吐止后服小建中汤。）动气在右，不可下，下之则津液内竭，咽燥鼻干，头眩心悸也。动气在左，不可下，下之则腹内拘急，食不下，动气更剧，虽身有热，卧则欲蜷。动气在上，不可下，下之则掌握热烦，身上浮冷，热汗自泄，欲得水自灌。动气在下，不可下，下之则腹胀满，卒起头眩，食则下清谷，心下痞也。
附《保命集》方
伤寒汗下后，脐左有动气者，宜防葵散。
防葵散方
防葵（一两）　木香（不见火）　柴胡　黄芩（各半两）
上锉为细末。每服五钱，水煎服。
伤寒汗下后，脐上有动气者，宜枳壳散。
枳壳散方
枳壳（麸炒）　诃黎勒　木香（不见火。各五钱）　赤茯苓　当归　三棱（炮。各一两）
上为末，每服五钱，沸汤点服。
伤寒汗下后，脐右有动气者，宜前胡散。
前胡散方
前胡　赤茯苓　大腹皮　人参（各五钱）　木香　槟榔　大黄（各三钱）
上为细末，每服五钱，沸汤点服。
伤寒汗下后，脐下有动气者，宜茯苓散。
茯苓散方
赤茯苓（一两）　桂心　大腹皮　川茴香（炮，炒）　良姜（各五钱）　槟榔（三钱）
上为细末，每服五钱，沸汤点服。
如久不治，传为积热，治之难痊，不可汗下也。
漱水不欲咽  ***************************
此证属阳明，凡内有热者欲饮水，今欲水而不欲咽，是热在经而里无热也。阳明经气血俱多，经中热甚，逼血妄行，故知必作衄也。杨仁斋曰：唇燥口干，血证类有之，必欲取水而灌漱也。然漱水而不饮水，何哉？盖渴者易为饮，阳热入里，胃中液干，患不与水耳。惟夫上焦瘀血，下焦蓄血，乘肺发燥，渴证独无，是以漱水而不欲下咽也。漱水条例，惟血证有焉。
阳明身热头疼，口燥，漱水不欲入咽，必衄血，脉微者（犀角地黄汤、茅花汤），无表证，不寒热，胸腹满，唇燥口干，漱水不咽，小便多，此为瘀血，必发狂。轻者，犀角地黄汤、桃仁承气汤；甚者，抵当丸。取尽黑物为度。
〔吴〕凡少阴脉沉细，手足冷，或时烦躁，作渴，欲漱水不欲咽者，宜四逆汤温之。又下利厥逆，无脉，干呕烦渴，欲漱水不欲咽，宜白通加猪胆汁、人尿主之。凡厥阴蛔厥，伤寒烦躁，吐蛔，口燥舌干，但欲凉水浸舌及唇，时不可离，不欲咽者，宜理中汤加乌梅主之。大抵阴证发躁，烦渴不能饮水，或有勉强饮下，良久复吐，或饮水而呕，或哕逆者，皆内寒也。盖无根失守之火，游于咽嗌之间，假作燥渴，则不能饮。或有能饮水，不吐，复欲饮者，热也。
衄  ***************************
〔成〕衄者，鼻中出血也。杂病衄血在里，伤寒衄血在表。《病源》曰：心主血，肝藏血，肺主气，开窍于鼻。血得热，随气上从鼻出为衄。是杂病衄者，责其里热也。经曰：伤寒脉浮紧，不发汗，因致衄者，麻黄汤。伤寒六七日，不大便，头痛有热者，与小承气汤。小便清者，知不在里，仍在表也，当须发汗。若头痛者，必衄，宜桂枝汤。是伤寒衄者，责其表热也。衄虽为热在经，又有不可汗者。经曰：衄不可汗，汗则额上陷，脉紧急，直视不能眴，不得眠是也。前云：桂枝麻黄证者，非治衄也。盖以发散经中邪气，使其不得壅盛于经，迫上而妄行也。衄为热，无寒，是以三阴无衄。经曰：少阴病，但厥无汗，而强发之，必动其血，或从口鼻，或从目出，是名下厥上竭者，死。非衄也。又衄，但头汗出，身无汗，及汗出不至足者，亦死证也。
〔太阳〕伤寒脉浮紧，不发汗，因致衄者，麻黄汤主之。（《活人》云：衄后脉浮者，宜麻黄汤。衄后脉已微者，不可行麻黄汤，宜黄芩芍药汤。）太阳病，脉浮紧，无汗，发热身疼痛，八九日不解，表证仍在，此当发其汗。服药已微除，其人发烦目瞑，剧者必衄乃解。所以然者，阳气重故也，麻黄汤主之。
〔张〕或谓经言衄家不可发汗，汗出额上必陷。今衄血之证，皆赘麻黄于其下，何也？夫太阳脉浮紧，发热无汗，自衄者愈，此一定之论也。何故复用麻黄汤以汗之，仲景岂有前后相反之理哉？然前条麻黄汤主之五字，合当用于当发其汗之下。盖以汉之文法，用药诸方，皆赘于外条之末。且如大青龙汤证，既云脉微弱，汗出恶风者，不可服。服之厥逆，筋愓肉瞤，此为逆也，又以大青龙汤主之。皆此例也。
太阳中风，以火劫发汗，邪风被火，两阳相熏，其身发黄，阳盛欲衄，阴虚小便难，头汗，腹满微喘，口干咽烂，或不大便，谵语。甚者至哕，捻衣摸床。小便利者，可治。（详身黄门。）太阳病，脉浮紧，发热无汗而衄者，愈也。
〔阳明〕病，口燥，但欲漱水不欲咽者，此必衄。
（〔成〕阳明之脉，起于鼻，络于口。阳明里热，则渴欲饮水，此口燥，但欲漱水不欲咽者，是热在经而里无热也。阳明气血俱多，经中热甚，迫血妄行，必作衄也，当责热，黄芩芍药汤，衄乃解，黄芩汤。）脉浮，发热，口干鼻燥，能食者，则衄。（黄芩汤）
〔少阴〕病，但厥，无汗而强发之，必动其血。或从口鼻，或从目出，名下厥上竭，为难治。
禁忌
衄家不可发汗，汗出必额上陷，脉急紧，直视不能瞬，不得眠。（衄，忌发汗者，为无脉。若浮紧，身疼，发热恶寒之证，宜发之。）动气发汗，则衄而渴，饮水即吐。（详动气。）
附：
〔海〕仲景言衄不可发汗者，盖为脉微也。若浮紧者，麻黄汤，浮缓者，桂枝汤。脉已微，二药不可用，犀角地黄汤主之。（仲景云：衄家不可发汗，汗出必额上陷，脉紧直视不能瞬，不得眠。又云：亡血不可发其表，汗出即寒栗而振。此二说，皆为脉微不可汗也。若脉浮紧，及浮缓者，皆当发之是也。）
〔《活》〕伤寒衄血，脉已微者，黄芩芍药汤、犀角地黄汤主之。
犀角地黄汤
治伤寒应发汗而不发汗，内有瘀血，鼻衄吐血，面黄，大便黑，此方主消化瘀血。
芍药（一两）　生地黄（一两半）　牡丹皮　犀角（各二钱半，镑）
上㕮咀，每服五钱，水一盏半，煎去一盏。有热如狂者，加黄芩一两。其人脉大来迟，腹不满自言满者，为无热，不用黄芩。
茅花汤
治鼻衄不止。用茅花尖一把，以水三盏，浓煎汁一盏。分二服，即瘥。无花以根代之。
若衄而渴者，心烦，饮则吐水，先服五苓散，次服竹叶汤。
〔《本》〕治伤寒衄血，滑石丸。
滑石末，不以多少，饭丸如桐子大。每服十丸，微嚼破，新水咽下，立止。用药末一钱，饭少许，同嚼下，亦得。老幼皆可服。汤晦叔云：鼻衄者，当汗不汗所致，其血青黑时，不以多少乃止。宜服温和药，以调其卫。才见鲜血，急以此药治之。
〔戴〕古论鼻衄，属太阳经，风寒皆有之。既衄而表证仍在，于寒当用麻黄汤，于风当再用桂枝汤。且谓发烦目瞑，极者必衄。既发烦目瞑，岂纯是太阳经，兼阳明之脉循鼻，是太阳侵入阳明，汗下俱难。若衄已而热不退者，惟升麻葛根汤、败毒散、阳旦汤为稳。衄而烦渴，饮则吐水，先服五苓散，次服竹叶石膏汤。大衄不止，宜茅花汤，或黄芩芍药汤加茅花一撮。若少阴初得病，医误以正发汗之法，致迫血动经，妄行而衄，其血非独出于鼻，或从口中，或从耳目。又有阳陷入阴，四肢厥逆，医见其厥，谓寒邪在表，从而汗之，当下反汗，以致动血，是谓下厥上逆，为难治。先哲云：桂枝下咽，阳盛则毙。正以此也。要知汗不出彻，为阳之衄，误发其汗，为阴之衄，二者大不同也。又云：阳盛阴虚，汗之则死。
〔陶〕伤寒衄血，或成流，久不止者，将山栀炒黑色，为细末，吹入鼻内，外用水湿草纸搭于鼻中，其血自止。须分点滴成流者，其邪在经，不在此法。墨汁、五倍子烧灰，或服，或吹随用，又或刺曲池、合谷泻之。
〔吴〕凡吐血衄血，无表证，脉不浮紧者，不可发汗也。东垣云：脉微者，宜黄芩芍药汤。脉滑数者，犀角地黄汤。如热盛血不止者，河间地黄散、古方四生丸。血虚者，东垣麦门冬饮子、三黄补血汤。若不止者，《活人》茜根散、茅花汤主之也。以上皆治吐血、衄血之良方，但在出入通变也。大抵吐血、衄血，脉滑小者生，脉实大者死。或吐或衄后，脉微者易治。若热反盛，脉又数急者，死也。若衄而头汗出，或身上有汗，不至足者，乃难治也。凡血得热则行，得冷则凝，见黑则止，所以犀角地黄汤中加好京墨一二匙，搅药令黑，与之，最效也。昔陶尚文治一人，伤寒四五日，吐血不止，医以犀角地黄汤、茅花汤治之，反剧。陶公切其脉浮紧而数，遂服麻黄汤，一服汗出而愈也。可谓得仲景之心法矣。若脉不浮紧而数者，此法岂可施乎？
吐血  ***************************
〔成〕杂病吐血、咯血，责为实邪。伤寒吐血、咯血，皆由误汗下并火逆而致，诚非寒病，热之微甚者也，是为坏病，宜随其逆而调之。惟少阴厥竭误汗一证，强动经血，故云难治也。
凡服桂枝汤吐者，其后必吐脓血。（黄芩汤、麻黄升麻汤。）脉浮热甚，反灸之，必咽燥唾血。（此火邪迫血，而血上行者也。茅花汤、解毒汤、黄芩芍药汤。）少阴病，但厥，无汗，强发之，必动其血，或从口鼻，或从目出，名下厥上竭，为难治。少阴证，恶寒发热，无头疼，误大汗，使血从耳目口鼻出者，名阴血，多不语此，与鼻衄阳血不同。伤寒六七日，大下后，寸脉沉而迟，手足厥逆，下部脉不至，咽喉不利，唾脓血，泄利不止者，为难治（麻黄升麻汤）。咽痛吐血，若面赤斑斑如锦纹者，为阳毒，宜升麻鳖甲汤。
附：
〔垣〕治一贫士，病脾胃虚，与补剂药愈后，继而居旷室，卧热炕，咳而吐血数次。予谓此久虚弱，外有寒形，而有火热在内，上气不足，阳气外虚，当补表之阳气，泻里之虚热。盖冬居旷室，衣服单薄，是重虚其阳，表有大寒，壅遏里热，火邪不得舒伸，故血出于口。因思仲景治伤寒，脉浮紧，当以麻黄汤发汗。而不与之，遂成衄血，却与麻黄汤立愈。与此甚同，因与麻黄人参芍药汤。
麻黄人参芍药汤方
麻黄（一钱，去外寒）　桂枝（半钱，补表虚）　白芍药（一钱）　黄芪（一钱，实表益卫）　炙甘草（一钱，补脾）　五味子（五粒，安肺气）　麦门冬（三分，保肺气）　人参（三分，益三焦元气不足而实其表）　当归（五分，和血养血）
上㕮咀，作一服，水三盏，煎麻黄令沸，去沫，至二盏，入余药，同煎至一盏，去滓。热服，临卧一服愈。观此一方，足以为万世模范也。盖取仲景麻黄汤，与补剂各半服之。但凡虚人合用仲景方者，皆当以此为则也。
〔《活》〕伤寒吐血，诸阳受邪，初热在表，应发汗，热毒入经，结于五脏，内有瘀积，故吐血也。瘀血甚者，抵当汤也。轻者，桃仁承气汤，兼服犀角地黄汤、三黄丸。
便脓血  ***************************
便脓血，热病也。其在太阳者，误发淋家汗，因便血，猪苓汤。此坏病也，由小便淋沥所致，故利其小便而愈。阳明病，下血谵语，此热入血室，刺期门以散其热也。无表里证，因下后协热便脓血者，热势下流故也。其在少阴下利，便脓血。又有至四五日，腹痛便脓血，治以桃花汤，成氏释为里寒，非也。桃花汤虽犯干姜，然分两最微。赤石脂、粳米居多，盖调正气，涩滑脱，佐用辛以散之之义。又八九日，一身尽热，必便血也。又便脓血者，可刺厥阴。又伤寒先厥后热，必便脓血。又伤寒厥少热微，后必便血。又下利脉数而渴，必清脓血。是数者，皆传经之热邪也。各随其轻重，或用微凉，或用疏导，无不愈者。误用辛热，罔或得痊，世因以为难疗之疾。殊不知仲景着便脓血，别无死候，学者宜究心焉。
〔太阳〕病以火熏之，不得汗，其人必躁，再到太阳经不解，必清血，为火邪。（此火邪迫血，而血下行者也。）太阳病下之，其脉促，不结胸者，为欲解。脉沉滑者，协热利，脉浮滑者，必下血。淋家不可发汗，发汗必便脓血。太阳病，外已解，但少腹急结者，桃仁承气汤证也。（详蓄血。）
〔阳明〕病人无表里证，发热七八日，虽脉浮数者，可下之。假令已下，脉数不解，下不止，必协热而便脓血也。阳明病，下血谵语，此热入血室。但头汗者，刺期门。
冲脉为血海，即血室也，男女均有之。男子下血谵语，妇人寒热似疟，皆为热入血室。迫血下行，则为协热而利，挟血之脉，乍涩乍数，或沉或伏。血热交并，则脉洪盛。大抵男多在左手，女多在右手见之也。又有阴寒为病，下利脓血者，乃下焦虚寒，肠胃不固，清浊不分而便下脓血也。二者一为血热，一为血寒，临病宜详审之。
〔少阴〕病，八九日，一身手足尽热，以热在膀胱，必便血也。少阴病，下利便脓血者，可刺。
〔厥阴〕伤寒，先厥后发热，下利必自止。若不止，必便脓血。伤寒，热少厥微，指头寒，默默不欲食，烦躁，小便利色白者，此热除也。欲得食，为欲愈。若厥而呕，胸胁烦满者，其后必便脓血。伤寒厥少热多，其病当愈。四日至七日，热不除者，必便脓血。下利，脉数而渴者，今自愈。设不瘥，必清脓血。下利，寸脉反浮数，尺中自涩者，必清脓血。
〔吴〕凡下血、便脓血，有阴阳冷热之不同，要详辨之。古人云：见血无寒。又言血得热而行，此大概之言也。大抵属热者常八九，属寒者才一二，不可拘泥谓无寒也。《要略》曰：阳证内热，则下鲜血，阴证内寒，则下紫黑如豚肝也。且夫阳证脉数而有力者，为实热，苦寒之药可投。若数而无力者虚热，当甘温养血药中，少佐寒药可也。若阴证，则脉迟而有力者，为有神，可治。无力者，难治也。凡下利脓血，身热脉大者，为难治。身热脉小者，为易治也。
蓄血  ***************************
身黄、如狂、屎黑、喜忘，皆蓄血之证也。许学士云：血在上则喜忘，在下则发狂。
〔成〕血留下焦而瘀者，蓄血也。大抵伤寒先看面目，次观口舌，次观心下至少腹，以手揣之。若少腹硬满，若小便不利者，是津液留结，可利小便。若小便自利者，是蓄血证，可下瘀血。其阳明病，有蓄血而喜忘者，证之甚也，宜抵当汤。太阳有热结膀胱如狂者，证之轻也，宜桃仁承气汤。经云：病人无表里证，发热七八日，脉虽浮数，可下之。假令已下，脉数不解，胃热则消谷善饥，至六七日，不大便者，此有瘀血，抵当汤主之。若脉数不解，而下不止，必协热而便脓血也。此证当不大便，六七日之际，又无喜忘如狂，并少腹硬满之候，与承气下者多矣。何以知为蓄血？盖脉浮而数，浮则热伤气，数则热伤血，因下之后，浮数俱去则已。若下后，数去而脉但浮者，则营血间热去，并于卫气间热，心中则饥也。邪热不杀谷，则有潮热发渴之证也。及下之后，浮去而数不解者，则卫气间热去，合于营血间之热。热气合并，逼血下行，胃虚协热，消谷善饥，血至下焦，若下不止，则血得以去泄，必便脓血也。若不大便六七日，则血不得出泄，蓄在下焦为瘀血，须抵当汤下之。此实证之奇异，治法之玄微也。
〔太阳〕病六七日，表症仍在，脉微而沉，反不结胸，其人发狂者，以热在下焦，少腹当硬满，小便自利者，下血乃愈。所以然者，以太阳随经，瘀热在里故也，抵当汤主之。
（〔成〕太阳，经也。膀胱，腑也。此太阳瘀热，随经入腑者也。六七日者，邪气传里之时也。脉微而沉，邪气在里之脉也。表证仍在者，则邪气犹浅，当结于胸中，若不结于胸中，其人发狂者，热结在膀胱也。经曰：热结膀胱，其人如狂，此发狂则热又深也。少腹硬满，小便不利者，为无血也。小便自利者，血证谛也。与抵当汤以下蓄血。案：玩仍在字，则邪气为不传于里，非犹浅也。膀胱为太阳本经，曰热在下焦，曰少腹硬满，曰小便自利，皆膀胱之证，故总结曰随经瘀热也。在里二字，要看得活，非三阴之里，乃随经膀胱之里也。）太阳病，身黄，脉沉结，少腹硬，小便不利者，为无血也。小便自利，其人如狂者，血证谛也，抵当汤主之。（身黄，脉沉结，少腹硬，小便不利者，胃热发黄也，可与茵陈汤。身黄，脉沉结，少腹硬，小便自利，其人如狂者，非胃中瘀热，为热结下焦而为蓄血也，与抵当汤以下蓄血。）
抵当汤方
水蛭（三十个，熬）　虻虫（三十个，去足、翅，熬）　桃仁（二十个，去皮、尖）　大黄（酒浸，三两）
上四味，为末，以水五升，煮取三升，去滓。温服一升，不下再服。
（苦走血，咸胜血，虻虫、水蛭之咸苦以除蓄血。甘缓结，苦泄热，桃仁、大黄之甘苦以下结热。）
人之所有者，气与血也。气为阳，气留而不行者，则易散，以阳病易治故也。血为阴，血蓄而不行者，则难散，阴病难治故也。血蓄于下，非大毒快剂，则不能抵挡，故治蓄血，曰抵当汤。《内经》曰：咸胜血，血蓄于下，必以咸为主，故以水蛭咸寒为君。苦走血，血结不行，必以苦为助，是以虻虫苦寒为臣。肝者，血之源，血聚则肝气燥，肝苦急，食甘以缓之。散血缓肝，是以桃仁味苦甘平为佐。大黄味苦寒，湿气在下，以苦泄之，血亦湿类也，荡血逐热，是以大黄为使。四物相合，虽苛毒重病，亦获全济。
伤寒有热，少腹满，应小便不利，今反利者，为有血也。当下之，不可余药，宜抵当丸。
（〔成〕伤寒有热，少腹满，是蓄血于下焦。若热蓄津液不通，则小便不利。其热不蓄津液而蓄血不行，小便自利者，乃为蓄血，当与桃仁承气汤、抵当汤下之。然此无身黄屎黑，又无喜忘发狂，是未至于甚，故不可与其余快峻之药也。可与抵当丸，小可下之也。按：身黄屎黑，喜忘发狂，亦是推广之词，若依上文，只是满而不硬耳。）
抵当丸方
水蛭（二十个）　虻虫（二十五个）　桃仁（二十个，去皮、尖）　大黄（三两）
上四味，杵，分为四丸，以水一升，煮一丸，取七合服之。晬时当下血，若不下者，更服。
太阳病不解，热结膀胱，其人如狂，血自下，下者愈。其外不解者，尚未可攻，当先解外。外解已，但少腹急结者，乃可攻之，宜桃核承气汤。（按：犀角地黄汤以治上血，如吐血、衄血为上血也。桃仁承气汤治中血，如蓄血中焦，下利脓血之类，为中血也。抵当汤丸治下焦血，如血证如狂之类，是下血也。上中下三焦，各有主治。此条当作三证看，至下者愈是一证，谓其血自下也，疑有缺文；至当先解外是一证，盖其人如狂，是下焦血，非桃仁承气证也；自外解至末，又是一证，恐是自下只去得下焦血，而中焦道远，未能尽去，故尚留于少腹耳。又抵当汤丸，其中虻虫、水蛭，性为猛厉，不若四物汤加酒浸大黄各半下之妙。见《汤液本草》水蛭条下。）
桃核承气汤方
桃仁（五十个，去皮、尖）　桂枝（去粗皮）　芒硝　甘草（炙。各二两）　大黄（四两）
上五味，以水七升，煮取二升半，去滓，纳芒硝，更上火微沸，下火。先食温服五合，日三服，当微利。
（甘以缓之，辛以散之。少腹急结，缓以桃仁之甘。下焦蓄血，散以桂枝辛热之气。寒以取之，热甚抟血，故加二物于调胃承气汤中也。按：以上证玩之，当是桂，非桂枝也。盖桂枝轻扬治上，桂厚重治下。成氏随文顺释，未足据。）
〔阳明〕阳明证，其人喜忘者，必有蓄血。所以然者，本有久瘀血，故令喜忘。屎虽硬，大便反易，其色必黑，宜抵当汤下之。
（〔成〕《内经》曰：血并于下，乱而喜忘。此下焦本有久瘀血，所以喜忘也。津液少，大便硬，以蓄血在内，屎虽硬，大便反易，其色黑也。与抵当汤，以下瘀血）
〔海〕初便褐色者重，再便深褐色者愈重，三便黑色者为尤重。色变者，以其火燥也。如羊血在日色中，须臾变褐色，久则渐变而为黑色，即此意也。当详察之。
病人无表里证，发热七八日，虽脉浮数者，可下之。假令已下，脉不解，胃热则消谷善饥，至六七日不大便者，有瘀血，宜抵当汤。若脉数不解，血下不止，必协热而便脓血也。
〔成〕当不大便六七日之际，无喜忘如狂之证，又无少腹硬满之候，何以知其有蓄血？盖以其脉浮数故也。浮则热客于气，数则热客于血。下后浮数俱去，则病已。若下后数去而浮仍在，则营血中热去，而卫气中热在，为邪气独留，心下善饥，邪热不杀谷，潮热反渴也。若下后浮去而数不解，则卫气中热去，而营血中热在，血热合并，迫血下行，胃虚协热，消谷善饥，血至下焦，若下不止，则血得以泄，必便脓血也。若不大便六七日，则血不得出泄，必蓄在下焦为瘀血，故须以抵当汤下之。
〔张〕或问：攻下之法，须外无表证，里有下证，然后可攻。上言无表里证，况脉更浮数，何故言可下之？曰：此非风寒之所病，是由内伤而致然也。若外不恶寒，里无谵语，但七八日，发热，有烁津液，乃阳盛阴虚之时，苟不攻之，其热不已，而变生焉。故云：虽脉浮数，可下。不待沉实而攻之。夫内伤者，经曰：趺阳脉浮而数，浮则伤胃，数则伤脾，此非本病，医特下之所为也。仲景之意，不外是理。凡伤寒当下之证，皆从太阳阳明在经之邪，而入于腑，故下之。今不言阳明病，而只云病人无表里症，此非自表之里而病也，但为可下，故编于阳明篇中，学者宜详玩焉。
病者胸满痞痿，舌青口燥，但漱水不欲下咽，无寒热，脉微大来迟，腹不满，其人言我满，为有瘀血。（〔海〕云：漱水不咽，胸满，心下手不可近者，桃仁承气汤主之。）
病者如热状，烦满，口干燥而渴，其脉反无热，此为阴伏，是瘀血也，当下之。
〔《活》〕前集云：伤寒失汗，热蓄在里，热化为血，其人善忘而如狂，血上逆则善忘，血下蓄则内急。甚者抵当汤丸、桃仁承气汤、犀角地黄汤，取尽黑物为效。又云：若用抵当汤丸，更宜详慎，审其有无表证。若有蓄血而外不解，亦未可便用，宜先用桂枝汤以解外，缘热客膀胱太阳经也。
〔吴〕凡蓄血者，瘀血留结于内。盖伤寒病在太阳，当汗不汗，则瘀血在里，必血结也。大抵看伤寒，病人心下、两胁、少腹但有硬满处，以手按则痛者，便当问其小便何如。若小便不利，乃水与气也。若小便自利者，为有血也。
〔陶〕以手按之，小腹若痛而小水自利，大便黑，兼或身黄，谵妄燥渴，脉沉实者，为蓄血，桃仁承气汤下尽黑物则愈。若按之小腹胀满不硬痛，小水不利，则溺涩也，五苓散加减利之。不可大利，恐耗减津液也。若按小腹绕脐硬痛，渴而小水短赤，大便实者，有燥屎也，大承气汤下之。
附：
〔海〕血证，古人用药，虽有轻重之殊，而无上下之别。今分作上中下三等，以衄血、呕血、唾血、吐血为上部，血结胸中为中部，蓄血下焦为下部。夫既有三部之分，故药亦当随其轻重也。
汗多为衄血，脉浮，灸之。咽燥为唾血。当汗不汗，热入于里者，为呕血、吐血，此在上也，犀角地黄汤主之，凉膈散加生地黄亦可。然衄、唾、呕吐俱在上，亦当以轻重分之。大凡血证皆不饮水，惟气证则饮之，宜详审。此证乃足太阴所主，脾所不裹，越而上行，所以有吐血、呕血之候也。实者犀角地黄汤，虚者黄芩芍药汤。凡病呕吐者，以脾所主，故咸用芍药主之，是知太阴药也。
血结胸中，头痛身痛，漱水不欲咽者。衄，无热胸满，漱水不欲咽者。喜忘昏迷，其人如狂，心下手不可近者，血在中也，桃仁承气汤主之。
蓄血下焦，其人发狂，小腹满硬，小便自利，大便反黑，及脐下疼者，抵当汤丸主之。如狂者在中，发狂者在下。
抵当汤丸，药味同剂，如何是二法？盖喜忘发狂，身黄屎黑者，疾之甚也。但小腹满硬，小便利者，轻也，故有汤丸之别。桃仁、大黄等分，水蛭、虻虫多者作汤，三之二者作丸。丸之名，取其数少而缓也。故汤用煎服一升，丸只服七合也。
生地黄汤
病人七八日后，两手脉沉细微，肤冷脐下满，或狂或躁，大便实而色黑，小便自利者，此蓄血证也。若老幼气虚弱者，宜此丸主之。
生地黄（取自然汁一升，如无只用生干地黄二两）　干漆（半两，炒烟尽）　生藕（自然汁半升，如无藕，用剌蓟汁一升半）　蓝叶（一握，切细，干者用末半升）　虻虫（二十个，去翅、足，麸内炒黄色）　水蛭（十个，炒）　大黄（一两，锉如豆大）　桃仁（研碎，半两）
上八味，同一处，入水三升，慢火熬及二升，放冷。分二服，先投一服。至半日许，血未下，再投之。此汤比抵当汤丸其势甚轻。如无地黄，与藕汁照升数，添水同煎。抵当丸恐用之太过，不只损血，故以此汤主之。
腹中雷鸣  ***************************
〔成〕腹中雷鸣有二证，坏病也。其一由伤寒反下之而致者（甘草泻心汤），以误下损阴气故耳。其一由伤寒汗出解之而生者（生姜泻心汤），以误汗损阳气而然。盖用此二汤，以复阴阳之气耳。
伤寒中风，医反下之，其人下利日数十行，谷不化，腹中雷鸣，心下痞硬，干呕，心烦，不得安。医见心下痞，复下之，其痞益甚。此非结热，以胃虚客气上逆，故便硬也，甘草泻心汤主之。（详下利。）
伤寒汗出解之后，胃中不和，心下痞硬，干噫食臭，胁下有水气，腹中雷鸣，下利者，生姜泻心汤主之。（详痞。）
蜷  ***************************
〔成〕蜷者，屈缩不伸是也。皆阴寒之极，虽在阳经见是证者，然有表证，亦宜用温经之剂，桂枝附子是也。况在三阴，里寒下利，厥逆者乎，四逆之类，其可缺诸？若有阴无阳者，为不治。
少阴病，下利，若利自止，恶寒而蜷，手足温者，可治。（或云：四逆汤、真武汤。）少阴病，恶寒而蜷，时时自烦，欲去衣被者，可治。（《活人》用小柴胡汤。）少阴病，恶寒身蜷而利，手足逆冷者，不治。少阴，四逆，恶寒而身蜷，脉不至，不烦而躁者，死。
四肢拘急  ***************************
〔成〕拘急者，拘强难以屈伸也。不拘病证在何经，凡见是证，皆阴寒所致，寒主收引故也。仲景之法，虽太阳表证及风湿相抟而见挛急者，亦处以桂枝加附子汤、甘草附子汤之类。况阴经里病，霍乱之候，四逆之剂，其可缺诸？
太阳病，发汗，漏不止，其人恶风，小便难，四肢微急，难以屈伸，桂枝加附子汤。（方见自汗。）风湿相抟，骨节烦疼，不得屈伸，汗出短气，小便不利，恶风，或身微肿，甘草附子汤。（方见身体痛。）伤寒，脉浮自汗，小便数，心烦，微恶寒，脚挛急，本桂枝加附子汤，反用桂枝汤攻表，误也。作甘草干姜汤，以复其阳。若愈，足温，更作芍药甘草汤以伸脚。大汗出，热不去，内拘急，四肢疼，又下利厥逆，恶寒者，四逆汤。阴阳易病，身体重，少气，少腹里急，膝胫拘急者，烧裈散。
附：
〔吴〕凡伤寒，大汗已出，因而露风，则汗不流通，风邪乘虚，袭于经络，故手足挛搐，不能屈伸，筋脉拘急也，宜牛蒡根散主之。
牛蒡根散方
牛蒡根（十段）　麻黄（去根、节）　川牛膝　天南星（各六钱）
上细锉，于石器内入好酒一升，同研细。另用炭火半秤，烧一黄土地坑，令通赤，去火扫净。投药于坑内，再用炭火烧令黑色。取出，研为细末。每服一钱，以好酒温热调下，日三服，效。外以百草膏贴之良。
瘈疭  ***************************
〔成〕瘈者，筋急而缩也。疭者，筋缓而伸也。或伸缩而不止者，瘈疭也，俗谓之搐搦。乃风热甚之病，宜以祛风涤热之凉剂，或有可生。若妄加灼火及发表之药，则祸不旋踵。
太阳发汗已，身犹灼热，名风温，脉阴阳俱浮，自汗身重，多眠鼻鼾，语言难出，不可下，不可火。若被火者，微则发黄，剧则惊痫瘈疭。（防风通圣散）
〔吴〕。夫瘈疭者，一缩一伸，手足相引，搐搦不已，大抵与婴孩发搐相似。古人以此证多属于风，盖风主摇动也。骆龙吉言：心主脉，肝主筋，心属火，肝属木，火主热，木主风，风火相扇，则为瘈疭也。若夫不因汗下后所生者，当平肝木，降心火，佐以和血脉之剂主之。如羌活、防风、黄芩、柴胡、黄连、芍药、生地黄、当归、川芎、天麻之类。若兼有痰者，必加竹沥、天南星、半夏。如风邪急搐，须加全蝎、白僵蚕之类。若伤寒曾经汗下后，多日传变而得此证者，为病势已过，多难治也。盖因虚极生风所致，须用小续命汤，或大建中汤增损一二味主之。凡伤寒汗出露风，则汗不通流，遂变筋脉挛急，手足搐搦者，宜牛蒡根散主之。又风温被火，微发黄色，剧如惊痫，时发瘈疭者，宜葳蕤汤主之。若瘈疭，戴眼反折，绝汗乃出，大如贯珠，着身不流者，此太阳终也，不可治。又有四肢漐习，动而不止，似瘈疭而无力抽搐者，此为肝绝。盖汗下后，变生此症者，多死。凡用小续命汤，有汗去麻黄，无汗去黄芩，要在通变而已。
风湿相抟  ***************************
〔成〕风湿相抟有二证，其一则本是伤寒，至八九日，复遇风湿相抟者，桂枝附子汤以散表中风湿。其一则只是风湿相抟，骨节烦疼等证，宜甘草附子汤以散湿固卫。能认此证，妙在脉浮虚而涩，脉若沉实，滑大数者，非也。
〔太阳〕伤寒，八九日，风湿相抟，身体烦疼，不能转侧，不呕不渴，脉浮虚而涩者，桂枝附子汤。若大便硬，小便自利者，桂枝去桂加白术汤。风湿相抟，骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤。
奔豚  ***************************
奔豚有二，皆坏病也。一由误汗所致，一由误加烧针所致。
〔太阳〕发汗后，其人脐下悸者，欲作奔豚，茯苓桂枝甘草大枣汤主之。（方见悸。）烧针令其汗，针处被寒，核起而赤者，必发奔豚，气从少腹上冲心者，灸其核上各一壮，与桂枝加桂汤，更加桂二两。
〔吴〕夫奔豚者，如豕突之状，气从少腹上冲心而痛也。凡欲作奔豚者，其气在脐下，筑然而动也，宜茯苓大枣汤主之，或理中汤去白术加肉桂主之。痛甚者，更加吴茱萸亦佳。凡烧针令其汗出者，针处被寒，核起而赤，必发奔豚也，宜灸其核上各一壮，与桂枝加桂汤主之。若痛甚，手足厥逆者，宜当归四逆汤加肉桂、吴茱萸主之。惟桂大能泄奔豚，凡药中不可缺也。
茯苓桂枝甘草大枣汤方
茯苓（半斤）　甘草（炙，二两）　大枣（十五枚，擘）　桂枝（四两）
上四味，以甘澜水一斗，先煮茯苓，减二升，纳诸药，煮取三升，去滓，温服一升，日三服。
肿  ***************************
肿有三证：太阳风湿相抟，身微肿者，宜治湿。阳明中风，耳前后肿者，宜刺。大病瘥后，腰以下肿者，宜利小便。
风湿相抟，骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。
阳明中风，脉弦浮大而短气，腹都满，胁下及心痛，久按之气不通，鼻干，不得汗，嗜卧，一身及面目悉黄，小便难，有潮热，时时哕，耳前后肿，刺之小瘥。
大病瘥后，从腰以下有水气者，牡蛎泽泻散主之。
牡蛎泽泻散方
牡蛎（煅）　泽泻　蜀漆　商陆　葶苈（隔纸炒）　海藻　瓜蒌根（各等分）
上为末，每服一钱或二钱，米饮调下，小便利为度。身虚胃弱，食少者，以五苓散加苍术、陈皮、木香、砂仁之类主之。若人不甚弱者，以商陆一味，煮粥食之，亦佳。凡病瘥后，足肿者，不妨，但节饮食，胃气强，自消也。一方用金毛狗脊，煎汤洗之，亦效。
身痒  ***************************
太阳病有身痒，阳明病有身如虫行，俱为营卫气虚，微邪在表，无从而出，故有为痒，如虫行之状也。悉宜各半汤。
太阳病，得之八九日，如疟状，发热恶寒，热多寒少，其人不呕，清便欲自可，一日二三度发，脉微缓者，为欲愈也。脉微而恶寒者，此阴阳俱虚，不可更发汗，更下，更吐也。面色反有热色者，未欲解也。以其不能得小汗出，身必痒，宜桂枝麻黄各半汤。
阳明病，法多汗，反无汗，其身如虫行皮中状者，此久虚故也。（宜桂枝麻黄各半汤。《活人》用术附汤、黄芪建中汤。）
〔赵〕虫行皮中状者，即经言身痒是也。久虚者，以表气不足，津液不充于皮肤，使腠理枯涩，汗难出也。若谓虚则当补，毕竟阳明受邪为病，邪可补乎？如用术、附、黄芪辈，皆收汗药，则营卫郁闭，邪无从出，内热发矣。何况其病又无吐利、胃虚等症，病不在里，但皮肤中表气虚乏，理宜和解可也。莫若借用各半汤。或有热者，柴胡桂枝汤，庶乎甘辛之剂，可以和其营卫，通行津液而解，未审当否。
除中  ***************************
〔成〕除中者，脏寒应不能食，今反能食者是也。有二证，悉属厥阴脏寒。其一证，由误服黄芩汤凉药而致，期以必死。其一则热少厥多，胃气在者，必愈。恐暴来出而复去者死，其热续在者生。此不因药故也。
伤寒脉迟，六七日，而反与黄芩汤彻其热，脉迟为寒，今与黄芩汤复除其热，腹中应冷，当不能食，今反能食，此名除中，必死。眼睛不慧，语言不出，而谷食反多者，此为除中，口虽欲言，舌不能言。凡手足厥冷而利，不当食而食者，恐为除中，试与索饼食之，发热者除中，不发热者非也。（详见厥门。）
下重  ***************************
泄利下重，若少阴证欲寐四逆者，四逆汤加薤白散。若热者，白头翁汤。（方论见下利。）
脉浮，宜以汗解，用火灸之，邪无从出，因火而盛，病从腰以下必重而痹，名火逆也。
脉迟浮弱，恶风寒者，表证也。医反下之，遂不食，胁痛身黄，项强，小便难。复与柴胡汤，必下重。（论见胁痛。）
下利，脉沉弦者，下重也。
身热恶寒身寒恶热  ***************************
病人身大热，反欲得近衣者，热在皮肤，寒在骨髓也。身大寒，反不欲近衣者，寒在皮肤，热在骨髓也。
（〔成〕皮肤言浅，骨髓言深，皮肤言外，骨髓言内。身热欲得衣者，表热里寒也。身寒不欲衣者，表寒里热也。）
〔丹〕谨按，身大热，欲得衣，盖人之身不能自温，因表气之实，足以自温，虽遇风寒，无所畏惮。大热病，表气当实而喜冷，今反欲得衣者，表气虚，不足以自温，故欲近衣。恐是病人阴弱，阳无所附，飞越而出，发为大热尔，当作阴虚治之。身大寒，反不欲近衣者，恐是邪在表，不能自发而为热。表虽无热，邪郁肤腠，表气大实，故不欲近衣尔，当作郁病治之。注言表热里寒者，当是热感得浅，寒感得深而在内也。言表寒里热者，当是寒感得浅而在外，热感得深而在内也。表里之寒热为重感病耶？重感之病，必有其名，如伤寒重感寒为温疟，伤寒更遇风为风温，伤寒更遇温热为温毒，伤寒遇温气为温疫，病湿更中暍为湿温，未尝有所谓表里寒热也。然表热里寒，表寒里热，何病耶？窃尝求之论意矣，恐为寒热感之深者发也。《内经》曰：亢则害，承乃制。谓气盛之极，则受胜己之化而为病也。热感得深，外必恶寒，故曰寒在皮肤，非寒也，热也。热在骨髓，此火极似水证。仲景曰：人伤于寒，则为病热。热虽甚不死。寒感得深，外必发热，故曰热在皮肤，非热也，寒也。此伤于寒而热甚也。《内经》曰：甚者反治。又曰：寒因热用，热因寒用。病气深者，正气虚也。非反治因用，邪何由伏，病何由安？
〔赵〕详仲景论中，只分皮肤、骨髓，而不曰表里者，盖以皮、肉、脉、筋、骨五者，《素问》以为五脏之合，主于外而充于身者也。惟曰脏，曰腑，方可言表里。可见皮肤即骨髓之上，外部浮浅之分，骨髓即皮肤之下，内部深沉之分，与经络属表，脏腑属里之例不同。况仲景出此证在太阳篇首，其为表证明矣。是知虚弱素寒之人，感邪发热，热邪浮浅，不胜沉寒，故外怯而欲得近衣。此所以为热在皮肤，寒在骨髓，药宜辛温。至于壮盛素热之人，或酒客辈，感邪之初，寒未变热，阴邪闭于伏热，阴凝于外，热郁于内，故内烦而不欲近衣。此所以寒在皮肤，热在骨髓，药宜辛凉必也。一发之余，既散表邪，又和正气，此仲景不言之妙。若以皮肤为表，骨髓为里，则麻黄证骨节疼痛，其可名为有表复有里之证耶？
〔《活》〕热在皮肤，寒在骨髓一条，仲景无治法，宜先与阳旦汤，寒已，次以小柴胡加桂温其里。又云：表热里寒者，脉须沉而迟，手或微厥，下利清谷也。所以阴证亦有发热者，四逆汤，通脉四逆汤主之。寒在皮肤，热在骨髓一条，仲景亦无治法，宜先以白虎加人参汤，热除，次以桂枝麻黄各半汤以解其外。又云：表寒里热者，脉必滑而厥，口燥舌干也。所以少阴恶寒而蜷，时时自烦，不欲厚衣，用大柴胡下之而愈。此皆仲景之遗意也。
表热里寒表寒里热  ***************************
伤寒脉浮，此表有热，里有寒，白虎汤主之。
少阴病，下利清谷，里寒外热，手足厥逆，脉微欲绝，身反不恶寒，其人面赤色，或腹痛，或干呕，或咽痛，或利止脉不出者，通脉四逆汤。（方见下利。）既吐且利，小便复利，大汗出，下利清谷，内寒外热，脉微欲绝者，四逆汤主之。
（〔成〕吐利亡津液，则小便当少，小便复利而大汗出，津液不禁，阳气大虚也。脉微为亡阳，若无外热，但内寒，下利清谷为纯阴，此以外热，为阳未绝，犹可与通脉四逆汤救之。）下利清谷，里寒外热，汗出而厥者，通脉四逆汤。
（〔成〕下利清谷为里寒，身热不解为外热。汗出，阳气通行于外，则未当厥，其汗出而厥者，阳气太虚也。与通脉四逆汤，以固阳气。）脉浮而迟，表热里寒，下利清谷者，四逆汤主之。
（〔成〕浮为表热，迟为里寒。下利清谷者，里寒甚也。与四逆汤，温里散寒。）
表热里寒者，脉虽沉而迟，手足微厥，下利清谷，此里寒也。所以阴证亦有发热者，此表热也。（四逆汤、通脉四逆汤。）表寒里热者，脉必滑，身厥，舌干也。所以少阴恶寒而蜷，此表寒也。时时自烦，不欲近衣，此里热也。（大柴胡汤。）
热多寒少寒多热少  ***************************
太阳病，发热恶寒，热多寒少，脉微弱者，此无阳也。不可发汗，宜桂枝二越婢一汤。（刘氏云：脉迟者，小建中加黄芪，或温中。）
太阳病，八九日，如疟状，发热恶寒，热多寒少。其人不呕，清便欲自可，一日二三度发，脉微缓者，为欲愈。脉微恶寒者，此阴阳俱虚，不可更发汗，更下，更吐也。面色反有热色者，未欲解也，以其不得小汗出，身必痒，宜桂枝麻黄各半汤主之。
〔赵〕愚详仲景论中，热多寒少，只有二证。如上文一证，仲景之意，盖以得病七八日，如疟状，发热恶寒，热多寒少十六字，为自初至今之证。以下文，乃是以后拟病防变之辞，当分作三截看。若其人不呕，清便欲自可，一日二三度发，脉微缓，为欲愈。此一节，乃里和无病而脉微缓。微者，邪气微，缓者，阴阳同等，脉证皆向安之兆，可不待汗而欲自愈也。若脉微而恶寒者，此阴阳俱虚，不可发汗，更下，更吐也。此一节宜温之。若面色反有热者，未欲解也，以其不能得小汗出，其身必痒，宜各半汤。此一节必待汗而后愈也。《活人书》不详文意，却将其人不呕，清便欲自可九字，本是欲愈之症，反以他证各半汤汗之。又将不可汗吐下，及各半汤证语句，并脱略而不言，反将其中欲愈之症，而用彼药汗其所不当汗，何也？其第二症，仲景云：太阳病，发热恶寒，热多寒少，脉微弱者，亡阳也，不可发汗，宜桂枝二越婢一汤。《活人书》于脉微弱上，添都大二字，岂以仲景论脉为未足而加之乎？其第三症，尺脉迟者，仲景论中无热多寒少语句，但云脉浮紧，法当身疼痛，宜以汗解之。假令尺中迟者，不可发汗，以营气不足，血少故也。《活人书》但举尺中迟血少之语，自添寒少热多四字加于其上，因而编入此问中何耶？如一证尺迟者，只当收入不可汗门中。
〔刘〕仲景一书，只有热多寒少之条，无寒多热少之证。又云：不烦躁，手足厥逆为伤寒；脉反浮缓为伤风。大青龙汤，或云各半汤。
发斑  ***************************
（续增）
〔赵〕《活人》云：发斑有两证：有温毒，有热病。又云：表虚里实，热毒乘虚出于皮肤，所以发斑疮隐疹如锦纹。《素问》谓之疹。愚详仲景论无此证治，但华佗云：热毒未入于胃而下之，胃虚热入烂胃。又热已入胃，不以时下之，热不得泄，亦胃烂，其斑如鸡头大，微隐起，喜着两胁。王仲弓云：下之太早，热气乘虚入胃故也。下之太迟，热留胃中亦发斑，或服热药多亦发斑。微者赤，五死一生；剧者黑，十死一生。皆用白虎加人参汤，一名化斑汤，及阿胶大青汤。又索氏《新书》云：阳毒病人出斑，皆如灸迹，指面大，青黑，并不免于死者。古人云胃烂，如此可信矣。世之人或谓斑有生者，非斑也，皆疹耳。其状如蚊虫咬，小点而赤是也，故其多生矣。今此隐疹如锦纹者，疹也，非斑也。以斑即是疹，亦非也。谓表虚里实者，亦非也。如上所言，岂特两证而已乎？
〔海〕阳证发斑有四：有温毒发斑，有热病发斑，有时气发斑，有伤寒发斑。
斑斑如锦纹，或发之四末，或发之面部，或发之胸背，色红赤者，胃热也，紫黑者，胃烂也。一则下早，一则下晚，乃外感热病而发也，宜用玄参升麻汤、白虎等药。（王朝奉云：赤斑出，五死一生，黑斑出，十死一生。皆用白虎人参汤、阿胶大青汤，兼与紫雪散大妙。可下者，调胃承气汤。）
〔吴〕凡发斑有六：一曰伤寒，二曰时气，三曰温毒，四曰阳毒，五曰内伤寒，六曰阴症。
一曰伤寒发斑者，盖因当汗不汗，当下不下，热毒蕴于胃中，乃发斑也。《千金方》曰：红赤者，为胃热，紫赤者，为热甚，紫黑者，为胃烂也。故赤斑出者，五死一生。黑斑出者，十死一生也。大抵鲜红起发者吉，虽大亦不妨，但忌稠密成片。紫赤者，为难治。杂黑者，为尤难也。凡斑既出，须得脉洪数有力，身温足暖者，易治。若脉沉小，足冷，元气弱者，多难治。凡斑欲出未出之际，且与四味升麻汤，先透其毒。若脉弱者，倍加人参。食少，大便不实者，倍用白术主之。若斑已出，则不宜再升发也。又不可发汗，汗之更增斑斓。又不宜早下，下之则斑毒内陷也。如脉洪数，热盛烦渴者，以人参化斑汤主之。若消斑毒，或以犀角玄参汤，大青四物汤之类。如热毒内甚，心烦不得眠，错语呻吟者，以黄连解毒汤加玄参、升麻、大青、犀角之类主之。热甚烦渴喘咳者，解毒合化斑汤主之。若斑势稍退，内实不大便，谵语，有潮热者，大柴胡汤加芒硝，或调胃承气汤下之。曾治一人，伤寒八九日，发斑，四肢强硬，昏沉谵语，不知人，大便四五日不通，以调胃承气汤一下而愈。如未可下，有潮热烦渴者，且与小柴胡汤去半夏，加黄连、山栀、黄柏、瓜蒌根主之，或加大青亦佳。如无以大蓝叶代之，或真青黛代之亦可。大抵解胃热、胃烂之毒，必以黄连、大青、犀角、玄参、升麻、青黛、石膏、知母、黄芩、山栀、黄柏之类也。要在审察病情，合宜而用之。
二曰时气发斑者，乃天疫时行之气也。人感之则憎寒壮热，身体拘急，或呕逆，或喘嗽，或胸中烦闷，或躁热起卧不安，或头痛、鼻干、呻吟不得眠，此皆斑候也。先用纸撚灯，照看病人面部、胸膛、四肢、背心有红点起者，乃发斑也。易老曰：凡大红点发于皮肤之上者，谓之斑。小红靥行于皮中不出起者，谓之疹。盖疹轻而斑重也。大抵一发鲜红稀朗者吉，若一发如针头稠密紫赤者凶，杂黑者难治。有来势急者，发热一二日便出斑；来势缓者，发热三四日而出也。凡治例必察病人元气虚实，脉之有力无力为主。若脉微弱，元气虚者，必先以三白汤倍加人参以助真气。次察斑欲出未透者，以升麻葛根汤主之。如胃弱人虚者，以四君子汤合而用之，名曰升君汤也。若斑不透者，《直指方》加紫草茸亦佳。若斑疹初出，有表证，憎寒壮热，头痛骨节疼，四肢拘急，胸中满闷者，以三因加味羌活散主之，或加紫草亦可。若斑出稠密，或咽喉不利者，犀角消毒饮、玄参升麻汤之类主之。凡斑出脉数，大烦渴者，人参化斑汤主之。若发热，或潮热不解者，以小柴胡汤随证增损用之，或人参败毒散，皆可出入用之。凡斑出而呕逆者，必用陈皮、半夏、生姜、黄连之类。若喘嗽不止者，必用知母、贝母、瓜蒌仁、黄芩、石膏之类。若咽痛者，必用连翘、牛蒡子、黑玄参、升麻、苦桔梗、甘草之类，若斑出而毒盛者，必用犀角、大青、玄参、黄连、黄芩、黄柏、山栀、石膏、知母之类主之也。北方谓之红眼儿、疮气等名色，又多所避忌香臭，盖恐触之也。凡斑已出未出之时，切不可便投寒凉之剂，以攻其热，并饮凉水等物，恐伤胃气，先作呕吐也。又不可发汗、攻下，虚其表里之气，其害尤甚也。若脉弱者，必先有房事，要在审问之，如有夹阴者，必先助真气为要也。
三曰温毒发斑者，《活人》云：初春，病人肌肉发斑、隐疹如锦纹，或咳，心闷，但呕者是也。冬时触冒寒毒，至春始发，初病在表，或已汗吐下，而表证未罢，毒气未散，以此发斑，宜用黑膏主之。又有冬月温暖，人感乖戾之气，冬末即病，至春或被积寒所折，毒气不得泄，至天气暄暖，温毒始发，则肌肉斑疹如锦纹，而咳心闷，但呕有清汁，宜用葛根橘皮汤主之。
〔吴〕冬应大寒而反大温，人感此不正之气而为病者，名曰冬温也。若发斑，名曰温毒也。大抵治例与时气同，但温毒发斑尤甚尔。《活人书》谓温毒斑出如锦纹者，以黑膏主之，或玄参升麻汤、犀角大青汤、人参化斑汤、青黛一物汤等方，皆可选而用之。凡温病发于春，热病发于夏，若出斑者，治与伤寒同法也。此由怫郁之热，自内而发于外，亦非轻也。
四曰阳毒发斑者，其候狂言下利，咽痛面赤，斑出如锦纹者，以阳毒升麻汤、大青四物汤、人参化斑汤、栀子仁汤之类，选而用之。（详见本条。）
五曰内伤寒者，此因暑月得之，先因伤暑，次食凉物，并卧凉处，内外皆寒，逼其暑火，浮游于表而发斑也。海藏治完颜小将军病，寒热间作，有斑三五点，鼻中微血出，两手脉沉涩，皮肤按之，殊无大热，此内伤寒也。与调中汤，数服而愈。凡夹暑者，加香薷、扁豆主之。
六曰阴症发斑，《略例》曰：阴症发斑，亦出胸背手足，但稀少而淡红也。此人元气素虚，或先因欲事，内损肾气，或误服凉药太过，遂成阴症。伏寒于下，逼其无根失守之火，聚于胸中，上独熏肺，传于皮肤而发斑点，但如蚊蚋蚤虱咬痕，然非大红点也。与调中温胃，加以茴香、炒白芍药主之。寒甚脉微者，以大建中汤主之，则真阳自回，阴火自降，而病乃愈，此治本不治标也。大抵发斑身温足暖，脉数大者为顺；身凉足冷，脉微细者，为逆也。凡治斑，不可专以斑治，必察脉之浮沉，病之虚实而治之，则为善治斑也。若孟浪不察，一概论之，而曰不误于人，吾未之信也。
侯国华病伤寒，四五日，身微斑，渴欲饮，诊之沉弦欲绝，厥阴脉也。服温药，数日不已，又以姜、附等药，觉阳微回脉生。因渴，私饮水一杯，脉复退。又见头不举，目不开，问之，则犯阳易。若只与烧裈散，则寒而不济矣。遂更用吴茱萸汤一大服，调烧裈散，连进二服，出大汗，两昼夜而愈。
〔治阳症发斑之剂〕
升麻葛根汤
凡发斑欲出未出者，以此汤升发之。若斑已出者，不可用也。
升麻（三钱）　葛根　白芍药（各二钱）　甘草（炙，一钱）
上作一服，水二盅，煎至一盅，去滓，通口服。《直指方》加紫草茸（一钱半），治斑不透出者。若脉弱，加人参（二钱）。胃虚食少，加白术（二钱）。如腹痛，倍加炒白芍药和之。
《三因》加味羌活散
治斑疹初出，憎寒壮热，或头疼身痛，胸中不利者。
羌活（上）　独活（中）　柴胡（中）　前胡（中）　枳壳（中）　桔梗（中）　人参（中）　茯苓（中）　川芎（中）　升麻（上）　白芍药（中）　甘草（下）　生姜（五片）
上煎法同前。若斑未透者，如紫草茸（一钱半）。若脉虚者，倍加人参。胃弱食少者，加白术（二钱）。大便自利者，亦加白术，去枳壳。若斑出盛，或烦热，或咽痛者，加荆芥、薄荷、防风、牛蒡子、连翘（各一钱五分）主之。若内热口苦心烦者，加黄芩、黄连（各一钱半）。若热甚舌燥烦渴者，更加石膏（二钱）、知母（一钱）。若喘嗽者，亦用之。若有痰热，胸中烦闷，加瓜蒌仁（一钱半）。若斑毒盛出者，须加玄参、犀角（各一钱）以消其毒也。
加味小柴胡汤
治发斑肌热，潮热，或往来寒热，口苦咽干，目眩耳聋，胁痛胸满，心烦，或干呕，或烦渴，或喘，或咳嗽不止者，宜服之。
柴胡（上）　人参（中）　黄芩（中）　半夏（中）　甘草（下）　黄连（中）　升麻（中）　白芍药（中）　玄参（中）　生姜（三片）　大枣（二枚）
煎法同前。若口燥渴，去半夏，加瓜蒌根（一钱半）。若咽痛，加桔梗（二钱），倍用甘草。若呕者，还用半夏，去瓜蒌根，加生姜，减少甘草主之。若斑毒出盛，加犀角屑（一钱）、牛蒡子另炒研（一钱）。毒甚者，更加大青（二钱）。若胸中烦闷不利，加瓜蒌仁（一钱半）。若痰火上喘，加桔梗（一钱）、知母、贝母（各一钱半）、瓜蒌仁（一钱）、桑白皮（一钱）主之。若喘而舌燥烦渴，脉数大者，更加石膏（三钱）。若胁痛，胸满不利者，加枳壳、桔梗（各一钱半）。若心下痞硬，加枳实（一钱半）、黄连倍之。
消毒犀角饮
治发斑隐疹，或咽喉肿痛，或毒气壅盛者。
真犀角屑（上）　牛蒡子（新瓦上炒香，研破用。中）　荆芥穗（中）　防风（中）　甘草（中）
上用水二盅，煎至一盅，去渣，温服。若咽痛，加苦桔梗（二钱），甘草倍之，玄参（二钱）主之。或连翘、薄荷皆可加之。内热者，须用黄芩、黄连（各一钱）主之。
解毒防风汤
治发斑隐疹痒痛者。
防风（上）　地骨皮（中）　黄芪（中）　赤芍药（中）　荆芥（中）　枳壳（中）　牛蒡子（中，炒如前）
上煎法同前。一方加当归、黑玄参（各一钱）。
犀角玄参汤
治发斑毒盛，心烦狂言，或咽痛者。
犀角屑（上）　升麻（中）　射干（中）　黄芩（中）　人参（中）　黑玄参（上）　甘草（下）
上煎法同前。
大青四物汤
大青（一钱半，如无，以真青黛代之）　阿胶　甘草（各一钱）　淡豆豉（一百粒）
上煎法同前。
犀角大青汤
治斑出已盛，心烦大热，错语呻吟，不得眠，或咽痛不利者。
犀角屑（上）　大青（上）　玄参（中）　甘草（下）　升麻（中）　黄连（中）　黄芩（中）　黄柏（中）　山栀子（中）
上煎法同前。
当归丸
治发斑内实，大便不通者。
当归（五钱）　甘草　黄连　大黄（各一钱半）
上将当归用水一盅，煎成浓膏子。以三味为细末，和匀为丸，如梧桐子大。每服五十丸，温白汤下，以利为度，不利再服。
黑膏
治温毒时气，发斑如锦纹者。
生地黄（四两）　淡豆豉（半升）
上二味，以猪脂一斤，合煎之，至浓汁。入雄黄（五分）、麝香（一分），搅匀，丸如弹子大，白汤化下，未效再服。
葛根橘皮汤
疗冬温未即病，至春被积寒所折不得发，至夏得热，其寒解，冬温始发，肌中斑斓隐疹如锦纹，而咳，心闷，但呕吐，有清汁，宜服此汤即止。
葛根　橘皮　杏仁（去皮，麸炒）　知母　黄芩　麻黄（去节，汤泡）　甘草（炙。各半两）
上㕮咀，每服五钱，水一盏半，煎至一盏，去滓，温服。
漏芦连翘汤
治热毒发斑，无汗，大便实者服之。
漏芦　连翘　黄芩　麻黄　白蔹　升麻　甘草（各一钱）　枳实（二钱）　大黄（三钱）
若热甚者，加芒硝二钱。
用水二盅，煎至一盅，下芒硝，再煎一二沸，去滓温服。如人行五里地不动者，再服一次，以利为度。
猪胆鸡子汤
治热毒发斑，或咽痛，或声音不清，或心烦不眠。
猪胆　米醋（各三合）　鸡子（一枚）
上三味，合煎三四沸，人壮者尽服之；弱者须煎六七沸，分为三次服之，汗出乃愈。
黄连一物汤
治热病发豌豆疮者。
以黄连一两，用水二盅，煎至一盅，去滓，通口服。
五物木香汤
治豌豆疮烦疼者。
青木香（二钱）　薰陆香　丁香　矾石（各一钱）　麝香（半分）
上用水二盅，煎至一盅，去滓，温服。如热毒盛者，加犀角屑（一钱），如无，以升麻（一钱半）代之。若病轻者，去矾石，神验。
孙兆山栀散
治热毒炎盛，遍身发斑，甚者发疮如豌豆。
牡丹皮　山栀仁　黄芩　大黄　麻黄（各二钱半）　木香（五分）
上水二盅，煎至一盅，去渣温服。
治斑出，豌豆疮涂方。
用芒硝为细末，和猪胆汁涂疮上，勿动之，待其脱落无痕，仍卧黄土末上良。若病小便涩有血者，内坏疮皆黑靥，不出脓者死。
犀角大青汤
治斑毒热甚，烦疼者。
大青（五钱）　犀角（屑，二钱半）　栀子（十枚）　香豉（一撮）
上煎服法同前。
黄连解毒汤
治发斑热甚，心烦不得眠。
黄连（三钱）　黄芩　黄柏　山栀子（各二钱）
上用水二盅，煎至一盅，去渣温服。若斑毒盛者，加大青（二钱），或真青黛（一钱），调入汤内服之亦妙。凡脉弦数，内外热甚，谵语者，合小柴胡汤主之。若脉洪数，内外热甚，舌燥烦渴者，合化斑汤主之。
加减三黄石膏汤
治热发斑紫赤，烦渴，脉洪数者。
黄连（上）　黄芩（中）　黄柏（中）　山栀子（中）　石膏（中）　知母（中）　升麻（中）　赤芍药（中）　玄参（中）　甘草（下）　粳米（二撮）
上煎法同前。一方，斑毒甚者，加大青（二钱）、犀角屑（一钱），乃消热毒斑疮之药也。一方，时行发斑疮，以好蜜涂疮上良。又方，用蜜煎升麻涂之。
〔治内伤寒与阴证发斑之剂〕
通脉四逆汤（见下利。）　阴毒升麻汤（见阴毒）
调中汤
苍术（一钱半）　陈皮　砂仁　藿香　白芍药（炒）　甘草（炙）　桔梗　半夏　白芷　羌活　枳壳（各一钱）　川芎（七分）　麻黄　桂枝（各五分）　生姜（三片）
上作一服，水二盅，煎至一盅，去滓，温服。
大建中汤
当归（中）　白芍药（中）　白术（中）　麦门冬（上）　黄芪（上）　甘草（炙，下）　肉桂（中）　肉苁蓉（中）　人参（上）　川芎（中）　附子（中）　半夏（中）　熟地黄（中）　茯苓（中）　生姜（三片）　大枣（二枚）
上煎法同前。
人参三白汤
白术（中）　白茯苓（中）　白芍药（中）　人参（上）　生姜（三片）　大枣（二枚）
若脉沉足冷，加附子（半枚）。
上煎法同前。
治伤寒黑斑。曾治一人，伤寒七八日，因服凉药太过，遂变身凉，手足厥冷，通身黑斑，惟心头温暖，乃伏火也。诊其六脉沉细，昏沉不知人事，亦不能语言，状似尸厥。遂用人参三白汤加熟附子半枚，干姜二钱，水二盅，煎一盅，与之服下。待一时许，斑色渐红，手足渐暖而苏醒。后复有余热不清，此伏火后作也。以黄连解毒、竹叶石膏汤调之而愈。
狐惑  ***************************
（外证欲眠，目不闭，声哑。）
狐惑之为病，状如伤寒，或因伤寒而变成斯病。其状默默欲眠，目牵不得闭，卧起不安，虫蚀于喉咽为惑，蚀于阴肛为狐，不欲食，恶闻食臭，其面目乍赤、乍黑、乍白，蚀于上部则声嗄，甘草泻心汤主之。（方见痞。）蚀于下部则咽干，苦参汤洗之。蚀于肛者，雄黄散熏之。用雄黄一味为末，取二瓦合之烧，向肛熏之。
《脉经》云：病人或从呼吸上蚀其咽喉，或从下焦蚀其肛阴。蚀上为惑，蚀下为狐。狐惑病者，猪苓散主之。（方未考。）病者脉数，无热微烦，默默但欲卧，汗出。初得之三四日，目赤如鸠眼。七八日，目四眦（一本眦下有黄字）黑。若能食者，脓已成也。赤豆当归散主之。（方见杂病下血门。）
附：
一妇人狐惑，声嗄，多眠，目不闭，恶闻食臭，不省人事。半月后，又手足拘强，脉数而微细。先与竹沥、姜汁一盏服之。忽胸中有汗，腹鸣，即目闭，省人事。遂用参、术、归、陈，入竹沥、姜汁饮之，五六帖而愈。
〔《活》〕狐惑伤寒与湿䘌，皆虫证。初得状如伤寒，或因伤寒变成此疾。大抵伤寒腹内热，食少，肠胃空虚，三虫行作求食，蚀人五脏及下部，为䘌虫病。其候齿无色，舌上尽白，甚者唇黑有疮，四肢沉重，忽忽喜眠，虫蚀其肛，烂见五脏则死。当数看其上下唇，上唇有疮，虫蚀其脏，下唇有疮，虫蚀其肛，杀人甚急。多因下利而得。治䘌桃仁汤、黄连犀角汤、雄黄锐散主之。
治䘌桃仁汤
生艾　桃仁（去皮、尖，炒，双仁不用）　槐花子（碎。各一两）　大枣（十五个，去核）
上水二盏，煎至一盏半，分三服。
黄连犀角汤
治伤寒及诸病之后，有䘌出下部者。
黄连（半两）　犀角（一两）　乌梅（七个）　没药（二钱半）
上水二大盏半，煎至一盏半，分三服。
雄黄丸
治伤寒狐惑，微烦，默默欲卧，毒气上攻，咽干声嗄，下蚀湿䘌，或便脓血。
雄黄（研）　当归（炒。各七钱半）　芦荟（研）　麝香（研。各二钱半）　槟榔（半两）
上捣研为末，煮面糊为丸，如梧桐子大。每服十五丸，至一十丸，食前温粥饮下，日三服。
雄黄锐散
治下部䘌疮。
雄黄　苦参　青葙子　黄连（各半两）　桃仁（去皮、尖，二钱半）
上为散，以生艾捣汁为丸，如枣核大。绵裹纳下部。匾竹叶汁更佳。冬月无艾，只用散裹纳亦得。
百合病  ***************************
百合病，论曰：百合病者，谓无经络，百脉一宗，悉致病也。人常默默然，意欲食不能食，意欲卧不能卧，意欲行不能行，或有时闻食臭，或时如寒无寒，如热无热，口苦小便赤，诸药不能治，得药即剧吐利，如有神灵者，身形虽似和，其人脉微数。每溺时辄头痛者，六十日乃愈，若溺时头不痛，淅淅然者，四十日愈；若溺时快然，但头眩者，二十日愈。体证，或未病而预见，或病四五日而出，或病二十日，或一月微见者，各随其证治之。（《活人》云：此名百合伤寒，多因伤寒、虚劳，大病之后，不平复，变成奇疾也。）
百合病，发汗后，宜服百合知母汤。
百合知母汤方
百合（七枚，劈）　知母（三两，切）
上先将百合水洗，浸一宿，当白沫出，去其水，更以井水二盏，煎至一盏，去滓。又将井水二盏，另煎知母，取一盏，去滓。和百合汁一盏，同煎，取一盏半。分温再服。
百合病，下后者，宜用滑石代赭汤。
滑石代赭汤方
百合（十枚，劈）　滑石（三两，捶碎，绵裹）　代赭石（弹子大，碎，绵裹）
上先将百合水洗净，浸一宿，当白沫出，去水，更以井水二升，煎取一升，去滓。另用水二升，煎二石，取一升，去滓。后合和同煎，取一升半。分温再服。
百合病，吐后，宜用百合鸡子汤。
百合鸡子汤方
百合（七枚，劈）　鸡子黄（一枚）
上先将百合水洗，浸如前法，煎取一升，去滓。纳鸡子黄，搅匀，再煎至五分，服。
百合病，不经吐下发汗，病形如初者，宜百合地黄汤。
百合地黄汤方
百合（七枚，劈）　生地黄汁（一升）
上水洗百合，浸如前法，煎取一升，去滓。纳地黄汁同煎，取一升半，分温再服。中病勿更服。大便当如漆黑。
百合病，一月不解，变成渴者，百合洗方主之。
上用百合一升，以水一斗，渍之一宿，以洗身。洗已，食煮饼，勿以盐豉也。
百合病，渴不瘥者，宜瓜蒌牡蛎散。
瓜蒌牡蛎散方
瓜蒌根　牡蛎（煅。各等分）
上为末，白饮服方寸匕，日三服。
百合散
治伤寒百合病，一月不解，变如渴疾。
百合　瓜蒌根（各一两）　牡蛎（煅成粉）　麦门冬（去心，焙）　山栀仁（炒。各七钱半）　甘草（炙，半两）
上㕮咀，每服五钱，水一盏，入生姜一钱二分，竹叶二七片，煎至六分，不拘时温服。
治百合伤寒，腹中满痛，宜服。
上用百合一两，炒黄，为细末，每服二钱，米饮下，无时。
百合病，变发热（一作发寒热）者，宜用百合滑石散。
百合滑石散方
百合（一两）　滑石（三两）
上为末，饮服方寸匕，日三服。当微利，止服。热则除。
百合病，见于阴者，以阳法救之。见于阳者，以阴法救之。见阳攻阴，复发其汗，此为逆。见阴攻阳，乃复下之，此亦为逆也。
两感  ***************************
〔论〕若两感于寒者，一日太阳受之，即与少阴俱病，则头痛口干，烦满而渴。二日阳明受之，即与太阴俱病，则腹满身热，不欲食，谵语。三日少阳受之，即与厥阴俱病，则耳聋囊缩而厥，水浆不入。不知人者，六日死。若三阴三阳，五脏六腑皆受病，则营卫不行，脏腑不通而死矣。
〔《活》〕庞安常云：脉沉大者，太阳少阴。沉长者，阳明太阴，沉弦者，少阳厥阴也。诸方书不载两感脉，安常特设以示后人。《素问·热论》云：两感于寒而病者，必不免于死，法不过六日。黄帝曰：有三日而死者，何也？岐伯曰：阳明者，十二经脉之长也。若三日而气尽，则死矣。仲景亦无治法。《活人书·五卷·序》云：伤寒惟两感不治。仲景但一说云两感病俱作，治有先后。《证治论》引张翼说与仲景同，谓如下利清谷，身体疼痛，急当救里。（宜四逆汤。）身体疼痛，清便自调，急当救表。（宜桂枝汤。）《证治论》并《活人书》解仲景治有先后之说，皆云治有先后者，宜先救里，内才温则可医矣。然救表亦不可缓也。以上所论，并先救里，然后救表。愚意当消息之。谓如下利不止，身体疼痛，则先救里。如不下利，身体疼痛，则先救表，此亦谓之治有先后也。然则两感证亦有可治之理，而不可必也。
〔赵〕仲景论两感为必死之证，而复以治有先后，发表攻里之说继之者，盖不忍坐而欲觊其万一之可活也。《活人书》云：宜救里以四逆汤，后救表以桂枝汤。殊不知仲景云太阳与少阴俱病，则头痛为太阳邪盛于表；口干而渴，为少阴邪盛于里也。阳明与太阴俱病，则身热谵语，为阳明邪盛于表；不欲食，腹满为太阴邪盛于里也。少阳与厥阴俱病，则耳聋为少阳邪盛于表；囊缩而厥，为厥阴邪盛于里也。三阳之头痛、身热、耳聋，救表已自不可，三阴之腹满、口干渴、囊缩而厥，不可下乎？《活人书》引下利身疼痛，虚寒救里之例，而欲施于烦渴、腹满、谵语、囊缩热实之证，然乎？否乎？盖仲景所谓发表者，葛根、麻黄是也。所谓攻里者，调胃承气是也。《活人书》所谓救里则是四逆，救表则是桂枝，今以救为攻，岂不相背？若用四逆汤，是以火济火，而腹满、谵语、囊缩等证，何由而除，脏腑何由而通，营卫何由而行？而六日死者，可立而待也。吁！两感虽为不治之证矣，然用药之法，助正除邪，虚实实虚，补不足，损有余之理，学者不可不素有一定之法于胸中也。
〔垣〕问：两感从何道而入？答曰：经云两感者死不治。一日太阳与少阴俱病，头痛发热，恶寒，口干，烦满而渴。太阳者，腑也，自背俞而入，人所共知之。少阴者，脏也，自鼻息而入，人所不知也。鼻气通于天，故寒邪无形之气，从鼻而入。肾为水也，水流湿，故肾受之。经曰：伤于湿者，下先受之，同气相求耳。又云：天之邪气，感则害人五脏。以是知内外两感，脏腑俱病，欲表之则有里，欲下之则有表，表里既不能一治，故死矣。故云：两感者不治。然所禀有虚实，所感有浅深，虚而感之深者，必死。实而感之浅者，犹或可治。治之而不救者有矣，未有不治而获生者也。予尝用此，间有生者，十得二三，故立此方，以待好生君子用之。
大羌活汤方
防风　羌活　独活　防己　黄芩　黄连　苍术　白术　甘草（炙）　细辛（各三钱）　知母　川芎　生地黄（各一两）
上㕮咀，每服半两，水二盏，煎至一盏半，去渣，得清药一大盏。热饮之不解，再服三四盏，解之亦可，病愈则止。若有余证，并依仲景随经法治之。
〔吴〕两感必死不治者，乃一日传二经，阴阳俱病也。欲治阳急，而有阴急；欲治阴急，而有阳急。表里不可并攻，阴阳难同一法，故不治也。《活人书》有先后之法，急救里，宜四逆汤，次救表，桂枝汤者，此表里皆寒，急救之法，非日传二经之法也。《保命集》曰：内伤于寒，外伤于风，或内伤于食，外伤于风，或先伤于湿，而后伤于风，或先伤于风，而后伤于湿，或先伤于寒，而后伤于风之类，此亦内外俱病，表里俱伤，乃为可治。故宜大羌活汤，间有可生者。易老、丹溪岂真贤于仲景哉？

卷七  ——————————————————————————————————————————————————————————————————————————————————————————

劳复食复  ***************************
（女劳伤）
〔庞〕病新瘥后，气血津液虚耗，慎勿为诸劳动事。凡言语思虑劳神，梳浴澡颒劳力，劳则生热而复病如初也。又新瘥后，精髓枯燥，切不可为房事，犯房事劳复必死。魏督邮顾子献病瘥后，华佗嘱之慎勿劳事，余事尚可，女劳即死。此是女劳复，非阴阳易也。又《素问》云病热而有所遗者，是新瘥后，肠胃尚弱，若多食，则难消化而复病如初也，此是食复。新瘥，强人足两月，虚弱人足百日，则无复病矣。
大病瘥后，劳复者，枳实栀子汤主之。若有宿食者，加大黄如博棋子大五六枚。
（〔成〕病有劳复，有食复。伤寒新瘥，血气未平，余热未尽，早作劳动病者，名曰劳复。病热少愈而强食之，热有所藏，因其谷气留抟，两阳相合而病者，名曰食复。劳复则热气浮越，与枳实栀子豉汤以解之，不待虚烦懊憹也。食复则胃有宿积，加大黄以下之，不待腹满谵语之候也。）
枳实栀子豉汤方
枳实（三枚，炙）　栀子（十四枚，擘）　豉（一升，绵裹）
上三味，以清浆水七升，空煮，取四升，纳枳实、栀子，煮取二升。下豉，更煮五六沸，去滓，温分再服。覆令微似汗。（伤寒之邪自外入，劳复之邪自内发，发汗、吐、下，当随宜施治也。）
（枳实栀子豉汤则应吐剂，此云覆令微似汗出者，以其热聚于上，苦则吐之。热散于表者，苦则发之。《内经》曰：火淫所胜，以苦发之。此之谓也。）
伤寒瘥已后，更发热者，小柴胡汤主之。脉浮者，以汗解之。脉沉实者，以下解之。（瘥后余热未尽，更发热者，与小柴胡汤以和解之。脉浮者，热在表也，故以汗解。脉沉者，热在里也，故以下解之。）
〔海〕大抵劳者，动也。动非一种，有内外血气之异焉。若劳乎气，则无力与精神者，法宜微举之。若劳乎血与筋骨者，以四物之类补之。若劳在脾内为中州，调中可已。此为有形病也。但见外证，则谓之复病，非为劳也。如再感风寒是已。
〔许〕记有人患伤寒，得汗数日，忽身热自汗，脉弦数，心不得宁，真劳复也。予诊之曰：劳心之所致，神之所舍，未复其初，而又劳伤其神，营卫失度，当补其子，益其脾，解其劳，庶几得愈。授以补脾汤，佐以小柴胡汤解之。或者难曰：虚则补其母，今补其子，何也？予曰：子不知虚劳之异乎？《难经》曰：虚则补其母，实则泻其子。此虚当补母，人所共知也。《千金》曰：心劳甚者，补脾气以益之，脾旺则感之于心矣。此劳则当补子，人所未闻也。盖母生我者也，子继我而助我者也。方治其虚，则补其生我者，与《锦囊》所谓本骸得气，遗体受荫同义。方治其劳，则补其助我者，与荀子言未有子富而父贫同义。此治虚与劳所以异也。
补脾汤
治伤寒得汗出瘥后，脾胃伤冷物，胸膈不快，寻常血气不和。
人参　白术　甘草　橘皮（去白）　青皮（去白）　干姜（各等分）
上为末，每服三钱，水一盏，煎数沸。热服，入盐点亦得。
〔海〕麦门冬汤
治劳复气欲绝者，用之有效，能起死回生。
麦门冬（去心，一两）　甘草（炙，二两）　粳米（半合）
上为细末，水二盏，煎粳米令熟，去米，约汤一小盏半。入药五钱匕，枣二枚，去核，新竹叶一十五片，同煎至一盏，去渣，温服，不能服者，绵滴口中。又治小儿不能灌药者，宜用此绵滴法。此方不用石膏，以其三焦无火热也。兼自欲死之人，阳气将绝者，故不用石膏。若加人参，大妙。
〔《外》〕牛乳饮
大病后不足，病虚劳。补虚。
取七岁以下，五岁以上黄牛乳一升，水四升，煎至一升。如人饥，稍稍饮，不得多，期十日服不住佳。
〔《肘》〕烧鳖甲散
治笃病新起，早劳食饮，多致劳复，欲死。
烧鳖甲，服方寸匕。
〔《活》〕雄鼠屎汤
治劳复。
栀子（十四枚）　雄鼠屎（二七粒，两头尖者是）　枳壳（三枚，炒）
上为细末，每服四钱，水一盏半，入葱白二寸，香豉三十粒，同煎一盏，分二服。勿令病人知鼠屎。
七味葱白汤
治伤寒，或因起动劳复，或因吃食稍多，皆成此候。若复甚者，一如伤寒初有此证。宜服此方。
葱白（连须）　干葛　新豉（半合）　生姜（切，一合）　麦门冬（去心）　熟地黄（各三钱）　流水（四升，以勺扬之）
上七味，用清水，煎三分减二，去滓，分二服，渐渐服之取汗。
千金方
治劳复，或食复发热者。
栀子仁　石膏（各三钱）　豭鼠屎（十四粒）　豉（半合）
上用水二盅，煎至一盅，去滓，通口服之
补中益气汤
治劳复发热，气高而喘，身热而烦，四肢怠惰。
人参（二钱）　白术　软苗柴胡　陈皮　白芍药（各一钱）　当归身　黄芪（各一钱二分）　甘草　升麻（各五分）
上作一服，用水二盅，煎至八分，去滓，温服。若下元阴火动，或梦中失精，或虚劳烦盛，或自汗阴虚不足者，加知母、黄柏（各一钱）、五味子（九粒）、麦门冬（一钱半）主之。若兼有宿食不消，心下痞者，去升麻、人参，加枳实、黄连（各一钱）主之。若不能眠者，加远志、酸枣仁（各一钱）、茯神（一钱半）主之。凡脉弱人虚，倍用人参。自汗盗汗，倍用黄芪。食少胃弱，倍用白术。外热多，倍加软苗柴胡之类。
〔吴〕夫大病新瘥后，血气虚弱，余热未尽，古人所谓如大水浸墙，水退则墙苏，不可犯之。但宜安卧守静，以养其气。设或早起动劳，则血气沸腾而发热也。经言脉浮者，以汗解之。脉实者，以下解之。若不可汗，不可下，宜小柴胡汤，随证增损以和之。或濈然汗出而解，或寒颤汗出而解也。凡新瘥后，虚烦不得眠者，参胡温胆汤加酸枣仁主之。凡虚羸少气，气逆欲呕者，竹叶石膏汤主之。虚热燥渴者，亦用此汤去半夏主之。《活人书》治劳复身热者，豭鼠屎汤主之。《千金》治劳复，以麦门冬汤主之。易老加人参，以益元气也。若身热，食少无力者，以参胡三白汤，或补中益气汤，增损主之。如无热而下虚有寒者，以黄芪建中汤，虚甚者以大建中汤、人参养荣汤之类主之。若阴虚火动者，必少加知母、黄柏以救肾水也。
凡新瘥后，只宜先进白稀粥汤，次进浓者，又次进糜粥，亦须少少与之，常令不足则可，不可尽意过食之也。其诸般肉食等物，皆不可食。经言：病人新瘥，脉已解，但日暮微烦者，此食谷早或多故也。盖胃弱不能消化，宜减谷则愈矣。经言：食复发热者，以枳实栀子豉汤主之。如宿食内结，大便不去者，加大黄如围棋子大五六枚下之。又曰：食复，发热不解者，以柴胡汤加减，随证用之。若食少胃弱，痞闷者，以四君子汤为主而加味以主之。如有表热，加软苗柴胡。内外有热，少佐黄芩。心下痞闷，心烦有内热，加枳实、黄连。如不眠，更加酸枣仁。有痰加橘红、半夏，呕吐者亦加之。如米食不化，加神曲、麦糵。肉食不化，加棠求子、枳实、青皮之类消克之也。贵在通变而已。
凡男子大病瘥后，早犯女色而为病者，名曰女劳复也。其候头重不举，目中生花，腰背疼痛，或小腹里急绞痛，或憎寒发热，或时阴火上冲，头面烘热，心胸烦闷。《活人书》以豭鼠屎汤主之。有热者，以竹皮汤、烧裈散主之。《千金方》以赤衣散主之。虚弱者以人参三白汤调下赤衣散为妙。若小腹急痛，脉沉逆冷者，以当归四逆汤加附子、吴茱萸，送下赤衣散救之。仍以吴茱萸一升，酒拌炒，熨小腹为佳。凡卵缩入腹，离经脉见者，死不可救也。
竹皮汤
治女劳复，头重不举，目中生花，腹中绞痛，有热者。
青竹皮（刮取，半升）
上用水二盅，煎至七分，温服之。
《千金》赤衣散
治女劳复并阴易。
室女月经布近隐处者，烧灰，用白汤下，日三服。
凡酒味苦辛，乃大热有毒者也。且大寒惟酒不冰，其热可见也。盖伤寒热病，本热未解而欲饮酒，则转加热盛而病增剧。若脉弦大者，须用小柴胡汤加葛根、黄连、乌梅主之。若脉洪大者，以人参白虎汤加葛根、黄连主之。或竹叶石膏汤、黄连解毒汤皆可用。多加鸡矩子尤妙。
瘥后诸病  ***************************
〔水气〕
大病瘥后，从腰以下有水气者，牡蛎泽泻散主之。
（〔成〕大病瘥后，脾胃气虚，不能制约肾水，归于隧道，故水溢下焦，腰以下为肿也。《金匮要略》曰：腰以下肿，当利小便。与牡蛎泽泻散，利小便而散水也。）
牡蛎泽泻散方
牡蛎（熬）　泽泻　瓜蒌根　蜀漆（洗去脚）　葶苈（熬）　商陆根（熬）　海藻（洗去咸。以上各等分）
上七味，异捣，下筛为散，更入臼中治之。白饮和服方寸匕，小便利，止后服，日三。
（咸味涌泄，牡蛎、泽泻、海藻之咸，以泄水气。《内经》曰：湿淫于内，平以苦，佐以酸辛，以苦泄之。蜀漆、葶苈、瓜蒌、商陆之酸辛与苦，以导肿湿。）
〔喜唾〕
大病瘥后，喜唾，久不了了者，胃上有寒。当以丸药温之，宜理中丸。
（〔成〕汗后阳气不足，胃中虚寒，不纳津液，故喜唾不了了。与理中丸以温其胃。加益智仁更佳。）
《千金方》瘥后口干喜唾，或咽痛。用大枣十枚，乌梅三个，共捣细，入炼蜜，丸如枣核大。含口中徐徐咽下。或咽痛不愈者，以山豆根凉水浸，含咽苦汁亦佳。
〔欲吐〕
伤寒解后，虚羸少气，气逆欲吐者，竹叶石膏汤主之。
（〔成〕伤寒解后，津液不足而虚羸，余热未尽，热则伤气，故少气，气逆欲吐。与竹叶石膏汤，调胃散热。）
竹叶石膏汤方
竹叶（二把）　石膏（一斤）　半夏（半斤，洗）　人参（三两）　甘草（二两）　粳米（半升）　麦门冬（一升，去心）
上七味，以水一斗，煮取六升，去滓，纳粳米，煮米熟汤成，去米。温服一升，日三服。
（辛甘发散而除热，竹叶、石膏、甘草之甘辛，以发散余热。甘缓脾而益气，麦门冬、人参、粳米之甘，以补不足。辛者，散也，气逆者，欲其散，半夏之辛，以散逆气。）
〔日暮微烦〕
病人脉已解，而日暮微烦，以病新瘥，人强与谷，脾胃气尚弱，不能消谷，故令微烦。损谷则愈。（阳明旺于申酉戌，宿食在胃，故日暮微烦。当小下之，以损宿谷，但用栀子豉汤，痞硬如枳实。）
以前俱出仲景书，以后续增。
补遗
〔惊悸〕
茯神散
治伤寒后，虚羸，心气乏，力弱，惊悸多忘。
茯神　黄芪　菖蒲（各一两）　白芍药　人参（各半两）　远志（去骨，七钱半）
上㕮咀，每服五钱，水一中盏，入枣三枚，煎至六分，去滓，温服。
龙齿丸
治伤寒后，伏热在心，心虚惊悸。
龙齿　人参　生干地黄　茯神（各一两）　远志（去骨）　铁粉（细研。各半两）　黄连（去须）　马牙硝（细研）　防风（各七钱半）　麝香（细研，五分）　麦门冬（去心，焙，一两半）
上为细末，都研令匀，炼蜜和丸，如梧子大，每服二十丸，竹叶金银汤下，不拘时服。
温胆汤
治伤寒瘥后调理。
半夏（汤泡）　茯苓（去皮）　陈皮（去白）　枳实（炒。各二钱）　竹茹（一钱）　甘草（半钱）
上作一服，水二盅，生姜三片，煎至一盅，不拘时服。
加味温胆汤
治瘥后，心胆虚怯，触事易惊，梦寐不安，气郁生涎，涎与气抟，变生诸证，或短气困乏，或复自汗，四肢浮肿，饮食无味，心虚烦闷，坐卧不安。
枳实（麸炒）　半夏（汤泡）　白茯苓（去皮）　橘红　人参（各一钱半）　竹茹　香附　麦门冬（去心）　柴胡　桔梗（各一钱）　甘草（半钱）
上作一服，水二盅，生姜三片，红枣二枚，煎至一盅，不拘时服。
〔烦热〕
柴胡汤
治伤寒后，夹劳，五心烦热，背膊疼痛，手足无力，不能饮食。
柴胡　赤茯苓　鳖甲（去裙襕，醋浸炙）　黄芪（各一两）　秦艽　地骨皮　黄芩（去黑心）　枳壳（去瓤，麸炒）　葛根（各半两）　甘草（炙）　人参（各七钱半）
上㕮咀，每服四钱，水一盏半，煎至七分，不拘时温服。
〔虚汗〕
鳖甲散
治伤寒后，虚羸，盗汗不止，四肢无力，向晚憎寒。
鳖甲（去裙襕，醋炙黄）　附子（炮坼，去皮、脐）　甘草（炙）　肉苁蓉（酒浸，去皮，炙干）　人参　黄芪　熟地黄　桃仁（去皮、尖，双仁，麸炒）　枳壳（去瓤，麸炒）　杜仲（炙黄）　五味子　柴胡　牛膝（各七钱半）　牡蛎（煅）　苍术（炒。各一两）
上㕮咀，每服五钱，水一大盏，生姜半分，枣三枚，煎至五分，不拘时温服。
治伤寒后，虚羸，日夜汗出不止，心燥口干，咽喉不利。
黄雌鸡（一只，肠肚净去，理如常法）　牡蛎（煅粉）　麻黄根（各二两）　肉苁蓉（一两，酒浸一宿，刮去鳞甲，切）
上先将鸡、麻黄根，以水七大盏，煮取汁三大盏，去鸡、麻黄根，后下肉苁蓉、牡蛎，煎取一盏半，去滓。分三服，空心午前、夜后、临卧时服。
治大病瘥后，多虚汗。
龙骨　牡蛎（煅粉）　麻黄（各等分）
上为末，以粉身。
〔喘嗽〕
紫菀散
治伤寒后，肺痿劳嗽，唾脓血腥臭，连连不止，渐将羸瘦。
紫菀（洗去苗土）　天门冬　贝母（煨微黄。各一两）　生干地黄　桔梗（各一两半）　百合　知母（各七钱半）
上㕮咀。每服四钱，水一盅半，煎六分，去滓，温服无时。
〔梦泄〕
牡蛎散
治伤寒后虚损，心多怔悸，夜梦泄精。
牡蛎（煅粉）　桂心　鹿茸（酥炙）　白芍药　龙骨（各一钱）　甘草（炙，半两）
上㕮咀，每服五钱，水一大盏，生姜一钱，枣三枚，煎至五分，去滓，食前温服。
羚羊角丸
治伤寒，夜梦精泄不禁，身体枯燥，瘦瘠骨立者。
羚羊角屑　犀角屑　石龙芮　韭子（炒）　龙骨　朱砂（细研，水飞）　鹿茸（酒浸，炙）　泽泻（各一两半）　桂心　木香（各一两）
上为细末，炼蜜和捣五七百杵，丸如梧桐子大。每服三十丸，食前用温酒下。
〔失音〕
二沥汤
治伤寒失音不语。
竹沥　荆沥　梨汁（各三合）
上搅令匀，以绵滤过，分温四服，空心，日晚各一服。
〔呕哕〕
人参汤
治伤寒后虚羸少力，呕哕气逆。
人参　白茯苓（去皮）　半夏（汤洗七次，炒）　陈皮（去白）　白术（各半两）　麦门冬（去心，焙）　黄芪（各一两）　甘草（炙，二钱半）
上㕮咀。每服五钱匕，水一盏半，生姜三片，枣二枚，擘破，同煎至八分，去滓，食前温服。
〔下利〕
诃黎勒丸
治伤寒后，脓血利，下部疼痛。
诃黎勒（去核，炮）　人参（各一两）　白茯苓（去皮）　当归（焙）　木香　白芷（各七钱半）　牡丹皮（半两）
上捣罗为末，炼蜜和捣三五百杵，丸如梧桐子大。每服三十丸，食前米饮下，日再服。
黄连丸
治伤寒热病后，热毒下利脓血。
黄连（炒，七钱半）　乌梅肉（炒，二两）
上为细末，炼蜜入少蜡，和捣五六百杵，丸如梧桐子大。每服二十丸，加至三十丸，空心米饮下。
诃黎勒饮
治伤寒后，气不和，自利无度。
诃黎勒（四枚，二生二煨，去核）　草豆蔻（四枚，二生二煨，去皮）
上㕮咀，每服二钱匕，浆水一盏，煎至六分，去滓，空心温服。
燥肠丸
治伤寒汗下后，大小便自利，腹中痛者。
附子（一枚，炮）　干姜（一两）　龙骨　吴茱萸　诃黎勒（去核）　御米壳（各半两）
上为细末，酒糊为丸，如梧桐子大。每服三十丸，温水下。利止勿服。
〔腰痛〕
伤寒发汗吐下后，体虚元脏积冷，气刺腰痛，转动艰难。
原蚕蛾（半斤）　糯米（半升）
上二味，同炒，令米色焦，然后捣罗为末，每用半两，以米醋调如稀糊，入铫子内煎，搅令稠，乘热摊于蜡纸上，贴痛处，以帛缠缚，冷即易之。
杜仲酒
治伤寒后体虚，元脏挟风冷，腰膝疼痛，行履不得。
杜仲（去粗皮，炙，二两）　独活（半两）　附子（炮裂，去皮、脐）　牛膝（各一两）　仙灵脾（七钱半）
上细锉，用生绢袋盛，以酒五升浸，蜜封头，经七日后开，每日取三二合温服，日三服，未瘥再浸服。
〔不得眠〕
栀子乌梅汤
治伤寒瘥后，不得眠。
栀子　黄芩（各二钱）　柴胡（三钱）　甘草（一钱）　乌梅（三个，去核）
上作一服，水二盅，生姜三片，竹叶十四片，豆豉三十粒，煎至一盅，不拘时服。
〔发豌豆疮〕
《千金方》治豌豆疮
只以黄连一味，酒炒，水煎服之。外以赤小豆为末，入真青黛，以鸡子清和，涂疮上，其效如神。
〔遗毒〕
凡伤寒汗出不彻，邪热结耳后一寸二三分，或耳下俱肿硬者，名曰发颐。此为遗热成毒之所致也，宜速消散则可，若缓则成脓，又为害也。
连翘败毒散
治发颐初肿，服此消之。
羌活（中）　独活（中）　连翘（上）　荆芥（中）　防风（中）　柴胡（中）　升麻（下）　桔梗（中）　甘草（下）　川芎（中）　牛蒡子（新瓦上炒，研碎用，中）　当归尾（酒洗，中）　红花（酒洗，下）　苏木（下）　天花粉（中）
上用水一盅，好酒一盅，同煎一盅，去滓，徐徐温服。如未消，加穿山甲、蛤粉（炒，一钱）。肿至面者，加香白芷（一钱）、漏芦（五分）。如大便燥实者，加酒浸大黄（一钱半），壮者倍用之。凡内有热，或寒热交作者，倍用柴胡，加酒洗黄芩（一钱）、酒炒黄连（一钱）。
消毒救苦散
消肿散毒，用米醋调涂，敷四围，留头。如干，即又敷。
大黄（三钱）　黄芩　黄连　黄柏　芙蓉叶　大蓟根　白及　白蔹　天南星　半夏　红花　檀花　当归尾　赤小豆　白芷（各一钱半）　朴硝　雄黄（另研末。各一钱）
一方：用见肿消草、生白及、白蔹、土大黄、生大蓟根、野苎麻根，共捣成饼，入朴硝一钱，和匀。贴肿上，留头勿贴，如干即换之。若更加生山慈菇、金线重楼根尤妙。
内托消毒散
治发颐有脓，不可消者，已破未破，服之。
人参（中）　黄芪（上）　防风（中）　白芷（中）　川芎（中）　当归（中）　桔梗（中）　连翘（中）　升麻（中）　柴胡（中）　金银花（中）　甘草节（中）
上用水一盅，好酒一盅，同煎一盅，去滓，徐徐温服。疮破者，以元武膏贴之。四围赤肿不退者，仍以前药涂之，兼服蜡矾丸最妙。
〔昏冒〕
凡伤寒汗出愈后，渐觉昏昏不醒，如鬼祟之状，或错语呻吟者，此因汗出未尽，邪热伏于心胞所致也。《活人书》用知母麻黄汤以汗之，但虑病后血气俱虚，岂可与发汗？若脉弱人虚者，只宜十味温胆汤加黄连主之。若有寒热潮热，日晡发热者，以小柴胡汤随证增损主之。
〔伤寒瘥后虚弱治例〕
当归六黄汤
治伤寒新瘥后，虚热，盗汗不止。
当归身（酒洗，一钱五分）　黄柏（炒）　黄芩（炒。各七分）　黄连（炒，五分）　黄芪（盐水炙，二钱）　生地黄（酒洗）　熟地黄（酒蒸。各一钱）
上作一服，水二盅，煎至八分，食远温服之。
加味黄芪建中汤
治阳虚，无热恶寒，盗汗，无力下虚者。
黄芪　白芍药（各二钱）　当归（一钱半）　人参　白术　麻黄根　牡蛎粉（各一钱）　官桂（五分）　饴糖（一匙）　大枣（二枚）
上煎法同前。
滋阴补肾丸
治病后阴虚，精血不足，四肢少力，心神不宁，夜梦遗精，或虚热盗汗，饮食进少，不为肌肉，身体羸弱，面色青黄而无血色，宜服此丸，滋肾水制虚火，大有益也。
熟地黄（酒蒸）　生地黄（酒浸）　白术（各二两）　人参　麦门冬（去心）　五味子　当归（酒浸）　白芍药（酒炒）　川芎　黄芪（盐水炙）　山药　蛤粉（另研极细）　茯神（去皮、木）　砂仁（各一两）　知母（炒，一两半）　黄柏（炒，二两）
上十六味，共为细末，炼蜜和成，于石臼内杵千余下，丸如梧桐子大。每服五十丸，空心淡盐汤下。
加味补阴丸
治证同前。
黄柏（盐酒拌炒，四两）　熟地黄　知母（盐酒拌炒）　败龟板（醋炙。各二两）　虎胫骨　锁阳（醋炙）　白芍药（酒炒）　当归（酒浸）　川牛膝（酒洗）　杜仲（醋炙，去丝）　砂仁（以上各一两）
若冬月天寒，加干姜（炮，五钱）。
上为末，炼蜜入猪脊髓五条，共捣和成，石臼内杵千余下，丸如梧桐子大。每服五十丸，空心淡盐酒或盐汤下。
朱砂安神丸
治病后心神不安，夜卧不宁，或乱梦不得眠。
朱砂（另研，水飞，二钱，用一半为衣）　黄连（炒）　生地黄（酒洗，焙干。各一钱半）　当归身（洒浸，一钱）　甘草（炙，半钱）
上为细末，汤浸，蒸饼，糊为丸，如绿豆大，朱砂为衣，阴干。每服三十丸，以口中津液咽下，或灯心汤下。
加味枳术丸
治病后胃弱食少，服此进饮食，强胃气。
枳实（炒）　神曲（炒）　大麦糵（炒）　棠球子　陈皮（各一两）　人参　白术（各二两）
上为末，荷叶烧饭和丸，如梧桐子大。每服七八十丸，白汤下。如夏有热，加姜炒黄连（七钱）。如冬月天寒，加砂仁（一两）。如气郁不舒畅，加香附（一两）。如痰多，加橘红（一两），去陈皮，更加半夏曲（一两）。
六君子汤
治伤寒汗下之后，将见平复，宜服此调理，助脾进食，辟邪气，大妙。
人参　白术　黄芪　白茯苓　山药　甘草（各等分）
上㕮咀，每服四钱，水一盏半，生姜三片，枣一枚，同煎至七分，去滓，温服。
养脾汤
治伤寒后，脾胃虚弱，不思饮食。
茯苓　干姜（炮。各一两）　白术（二两）　丁香　人参　甘草（各半两）
上如法事治，一处捣罗为末。每服三钱，水一盏，煎至六分。温服，日三，不拘时候。
健脾散
治伤寒后，脾胃虚弱，不欲饮食，纵食不能消化。
诃黎勒皮　白术　麦糵（炒令微黄）　人参（各一两）　干姜（炮，七钱半）　神曲（炒）　甘草（炙）　枳壳（麸炒）　大腹皮（各半两）
上㕮咀，每服四钱，水一中盏，入生姜半分，煎至六分，去渣。不拘时，稍热服。
阴阳易  ***************************
伤寒阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胫拘急者，烧裈散主之。
烧裈散
取妇人中裈近隐处，剪，烧灰。以水和服方寸匕，日三服，小便即利，阴头微肿则愈。妇人病，取男子裈裆烧灰用。
尝治伤寒病未平复，犯房室，命在须臾，用独参汤调烧裈散。凡服参一二斤余，得愈者三四人。信哉！用药不可执一也。
附：
治伤寒病新瘥，阴阳未和，因合房室，则令人阴肿，入腹绞痛；妇人则里急，腰胯连腹内痛，名曰阴阳易也。其男子病新瘥未平复，而妇人与之交接，得病名曰阳易。妇人病新瘥未平复，而男子与之交接，得病名曰阴易；若二男二女，并不自相易，所以呼为易者，以阴阳相感动，其毒着于人，如换易然。其病之状，身热冲胸，头重不能举，眼中生花，四肢拘急，小腹绞痛。手足拳则死，亦有不即死者。病苦少腹里急，热上冲胸，头重不欲举，百节解离，经脉缓弱，血气虚，骨髓竭，便恍恍翕翕，气力转小，着床不能动摇，起止仰人，或牵引岁月方死。宜烧裈散、豭鼠粪汤、竹茹汤、青竹茹汤、干姜汤、当归白术汤选用之。（海藏云：热者，烧裈散、竹皮汤；寒者，豭鼠屎汤、当归白术汤。至于校正方妙香丸条下，治杂病阴阳易中，有牛黄、脑、麝之类，是治其热证也。）
青竹茹汤
妇人病未平复，因有所动，致热气冲胸，手足拘急，搐搦，如中风状，宜此汤。
瓜蒌根（一两）　青竹茹（刮半升，淡竹是）
上以水二升，煮取一升二合，去渣，分二三服。
妙香丸
治阴阳易不瘥，大便不通，心神昏乱，惊惕不安者。
辰砂（另研细，水飞，三钱）　冰脑　腻粉　麝香　牛黄（各七钱半）　金箔（五片）　巴豆霜（二钱半）
上为细末，入黄蜡三钱，蜜一小匙，同炼匀，和药为丸。每药一两，作三十丸。米饮下五丸，弱者三丸，壮者或七丸亦可，取大便通即止。
《百一》治交接劳复，阴卵肿，或缩入腹，腹绞痛，或便绝。蚯蚓数条，绞取汁，服之良。
〔海〕若阴阳易，果得阴脉，当随证用之。若脉在厥阴，当归四逆汤送下烧裈散。若脉在少阴，通脉四逆汤送下烧裈散。若脉在太阴，四顺理中丸送下烧裈散。所用之药，各随其经，而效自速也。
豭鼠粪汤
疗伤寒病后，男子阴易。
韭白根（一把）　豭鼠粪（十四粒，两头尖者是）
上二味，以水五升，煮取半升，去渣，再煎三沸。温服得效，未汗再服，亦理诸般劳复。
当归白术汤
治妇人未平复，因有所动，小腹急痛，腰胯四肢不任举动，无力，发热者。
白术　当归　桂枝　附子（生）　甘草　芍药　黄芪　人参（各二钱半）　生姜（半两）
上㕮咀，水煎服，食顷再服。温覆取微汗瘥。
李良佐子，病太阳证，尺寸脉俱浮数，按之无力。余见其内阴虚，与神术加干姜汤而愈。后再病，余视之，见神不舒，垂头不欲语，疑其有房过，问之，犯房过乎？必头重目眩。曰：唯。与大建中三四服，外阳内收，脉返沉小，始见阴候。又与已寒加芍药、茴香等丸五六服。三日内约服丸六七百丸，脉复生。又用大建中接之，大汗作而解。
〔山〕因女色病阴证伤寒者，用陈皮热锅内炒焦，以酒烹下，滤酒饮之。
韭根散
治伤寒后阴阳易，头重，百节解痛，翕翕气劣，着床不能起动。甚者手足拳，卵肿疼痛。
韭根　瓜蒌根（各二两）　青竹茹　干姜（炮。各半两）
上细锉，和匀，分八服。每服用水一大盏，煎至五分，去滓，入鼠粪末一字，搅匀。不拘时服。《圣济方》捣筛五钱匕，水一盏半，煎至一盏，去滓，食前温服。一名丰本汤。
干姜散
治伤寒妇人，得病虽瘥，未满百日，不可与交合。为阴阳易之病，必身体拘急，手足拳，欲死。丈夫病名曰阴易；妇人病名曰阳易。速当汗之，可痊，满四日不可疗。宜令服此药。其病体重，小腹急，热上冲胸，头重不能举，眼中生花，膝胫拘急。
用干姜四两为末，沸汤调，连进服，以衣被覆出汗，方解，手足伸而愈。
二灰散
治伤寒阴阳易。
手足指甲（二十片，男病用女者，女病用男者）　中衣裆（近隐处一片，男病用女，女病用男者）
上并烧作灰，研令细。分三服，不拘时，用温酒调下，或米汤调服亦可。
《医林》曰：离经脉见，多主死。太过曰至，一呼三至曰至。不及曰损，一呼一至曰损。二脉惟阴阳易病有之。
〔张〕假如妇人病新瘥未平复，而男子与之交，因感外邪而卒病，实非余邪相染，医见病速，谓之阴易。于法何以别乎？夫易病者，有上条所见之证存焉，其与外所感，岂相侔哉？设若风寒外伤，当有表证，安有小腹里急，引阴中拘挛者乎？或又云：假如男子病新瘥未平复，强合阴阳而自病，仍小腹里急，引阴中拘挛，证同易病。求其理，何故不染易他人而自复？未审其证治可同何法也。病虽自理，复与易同，亦有烧裈散以诱安其气。夫易病之为合阴阳感动余邪，而其人正气本虚，故能染着。不然安得受其邪哉？今病自复，缘正气尚虚，而余邪因动。悉非外感，故与易同，亦用烧裈散以安正气。正气安，余邪自平矣。
四时伤寒不同  ***************************
（论文已见首篇总例）
（冬为伤寒　春为温病　夏为暑病　秋为疟　一岁长幼病相似为疫　多眠多汗脉浮为风温　一身尽痛为湿　身反张为痉）
〔吴〕夫伤寒之病，自霜降之后，天令大寒而感之者，乃伤寒也。若天令温暖而感之者，为冬温也。如至春天令温暖，有人壮热为病者，乃温病也。若天令尚寒，冰雪未解而感寒者，亦曰伤寒也。若三月至七八月之间，天道忽有暴寒而感之者，此名时行寒疫也。若夏至后，壮热脉洪者，谓之热病也。如四时天令不正，感而为病，长幼相似，互相传染者，谓之时行之气也。夫时气者，一曰时疫，盖受天地疫疠之气而为病，乃非寒也。又有温疟、风温、温毒、温疫、中风、伤风、中湿、风湿、中暑、中暍、湿温等证，一皆发热，状似伤寒，故医家通以伤寒称之者，为发热传变皆相类也。至于用药，则不同矣。但发表解肌有差别尔。盖冬月伤寒者，人之着寒而即病也。若不即病，至春变为温病，至夏变为热病。温病、热病，乃因伏寒为变，既变不得复言其寒矣。其寒疫，乃天时之暴寒，与冬时之严寒，又有轻重之不同。时气自是天行疫疠之气，又非寒比也。温病乃山泽蒸气，暑病乃炎日之火，风乃天之贼邪伤于人者也。有中者为重，伤者为轻。温疟、风温等病，又是伤寒坏证，更感异气所变，各有其因不同，岂可通以伤寒称而治之？如不识其名，妄行治疗，本中暑作热病治之，湿温作风温治之，虚实混淆，是非紊乱，夭人天年，可不慎哉！
凡四时伤寒，通宜补散，故丹溪治伤寒，多用补中益气汤，气虚者，四君子汤加发散剂，血虚者，四物汤加发散剂。东垣治风湿，用补中益气加羌活、防风、升麻、藁本、苍术。海藏治风湿无汗者，用神术汤，有汗者，用白术汤；治刚痉，用神术汤加羌活、麻黄；治柔痉用白术汤加桂心、芪、术；治风湿用白术汤，随证加药；治中暍，脉弦细芤迟者，用黄芪汤。此皆与仲景所谓辛苦之人，触冒之病伤寒同意也。
〔丹〕仲景论伤寒而未及乎中寒，先哲治冒大寒昏中者，用附子理中汤，其议药则得之矣。曰伤，曰中，未有议其异同者。夫伤寒有即病，有不即病。因其旧有郁热，风寒外束，肌腠自密，郁发为热，病邪循经而入，由渐而深，初用麻黄桂枝辈微表而安，以病体不甚虚也。若中寒则仓卒感受，其病即发而暴，因其腠理疏豁，一身受邪，难分经络，无热可发，温补自解。此气大虚，不急治，则死矣。伤风、伤暑、伤湿，亦如伤寒之渐入也。中风、中暑、中湿，亦如中寒之暴受也。除伤寒外，杂病卷首晰矣。
〖冬为伤寒〗
从霜降以后，至春分以前，凡有触冒霜露，体中寒风即病者，谓之伤寒也。（治法除暑湿、疟疾外，皆伤寒法也。）
〖春为温病〗
从立春节后，其中无暴大寒，又不冰雪，而有人壮热为病者，此属春时阳气发于外，冬时伏寒，变为温病。（春温应常纪者有四岁，少阳司天之政，初之气；太阳司天之政，初之气；阳明司天之政，终之气；太阴司天之政，二之气。皆病温。其不应常纪而反常者，不可候之，而随时变易也。）
《内经》曰：冬伤于寒，春必病温。李明之曰：冬伤于寒者，冬行秋令也。当寒而温，火胜而水亏矣。水既已亏，则所胜妄行，土有余也。所生受病，金不足也。所不胜者侮之，火太过也。火土合德，湿热相助，故为温病。所以不病于冬而病于春者，以其寒水居卯之分，方得其权，大寒之令，复行于春，腠理开泄，少阴不藏，房室劳伤，辛苦之人，阳气泄于外，肾水亏于内。当春之月，本当发生，阳以外泄，孰为鼓舞？肾水内竭，孰为滋养？此两者同为生化之源，源既已绝，木何赖以生乎？身之所存者，热也，时强木长，故为温病。
论曰：太阳病，发热而渴，不恶寒者，为温病。释曰：太阳病者，脉浮，头项痛而腰脊强也。伤于寒者当恶寒，若不恶寒而渴者，转属阳明，则表证已罢邪传于里矣。今不恶寒，则非伤寒，证似阳明，而与太阳兼见，则非伤寒之阳明也，故决其为温病。
《活人书》云：夏至以前，发热恶寒，头疼身体痛，其脉浮紧者，温病也。春月伤寒，谓之温病。冬伤于寒，轻者夏至以前发，为温病。盖因春温暖之气而发也。（又非温疫也。）治温病与冬月伤寒，夏月热病不同。盖热轻故也。（春初秋末，阳气在里，其病稍轻，纵不用药治之，五六日亦自安。）升麻汤、解肌汤、柴胡桂枝汤最良。热多者，小柴胡汤主之。不渴，外有微热者，小柴胡加桂枝也。嗽者，小柴胡加五味子也。或烦渴发热，不恶寒者，并竹叶石膏汤，次第服之。麻黄、桂枝、大青龙，唯西北二方，四时行之，无有不验。若江淮间地偏暖处，唯冬月及正初，乃可用正方。自春末至夏至以前，桂枝、麻黄、大青龙内宜加减也。按：《活人》所云温病有二，其用升麻解肌等者，乃正伤寒太阳证，恶寒而不渴者，特以其发于温暖之时，故谓之温病尔。其用竹叶石膏汤者，乃仲景所谓渴不恶寒之温病也。要须细别，勿令误也。然不恶寒而渴之温病，四时皆有之。不独春时而已。
〔温毒〕
阳脉洪数，阴脉实大者，遇温热变为温毒。
（〔成〕此前热未已，又感温热者也。阳主表，阴主里，洪数实大，皆热也。两热相合，变为温毒。）
《活人》云：初春发斑咳嗽，为温毒。
〔吴〕冬有非节之暖，名曰冬温。此即时行之气也。若发斑者，又曰温毒，而亦时气发斑也。又伤寒坏病，阳脉洪数，阴脉实大，更遇温热，变为温毒，其病最重也。盖此因前热多日不解，更感温热之气而为病，故曰重也，若无汗者，以三黄石膏汤汗之。若有自汗者，宜人参白虎汤主之。烦热错语，不得眠者，白虎合黄连解毒汤主之。表热又盛者，更加柴胡主之。若内实大便不通，宜三黄泻心汤下之，或大柴胡汤加芒硝下之亦可。若斑出如锦纹者，多难治也，宜人参化斑汤、玄参升麻并黑膏、大青四物汤主之。（方论详发斑。）
发汗不解，身灼热为风温，其证脉浮汗出，身重多眠。（〔楼〕其病不独见于春间，故另立风温门。）
〔诊〕尺肤热甚，脉盛躁者，病温也。夫精者，身之本也。故藏于精者，春不病温。
〔针灸〕
凡治温病，可刺五十九穴。成注云：所谓五十九穴者，刺两手内外侧各三，凡十二痏。五指间各一，凡八痏。足亦如之，头入发际一寸旁三分各三，凡六痏。巅上一、囟会一、发际一、廉泉一、风池二、天柱一。（《内经》云：气口静，人迎躁者取之，若气口人迎皆静者，勿刺也。人迎，谓结喉动脉也。）王太仆注《素问》五十九刺云：刺头上五行，五行者，以越诸阳之热逆也。（谓头中行，上星、囟会、前顶、百会、后顶五穴。头第二行，两旁五穴，承光、通天、络却、玉枕十穴。第三行两旁临泣、目窗、正营、承灵、脑空十穴也。）大杼、膺俞、缺盆、背俞，此八者以泻胸中之热也。气街、三里、巨虚上下廉，此八者以泻胃中之热也。云门、髃骨、委中、髓空，此八者以泻四肢之热也。五脏俞旁五，此十者以泻五脏之热也。（谓背第五行两旁魄户、神堂、魂门、意舍、志室十穴也。）
附：
〔云〕伤寒汗下不愈而过经，其证尚在而不除者，亦温病也。经曰：温病之脉，行在诸经，不知何经之动，随其经之所在而取之。如太阳证，汗下后，过经不愈，诊得尺寸俱浮者，太阳温病也。如身热目疼，汗下后，过经不愈，诊得尺寸脉俱长者，阳明温病也。如胸胁痛，汗下后过经不愈，诊得尺寸脉俱弦者，少阳温病也。如腹满嗌干，诊得尺寸脉俱沉细，过经不愈者，太阴温病也。如口燥舌干而渴，诊得尺寸俱沉，过经不愈者，少阴温病也。如烦满囊缩，诊得尺寸俱微缓，过经不愈者，厥阴温病也。是故随其经而取之，随其证而治之。如发斑，乃温毒也。
〔汪〕愚谓温与热有轻重之分，故仲景云：若遇温气则为温病，更遇温热则为温毒。热比温为尤重故也。苟但冬伤于寒，至春而发，不感异气，名曰温病，此病之稍轻者也。温病未已，更遇温气，变为温毒，亦可名曰温病，此病之稍重者也。《伤寒例》以再遇温气，名曰温疫。又有不因冬月伤寒，至春而病温者，此特感春温之气，可名曰春温。如冬之伤寒，秋之伤湿，夏之中暑相同也。以此观之，是春之病温，有三种不同：有冬伤于寒，至春发为温病者；有温病未已，更遇温气则为温病，与重感温气，相杂而为温病者；有不因冬伤于寒，不因更遇温气，只于春时感春温之气而病者。若此三者，皆可名为温病，不必各立名色，只要知其病源之不同也。
升麻解肌汤方
治伤寒、温病、天行头痛壮热。
葛根（一两）　麻黄（去节，汤泡，七钱半）　黄芩　芍药（各半两）　桂心　甘草（炙。各二钱半）
上㕮咀，每服四钱，水一盏半，枣一枚，煮八分服，日三。三四日不解，脉浮者，宜重服取汗，脉沉实者，宜下之。
升麻葛根汤
治大人小儿，时气瘟疫，头痛发热，及疮疹已发未发，皆可服之。
升麻　芍药　甘草（各二钱半）　干葛（三钱）
上作一服，水二盅，生姜三片，煎至一盅，不拘时服。
柴胡升麻汤
治时行瘟疫，壮热恶风，头痛体疼，鼻塞咽干咳嗽，涕唾稠粘。
柴胡（去苗）　干葛　荆芥（去梗）　赤芍药　石膏（各一钱半）　前胡（去苗）　升麻　桑白皮　黄芩（各一钱）
上作一服，水二盅，生姜三片，豆豉二十粒，煎至一盅，不拘时服。
三黄石膏汤
石膏（四钱）　黄芩　黄连（各二钱）　黄柏　山栀仁（各一钱五分）　香豉（百粒）　麻黄（二钱，若天寒用三钱）　甘草（一钱）
上作一服，用水二盅，煎至一盅，滤清，通口服。以衣被覆取汗而愈。
〖夏为暑病〗
按：中暍、中暑、中热，名虽不同，实一病也。若冬伤于寒，至夏而变为热病者，此则过时而发，自内达表之病，俗谓晚发是也，又非暴中暑热新病之可比。或曰：新中暑病脉虚，晚发热病脉盛。
暍病治法，有清热，有解肌。
太阳中热者，暍是也。其人汗出恶寒，身热而渴也。
（〔成〕汗出恶寒，身热而不渴者，中风也。汗出恶寒，身热而渴者，中暍也，白虎汤。）太阳中暍者，发热恶寒，身重而疼痛，其脉弦细芤迟，小便已，洒洒然毛耸，手足逆冷，小有劳，身即热，口开，前板齿燥。若发汗，则恶寒甚。加温针，则发热甚。数下之，则淋甚。
（〔成〕病有在表，有在里者，有表里俱病者，此则表里俱病者也。发热恶寒，身重疼痛者，表中暍也。脉弦细芤迟者，中暑脉虚也。小便已，洒洒然毛耸，手足逆冷者，太阳经气不足也。小有劳，身即热者，谓劳动其阳，而暍即发也。口开，前板齿燥者，重有热也。《内经》曰：因于暑，汗，烦则喘喝。口开，谓喘喝也，以喘喝不止，故前板齿干燥。若发汗以去表邪，则外虚阳气，故恶寒甚。若以温针助阳，则火热内攻，故发热甚。若下之以除里热，则内虚而膀胱燥，故淋甚。徐氏曰：此条无治法，东垣以清暑益气汤主之。所谓发千古之秘也。）太阳中暍者，身热疼重，而脉微弱，此亦夏日伤于水，水行皮中所致也。
（〔成〕经曰：脉虚身热，得之伤暑，身热脉微弱者，暍也。身体疼重者，水也。夏时暑热，以水灌溉而得之。瓜蒂一物散，或云五苓散。）
〔中暍与伤寒相似而异〕
张氏曰：清邪中上，浊邪中下。其风寒湿者，皆地之气系浊邪，所以俱中足经。惟暑乃天之气，系清邪，所以中手少阴心经也。其证多与伤寒相似，但暍与伤寒脉不同耳。夫伤寒虽恶寒发热，初病未至于烦渴。惟暑则不然，初病即渴，所以与伤寒为异也。且伤寒之脉必浮盛，中暑之脉必虚弱，或弦细芤迟者有之。经曰：脉盛身寒，得之伤寒；脉虚身热，得之伤暑。此之谓也。假如太阳病，项背强几几，反汗出恶风，若当炎暑之时，岂不与中暍相似？惟其不渴，故与桂枝加葛汤主之。凡居夏秋之令，炎暑之时，必当依经详审，则无差失之患矣。
〔汪〕以证言之，伤寒恶寒，伤热恶热。以脉言之，伤寒脉盛，伤暑脉虚。且暑脉虚细，与湿痉之脉有相似者，而证则不同，暑则自汗而渴，湿则不渴，痉则身疼也。
〔脉洪身热恶寒为热病〕
《活人》云：夏月发热恶寒，头疼，身体肢节痛重，其脉洪盛者，热病也。冬伤于寒，因暑气而发为热病。治热病与伤寒同。有汗宜桂枝汤，无汗宜麻黄汤。如烦躁者，宜大青龙汤。然夏月药性须带凉，不可大温，桂枝、麻黄、大青龙须用加减，夏至前，桂枝加黄芩半两，夏至后，桂枝、麻黄、大青龙加知母一两，石膏二两，或加升麻半两。盖桂枝、麻黄汤性热，及暖处非西北之比，夏月服之，必有发黄斑出之失。热病三日外，与前汤不瘥，脉势仍数，邪气犹在经络，未入脏腑者，桂枝石膏汤主之。此方夏至后代桂枝证用，若加麻黄一两，可代麻黄、青龙证用也。若三月至夏，为晚发伤寒，栀子升麻汤亦可选用之。（万历癸卯，兴化李氏一婿，应举于南京，时方盛暑伤寒，一太学生新读仲景书，自诧知医，投以桂枝汤，入腹即毙。大抵麻、桂二汤，乃隆冬正伤寒之药，施之温病尚不可，况热病乎？）
桂枝石膏汤
治法见前论，有汗，脉缓，为桂枝证。无汗，脉紧，为麻黄、青龙证。
桂枝（去粗皮）　黄芩（各半两）　栀子（三钱）　白芍药　升麻　干葛　生姜（以上各七钱半）　石膏（碎）　甘草（炙。各一两）
上㕮咀，每服五钱半，水一盏半，煮至八分，去渣，食顷再服。若得汗，即停后服。
栀子升麻汤
治晚发伤寒，三月至夏为晚发。
生地黄（切碎，半斤）　栀子（十枚，擘）　升麻（一两半）　柴胡　石膏（各二两半）
㕮咀，每服五钱，水一盏半，煎八分，顿服。病不解，更作。
〔吴〕自夏至以后，时令炎暑，有人壮热烦渴，而不恶寒者，乃热病也。凡脉浮洪者，发于太阳也。洪而长者，阳明也。弦而数者，少阳也。然此发在三阳，为可治。若脉沉细微小，足冷者，发在三阴，为难治也。大抵热病大热，须得脉洪大有力，或滑数有力，乃为脉病相应，为之可治。若小弱无力，为之难治。若人虚脉弱者，宜以人参汤与之，而扶其元气也，不可以攻其热。如脉洪，身疼壮热，无汗烦乱者，宜六神通解散，发汗则愈，或人参羌活散加葛根、淡豆豉、生姜以汗之。轻者，只用十味芎苏散汗之亦佳。如夹暑，加香薷、扁豆双解之。若兼有内伤生冷，饮食停滞，或呕吐恶心，中脘痞闷，或恶风，或憎寒拘急者，宜藿香正气散加香薷、扁豆、葛根以发汗，名二香汤也。若发散，热不解者，在太阳经，宜用人参羌活散加黄芩。在阳明经，宜用升麻葛根汤加黄芩。热甚，燥渴，脉大者，白虎汤加人参主之。在少阳，宜用小柴胡汤，随证增损治之。若夹暑者，加黄连、香薷主之。若热而大便自利，小便不利，烦渴者，五苓散去桂，加葛根、黄连、香薷、滑石之类主之。若表里俱热而自利，脉浮数，而小便不利者，小柴胡汤合四苓散主之。若其不解，或传经变证，或里实可下，或阴寒可温，或发斑黄等证，皆从正伤寒条内治之。凡热病一二日，泄利腹满，热甚者死。三四日，目昏谵语，热盛而脉小者死。四五日，热盛脉小，足冷者死。五六日，汗不出，呕吐，谵语昏沉，脉急促者死。六七日，舌本焦黑燥者死。七八日，衄血吐血，燥热脉大者死。九日，发痉搐搦，昏乱者死。凡热病，脉促结代沉小者，皆难治也。热病不得汗，而脉躁急者死。以得汗而热反盛，脉躁急者死也。
〔脉虚身热恶寒为中暑〕
治法方论，详杂病本门及后条。
〔胫冷腹满头痛渴而无热者湿温〕
《活人》云：湿温者，两胫逆冷，胸腹满，多汗，头痛妄言。其人常伤于湿，因而中暑，湿热相抟，则发湿温。其脉阳濡而弱，阴小而急，治在太阴。不可发汗，汗出必不能言，耳聋，不知痛所在，身青面色变，名曰重暍，如此死者，医杀之耳。白虎加苍术汤主之。
〔许〕癸丑年，故人王彦龙，作毗陵仓官。季夏时，病胸项多汗，两足逆冷，谵语。医者不晓，杂进药，已经旬日。予诊之，其脉关前濡，关后数。予曰：当作湿温治之。盖先受暑，后受湿，暑湿相抟，是名湿温。先以白虎加人参汤，次白虎加苍术汤，头痛渐退，足渐温，汗渐止，三日愈。此名贼邪，误用药有死之理。有人难曰：何名贼邪？予曰：《难经》云：五邪，有实邪、虚邪、正邪、微邪、贼邪。从后来者，为虚邪。从前来者，为实邪。从所不胜来者，为贼邪。从所胜来者，为微邪。自病者，为正邪。又曰：假令心病中暑为正邪，中湿得之为贼邪。今心先受暑，而湿邪胜之，水克火，从所不胜，斯谓之贼邪，五邪之中最逆也。《难经》曰：湿温之脉，阳濡而弱，阴小而急。濡弱见于阳部，湿气抟暑也。小急见于阴部，暑气蒸湿也。故经曰：暑湿相抟，名曰湿温，是谓贼邪也。不特此也。予素有停饮之疾，每至暑月，两足汗漐漐未尝干，每服此药二三盏即愈。
〔海〕湿温汗少者，白虎加苍术。汗多者，白虎加桂枝。（白虎加桂枝方见杂病疟门。）
〔孙〕保庆门外，有酒家姓姜者，善歌唱，孙爱之。忽数日不见，使人问之。则曰：病久将命绝。孙诊之，遍身皆润，两足冷至膝下，腹满不省人事，六脉皆小弱而急，问其所服药，取而视之，皆阴病药也。孙曰：此非受病重，药能重病耳。遂用五苓散、白虎汤十余帖，病少苏，再服全愈。姜氏既安，诣孙谢，因请问曰：某得病剧，蒙良药一治而苏，愿闻治法。孙曰：汝病伤暑也。始则阳微厥，而脉小无力，众医谓阴病，遂用阴药，其病愈厥。予用五苓散，大利小便，则腹减，白虎解利邪热，则病愈。凡阴病胫冷，两臂亦冷，汝今胫冷臂不冷，则非下厥上行，所以知是阳微厥也。
〔保〕立夏之后，至立秋、处暑之间，伤寒者，身多微凉，自汗，四肢沉重，谓之湿温，苍术石膏汤主之。（即白虎加苍术汤。）
苍术石膏汤方
苍术（半两）　石膏（三钱）　知母（二钱半）　甘草（一钱）
上㕮咀，水一盏，煎至半盏，温服。谓内有湿也，多不欲饮水。如身热脉洪，无汗多渴者，热在上焦，积于胸中，宜桔梗散。（此非湿温病，乃热病也。）
桔梗散方
薄荷　黄芩　甘草　栀子（各一钱）　连翘（二钱）　桔梗（三钱）
上锉。每服五钱，水煎，加竹叶。如大便涩，加大黄半两。
〔脉虚身热得之伤暑〕
刘纯曰：按许学士云伤暑，其脉弦细芤迟，何也？《内经》曰：寒伤形，热伤气。盖伤气而不伤形，则气消而脉虚弱。所谓弦细芤迟，皆虚脉也。仲景以弦为阴。而朱肱亦曰：中暑脉细弱。则皆虚脉也，可知矣。
〔暑证有冒有伤有中〕
戴氏曰：冒、伤、中三者，轻重之分，或腹痛水泄，胃与大肠受之，恶心者，胃口有痰饮，此二者，冒暑也，可用黄连香薷饮（黄连退热，香薷消暑）。或身热头疼，躁乱不宁者，或身如针刺者，此为热伤肉分。当以解毒，白虎汤加柴胡，气虚加人参。或咳嗽，发寒热，盗汗不止，脉数者，热伤肺经，火乘金也，此为中暑，宜用清肺汤、柴胡天水散之类。
〔夏月伏阴在内〕
丹溪曰：夏月阳气尽出于地，人之腹属地，气于此时浮于肌表，腹中虚矣。夏月伏阴在内，此阴字有虚之义，若作阴冷看，误矣。前人治暑，有用大顺散温热药者，盖以凉亭水阁，寒泉冰雪所伤也，非为伏阴而用。火令之时，烁石流金，有何阴冷？孙真人令人夏月服生脉散，非虚而何？刘氏曰：洁古谓静而得之为中暑，动而得之为中热。东垣谓：避暑于深堂大厦得之，曰中暑，宜大顺散。劳役得之，曰中热，宜苍术白虎汤。夫暑热一也，夏令之气也。静居堂厦而病，乃夏月伤冷之病，何以中暑而求别于中热耶？王氏曰：窃谓暑热者，夏之令也，火行于天地间，人或劳役，或饥饿，元气亏乏，不足以御天令亢极，于是受伤而为病，名曰中暑，亦名曰中热，其实一也。今乃以动静所得分之，何哉？夫中暑者，固多在劳役之人，劳役则虚，虚则邪入，邪入则病。不虚则天令虽亢，亦无由以伤之。彼避暑于深堂大厦，得头疼恶热等证者，盖亦伤寒之类耳，不可以中暑名之。其所以烦心，与肌肤大热者，非暑邪也，身中阳气受阴寒所遏而作也。既非暑邪，岂可以中暑名乎？苟欲治之，则辛温轻扬之剂，发散可也。夫大顺散一方，甘草最多，干姜、杏仁、肉桂次之。除肉桂外，其三物皆炒，其初意本为病者伏热，引饮过多，脾胃受湿，呕吐，水谷不分，脏腑不调所立。故甘草、干姜皆火炒。又肉桂而非桂枝，盖温中药也。其杏仁，不过取其能下气耳。若以此药治静而得之之证，吾恐不能解表，反增内烦矣。今世俗往往不明，类曰：夏月阴气在内，大顺散为必用之药。夫阴气非寒气也，盖夏月阳气发散在外，而阴气则在内耳。岂空视阴气为寒气，而用温热之药乎？阴果为寒，何以夏则饮水乎？其苍术白虎汤虽宜用，然亦岂可视为通行之药乎？必参之治暑诸方，随所见之证而用之，然后合理。夫所谓静而得之证，虽当暑月，即非暑病，宜分出之，勿使后人有似同而异之惑。
〔暑伤五脏为证不同〕
陈氏曰：暑入心则噎闷，昏不知人；入肝，则眩晕顽痹；入脾，则昏睡不觉；入肺，则喷满痿躄，入肾则消渴。徐氏曰：暑暍之证，变异不等，非只归五脏。盖人之形气有虚实，感有轻重，轻则后时而发，至秋成疟痢是也。重则即时而发，如以上证。至有轻变重，重变轻，亦自感有浅深，传有兼并。况人之形志苦药不一，岂得无变异乎？四时之证皆然。
〔暑病宜补元气〕
东垣曰：脾胃虚弱，遇六七月湿旺，汗泄，身重短气，四肢痿软，脚欹眼黑，此肾与膀胱俱竭之状也。况汗大泄，则亡津液。津者，庚大肠所主，三伏庚金受囚，木无可制，故风湿相抟，骨节烦疼也。夫壬膀胱已绝于巳，癸肾水已绝于午，今更逢湿旺，助热为邪，西北方之寒清绝矣。圣人立法，夏宜补者，为热伤元气，以人参、麦门冬、五味滋水之源，泻内火，补庚金，益元气也。
〔中暑发为痿厥诸证〕
东垣曰：长夏湿热蒸人，损伤元气，四肢困倦，精神短少，两脚痿软，遇早晚之际，则发寒厥，日高之后，复热如火，乃阴阳气血俱不足也。或心胸痞满，肢节沉疼，或气高而喘，身热而烦，小便黄而少，大便溏而频，或利或渴，自汗体重，此血先病而气不病也。若湿气先抟，脉必洪缓而迟，病虽互换少瘥，其天暑湿令则一，宜以清燥之剂治之。或远行大热而渴，则热舍于肾，故水不胜火，发为骨痿，此湿热成痿也。或热厥而阴虚，或寒厥而气虚，四肢如火为热厥，四肢寒冷为寒厥。寒厥腹中有寒，热厥腹中有热，为脾主四肢故也。徐氏曰：此论暑热证候，则同冬月伤寒传变为证之不一。彼为寒伤形，此为热伤气。若元气虚甚受病，忽于一时不救者，与伤寒阴毒，顷刻害人实同。故东垣启是病例，大开后人之盲聩也。宜与痿门互看。
〔暑风〕
贾氏曰：此由火热制金，不能平木，搐搦不省人事，其脉虚浮。浮者，风也。虚者，暑也。俗名暑风，乃相火甚而行令也。先以温水化苏合香丸，次以黄连香薷饮加羌活，或双解散加香薷尤良。
〔治暑大法〕
贾氏曰：暑者，相火行令也。人感之，其脉虚，外证头疼，口干面垢，自汗倦怠，或背恶热。甚者，迷闷不省，而为霍乱吐利，痰滞呕逆，腹痛泄利下血，发黄生斑，皆是其证。治法，清心利小便为上。汗多者，不可利，宜白虎汤。次分表里以治，如在表，头疼恶寒，双解加香薷，及二香散、十味香薷散。如在半表半里，泻泄烦渴，饮水吐逆，五苓散。热甚烦渴，益元散。若表解里热，宜半夏解毒汤下神芎丸。或老人及素弱人冒暑，脉微下利，渴而喜温，或厥冷，不省人事，宜竹叶石膏汤加熟附半个，冷饮。次以来复丹、五苓散治之。凡夏月暑证，不可服诸热燥剂，致斑毒发黄，小便不利，闷乱而死矣。徐氏曰：此言治暑之法，可谓详备。然于暑风相火为病，而用苏合香丸，至用双解，皆当审谛，脉证不可差失。详苏合丸，但可用于阴寒所遏，或内伤生冷，及气中或中恶者，此等又不可谓暑风相火之证矣，学者审之。陶氏曰：中暑，脉虚而伏，身热，背恶寒，面垢，自汗，烦躁大渴，毛耸恶寒，昏冒倦怠，而身不痛，与伤寒诸证不同。内外俱热，口燥烦渴，四肢微冷，而身不痛，用白虎汤。痰逆，恶寒，橘皮汤。热闷不恶寒，竹叶石膏汤。头痛恶心，烦躁，心下不快，小便不利，五苓散下消暑丸。中暑，用小柴胡汤（最良）。
〖秋为疟〗
夏伤于暑，秋必病疟。脉阴阳俱盛，重于阴者，变为温疟。凡伤寒坏病，前热未除，其脉阴阳俱盛，重感寒邪，变为温疟也。寒热往来，口苦胸胁满者，小柴胡汤加芍药，少加桂枝主之。若热多者，倍用柴胡；寒多者，倍用桂枝。若热甚而烦渴，人参白虎汤少加薄桂主之。若单热无寒者，不用桂也。但有寒，必少佐之。如热多者，小柴胡汤合白虎汤主之。痰多而热者，小柴胡合二陈汤主之。若食少胃弱者，加白术。心下痞，加枳实、黄连。脉虚者，必倍人参。口渴者，去半夏加瓜蒌根主之。若邪热蕴结于里，大便秘实，脉滑大有力者，以大柴胡汤下之。若变疟已正，宜于杂病中求之。
〔一岁长幼疾状相似为疫〕
春应暖反寒，夏应热反凉，秋应凉反热，冬应寒反温，此非其时而有其气。是以一岁之中，长幼之病，多相似者，为时行疫病也。按《说文》：民皆疾为疫，从疒，役声，今省作殳尔。《释名》：厉，砺也。病气流行，中人如磨砺伤物也。疫，役也。彡有鬼行役，役，不住也。后人有温疫、寒疫、时气、大头伤寒等名，其实皆疫也。俗谓之瘟病，即温病之讹，而名实淆矣。按《伤寒例》云：伤寒病热未已，再遇风寒湿，而各变为一病也，何至于温？既曰：再遇温热，变为温毒矣。又曰：再遇温气，变为温疫。是独温之再遇，而有二病之异。且疫者，特感非时之气，众人病一般也。如冬应寒，而反大温，人感冬温而病，则所谓温疫。如春夏应温热而反大寒，人感暴寒而病，则所谓寒疫也。何待再遇于异气耶？兹云：再遇温气变为温疫，是伤寒再遇异气而变病也。再遇异气而变病，未必众人病相似，安可以疫言？《伤寒例》云：阳脉濡弱，阴脉弦紧，此温疫之脉也。《活人书》注此脉于冬温条下，是以温疫。冬温合为一病。殊不知冬温特感非时之气耳，温疫是伤寒再遇于异气也，岂可合为一病耶？此理未明，故书此以俟明哲。愚谓感温热而为温毒，感温气而为温疫，此乃有微甚之分，但疫字疑误，恐当作疾字。若作疫字，则冬温又何一家长幼病相似也。一家病相似，方可言疫，况此伤寒病热未已，再遇温气而病，何至于一家传染，病相似哉？
〔温疫〕
阳脉濡弱，阴脉弦紧者，更遇温气，变为温疫。以此冬伤于寒，发为温病，脉之变证，方治如说。
（〔成〕此前热未已，又感温气者也。温热相合，变为温疫。）
〔丹〕众人病一般者，天行时疫也。有宜补，宜散，宜降。
大黄　黄芩　黄连　人参　桔梗　防风　滑石　香附　苍术　人中黄
上曲糊为丸。每服五七十丸，分气血痰，作汤使送下。气虚者，四君子汤送下；血虚者，四物汤送下；痰多者，二陈汤送下；热甚者，用童便和前药同送下。
〔《本》〕粪清，腊月截淡竹，去青皮，浸渗取汁。治天行热狂热疾中毒，并恶疮，蕈毒。取汁，浸皂角、甘蔗，治天行热疾。
〔丹〕解一切灾病。用粉草五两，细切，微炒，量病人吃得多少酒，取无灰酒，一处研，去滓，温服。须臾大泻，毒亦随出。虽十分渴，亦不可饮水，饮水难救。
柴胡石膏汤
治时行瘟疫，壮热恶风，头痛体疼，鼻塞咽干，心胸烦满，寒热往来，痰实咳嗽，涕唾稠粘。
柴胡　石膏（煅）　赤芍药　前胡　干葛（各十五两）　升麻（二十五两）　黄芩　桑皮（各三十七两半）　荆芥穗（三十七两）
上㕮咀，每服五钱，水一盏，生姜三片，豆豉十余粒，同煎七分，去滓，热服。小儿分三次，更量大小加减，不拘时候。
上三方，热多里多者，宜之。
按：温疫之治，与伤寒阳证相同，然经所谓温疫者，即温病也，宜参温病条处之。
〔寒疫〕
《活人》云：一岁之中，病无长幼，率皆相似，此则时行之气，俗谓之天行是也。老君神明散、务成子萤火丸、圣散子、败毒散，不拘日数浅深吐下，随证施行。所以圣散子不问阴阳表里也。
老君神明散
白术（一钱）　桔梗（二钱半）　附子（炮，去黑皮）　细辛（各一两）　乌头（四两，炮，去皮、尖）
上五味，为粗末，缝绢袋盛带之，居闾里皆无病。若有疫疠者，温酒服方寸匕，覆取汗，得吐则瘥。若经三四日，抄三寸匕，以水一碗煮，令大沸，分三服。
圣散子
苏内翰序全文见《活人书》。时毒流行，用圣散子者，一切不问阴阳之感，连服取瘥，不可与伤寒比也。若疾疫之行，平旦辄煮一釜，不问老幼良贱，各一盏，即时气不入。
草豆蔻（十个，面裹，煨，去皮）　猪苓（去皮）　石菖蒲　茯苓　良姜　独活（去芦）　附子（炮裂，去皮、脐）　麻黄（去根）　厚朴（去皮，姜制）　藁本　芍药　枳壳（麸炒，去瓤）　柴胡　泽泻　细辛　防风（去杈、芦）　白术　藿香　半夏　吴茱萸（汤洗）　苍术　甘草（各半两）
上㕮咀，每服五钱，水一盏半，煎取八分，去滓，热服。余渣再煎，空心服之。
上二方治疫，寒多表多者，宜之。
按：寒疫之证，必与伤寒阴证同，乃可用前热药。至谓不问阴阳表里，无不取效，决无此理。后世以过信苏长公，故施圣散子，杀人如麻者屡矣。嗟乎！可不慎哉？
〔吴〕寒疫乃天之暴寒为病也，凡四时之中，天令或有暴风寒之作，人感冒而即病者，名曰寒疫也。其证与正伤寒同，但暴寒为轻耳。治法，若初作头疼，憎寒拘急，或呕逆恶心，中脘痞闷，或饮食停滞不化，或腹中作痛，未发热者，宜藿香正气散增损一二味主之。若已发热者，宜用十味芎苏散汗之。若身痛，骨节疼而发热者，宜人参羌活散加葱白、葛根、生姜以汗之，或神术汤亦可。若有自汗，不宜再汗之，宜九味羌活汤主之。若热不解，或变别证，宜从正伤寒条内治之也。
〔庞〕《病源》载从立春节后，其中无暴大寒，又不冰雪，而人有壮热病者，此属春时阳气发外，冬时伏寒变为温病也。从春分以后，至秋分节前，天有暴寒，皆为时行寒疫也。三月、四月，或有暴寒，其时阳气尚弱，为寒所折，病热犹轻。五月、六月，阳气已盛，为寒所折，病热则重。七月、八月，阳气已衰，为寒所折，病热亦微，其病与温病、暑病相似，但治有殊耳。其治法，初用摩膏火灸，惟二日法针，用崔文行解散，汗出愈。不解，三日复发汗，若大汗而更不解者，勿复发汗也。四日服藜芦丸，微吐愈。若用藜芦丸不吐者，服赤小豆瓜蒂散吐之。已解，视病尚未了了者，复一法针之当解，不解者，六日热已入胃，乃与鸡子汤下之愈。百无不如意，但当谛视节度与病耳。食不消，病亦如时行，俱发热头痛。食病当速下之，时病当待六七日下之。时病始得，一日在皮，二日在肤，三日在肌，四日在胸，五日入胃，乃可下也。热在胃而下，外之热乘虚而入胃，然要当复下之，不得下，多致胃烂发斑者。赤斑出，五死一生。剧者黑斑出，十死一生，人有强弱相倍也。病者过日不以时下之，热不得泄，亦胃烂斑出矣。若得病无热，但狂言，烦躁不安，精神言语不与人相主当者，治法在可水五苓散证中。此巢氏载治时行寒疫之法云，与温病暑病相似，但治有殊者。据温病无摩膏火灸。又有冬温疮豆，更有四时脏腑阴阳毒。又夏至后有五种热病，时令盛暑，用药稍寒，故治有殊也。
崔文行解散
治时气不和，伤寒发热。
桔梗　细辛（各四两）　白术（八两）　乌头（一斤）
细末，伤寒服一钱五铢匕，不觉，复小增之，以知为度。若时气不和，只服一钱五铢匕。辟恶欲省病，一服了去。此时行寒疫通用之。无病预服，以辟寒为佳，皆酒调下。
藜芦散
辟温疫。（即《千金》赤散。）
藜芦　踯躅　干姜（各一两）　牡丹皮　皂角（各一两六铢）　细辛（十八铢）　附子　桂枝　朱砂（另研渣。各六两）
末之，绛囊中带一方寸匕，男左女右，臂上着之。觉有病之时，更以粟米大，纳鼻中，酒服一钱匕。覆取汗，日再。
赤小豆瓜蒂散（方见）
鸡子汤
治时气热盛，狂语欲走。
生鸡子（七枚）　芒硝（一两）
上用井花水一大升，纳二味，同搅千遍，去沫，顿服之，快利为度。
〔御法〕
雄黄丸
治疫不相染。
雄黄（一两，研）　赤小豆（炒熟）　丹参　鬼箭羽（各二两）
上为细末，炼蜜为丸，如桐子大。每日空心，以温水下五丸。可与病人同床共衣，亦不相染。
〔《活》〕务成子萤火丸
主辟疫疾，恶气，百鬼，虎狼蛇虺，蜂虿诸毒，五兵白刃，盗贼凶害，皆辟之。
萤火　鬼箭羽（去皮）　蒺藜（各一两）　雄黄　雌黄（各二两）　矾石（一两，烧汁尽）　羚羊角　煅灶灰　铁锤柄（入铁处烧焦，各一两半）
上九味捣为散，以鸡子黄并雄鸡冠一具和之，如杏仁大。作三角绛囊盛五丸，带左臂上，仍可挂于门户。
治时疫不相传染方
用水磨雄黄，涂于鼻上，或以明雄黄一块，重五钱，以绢帛包，系头顶心亦妙。一方：或以上好香油，涂鼻中亦可。一方：以桃树叶上虫，捣烂，以凉水调服之亦可。一方：以赤小豆同糯米浸水缸中，每日取水用之。一方：用贯仲浸水用之。
〔四时非时之气〕
时气者，乃天疫暴厉之气流行，凡四时之令不正者，乃有此气行也。若人感之，则长幼相似而病，及能传染于人，其作与伤寒相似。盖伤寒因寒而得之，此乃疫气，不可与寒同论也。治法要当辟散疫气，扶正气为主。若多日不解，邪热传变何证，宜从伤寒变证条内详而用之。惟发散之药，则不同矣。凡发散汤剂，藿香正气散、芎芷香苏散、十神汤、人参败毒散、十味芎苏等方，皆可选而用之也。
〔春温〕
《活人》曰：春应温而清气折之，责邪在肝，或身热头疼，目眩呕吐，长幼率相似，升麻葛根汤、解肌汤、四时通用败毒散。陶氏曰：交春分后，至夏至前，不恶寒而渴者，为温病，用辛凉之药微解肌，不可大发汗。急证见者，用寒凉之药急攻下，不可误汗误下，常须识此。表证不与正伤寒同，治里证同。
〔夏温〕
《活人》曰：夏应暑而寒气折之，责邪在心，或身热头痛，腹满自利，长幼率相似，理中汤、射干汤、半夏桂甘汤。陶氏曰：交夏至后，有头疼发热，不恶寒而渴，此名温病；愈加热者，名热病。只用辛凉之药解肌，不宜大汗。里证见，急攻下。表证不与正伤寒同治，里证治法同。
〔秋温〕
《活人》曰：秋应凉而大热抑之，责邪在肺，湿热相抟，民多病瘅，咳嗽喘，金沸草散、白虎加苍术汤，病瘅发黄，茵陈五苓散。陶氏曰：交秋至霜降前，有头疼，发热不恶寒，身体痛，小便短者，名湿病。亦用辛凉之药加燥以解肌，亦不宜汗。里证见者，宜攻下。表证不与正伤寒同。
〔冬温〕
《活人》曰：冬应寒而反大温折之，责邪在肾，宜葳蕤汤。
丹溪云：冬温为病，非其时而有其气者，冬时严寒，君子当闭藏，而反发泄于外，专用补药带表药。
作人中黄方
用竹筒两头留节，一节中作一窍，纳甘草于中，仍以竹木钉塞其窍，冬月置大粪缸内，浸一月，取出晒干，用治温毒。（用此药一味，入补药带表，同煎服之。）
《活人》曰：仲景云：冬温之毒，与伤寒大异。盖伤寒者，伤寒气而作。冬温者，感温气而作。寒疫者，暴寒折人，非触冒之过。其治法不同，所施寒热温凉之剂亦异，不可拘以日数，发汗、吐、下，随证施行。要之，治热以寒，温而行之。治温以清，冷而行之。治寒以热，凉而行之。治清以温，热而行之。以平为期，不可以过，此为大法。
神效沃雪汤（附）
治伤寒阴阳二证未辨，时行疫疠，恶气相传，服之如汤沃雪，此药功力，不可具述。
苍术（坚者，炮，刮去皮）　干姜（炮裂）　甘草（炙。各六两）　厚朴（去皮，姜制）　防风（嫩者）　白芍药（去皮）　干葛（各四两）
上㕮咀，每服四钱，水二盅，煎至一盅，去滓。热服之，不拘时，少顷，取生姜、葱作羹投之，避风坐卧，身体微润即愈。如疫气正相传染，清晨进一服为佳。常服，每用二钱，水一盏，煎至八分服。
多眠多汗脉浮为风温  ***************************
阳脉浮滑，阴脉濡弱者，更遇于风，变为风温。（此前热未歇，又感于风者也。《难经》曰：中风之脉，阳浮而滑，阴濡而弱，风来乘热，故变风温。）
若发汗已，身灼热者，名曰风温。风温为病，脉阴阳俱浮，自汗出，身重，多眠睡，鼻息必鼾，语言难出。若被下者，小便不利，直视失溲。若被火者，微发黄色，剧则如惊痫，时瘈疭。若火熏之，一逆尚引日，再逆促命期。
（〔成〕伤寒发汗已则身凉，若发汗已身灼热者，非伤寒，为风温也。风伤于上，而阳受风气，风与温相合，则伤卫，脉阴阳俱浮，自汗出者，卫受邪也。卫者，气也。风则伤卫，温则伤气，身重多眠睡者，卫受风温而气昏也。鼻息必鼾，语言难出者，风温外甚，而气拥不利也。若被下者，则伤脏气。太阳，膀胱经也。《内经》曰：膀胱不利为癃，不约为遗溺。癃者，小便不利也。太阳之脉，起目内眦。《内经》曰：瞳子高者，太阳不足。戴眼者，太阳已绝。小便不利，直视失溲，为下后竭津液，损脏气，风温外胜，经络欲绝也，为难治。若被火者，则火助风，温成热，微者热瘀而发黄，剧者热甚而生风，如惊痫而时瘈疭也。先曾被火，为一逆，若更以火熏之，是再逆也。一逆尚犹延引时日而不愈，其再逆者，必致危殆，故云促命期。）
附：
〔《活》〕风温者，脉尺寸俱浮，头疼身热，常自汗出，体重，其息必喘，四肢不收，嘿嘿但欲眠。治在少阴、厥阴，不可发汗。发即谵语，独语，内烦躁，不得卧。若惊痫，目乱，无精，如此死者，医杀之耳。风温，忌发汗，宜葳蕤汤。身灼热者，知母干葛汤。如渴甚者，瓜蒌根汤。脉沉，身重，汗出者，汉防己汤。
葳蕤汤
治风温兼疗冬温，及春月中风、伤寒，发热头眩疼，咽喉干，舌强，胸内疼痞，腰背强。
葛根　白芷　麻黄（用沸汤泡）　杏仁（去皮尖、双仁者）　甘草（炙。各半两）　葳蕤（七钱半）　石膏（杵碎）　羌活（去芦。各一两）　川芎（三钱）　青木香（一钱）
上㕮咀，每服五钱，水一盏半，煎半盅，日三四服。
又方
葳蕤　白薇　麻黄　独活　杏仁　川芎　青木香　甘草（各一两）　石膏（三两）
上㕮咀，以水八升，煮取三升，去滓，分三服，取汗。若一寒一热，加朴硝二钱半，大黄三两下之。如无木香，可用麝香一分。《小品方》云：葳蕤汤治冬温，春月中风伤寒，则发头脑疼痛，咽喉干，舌强，肉疼，心胸痞满，腰背强。
知母干葛汤
治风温，身体灼热甚者。
知母　葳蕤（各三钱）　天南星（生）　麻黄（去根、节）　防风　杏仁　羌活（各二钱）　甘草　黄芩　木香　升麻　人参　川芎（各一钱）　石膏（六钱）　葛根（八钱）
上㕮咀，每服五钱，水一盏半，煎至一盏，去滓服。
防己汤
治风温，脉浮，身重汗出。（一方无人参。）
防己（四两）　甘草（炙）　黄芪（蜜炙）　人参（各一两）　生姜（二两）　白术（三两）
上㕮咀，每服五钱，水一盏半，煮取一中盏，去滓。饮讫，仍坐被中，汗出如虫行，或被卧取汗出。
（许学士云：风温误汗，用防己黄芪汤救之。）
瓜蒌根汤
治风温灼热。大渴。
石膏　人参　干葛（各二钱）　瓜蒌根（三钱）　防风　知母（各一钱半）　甘草（一钱）
上作一服，水二盅，煎至一盅，通口服，渣再煎。
葛根龙胆汤
治风温，脉弱，身重汗出。
石膏（五分）　甘草（七分）　龙胆草　桂枝（各一钱，无汗不用）　白芍药　大青（各一钱半）　葛根　升麻（各二钱）　葳蕤（三钱）　生姜（三片）
上煎服，法同前。
〔海〕治风温，《活人》本方葳蕤汤以有麻黄不敢用，宜白术汤主之。（方见前太阳病发热条。）若头眩汗出，筋愓肉瞤者，加牡蛎。若腰背强硬者，加羌活。若舌干发渴者，加人参。若身灼热甚者，加知母。若身体重，多汗者，加黄芪。若内伤冷者，不加。
一身尽痛为湿  ***************************
〔成〕湿有数种，有湿痹者，痹者，痛也，湿则关节疼，但当利其小便者是也。有寒湿相抟，其证但头汗出，背强，欲得被覆向火者是也。有风湿相抟者，一身尽痛，法当汗出而解者是也。有头中寒湿，此中之浅者，故鼻塞，纳药鼻中者是也。有先湿而后感风者，身痛发热，日晡剧者，此名风湿者是也。太阳湿家病与太阳伤寒相似，其不同者，脉沉而细者是也。痉家脉亦沉而细，疑若相似。答曰：脉虽相似，而证有异，湿则身疼，痉则身不疼也。
〔脉法〕
《脉经》曰：沉而缓，沉而细，皆中湿。脉大，或脉浮虚而涩者，皆寒湿。脉来滑疾，湿热，脉洪而缓，阴阳两虚，湿热自甚。脉浮，风湿。赵氏曰：仲景论风湿之脉，浮虚而涩。夫浮者，风也。涩者，湿也。《脉经》亦曰：脉来甚者，为病寒湿也。
《活人书》以一浮脉为风湿之诊，浮可言风，不可言湿，当从仲景浮虚而涩可也。
〔风湿〕
病者一身尽疼，发热，日晡所剧者，此名风湿。此病伤于汗出当风，或久伤取冷所致也。
（〔成〕一身尽疼者，湿也。发热日晡所剧者，风也。若汗出当风而得之者，则先客湿，而后感风。若久伤取冷得之者，则先伤风，而后中湿，可与麻黄杏仁薏苡仁甘草汤。）
麻黄杏仁薏苡仁甘草汤方
麻黄（去节）　薏苡仁（各半两）　甘草（炙，二钱半）　杏仁（十枚，去皮、尖，炒）
水三盏，煎至一盏半，去滓，分二服，避风，取微汗。
〔风湿相抟〕
伤寒八九日，风湿相抟，身体疼烦，不能自转侧，不呕不渴，脉浮虚而涩者，桂枝附子汤主之。（以散表中风湿，若大便硬，小便自利，去桂加白术汤。此条妙在脉浮虚而涩，脉若沉实滑大数者，非也。）风湿相抟，一身尽疼痛，法当汗出而解。值天阴雨不止，医云此可发汗，汗之病不愈者，何也？答曰：发其汗，汗大出者，但风气去，湿气在，是故不愈也。若治风湿者，发其汗，但微微似欲汗出者，风湿俱去也。
（〔成〕值天阴雨不止，明其湿胜也。《内经》曰：阳受风气，阴受湿气。又曰：伤于风者，上先受之。伤于湿者，下先受之。风湿相抟，则风在外，而湿在内。汗大出者，其气暴，暴则外邪出，而里邪不能出，故风去而湿在。汗微微而出者，其气缓，缓则内外之邪皆出，故风湿俱去也，麻黄白术汤、桂枝附子汤。风湿宜汗，桂枝加白术、黄芪防己汤。）风湿相抟，骨节烦疼，掣痛不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。（《活人》用杏仁汤。）
〔寒湿相抟〕
湿家，其人但头汗出，背强，欲得被覆向火。若下之早，则哕，胸满，小便不利，舌上如苔者，以丹田有热，胸中有寒，渴欲得水而不能饮，则口燥烦也。
（〔成〕湿胜则多汗，伤寒则无汗，寒湿相抟，虽有汗而不能周身，故但头汗出也。背，阳也。腹，阴也。太阳之脉，夹脊抵腰。太阳客寒湿，表气不利而背强也。里有邪者，外不恶寒，表有邪者，则恶寒。欲得被覆向火者，寒湿在表而恶寒也。若下之早，则伤动胃气，损其津液，故致哕而胸满，小便不利。下后里虚，上焦阳气因虚而陷于下焦，为丹田有热。表中寒乘而入于胸中，为胸上有寒，便舌上生白苔滑也。脏燥，则欲饮水，以胸上客寒湿，故不能饮，而但口燥烦也。或云：小陷胸汤、甘草附子汤。小便不利，五苓散、理中去姜加术选用。小便利者，桂枝加附子、理中加茯苓、茯苓白术汤选用。）
〔头中寒湿〕
湿家，病身上疼痛，发热面黄而喘，头痛鼻塞而烦，其脉大，自能饮食，腹中和无病，病在头中寒湿，故鼻塞。纳药鼻中，则愈。
（〔成〕病有浅深，证有中外，此则湿气浅者也。何以言之？湿家不云关节烦疼，而云身上疼者，是湿气不流关节，而外客肌表也。不云发热，身似熏黄，复云发热面黄而喘，是湿不干于脾，而薄于上焦也。阴受湿气，则湿邪为深，今头痛鼻塞而烦，是湿客于阳，而不客于阴也。湿家之脉当沉细，为湿气内流。脉大者阳也，则湿不内流，而外在表也。又以自能饮食，胸腹别无满痞，为腹中和无病，知其湿气微浅，纳药鼻中，以宣泄头中寒湿，瓜蒂散。）
〔湿热〕
湿家之为病，一身尽疼，发热，身色如熏黄也。
（〔成〕身黄如橘子色者，阳明瘀热也。此身如熏黄，即非阳明瘀热。身黄发热者，栀子柏皮汤主之。为表里有热，则身不疼痛。此一身尽疼，非伤寒客热也，知湿邪在经而使之。脾恶湿，湿伤则脾病而色见，是以身发黄者，为其黄如烟熏，非正黄色也。徐氏曰：此本湿热证，而论不言热，无治法，或治以白术附子汤、甘草附子汤、桂枝加桂等药，愚意恐与湿热病不宜。）
湿痹
太阳病，关节疼痛而烦，脉沉而细者，此名湿痹。湿痹之候，其人小便不利，大便反快，但当利其小便。（或云：甘草附子汤、麻黄连翘赤小豆汤。《千金翼》：细作缓。《金匮》曰：雾伤皮腠，湿流关节，疼痛而烦者，湿气内流也。湿同水也，脉沉而细者，水性趋下也。痹，痛也。因其关节烦疼而名曰湿痹，非脚气之痹也。《内经》曰：湿胜则濡泄。小便不利，大便反快者，湿气内胜也，但当利其小便，以宣泄腹中湿气。古云：治湿不利小便，非其治也。赵氏曰：《活人》云：一身尽疼，发热身黄，小便不利，大便反快，此名中湿。又注云：脉细者，非也。愚详仲景上文，脉沉而细为湿痹。今《活人》却以脉细为非，岂湿痹与中湿异欤？既曰身黄，又不明言其色如熏黄，与黄如橘子色，岂中湿与阳明瘀热同与？至于治法，既曰不可火攻，不可发汗，而仲景有湿家下之早则哕。又下之早，则额上汗出微喘，小便利者死。下利不止者亦死。此又有不可下者也。）
〔风寒湿杂合为痹为痉〕
《活人》曰：风寒湿杂至合而为痹。身重，汗出恶风，痛如历节状，防己黄芪汤。经曰：病身热足寒，颈项强急，恶寒，时头热面赤，目脉赤，独头摇，卒口噤，背反张者，此太阳中风，重感寒湿为痉也。或云：白术黄芪附子汤。（徐氏曰：错杂之邪合至，当论其先后多少，分治可也。）
〔湿病与伤寒相似〕
黄氏曰：太阳湿家病，与太阳伤寒相似，其不同者，湿脉沉而细也。愚按：《脉经》曰脉大或浮虚皆寒湿，是湿脉亦不专于沉细，岂可恃此以差别伤寒？还当以证参之，庶几无失。湿脉与痉脉亦有相似者，而证则不同，湿则身疼，痉则身不疼也。赵氏曰：头疼发热，背强身痛，似与伤寒相似，其不同者，脉沉而细，头汗面黄，能饮食，所以为异也。夫太阳伤寒，脉必浮盛，今脉沉细，苟非湿证即阳证得阴脉也。盖有面黄头汗，其为湿也明矣。其湿家能饮食者，为病在经，而不干于里也。然大便反快，而小便滞者，亦经络涩滞，不能施化所致也。
〔湿温〕
《活人》曰：其人伤湿，又中于暑，名曰湿温。两胫逆冷，胸满头目痛，妄言多汗，其脉阳浮而弱，阴小而急，茯苓白术汤、白虎加苍术汤。切勿发汗，汗之名重暍，必死。赵氏曰：《活人》云：尝伤于湿，因而中暑，湿热相抟，则发湿温。许学士云：先受暑后受湿，虽所言感受先后不同，而其证治则一也。又论脉曰：阳濡而弱，阴小而急。许学士以关前为阳，关后为阴。纪氏则以浮为阳，沉为阴。虽所言部位不同，而其脉状则一也。要之二说皆通，不可偏废，然于用药，则白虎加苍术，诚为至当。但《活人书》前不可表门，兼言术附汤。此湿温门，却但言白虎而不言术附，何耶？庞氏方云：愚医昧于冷热之脉，见足胫冷，多行四逆辈，如此医杀之耳。湿温脉小紧，有类伤寒脉，但证候有异，数进白虎则胫自温而瘥。朱氏之意，岂以术附与四逆药物相类，恐犯庞氏之戒而此问不载。设若湿气胜，脏腑虚，大便滑，术、附其可废乎？屠氏药法见前。
《本义》云：一身尽痛不能转侧者，谓之湿温。吴氏曰：经曰：湿温之脉，阳濡而弱，阴小而急。《活人书》谓其先伤于湿，后伤于暑，暑湿相抟，其证多汗，妄言，双胫逆冷者，宜术附汤加人参、香薷、扁豆主之。若脉大有力，自汗烦渴者，人参白虎汤加白术主之。轻者或十味香薷饮、清暑益气汤增损主之，但在除湿益元气清暑而已，方见中暑门。
〔死证〕
湿家下之，额上汗出微喘，小便利者，死。若下利不止者，亦死。
（〔成〕湿家发汗则愈。《金匮要略》曰：湿家身烦疼，可与麻黄加术四两，发其汗为宜。若妄下则大逆，额上汗出而微喘者，乃阳气上逆也。小便自利，或下利者，阴气下流也。阴阳相离，故云死矣。《内经》曰：阴阳离决，精气乃绝。）
麻黄加术汤方
麻黄（三两，去节）　桂枝（去皮）　甘草（炙。各二两）　杏仁（七十枚，去皮、尖）　白术（四两）
上五味，以水九升，先煮麻黄，减二升，去上沫，纳诸药，煮取二升半，去滓。温服八合，覆取微似汗。
此外治湿方论，杂病首册已详，不复赘叙。
身反张为痉  ***************************
有汗为柔痉，无汗为刚痉，证治详见杂病五册，不复赘叙。
妇人伤寒  ***************************
妇人伤寒，六经传变治例，皆与男子同法。惟经水适来适断，热入血室，与夫胎前产后，崩漏带下，则治有殊别也。
〔热入血室〕
妇人中风，发热恶寒，经水适来，得之七八日，热除而脉迟身凉，胸胁下满，如结胸状，谵语者，此为热入血室也。当刺期门，随其实而泻之。（东垣云：妄见妄闻，夜梦亡人，皆肝木大盛而为邪也。刺期门与此义同。）
许学士治一妇人，患热入血室证，医者不识，用补血调气药，延养数日，遂成血结胸，或劝用前药。予曰：小柴胡已迟，不可行也。无己则有一焉，刺期门穴斯可矣。予不能针，请善针者治之，如言而愈。或问曰：热入血室，何谓而成结胸也？予曰：邪气传入经络，与正气相抟，上下流行，或遇经水适来适断，邪气乘虚而入血室，血入邪迫，上入肝经。肝受邪，则谵语而见鬼，复入膻中，则血结于胸也。何以言之？妇人平居，水当养于木，血当养于肝，方未受孕，则下行之以为月水；既妊则中蓄之以养胎；及已产则上壅之以为乳，皆此血也。今邪气蓄血，并归肝经，聚于膻中，结于乳下，故手触之则痛，非汤剂可及，故当刺期门也。
妇人伤寒，发热，经水适来，昼日明了，夜则谵语，如见鬼状者，此为热入血室。无犯胃气及上二焦，必自愈。《活人》云：小柴胡汤和之。犯胃气，谓下之。犯上二焦，谓发汗也。
《衍义》云：一妇人，温病已十二日，诊其脉，六七至而涩，寸稍大，尺稍小，发寒热，颊赤口干，不了了，耳聋。问之，病数日，经水乃行，此属少阳热入血室也。若治不对病，则必死。乃按其证，与小柴胡汤服之。二日又与小柴胡汤加桂枝、干姜，一日寒热遂止。又云：我脐下急痛。又与抵当丸，微利，脐下痛痊，身渐凉，脉渐匀，尚不了了，仍复与小柴胡。次日，又云：我但胸中热燥，口鼻干。又少与调胃承气汤，不得利。次日，又云：心下痛。又与大陷胸丸半服，利三行。次日虚烦不宁，时亦有所见，时复狂言。虽知其尚有燥屎，以其极虚，不敢攻之，遂与竹叶汤去其烦热。其夜大便自通，至晓两次，中有燥屎数枚，而狂言虚烦尽解。但咳嗽唾，此肺虚也。恐乘虚而成肺痿，遂与小柴胡去人参、大枣、生姜，加干姜五味子汤。一日咳减，二日而病悉愈。以上皆用张仲景方。
妇人中风，七八日，续得寒热，发作有时，经水适断者，此为热入血室。其血必结，故如疟状，发作有时，小柴胡汤主之。
附：
〔云〕妇人伤寒中风，治法与男子无异，惟热入血室，妊娠伤寒，则不同也，宜以四物安养胎血，佐以汗下之药治之。
妇人伤寒中风，自汗，头痛项背强，发热恶寒，脉浮而缓，恐热入血室，故倍加芍药。
桂枝加芍药汤
桂枝（一两半）　赤芍药（三两半）　生姜（切，一两半）　甘草（炙，一两）　大枣（六枚，擘）
上锉细。每服五钱，水煎服。
妇人伤寒，脉浮而紧，头痛，身热恶寒，无汗。发汗后，恐热入血室，宜麻黄加生地黄汤。
麻黄（二两半）　桂枝（一两半）　甘草（半两，炙）　生地黄（二两）　杏仁（二十五枚，去皮、尖）
上㕮咀。每服五钱，水煎服。
〔《活》〕妇人伤寒，经脉方来初断，寒热如疟，狂言见鬼，宜用干姜柴胡汤。
柴胡（四两）　瓜蒌根　桂枝（各一两半）　牡蛎（煅）　干姜　甘草（炙。各一两）
上㕮咀，每服五钱，水一盏半，煎至七分，去渣，温服。初服微烦，再服汗出而愈。
〔罗〕小柴胡加地黄汤
治妇人、室女伤寒，发热，经水适来适断，昼日明了，夜则谵语，如见鬼神。亦治产后，恶露方来，忽间断欲死。
柴胡（一两二钱半）　人参　黄芩　甘草（炙）　半夏（汤洗七次）　生地黄（各七钱）
上为粗末。每服五钱，生姜三片，枣二枚，水煎服。
〔云〕妇人伤寒，身热，脉长而弦，属阳明少阳，往来寒热，夜躁昼宁，如见鬼状，经水适断，热入血室。不实满者，小柴胡加牡丹皮汤主之。大实满者，桃仁承气汤下之。
小柴胡加牡丹皮汤方
柴胡　人参　牡丹皮（各二两）　甘草（炙）　生姜（各七钱半）　半夏（汤洗，六钱）　大枣（三枚，擘）　黄芩（七钱半）
上锉细。每服一两，水煎服。
妇人伤寒，头痛，脉浮，医反下之，邪气乘虚而传于里，经水闭不行，心下结硬，口燥舌干，寒热往来，狂言如见鬼状，脉沉而数者，当下之，宜小柴胡加芒硝大黄汤主之。
柴胡（二两）　半夏（制，一两半）　黄芩　生姜（各七钱半）　大黄　芒硝（各七钱）　甘草（炙，五钱半）　大枣（三枚，擘）
上锉。每服一两，水煎，去滓，下芒硝，再沸，温服。若脉不沉数，则不可下。
〔许〕辛亥中，寓居毗陵，学官王仲礼，其妹病伤寒，发寒热，遇夜则如鬼物所凭，六七日，忽昏塞，涎响如引锯，牙关紧急，瞑目不知人，疾势极危，召予视之。予曰：得病之初，曾值月经来否？其家曰：月经方来，病作而经遂止，一二日发寒热，昼虽静，夜则有鬼祟从，昨日涎生，不省人事。予曰：此热入血室之证也。仲景云：妇人中风，发热恶寒，经水适来，昼则明了，夜则谵语，如见鬼状，发作有时，此名热入血室。医者不晓，以刚剂与之，遂致胸膈不利。涎潮上脘，喘急息高，昏冒不知人事，当先化其痰，后除其热。予急以一呷散投之。两时顷，涎下，得睡，省人事。次授以小柴胡加地黄汤，三服而热除，不汗而自解矣。
〔云〕妇人伤寒，表虚自汗，身凉，四肢拘急，脉沉而迟，太阳标病，少阳本病，经水适断，桂枝加附子红花汤。
桂枝（二两半）　芍药　生姜（各一两半）　甘草（炙，一两）　附子（炮）　红花（各五钱）
上锉细。每服一两，水三盏，煎服。
妇人伤寒，太阳标病，汗解表除，邪热内攻，热入血室，经水过多，无满实者，甘草芍药汤。
甘草　芍药　生地黄　川芎（各一两）
上㕮咀。每服一两，水三盏，煎至一盏半，去滓，入发灰五钱，调匀温服。不止者，刺隐白。
〔妊娠伤寒〕
〔吴〕凡妊娠伤寒，六经治例皆同，但要安胎为主。凡药中有犯胎者，则不可用也。如藿香正气散、十味芎苏散、参苏饮、小柴胡汤之类，有半夏，能犯胎，如用须去之。若痰多呕逆，必用之，以半夏曲则可。如无，沸汤泡七次，去皮、脐，生姜自然汁拌，晒干乃可用也。凡川乌、附子、天雄、侧子、肉桂、干姜、大黄、芒硝、芫花、甘遂、大戟、蜀漆、水蛭、虻虫、桃仁、牡丹皮、干漆、代赭石、瞿麦、牛膝等类之物，皆动胎之药，凡用必须斟酌仔细而详之也。其余详见各条治例，不录。凡护胎之法，伤寒热病，热甚者，宜用井底泥涂脐二寸，干即又涂之。一方以白药子为末，水调涂之。一方以伏龙肝末，水调涂之，可护胎也。大抵妊娠伤寒，合用汤剂，必加黄芩、白术二味，能安胎也。或以此二味煎汤与之，或为细末，白汤调下二三钱亦佳。如妊妇，素禀弱者，药中四物汤佐之，不可缺也。且如用小柴胡汤去半夏加白术，合四物汤用之，可以保胎除热也，其效如神，余皆仿此，用之则妙矣。
〔洁〕黄芪解肌汤
治妇人妊娠，伤风，自汗。
人参　黄芪　当归　川芎　甘草（炙。各五钱）　芍药（六钱）
加苍术、生地黄亦可。
上为粗末。每服五钱，水煎，温服，无时。
〔海〕若妊娠伤寒，中风表虚自汗，头痛项强，身热恶寒，脉浮而弱，太阳经病，宜表虚六合汤。
四物汤（四两）　桂枝　地骨皮（各七钱）
若妊娠伤寒，头痛，身热无汗，脉紧，太阳经病，宜表实六合汤。
四物汤（四两）　麻黄　细辛（各半两）
若妊娠伤寒，中风湿之气，肢节烦疼，脉浮而热，头痛者，太阳标病也，宜风湿六合汤。
四物汤（四两）　防风　苍术（制。各七钱）
若妊娠伤寒，下后过经不愈，温毒发斑如锦纹，宜升麻六合汤。
四物汤（四两）　升麻　连翘（各七钱）
若妊娠伤寒，胸胁满痛而脉弦，少阳证，宜柴胡六合汤。
四物汤（四两）　柴胡　黄芩（各七钱）
若妊娠伤寒，大便硬，小便赤，气满而脉沉数，阳明太阳本病也，急下之，宜大黄六合汤。
四物汤（四两）　大黄（五钱）　桃仁（去皮、尖，麸炒，十枚）
若妊娠伤寒，汗下后，咳嗽不止者，宜人参六合汤。
四物汤（四两）　人参　五味子（各五钱）
若妊娠伤寒后，虚痞胀满者，阳明本虚，宜厚朴六合汤。
四物汤（四两）　厚朴　枳实（麸炒。各五钱）
若妊娠伤寒，汗、下后，不得眠者，宜栀子六合汤。
四物汤（四两）　栀子　黄芩（各五钱）
若妊娠伤寒，大渴，蒸蒸而烦，脉长而大者，宜石膏六合汤。
四物汤（四两）　石膏　知母（各五钱）
若妊娠伤寒，小便不利，太阳本病，宜茯苓六合汤。
四物汤（四两）　茯苓　泽泻（各五钱）
若妊娠伤寒，太阳本病，小便赤如血者，宜琥珀六合汤。
四物汤（四两）　琥珀　茯苓（各五钱）
若妊娠伤寒，汗、下后，血漏不止，胎气损动者，宜胶艾六合汤。
四物汤（四两）　阿胶　艾（各五钱。一方加甘草同上，一方加甘草、干姜、黄芪）
若妊娠伤寒，四肢拘急，身凉微汗，腹中痛，脉沉而迟，少阴病也，宜附子六合汤。
四物汤（四两）　附子（炮。去皮、脐）　桂（各五钱）
若妊娠伤寒蓄血证，不宜堕胎药下之，宜四物大黄汤下之。
四物汤（四两）　生地黄　大黄（酒浸。各五钱）
妇人妊娠或蓄血，抵当桃仁勿妄施。要教子母俱无损，大黄四物对分之。
〔丹〕施孺人伤风未解，两足下胫冷，嗽多不吐痰，头眩，盖其性急，又当临月。
黄芩（半钱）　陈皮　白术（各一钱）　苏梗（三分）　木通　枳壳（炒。各五分）　麻黄（三分）　甘草（炙。二分）　桔梗　苍术（各半钱）
上水煎，服无时。
〔云〕妇人有孕，伤寒，脉浮，头重，腹中切痛，宜桂枝芍药当归汤。
桂枝　芍药　当归（各一两）
上锉细。每服一两，水煎。
妇人妊娠伤寒，自利，腹中痛，食饮不下，脉沉者，太阴病也，宜芍药汤。
芍药　白术　甘草　茯苓（各一两）
上如前修服。
〔《活》〕治妊娠伤寒，安胎，宜阿胶散。
人参　白茯苓　阿胶（炒）　桑寄生　白术（各等分）
上捣罗为细末，糯米饮调下二钱，日二服。
治妊娠伤寒，安胎，宜白术散。
白术　黄芩（新瓦上炒香。各等分）
上为末。每服三钱，水一盅，生姜三片，大枣一枚，擘破，同煎至七分，去滓，温服。但觉头疼，发热，便可服，二三服即瘥。惟四肢厥冷，阴证见者，未可服。
治妊娠伤寒，憎寒发热，当发其汗，宜葱白汤。
葱白（十茎）　生姜（二两，切）
上锉。水二盏，煎至一盏，连服，取汗。
〔海〕葱白一物汤
用葱白二把，以水一升，熟煮取汁，令食尽，亦生安胎。若胎损，须臾即出。
紫苏散
胎气不和，凑上心腹，胀满疼痛，谓之子悬。能安活胎，亦下损胎。又治伤寒，头疼发热，遍身疼痛。
紫苏叶　当归（各一两）　人参　甘草（炙。各半两）　大腹皮　川芎　白芍药　陈皮（去白。各一两）
每服八钱，水一盅半，生姜五片，葱白三茎，连须，煎至一盅，去滓，食前热服。若心腹甚痛者，加木香、玄胡索研，同煎服。
芎苏散
治妊妇伤寒，头痛，憎寒壮热，身痛项强。
紫苏叶　川芎　白芍药　白术　陈皮　干葛　甘草　麦门冬（各等分）
锉散。每服四钱，姜四片，葱白三茎，煎，热服。
〔治妇人伤寒妊娠服药例〕
若发热恶寒，不离桂枝、芍药。若往来寒热，不离柴胡、前胡。若大渴者，不离知母、石膏、五味子、麦门冬。若大便泄者，不离桂、附、干姜、白术。若大便燥结者，不离大黄、黄芩。若月经适来适断者，不离小柴胡。若胎不安者，不离人参、阿胶、白术、黄芩。若发汗者，不离煎豉、生姜、麻黄、旋覆。若头痛者，不离石膏、山栀、前胡。若伤暑头痛者，不离柴胡、甘草、石膏。若满闷者，不离枳实、陈皮。若胎气不安者，不离黄芩、麦门冬、人参。若斑发黑者，不离黄芩、栀子、升麻。
〔大〕治妊娠时气，身大热，令子不落，护胎方。
伏龙肝
研为极细末，调涂脐下三寸，干即易，瘥即止。
又方
井水泥涂，干即易之。（二方出《本事》，有效。）
又方
浮萍　蓝根　朴硝　蛤粉　大黄（微炒）
上为末，水调敷脐上，安胎解热，极妙。
又方
白药子为末，水调敷腹上。
治妊娠霍乱二方（附少阴吐利门。）
治妊娠发斑，变为黑色，宜栀子大青汤。
黄芩　升麻　栀子仁（各二两）　大青　杏仁（各半两）
上㕮咀，每服五钱，水一盏半，细切葱白三寸，煎至一盏，去滓，温服。
〔产后伤寒〕
〔吴〕新产后患伤寒，不可轻易发汗，盖有产时伤力发热，去血过多发热，恶露不去发热，三日蒸乳发热。或有早起动劳，饮食停滞，一皆发热，状类伤寒，要在仔细详辨，切不可辄便发汗。大抵产后大血空虚，若汗之，则变筋愓肉瞤，或郁冒昏迷而不省，或风搐搦而不定，或大便秘涩而难去，其害非轻，切宜精审。凡有发热，且与四物汤，以川芎、当归为君，最多，白芍药须炒过，酒蒸熟地黄佐之。如发热加软苗柴胡、人参、干姜主之，最效。盖干姜之辛热，能引血药入血分，气药入气分也。且能去恶养新，有阳生阴长之道，以热治热，深合《内经》之旨。予尝用之，取效如神，故录以劝之。如有恶露未尽者，益母丸、黑神散必兼用之。若胃虚食少者，必加白术、茯苓。有痰呕逆者，必加陈皮、半夏。其余六经各条治例皆同，但药中必加四物汤为主，乃养血务本之要也。
产后中风，数十日不解，头微痛恶寒，时时有热，心下闷，干呕，汗出虽多，阳旦证耳，可与阳旦汤。（即桂枝汤，方见太阳病。）产后中风，发热面赤，喘而头痛，竹叶汤主之。
竹叶（一把）　葛根（三两）　防风　桔梗　桂枝　人参　甘草（炙。各一两）
上㕮咀，每服五钱，枣一枚，姜五片，水一盏半，煎一盏，去滓服。温覆使汗出。若头项强，用大附子半钱，煎药，扬去沫。呕者，加半夏一钱。
〔丹〕产后发热恶寒，皆属血气虚，左手脉不足，补血。右手脉不足，补气。凡恶寒发热，又腹痛，当去恶血。恶寒发热，乳汁不通及膨者，无子当消，用麦芽二两，炒，研细，清汤作四服调下。有子当下，用木通、通草、猪蹄汁调煎服。
产后才见身热，不可发表，并一切苦寒药，必用干姜治之，大发其热，轻则用茯苓，淡渗其热。
〔大〕凡产后发热，头痛身疼，不可便作感冒治之，此等多是血虚，或败血作梗，宜以平和之剂与服，必效。如玉露散，或四物加北柴胡等分煎服。若便以小柴胡汤，及竹叶石膏汤之类，竟不救者多矣。
玉露散
治产后乳脉不行，身体壮热疼痛，头目昏痛，大便涩滞，悉治之。凉膈、压热、下乳。
人参　茯苓　甘草（各半两）　苦梗（炒）　川芎　白芷（各一两）　当归（二钱半）　芍药（七钱半）
上㕮咀，每服五钱，水一盏，煎至七分，温服。如烦热甚，大便秘者，加大黄二钱半。
小儿伤寒  ***************************
〔洁〕伤寒表里攻发：有表证，恶风恶寒者，当发表。（海藏云：恶风者，白术散。恶寒者，神术汤。）如气盛能食，不大便，无表证者，可攻里。春主温，属木，身温当发汗。（海藏云：神术汤。）夏主长，属火，身热而烦躁，合大发散。（海藏云：神术加黄芪汤。）长夏主化，属土，及居四季，同当调其饮食。（海藏云：四君子汤。）秋主收，属金，身凉，内温，合微下。（海藏云：通膈丸、金花丸。）冬主藏，属水，身热而恶寒，是热在外而寒在内，身寒而恶热，是热在内而寒在外。（海藏云：热在内者，调胃承气汤，寒在内者，调中汤丸。）
〔洁〕凡伤寒宜依四时阴阳、升降、逆顺、刚柔而施治法，气升浮，则顺发之，收藏则下之。有汗，发热恶风，脉浮缓者，风伤卫，桂枝汤。无汗，发热恶寒，不当风而自憎寒，脉浮紧者，寒伤营，麻黄汤。有汗，发热恶风，脉浮紧；无汗，发热恶寒，脉浮缓。谓之营卫俱伤，青龙、桂枝麻黄各半汤。无汗发热，不恶风寒，脉沉洪者，可下之。更详认其厥与不厥，量寒热浅深而治之。有汗，四肢厥，脉沉微者，名阴厥，四逆汤。无汗，四肢厥，脉沉微者，名阳厥，大承气汤加腻粉。如四肢不厥，身热，内外皆阳，不动三焦，宜凉药三五服下之。黄芩甘草汤、黄芩白术汤、黄芩苍术汤、黄芩栀子汤、连翘饮子、小柴胡汤、八正散、凉膈散、白虎汤、五黄散，此上中下三焦药，宜选用之。中暑，脉虚，背恶寒，自汗而渴者，白虎汤。身凉，脉紧，热在内者，急下之，口燥咽干，不大便是也。无汗，身大热者，可发汗，升麻汤、大青膏、天麻膏。有汗，身大热者，桂枝汤、惺惺散、解肌汤、小柴胡汤、白术防风汤，可选用之。发汗者，量四时暄暑燥湿风寒，各宜春凉、夏寒、秋温、冬热而发之。
〔钱〕伤风贪睡，口中气热，呵欠烦闷，当发散，与大青膏，表证也。（洁古《补遗》云：小儿外感于风寒，拘急，呵欠，烦闷，皮毛涩，口中气热者，当发散。秋冬用温热药，春夏用凉寒药。）
大青膏方
天麻　青黛（研。各一钱）　白附子（生，一钱半）　蝎尾（去毒，生，半钱）　朱砂（研）　天竹黄（研）　麝香（各一字匕）　乌梢蛇肉（酒浸，焙干，取末，半两）
上同研细，生蜜和成膏。每服半皂子，或一皂子大。月中儿粳米大，同牛黄膏、薄荷水化一处服之。五岁以上，同甘露散服。
雄黄膏
治伤风温，壮热引饮。
雄黄（小枣大，研，萝卜根水并醋一大盏煮尽）　甘草末　川甜硝（各三钱）　寒水石（研细，五钱匕）　脑子（一字匕）　朱砂（五分）
上研匀，炼蜜成膏，薄荷汤化下半皂子大。
上前大青膏发散，贪睡，口气热，呵欠烦闷表证者，盖为三岁以下小儿未能言者设也。
〔《活》〕寻常风壅发热，鼻涕，痰嗽，烦渴，惺惺散主之。
惺惺散
治小儿风热及伤寒时气，或疮疹发热。
桔梗　细辛　人参　白术　甘草　瓜蒌根　白茯苓　川芎（各等分）
上为末，每服二钱，姜二片，薄荷二叶，煎服。三岁以下，作四五服，凡小儿不问伤风、伤寒、风热，与此即愈。
〔海〕伤寒时气，风热痰壅，咳嗽，及气不和者，四君子加细辛、瓜蒌、桔梗各一分，生姜、薄荷煎，或加防风、川芎各一分。内有寒，及遇天寒欲发散者，则去瓜蒌，加桔梗。多虚汗，夜啼者，加麦门冬。伤风身热，头痛气促者，四君子加川芎、防风等分，细辛、羌活减半同煎。
〔《活》〕咽喉不利，痰实咳嗽，鼠粘子汤。
〔云〕人参羌活散
治小儿寒邪，及瘟气时疫，疮疹，头痛体疼，壮热，多眠不语，潮热烦渴，痰实咳嗽。
羌活　独活　柴胡　人参　芎　枳壳（炒）　甘草（炙）　白茯苓（去皮。各二两）　前胡　桔梗　天麻（酒浸，炒）　地骨皮（各半两）
上为散。每服二钱，水一盏，入薄荷少许同煎，去渣温服，不拘时候。
七宝散
治时气，头昏体热，小儿同乳母服，大人亦可。
紫苏叶　香附（炒。各三两）　陈皮　甘草（炙）　桔梗　白芷　川芎（各一两）
上㕮咀，姜、枣煎服。
〔海〕麻黄黄芩汤
治小儿伤寒，无汗头痛，身热恶寒。
麻黄　赤芍药　黄芩（各半两）　甘草（炙）　桂枝（各二钱半）
上为粗末，水煎服。
升麻黄芩汤
治伤风有汗，头疼，发热恶风。
升麻　葛根　黄芩　芍药（各五钱半）　甘草（一钱半）
上㕮咀，每服二钱，水煎，温服。
上惺惺散等药，发散头痛发热，恶风寒表证者。盖为三岁以上小儿能言者设也。能言，故头疼恶风寒，可问而知也。前五方通治有汗无汗，恶风恶寒。第五方治无汗恶寒，第六方治有汗恶风。
〔钱〕与大青膏不解散，有下证当下，大黄丸主之。大热饮水不止，而善食者，可微下，余不可下也。（此里证也。洁古《补遗》云：大热饮水，能食不大便，用大黄丸作散子与服之。如清便自调，慎不可妄下。恐外热逐于内，而变结胸危证多矣。）
大黄丸
治风热里实，口中气热，大小便秘赤，饮水不止，有下证者宜服之。
川芎（半两）　黑牵牛（半两，半生，半熟，炒）　大黄（酒蒸，一两）　甘草（炙，二钱半）
上为细末，稀糊和丸，麻子大。二岁每服十丸，温蜜水下，乳后服。以溏利为度，未利加丸数。
〔《活》〕头额痛，身体发热，大便黄赤，腹中有热，四顺散、连翘饮、三黄丸主之。（三方并见《幼科准绳·痘疹门》。）身体潮热，头目昏痛，心神烦躁，小便赤，大便秘，此热剧也。洗心散、调胃承气汤主之。（洗心散见痘门。）
头额身体温热，大便白而酸臭者，胃中有食积，双圣丸主之。（方见《幼科·食癖门》。）
〔洁〕如身表无大热，而小便不利，是有湿热结膀胱，仍用胜湿药，白术、白茯苓之类，利小便则其热自退。
〔云〕小儿伤寒，烦热，小便赤涩，大便褐色，面赤热者，导赤散。
〔钱〕伤风兼脏，兼心则惊悸，兼肺则闷乱，喘息哽气，长出气嗽，兼肾则畏明。各随补母，脏虚见故也。
伤风手足冷，脾脏怯也。当先和脾，后发散。和脾，益黄散。发散，大青膏主之。（此治阴厥有汗，脉沉微者。若阳厥无汗，脉沉滑者，不宜此法，宜大承气汤而加腻粉。）
伤风自利，脾脏虚怯也。当补脾，后发散。补脾，益黄散。发散，大青膏主之。未瘥，调中丸主之。有下证，大黄丸下之，后服温惊丸。
伤风腹胀，脾脏虚也，当补肺，必不喘，后发散，仍补脾也。去胀，塌气丸主之。发散，大青膏主之。
伤风吐泻（治见《幼科准绳·吐泻门》，泻用益黄散、白术散，发散用大青膏。）
〔汤〕治夹惊伤寒，热极生风，薄荷散。
薄荷叶（半两）　羌活　全蝎　麻黄（去根、节）　甘草（各一钱二分半）　天竹黄　僵蚕　白附子（炮。各二钱半）
为细末。每服一钱，水半盏，煎至三分，加竹沥少许妙。
〔云〕小儿表伤寒，则皮肤闭而为热，盛即生风，欲为惊搐，血气未实，不能胜邪，故发搐也。大小便依度，口中气热，当发之，宜大青膏。
肺盛复有风冷，则胸满短气，气急喘嗽上气，当先散肺，后发散风冷。散肺，泻白散。散风，大青膏主之。若只伤寒，则不胸满。
肾虚则畏明，宜补肾地黄丸。（有表者，间用地黄膏发散之。）
伤风下后虚热，以药下之太过，胃中虚热，饮水，无力，当生胃中津液，多服白术散。小儿结热于内，口干而渴，身黄体重者，宜白术散。
〔汤〕伤寒发渴，宜白虎汤。
〔洁〕大热饮水，能食不大便，用大黄丸，作散服之。
上三方，白术散治虚渴，为下后而食少胃虚者设也。白虎汤、大黄丸治实渴，为未经下而能食，不大便者设也。
〔洁〕伤寒咳嗽吐清水，哽气，长出气，是肺之不足也，合用阿胶散。面白如枯骨者，死不治。身热，咳喘吐痰者，当用褊银丸。（方见幼科咳嗽门。）
上二方治咳嗽，阿胶散治虚嗽，为哽气，长出气者设也。褊银丸治实嗽，为痰盛喘满者设也。若有表证，恶风寒而嗽者，当用惺惺散、加减四君子汤、鼠粘子汤之类是也。
〔阴厥阳厥〕（见）
〔洁〕身大热，吐逆不止者，茯苓半夏汤。（即小半夏加茯苓汤，方见呕门。）
〔汤〕伤寒呕者，枳壳半夏汤。
枳壳　半夏（各半两）
上水一碗，姜十片，煎至半碗，十岁以下作五服。
藿香正气散
治伤寒，发呕。
藿香叶　厚朴（制）　半夏（制）　甘草（炙）　陈皮　苍术（米泔浸。各等分）
上㕮咀，每服二钱，水半盏，姜三片，枣一枚，煎至二分，去渣，温服。
〔洁〕大吐者，当下之，白饼子、珍珠丸、消积丸。（三方俱见幼科食癖门。）潮热有时，胸满短气，呕吐者，桃枝丸。（方见幼科积热门。）
上七方治伤寒呕吐，前二方治痰饮而吐，中一方治有表而吐，后四方治有里而吐，其桃枝丸治里热而吐，余二方治表寒而吐也。
〔汤〕伤寒自汗，当补虚和阴阳，小建中汤减桂加黄芪人参地黄汤。
黄芪（一两）　白芍药（三两）　甘草　人参　熟地黄（各半两）
上㕮咀。每二钱，水半盏，煎至三分，去渣服。
小儿伤寒形证：头痛，体痛，鼻塞或流涕，喉内喘息，两手脉洪数，颊赤眼涩，身上寒毛起，口鼻出水，眼赤黄，口干涩，咳嗽，山根青色，喷嚏。
〔《活》〕头目疼痛而畏人，恶寒者，此伤寒证也。
〔云〕设令小儿卒暴身壮热，恶寒，四肢冷，或耳尻冷，鼻气热，为斑疹也。与伤寒表证相似，此胎气始发，自内之外。若与伤寒表证同治者，误也，当作斑疹治之。
〔吴〕小儿伤寒六经治例皆同，但有胎热、惊热、血热、客热、寒热、潮热、痰热、食热、变蒸发热、痘疹发热、伤风发热，一皆发作，状似伤寒，要在明辨之尔。况肌体嫩弱，血气未定，脉法不同，药剂轻小之别，故略其节要，另开录于下，以便览焉。
凡小儿察面色为先，要宜详察色要略也。
凡小儿，视虎口脉纹者，以男左、女右手食指第一节为初关，二节为中关，三节为末关，即寅卯辰三位也。凡脉纹见初关者轻，中关者重，末关者病危也。以紫脉为惊热。红脉为伤寒，为热。白主疳热少血。青主惊，主风，主寒，主腹中痛，主搐搦。黄主伤乳食，脾虚。黑主冷气，主中恶，主病沉困也。凡紫、赤、青、黑脉纹，直透末关者死。
凡小儿四五岁，以一指按其三部脉，六七岁以二指按切三部脉，十岁以上，当密排三指而切之。宜详《脉诀要略》也。《脉经》曰：四五岁以上者，呼吸七八至，细数者吉，九至为热，十至为困，五至为寒，四至困也。十岁左右者，五六至为平也。
凡胎热、惊热、客热、血热、痰热、寒热、潮热等治法，并见《幼科准绳》，宜详玩之，兹不具录。
凡食热伤乳者，则吐哯奶瓣不消，口中醋气。伤食则心下满硬，嗳气作酸，恶食，右手气口脉盛，手心热，手背不热，发热则肚背先热，以此别之。
凡治伤食发热，必以六君子汤为主，或加神曲、麦芽、棠求子、砂仁、香附子之类。如内实者，加枳实、青皮。热不解者，加软苗柴胡、炒黄连，或黄芩之类以解。如无热，宜服香砂保和丸。
凡变蒸发热者，以长气血也。夫变者，气上，蒸者，体热也。轻者，发热虚惊，耳冷微汗，唇中有白泡如珠子是也，三日而愈。重者，寒热脉乱，腹疼，啼叫不食，凡乳食辄吐哯，五日愈也。
凡伤风发热，则贪睡，脾涩呵欠顿闷，鼻塞喷嚏，或鼻流清涕，口中气热，或咳嗽声重，或自汗怕风也，宜人参羌活散加减主之。其余治例，宜伤风表证例也，要在详辨而治之尔。
凡伤寒则怕寒，拘急，发热翕翕然在表，昼夜不止，直待汗出方解。钱氏曰：男子则面黄体重，女子则面赤喘急，憎寒，口中气热，呵欠顿闷，项急也。大抵伤寒则手背热，手心不热，左手人迎脉紧盛也。其余六经为病，详见六经发热例同，但药剂宜轻小也。亦有失惊、失食伤寒，要在审辨而已。
凡痘疹发热，钱氏曰：腮赤多躁，喷嚏眼涩，呵欠顿闷，时发惊悸，身重发热，耳尖、鼻尖、手足梢冷也。或乍凉乍热，睡中惊惕，起卧不安者，乃其候也。切不可认作伤寒，辄用发汗，或重被盖覆取汗，则大误矣，须仔细辨之。
凡壮热，痘疹欲出未出者，宜用升麻葛根汤主之。胃弱食少者，必加人参、白术、白茯苓主之。若欲透斑，更加紫草茸为妙。丹溪言：但见红点，便忌葛根，虑恐发得表虚，疮出烂漫也。钱氏治斑疮未透者，以四君子汤加糯米煎，先助胃气也。一方更加升麻、紫草茸，以透斑出。凡痘疮三日至足，谓之出齐。若小大不等，根窠红活者，不必服药，至五日当灌浆，若浆来肥满光泽者，不必服药。若五六日浆不来，便当救之，以人参、黄芪、当归三味为君。佐以白术、陈皮、白芷、川芎、白芍药、防风、炙甘草之类，必须加肉桂三分或五分，能引药入血分，化脓为妙。若气逆满闷，出不快者，少加木香二三分主之。如恶心呕逆，不食者，须加丁香三粒，以透胃气，升发痘毒外出，然此皆秘传之法，用之累验者也。若有痒塌，寒战切牙，手足冷，或呕，或喘，或大便下利者，此表里之气俱虚也，宜加肉豆蔻、诃子各五分，熟附子二分或五分主之，或十宣内托散加此三味亦佳。凡欲靥未靥，头温足冷，或泻渴，或气促，四肢冷，闷乱不宁，卧则哽气，寒战切牙，无热证者，宜陈氏十二味异功散主之。凡青干紫陷有热者，不可用此，宜八珍汤加黄芪、升麻、紫草茸、生地黄之类主之。其余详见《幼科准绳》痘疹门，宜详玩而用焉。一方治痘疮未透，浆不至者，以乌骨白雄鸡冠上取血，和白酒浆，温与之最效。凡有痒塌抓损，宜房中常烧乳香尤妙。宜多用芪、归等汤。大抵痘疮变黑，或青干，或紫陷，浆不来，昏沉汗出不止，烦躁热渴，腹胀，啼哭声嗄，大小便不通者，皆难救也。凡疮外黑里赤者重，外白里黑者极重，疮端里黑点如针孔者难治。惟里外肥红者最吉。若一发并出，及一发如针头密者，皆难治也。要在详辨而已。
温病  ***************************
〔田〕春日温病，未满三日，先用惺惺散。二服后，四五日不解，烦渴呕，用白术散。如自汗，口燥，用制白虎汤，至六七日大便燥结，用四顺饮子下，心腹大实大满，牛黄通膈丸下。初觉之时，疑是疮疹，只用葛根升麻汤解肌。

卷八  ——————————————————————————————————————————————————————————————————————————————————————————

脉法  ***************************
问曰：脉有阴阳者，何谓也？答曰：凡脉大浮数动滑，此名阳也。脉沉涩弱弦微，此名阴也。凡阴病见阳脉者生，阳病见阴脉者死。
〔成〕阳道常饶，大浮数动滑五者，比之平脉也有余，故谓之阳。阴道常亏，沉涩弱弦微五者，比之平脉也不及，故谓之阴。阳伤寒之为病，邪在表则见阳脉，邪在里则见阴脉。阴病见阳脉而主生者，则邪气自里之表，欲汗而解也。如厥阴中风，脉微浮为欲愈，不浮为未愈者是也。阳病见阴脉而主死者，则邪气自表入里，正虚邪胜，如谵言妄语，脉沉细者死是也。大纲当以静躁处言，下后静者生，躁者死。不可拘以阴病见阳脉，邪气外散也。阳病见阴脉，邪气乘虚而入也。
〔丹〕谨按：经言大浮数动长滑为阳，沉涩弱弦短微为阴，论之略去长短二脉，其意何在？若以伤寒为病，无长短脉耶？仲景之书言长短者，盖不少也。《脉经》二十四种形状，亦无长短二脉，又何耶？见字恐当作得字说，犹言表病得里脉，里病得表脉。若作自表入里说，莫有碍否？夫太阳病不解，以渐次传入阳明、少阳。又三阳经之病不解，以渐次传入于腑，悉是可愈之病。又有不传经，不加异气者，七日后，自太阳以渐次传入阳明、少阳与三阳经，亦皆为不治自愈之证。非自表入里者乎？初未尝死，此吾之所以不能无疑也。考之论中，阳病得阴脉，有本病自得者，有因医而得者。仲景著治法甚详。如太阳病，得之八九日，如疟状，发热恶寒，热多寒少，不呕，清便欲自可，一日二三度发。脉微缓者，为欲愈也。夫脉微而恶热者，此阴阳俱虚，不可更发汗、更下、更吐也。夫太阳病，如疟状，发热恶寒，非阳病乎？曰脉微，非阴脉乎？又伤寒五六日，头汗出，微恶寒，手足冷，心下满，口不欲食，大便硬，脉细者，此为阳微结，必有表复有里也。汗出为阳微，假令纯阴结，不得复有外证，悉入在里，此名半在里半在表也。脉虽沉紧，不得为少阴病。所以然者，阴不得有汗。今头汗出，故知非少阴也，可与小柴胡汤。夫仲景行小柴胡汤，非阳病乎？曰脉微，曰脉沉，非阴脉乎？此皆阳病之得阴脉者，悉是兼述证之阴阳，如此者不一，未暇枚举。诚思论意，固是因病察脉，求其所谓阴阳而为生死之辨，为之传经者，必须推广先贤之意，以开后学。倘非推明证之阴阳，惟以脉与病参之，则后学何所适从？此吾之所以重有疑也。
〔张〕或谓经言大浮数动滑，此名阳也。沉涩弱弦微，此名阴也。夫高阳生又以弦脉编入七表而为阳者，何也？弦者，不足之脉也。乃发汗后，病在表里之候也。故云弦则为减，所以为阴也。夫高阳生以弦为阳者，因仲景云：脉浮而紧者，名曰弦也。弦者，状如弓弦，按之不移也。只因一个浮字，故编入表脉也。殊不知脉浮而弦病尤在表当未汗之时，则为紧也。已经发汗之后，则为弦也。此一定之论大概与紧相类然其时，则不同，但脉候元微不若以未汗已汗为法，则无差失之患矣。
〔许〕仲景之意，以弦脉为阴者，兼合乎众脉而言之也。且浮大者，阳也。兼之以涩弱弦微之类，安得不为阴也。若夫沉微而弦、沉涩而弦、沉细而弦，皆为阴证之脉也。盖少阳之脉弦者，仲景之意，以一脉而言之也。然少阳之气通于春，春脉弦者，以应春阳时令之脉也，岂得不为阳乎？如浮大而弦洪长而弦浮滑而弦浮数而弦者，皆为阳也。仲景以弦脉分阴阳二用之理其义微矣。王叔和以弦脉为阳，而不言弦为阴者，是以独指一脉而为杂病也。故仲景之脉不可与杂病同日而语也。
问曰：脉有阳结、阴结者，何以别之？答曰：其脉浮而数，能食，不大便者，此为实，名曰阳结也。期十七日当剧。其脉沉而迟，不能食，身体重，大便反硬，名曰阴结也。期十四日当剧。
〔成〕结者，气偏结固，阴阳之气，不得而杂之。阴中有阳，阳中有阴，阴阳相杂以为和，不相杂以为结。浮数，阳脉也。能食而不大便，胃实也。为阳气结固，阴不得而杂之，是名阳结。沉迟，阴脉也。不能食，身体重，阴病也。阴病见阴脉，则当下利，今大便硬者，为阴气结固，阳不得而杂之，是名阴结。伤寒之病，一日太阳，二日阳明，三日少阳，四日太阴，五日少阴，六日厥阴。至六日为传经尽，七日当愈。七日不愈者，谓之再经。言再经者，再自太阳而传，至十二日再至厥阴，为传经尽，十三日当愈。十三日不愈者，谓之过经，言再过太阳之经，亦以次而传之也。阳结为火，至十七日传少阴水，水能制火，火邪解散则愈。阴结属水，至十四日传阳明土，土能制水，水邪解散则愈。彼邪气结甚，水又不能制火，土又不能制水，故当剧。《内经》曰：一候后则病，二候后则病甚，三候后则病危也。一候五日，受邪之初，明恶寒发热，自有偏胜，故下文云云。
问曰：病有洒淅恶寒，而复发热者何？答曰：阴脉不足，阳往从之。阳脉不足，阴往乘之。曰：何谓阳不足？答曰：假令寸口脉微，名曰阳不足，阴气上入阳中，则洒淅恶寒也。曰：何谓阴不足？答曰：假令尺脉弱，名曰阴不足，阳气下陷入阴中，则发热也。
〔成〕一阴一阳之谓道，偏阴偏阳谓之疾。阴偏不足，则阳得而从之。阳偏不足，则阴得而乘之。阳不足，则阴气上入阳中，为恶寒者，阴盛则寒矣。阴不足，阳气下陷入阴中，为发热者，阳盛则热矣。阳脉不足，则恶寒也，阴脉不足，则发热也。
〔丹〕按：经言：凡伤于寒，则为病热。盖寒客于经，阳气怫郁而成热，故发热。寒伤于营血，血既受伤，故恶寒，属太阳证。又曰：发热恶寒，发于阳也。合此二者而观，明是体虽热，自恶寒，宜解表，则麻黄、青龙等主之。今曰：洒淅恶寒，而复发热，当是寒热往来，其属表者，宜小柴胡；其属里者，宜大柴胡；其或已汗已下者，宜桂枝干姜汤。此三阳证论寒热往来之平等者。如寒热之或多或少，又当轻重较量而施治法。今曰阴不足则阳胜而热，阳不足则阴胜而寒。又曰阳往从之，阴往乘之。当是阳并于阴，阴并于阳。岐伯曰：疟气者，更盛更虚，似与经文阳盛阴胜之意合，未审为伤寒立论耶，为疟立论耶，孰为是否？
〔张〕或云：经言阴脉不足，阳得从之，阳脉不足，阴得乘之。不足乃阳脉微弱之谓，所以恶寒发热也。又云：脉盛身寒，得之伤寒。夫伤寒表病，未有脉不浮盛者。设或微弱，即阳病见阴脉也。二说参差，必有其理。此章论所以然之理，非病已发于外而言也。凡病伤寒者，皆因营卫不足，是以尺寸之脉皆微弱，外邪因得相袭，使阴阳相乘，故洒淅恶寒而复发热也。凡已病之脉则不然，若风并于卫，则卫实而营虚，故桂枝证脉阳浮而阴弱。若风寒并于营卫，则脉皆浮盛，所以麻黄证当发其汗也。仲景之书，各有所指，非浅见薄识所能知也。
阳脉浮，阴脉弱者，则血虚，血虚则筋急也。
〔成〕阳为气，阴为血。阳脉浮者，卫气强也。阴脉弱者，营血弱也。《难经》曰：气主呴之，血主濡之。血虚则不能濡润筋络，故筋急也。
其脉沉者，营气微也。
〔成〕《内经》云：脉者，血之府也。脉实则血实，脉虚则血虚，此其常也。脉沉者，知营血内微也。
其脉浮，而汗出如流珠者，卫气衰也。
〔成〕《针经》云：卫气者，所以温分肉，充皮毛，肥腠理，司开阖者也。脉浮汗出如流珠者，腠理不密，开阖不司，为卫气外衰也。浮主候卫，沉主候营，以浮沉别营卫之衰微，理固然矣。然而衰甚于微，所以于营言微，而卫言衰者，以其汗出如流珠，为阳气外脱，所以卫病甚于营也。
营气微者，加烧针，则血流不行，更发热而躁烦也。
〔成〕卫，阳也。营，阴也。烧针益阳而损阴，营气微者，谓阴虚也。《内经》曰：阴虚则内热。方其内热，又加烧针以补阳，不惟两热相合，而营血不行，必更外发热而内躁烦也。
脉蔼蔼如车盖者，名曰阳结也。
〔成〕蔼蔼如车盖者，大而厌厌聂聂也，为阳气郁结于外，不与阴气和杂也。按：车盖，言浮大，即前浮数之阳结也。
脉累累如循长竿者，名曰阴结也。
〔成〕累累如循长竿者，连连而强直也，为阴气郁结于内，不与阳气和杂也。按：长竿者，紧弦也，即前沉迟之阴结也。
脉瞥瞥如羹上肥者，阳气微也。
〔成〕轻浮而主微也。
脉萦萦如蜘蛛丝者，阳气衰也。
〔成〕萦萦，滞也。若萦萦惹惹之不利也。如蜘蛛丝者，至细也。微为阳微，细为阳衰。《脉要》曰：微为气痞，是未至于衰。《内经》曰：细则气少，以至细为阳衰宜矣。按：萦，《说文》曰收卷也，有回旋之义。
脉绵绵如泻漆之绝者，亡其血也。
〔成〕绵绵者，连绵而软也。如泻漆之绝者，前大而后细也。《正理论》曰：天枢开发，精移气变，阴阳交会，胃和脉生，脉复生也。阳气前至，阴气后至，则脉前为阳气，后为阴气。脉来前大后细，为阳气有余而阴气不足，是知亡血。按：泻漆之绝，已纵而忽收，亡血之脉如之。
脉来缓，时一止复来者，名曰结。脉来数，时一止复来者，名曰促。阳盛则促，阴盛则结，此皆病脉。
结、促、代皆动而中止，但自还为结、促，不能自还为代。无常数为结、促，有常数为代。结、促为病脉，代为死脉，不可不辨。杂病脉结、促，多有痰饮瘀血，阻滞隧道而然，不然者，病多难治也。太阳病下之，脉促，不结胸，为欲解，未必尽凶也。少阴病，手足厥冷，脉促，宜灸之，非必皆阳盛也。
阴阳相抟，名曰动。阳动则汗出，阴动则发热。形冷恶寒者，此三焦伤也。若数脉见于关上，上下无头尾，如豆大，厥厥动摇者，名曰动也。
阳升阴降，二者交通上下，往来于尺寸之内，方且冲和安静焉。睹所谓动者哉？惟夫阳欲降而阴逆之，阴欲升而阳逆之，两者相抟，不得上下，鼓击之势，陇然高起，而动脉之形著矣。然必见于关上者，何也？以三部言之，寸，阳也，尺，阴也，关，阴阳之中也。故曰：阳出阴入，以关为界。是为阴阳升降往来之位者，关也。然则相抟而动，不于此见之，而谁见乎？《内经》手少阴脉动甚者，为妊子。谓手少阴俞，神门穴中脉动甚，为有妊之兆，非言动脉。言动脉自仲景始。庞安常曰：关位占六分，前三分为阳，后三分为阴，若当阳，寸口动而阴静，法当有汗而解。《素问》曰：阳加于阴谓之汗。若当阴连尺动而阳静，则发热。《素问》曰：尺粗为热中。若大汗后，形冷恶寒者，三焦伤，此是死证。按：阴阳之气，宁谧则实，躁动则虚。或动乎阳，或动乎阴。阳动则阳虚矣，故不能卫于肤腠而汗出。阴动则阴虚矣，故不能濡于肌肉而发热。仲景又云阳微则恶寒，阴弱则发热是也。厥厥动摇者，自为动摇，不与三部脉混。如人在众中，不与众合，名之厥厥也。后之说脉者，指下寻之似有，举之还无，再再寻之，不往不来曰动，则与仲景之言相反矣。
阳脉浮大而濡，阴脉浮大而濡，阴脉与阳脉同等者，名曰缓也。
缓有迟缓之意，又有和缓之意。独阳独阴，缓无自而见矣。缓者，非独阴也，有阳焉，非独阳也，有阴焉，二者合而成体，缓脉之名，自此而生。方其阴阳杂以成和也。其色黄，其颜光，其声商，毛发长，乃冲气之洋溢者也。若夫发而为病，即为虚，为痹，为气。戴氏曰：每居中部或下部间，柔软而慢，但小于沉脉，按之缓软，此有邪之证，为不及之缓。阴阳气和，阳寸阴尺，上下同登，同浮大而软，无有偏胜，此无邪之证，为阴阳和缓之缓。缓与迟二脉相类，迟脉一息三至，缓脉一息四至。
脉浮而紧者，名曰弦也。弦者，状如弓弦，按之不移也。脉紧者，如转索无常也。
弦，何以为肝脉耶？肝，木也。以日言之，甲者，物始甲而未拆，乙者，阳尚乙屈而未伸。以经言之，少阳，阳之少也。厥阴，阴之尽也。以时言之，春者，万物始生而未长。《素问》曰：脉软弱轻虚以滑，端直以长，曰弦，以阴中有阳也。此曰浮而紧，名曰弦。浮者，阳也，紧者，阴也。阳而未离乎阴也，故《脉诀》列之于阳，而仲景列之于阴。戴氏则以为半阴半阳之脉也。浮字当以软、弱、轻、虚四字体会之。《脉诀》泥之而曰：指下寻之不足，举之有余。则是有浮弦而无沉弦也。经曰：脉沉而弦者，主悬饮内痛，是沉中亦有弦也。弦紧之状，并如引绳，此既以紧释弦，又恐人混而无别，故又别之，曰：指下不移，如弓弦者，弦脉也。无常如转索者，紧脉也。状如弓弦，按之不移，即所谓端以长也。端直以长者，不转也。转索无常者，不端也。端便是有常，无常便是不端直耳。凡病，脉弦而软，易治。弦而硬，难治。又仲景曰：脉至如转索者，其日死。为其紧急不软，无胃气也。转索一也，有死生之分，宜详辨之。
脉弦而大，弦则为减，大则为芤。减则为寒，芤则为虚。寒虚相抟，此名曰革，妇人则半产漏下，男子则亡血失精。
《易》曰：革，去故也。革者，改故从新之意。夫人之脉，方其水谷腐化，心营肺卫，流行灌溉而充溢于百骸之中，固自无变。若夫虚寒停留，经久不去，则昔之充溢者，今且改易而为劳伤枯瘁矣。其脉弦而大，是其体也，何者？弦则为减，减则阳气不足而为寒；大则为芤，芤则阴血不足而为虚。寒虚相抟，气血变易，此名为革。妇人得之，则半产漏下，男子得之，则亡血失精也。然诸脉为名多矣，特此以革名之者，岂非诸脉虽能为病，此则既久而有改故之意欤？然亦有暴而变此脉者，虽名曰革，但病未成，有不药而愈之道焉。故经曰：三部脉革，长病得之死，卒病得之生也。《脉诀》云：指下寻之则无，按之则有。此可以言革脉所见之位，而失言革脉之本状。经言有似沉伏者，革脉所居之位也。实而长微弦者，革脉之形也。要之大似实而弦似长，总不离乎弦之与大而已。惟其杂乎沉伏实长，故又有牢之意，此经以革与实相类，而孙真人以革为牢。诸脉书有牢则无革，有革则无牢者，皆为是欤？
问曰：病有战而汗出，因得解者，何也？答曰：脉浮而紧，按之反芤，此为本虚，故当战而汗出也。其人本虚，是以发战；以脉浮，故当汗出而解也。若脉浮而数，按之不芤，此人本不虚，若欲自解，但汗出耳，不发战也。问曰：病有不战而汗出解者，何也？答曰：脉大而浮数，故知不战汗出而解也。问曰：病有不战不汗出而解者，何也？答曰：其脉自微，此以曾经发汗，若吐，若下，若亡血，以内无津液，此阴阳自和，必自愈，故不战不汗出而解也。
邪气将出，其人本虚，邪与正争，故发战。战已，然后汗出而解。其人不虚，邪不能与正争，故不发战而汗出解。虚不虚以脉之芤不芤别之。芤乃草之有芤者，正如卧葱管于皮中，轻取重取皆有，而中取则无也。经云：营行脉中，故以为血脱之候。此所谓按，即脉书所谓寻，在浮与沉按之间者也。若邪气已衰，正气又弱，其脉自微，则不战不汗而解矣。微脉，原为吐、下、亡血之证。凡得之者，阳微禁发汗，阴微禁下，以阴阳不足故也。或问此三者，皆以脉决，不审于何时候之？曰：发表之脉候其始，欲解之脉观其止。假如柴胡汤证，六七日，每见弦脉，今脉反浮，欲解之候也。若浮而芤者，战而汗出。浮而数，不芤者，不战而汗出。夫脉，凡与邪并，则浮大弦数，必因汗下欲解而后微。今脉自微，此以曾经汗、下，内无津液，阴阳自和，故不战不汗出而解矣。此三脉皆于病将解之时而候之也。（海藏云：战而后解者，太阳也。不战有汗而解者，阳明也。不战无汗而解者，少阳也。）
问曰：伤寒三日，脉浮数而微，病人身凉和者，何也？答曰：此为欲解也，解以夜半。脉浮而解者，濈然汗出也。脉数而解者，必能食也。脉微而解者，必大汗出也。
〔成〕伤寒三日，阳去入阴之时，病人身热，脉浮数而大，邪气传也。若身凉和，脉浮数而微者，则邪气不传而欲解也。解以夜半者，阳生于子也。脉浮主濈然汗出而解者，邪从外散也。脉数主能食而解者，胃气和也。脉微主大汗出而解者，邪气微也。上言脉微，故不汗出而解，此言脉微而解，必大汗出，二说相左，何耶？曰：上以曾经吐、下、亡血，邪正俱衰，不能作汗而解。此以未经汗、下，血气未伤，正盛邪衰，故大汗出而解，不相左也。
问曰：脉病欲知愈未愈者，何以别之？答曰：寸口、关上、尺中三处，大小浮沉迟数同等，虽有寒热不解者，此脉阴阳为和平，虽剧当愈。
阴阳偏而为病，平而为和。故杂病之脉，内伤外感之不同，则气口人迎不等，上下盛衰之不同，则浮中沉尺寸不等，况伤寒乎？今寸关尺脉皆同等，故为阴阳和平而自愈也。《针经·禁服篇》云：寸口、人迎两者相应，若引绳大小齐等者，名曰平人。言手之寸口脉与喉旁之人迎脉齐等为平人。后条云：六脉阴阳俱停，必先振栗汗出而解者是也。或曰：寸关尺各有本部当见之脉，如前章所谓菽数轻重者，春夏秋冬，升降浮沉，亦各有本部当见之脉，各得其位而不逾其等，故曰同等，病当愈。如成注所释则寸浮而尺浮，尺浮则反等矣，何谓病愈？
立夏得洪大脉，是其本位，其人病身体苦疼重者，须发其汗。若明日身不疼不重者，不须发汗。若汗濈濈自出者，明日便解矣。何以言之？立夏得洪大脉，是其时脉，故使然也。四时仿此。
此论不即病之伤寒也。春弦、夏洪、秋毛、冬石，当其时得之，则为平脉，不治自愈。非其时得之，则为病脉，须兼视其证而治之乃愈也。夏得洪脉，而其人病身体疼重，此为邪客之故，亦须治乃解。仿此推之，则春弦、秋毛、冬石，有应脉之证者，皆当治之而愈也。
问曰：凡病欲知何时得，何时愈？答曰：假令夜半得病，明日日中愈，日中得病夜半愈。何以言之？日中得病夜半愈者，以阳得阴则解也。夜半得病，明日日中愈者，以阴得阳则解也。
太阳病巳至未解，阳明病申至戌解，少阳病寅至辰解，太阴病亥至丑解，少阴病子至寅解，厥阴病丑至卯解。三阳昼解，三阴夜解。
寸口脉，浮为在表，沉为在里，数为在腑，迟为在脏，假令脉迟，此为在脏也。
前云：凡脉浮大数动滑，此名阳也。沉涩弱弦微，此名阴也。《九难》曰：何以别知脏腑之病？然：数者，腑也，迟者，脏也。数则为热，迟则为寒，诸阳为热，诸阴为寒，故以别知脏腑之病也。此伤寒分三阳三阴证之总诀欤。若夫杂病，则脉之数者，脏亦有热，脉之迟者，腑亦有寒，勿泥此也。
趺阳脉浮而涩，少阴脉如经也，其病在脾，法当下利，何以知之？若脉浮大者，气实血虚也。今趺阳脉浮而涩，故知脾气不足，胃气虚也。以少阴脉弦而浮，才见此为调脉，故称如经也。若反滑而数者，故知当屎脓也。
趺阳脉，一名会元，一名冲阳，在脚背上去陷谷三寸脉动处，乃足阳明胃经之动脉也。胃者，水谷之海，五脏六腑之长。若胃气以惫，水谷不进，谷神以去，脏腑无所禀受，其脉不动而死也。故必诊趺阳脉以察胃气焉。切脉下指轻重，以为气血之分。浮而大者，轻取有余，重取不足，故为气实血虚之证也。若轻取之，便不大而涩，知脾胃之气不足也。脾胃之气不足，则转输失职而下利之证见矣。下利属少阴证，故云少阴脉如经也。少阴之脉微细沉紧，而此乃以弦而浮为调脉，最宜活看。应浮弦而反滑数，知其便脓，此桃花汤证也。少阴动脉名太溪，在足内踝后跟骨上。
寸口脉浮而紧，浮则为风，紧则为寒，风则伤卫，寒则伤营，营卫俱病，骨节烦疼，当发其汗也。
风，阳物也，其体在外，其伤在卫，飘然流行于上者，其脉不得不浮也。寒，阴物也，其体在中，其伤在营，揪然缴急而敛缩者，其脉不得不紧也。营卫俱病，骨节烦疼，当开户以逐之，故以麻黄发汗。
趺阳脉迟而缓，胃气如经也。趺阳脉浮而数，浮则伤胃，数则动脾，此非本病，医特下之所为也。营卫内陷，其数先微，脉反但浮，其人必大便硬，气噫而除。何以言之？本以数脉动脾，其数先微，故知脾气不治，大便硬，气噫而除，今脉反浮，其数改微，邪气独留，心中则饥，邪热不杀谷，潮热发渴，数脉当迟缓，脉因前后度数如法，病者则饥，数脉不时，则生恶疮也。
胃脉迟缓，其本也。若浮而数，则病矣。胃气伤故虚，虚故浮；脾气动故躁，躁故数，知为误下之过也。营卫之气，脾胃之气所为也。胃伤脾动，则内虚，营卫之邪乘虚而内陷，则浮数二脉。数脉先退，而浮脉独存，其人必大便硬，气噫而除也。何以言之？本以数脉动脾，脾虽躁动，不能持久，故数脉先改而微。因数改微，故知脾气不治。脾气不治，则孰为津液？津液少，胃中干燥，故知大便硬。脾病善噫，得后与气乃除，故知气噫而除也。本以浮脉伤胃，胃伤则止于伤而已，故浮脉独存，不与数脉俱退。邪气独留于脾，无与于胃，胃中空虚，故饥而思食也。胃能纳，脾不能化，则食而不消。所以然者，脾中真火乃能杀谷，邪热不能杀谷也。谷不化，反增胃中之热，则潮热而渴，势所必至矣（调胃承气汤）。若数脉不改微，而径改为迟缓，病退之后与未病之前，一息四至，度数如法，如是而饥，饥而能食，食即能化，不为患也。若数脉不改迟缓，又不改微，非时而见，则脾气躁动不已，脾主肌肉，必生恶疮也。
师曰：病人脉微而涩者，此为医所病也。大发其汗，又数大下之，其人亡血，病当恶寒，后乃发热，无休止时。夏月盛热，欲着复衣，冬月盛寒，欲裸其身。所以然者，阳微则恶寒，阴弱则发热，此医发其汗，令阳气微，又大下之，令阴气弱。五月之时，阳气在表，胃中虚冷，以阳气内微，不能胜冷，故欲着复衣。十一月之时，阳气在里，胃中烦热，以阴气内弱，不能胜热，故欲裸其身。又阴脉迟涩，故知血亡也。
大发其汗，伤阳也，宜其脉微而恶寒。又数大下之，伤阴也，宜其脉涩而发热。阴阳两伤，则气血俱损，而首未独言亡血者，何也？曰：下之亡阴不必言，汗亦血类故也。内虚之人，夏月阳气在表，则其内无阳也，故不胜其寒。冬月阳气在里，里阴既虚，不能当阳之灼烁也，故不胜其热。然诸脉弦细而涩，按之无力者，往往恶寒，苦振栗不止，或时发躁，蒸蒸而热，如坐甑中，必得去衣居寒处，或饮寒水，则便如故，其振寒复至，非必遇夏乃寒，遇冬乃热也。此但立其例，论其理耳。王海藏曰：六月大热之气，反得大寒之病，气难布息，身凉脉迟，何以治之？答曰：病有标本，病热为本，大寒为标，用凉则顺时而失本，用热则顺本而失时，故不从乎标本，而从乎中治。中治者何？用温是也。然既曰温，则不能治大寒之病。治大寒者，非姜、附不可，若用姜、附，又似非温治之例。然衰其大半乃止，脉得四至，余病便无令治之足矣。虽用姜、附，是亦中治也，非温而何？张子和、朱彦修皆尝治六月恶寒之证，以寒凉药而愈，不可拘于海藏之说。大抵用药之寒热，全视脉之迟数也，此言脉迟胃冷，故取海藏之说尔。阴虚则发热，冬月发热者，当补其阴，使济于阳，而热自除矣，茯苓补心汤之类是也。若误用寒凉之药，火无所附而升走，必发躁，欲坐井中，宜暖药治之。
脉浮而大，心下反硬，有热，属脏者，攻之，不令发汗。属腑者，不令溲数。溲数则大便硬，汗多则热愈，汗少则便难。脉迟尚未可攻。
论言脉浮大应发汗，反下之为逆。此以心下硬有热，知传邪入里，故舍脉而从证也。属脏者，宿屎在脏也。属府者，小便不利也。大便则许攻之，小便则不许，何也？曰：利大便则内热除，利小便则不能也，徒走其津液耳。故伤寒治小便不利，惟汗后脉浮，烦渴，始用五苓散利之耳。其它或温，或下，或和解，或泄湿热，或固下散寒，或温经散湿，或解错杂之邪，或散传阴之热闭，未尝轻事乎分利也。既言不令发汗，不令溲数，故又继之曰：溲数则大便硬，汗多则热愈甚，汗少则大便难，以发汗，利小便，亡其津液，致有此失，故不可不慎也。迟为阴、为寒、为脏。肾者，至阴之脏，故病之所主曰肾虚，若遽攻之，恐泄肾气。所以得此脉者，虽具当攻之证，未可遽攻，徐俟之以观其变可也。或曰：论言结胸，脉浮大不可下，下之则死。而此又言宜下，何矛盾也？曰：心下硬与结胸不同，结胸又与痞不同。病发于阳，下之成结胸，病发于阴，下之成痞。结胸痛，痞不痛。所谓发于阴者，谓里已受邪，但下证未全而遽下之，故结而为痞，视结胸为稍轻。痞与结胸既有阴阳轻重之别，则结胸之禁不可施之痞也。故太阳病，医下之，心下痞，按之濡，其脉关上浮者，大黄黄连泻心汤主之。则夫按之硬，未经下者，其当攻可知也。如阳明病，心下硬满，不可攻之，攻之利遂不止者，死。要须详审，勿令误也。
脉浮而洪，身汗如油，喘而不休，水浆不下，体形不仁，乍静乍乱，此为命绝也。
火之将灭也必明，脉来浮洪涌盛，此将去人体之兆也。然得此脉者，又必兼下一二证，而后可断其命绝也。
又未知何脏先受其灾，若汗出发润，喘不休者，此为肺先绝也。
肺主气，主皮毛故也。经曰：病人肺绝三日死，何以知之？口张，但气出而不还。
阳反独留，形体如烟熏，直视摇头，此心绝也。
心之于卦，离也。阳外而阴内也，阳反独留，则心血已尽，而惟浮游之火独光耳。经曰：病人心绝一日死，何以知之？肩息回视立死。一云：目停停，二日死。
唇吻反青，四肢漐习者，此为肝绝也。
肝脉支者，从目系，下颊里，环唇内。经曰：病人肝绝八日死，何以知之？面青但欲伏眠，目视而不见人，汗出如水不止。一云：二日死。
环口黧黑，柔汗发黄者，此为脾绝也。
脾其华在唇四白，环口黧黑，其华萎矣。经曰：病人脾绝十二日死，何以知之？口冷足肿，腹热胪胀，泄利不觉，出无时度。一云：五日死。
溲便遗失，狂言，目反直视者，此为肾绝也。
经曰：病人肾绝四日死，何以知之？齿为暴枯，面为正黑，目中黄色，腰中欲折，自汗出如流水。一云：人中平，七日死。
又未知何脏阴阳前绝，若阳气前绝，阴气后竭者，其人死，身色必青。阴气前绝，阳气后竭者，其人死，身色必赤，腋下温，心下热也。
《灵枢经》曰：人有两死，而无两生。故阴竭则身青而冷，阳竭则身赤而温。又云：五阴气俱绝则目系转，转则目运，目运者，为志先死，志先死，则远一日半死矣。六阳气绝，则阴与阳相离，离则腠理发泄，绝汗乃出，故旦占夕死，夕占旦死。此所谓阴阳，即脏腑也。
寸口脉浮大，而医反下之，此为大逆。浮则无血，大则为寒，寒气相抟，则为肠鸣。医乃不知而反饮冷水，令大汗出，水得寒气，冷必相抟，其人必䭇。趺阳脉浮，浮则为虚，浮虚相抟，故令气䭇，言胃气虚竭也。脉滑则为哕，此为医咎，责虚取实，守空迫血，脉浮鼻中燥者，必衄也。
脉大，病当热，而曰寒者，似指所伤之邪而言也。然下文曰：水得寒气，冷必相抟，则似又以寒为胃中之虚寒矣。既是真寒而非邪热，又何以见大脉邪？寒气相抟，气是何气，浮脉也。虚，浮脉之因也，脉与因何以相抟，此皆吾所不能解也。成氏亦依回释之，而不复致疑，何哉？䭇与噎通，哕即俗谓之吃逆者是也。李东垣、王海藏以哕为干呕，而陈无择又以哕名欬逆，皆失之。按《灵枢经》云：哕，以草刺鼻，嚏，嚏而已。无息而疾迎引之，立已。大惊之，亦可已。今之吃逆以此三法施之，则立止。若以施之干呕，呕不为止也。且呕自有呕条，而又别出此，不已赘乎？若古之所谓咳，即今之所谓嗽，与吃逆又无干也。䭇与哕，皆因妄下之后，复与之水，以发其汗，胸中虚气逆而作，轻则为䭇，重则为哕。以趺阳脉候之，浮则为䭇，滑则为哕。䭇，即东垣书所载咽喉噎塞，口开目瞪之证，然无声也。哕，则气自脐下直冲，上出于口，而吃吃然作声。频频相续为实，可治。半时哕一声为虚，难治也。夫䭇者，只为水寒相抟，以小青龙汤去麻黄加附子，散其水寒而可矣。至于哕，则又有热气壅郁，气不得通而成者，轻则和解之，重则有攻下之候。热病至哕，则病已极，非若渴烦等轻缓之候也。论云：脉浮发热，口干鼻燥，能食者则衄，黄芩汤主之。
诸脉浮数，当发热而洒淅恶寒。若有痛处，饮食如常者，蓄积有脓也。
伤寒书举类伤寒四证，为脚气、为痰饮、为伤食、为虚烦。至于痈疽之发，憎寒壮热，大似伤寒，仲景已论及，而后人乃忽之，甚可叹也。然人身有焮肿痛楚之处，未有不自觉者。此条所举必是内痈，故曰：蓄积有脓也。《素问》云：肝满、肾满、肺满皆实即为肿。王注云：满谓脉气满实，肿谓痈肿。大抵口中咳即胸中隐痛，心胸甲错，振寒脉数。咽干不渴，时出浊唾腥臭，久久吐脓如米粥者，肺痈也。小腹重而强，按之则痛，便数似淋，时时汗出，复恶寒，身皮甲错，腹皮急如肿状，脉滑而数者，肠痈也。胃脘隐隐而痛，手不可近，胃脉沉细，人迎逆而盛者，胃脘痈也。内伤外感，以人迎气口别之。故内伤之脉，人迎平。而胃脘痈之脉，人迎反盛，未有不误以为伤寒者，宜辨之早也。京口钱氏室女，患肠痈发热，庸医作伤寒治之，绝其饮食，旬余而毙。垂毙之日，下脓数升，方知是痈，欲救已无及矣。呜呼！仲景之书，岂可以弗读哉？
脉浮而迟，面热赤而战愓者，六七日当汗出而解。反发热者，差迟，迟为无阳，不能作汗，其身必痒也。
脉浮而迟，阳气虚，所以迟也。气怫郁不得越，故面热赤。正与邪争，故战愓。犹天气溽蒸而成雨，岂不可以汗乎？而阳气衰微，不能作汗，故当六七日传经尽，当汗出而解之时，而反发热，其身不痛而痒也。经曰：诸痒为虚是也。论云：太阳病，如疟状，若脉微，恶寒，面反有热色，而身痒者，桂枝麻黄各半汤小汗之。
寸口脉阴阳俱紧者，法当清邪中于上焦，浊邪中于下焦。清邪中上，名曰洁也。浊邪中下，名曰浑也。阴中于邪，必内栗也。表气微虚，里气不守，故使邪中于阴也。阳中于邪，必发热头痛，项强颈挛，腰痛胫酸，所为阳中雾露之气，故曰清邪中上。浊邪中下，阴气为栗，足膝逆冷，便溺妄出，表气微虚，里气微急，三焦相溷，内外不通，上焦怫郁，脏气相熏，口烂蚀龈也。中焦不治，胃气上冲，脾气不转，胃中为浊，营卫不通，血凝不流。若卫气前通者，小便赤黄，与热相抟，因热作使，游于经络，出入脏腑，热气所过，则为痈脓。若阴气前通者，阳气厥微，阴无所使，客气内入，嚏而出之，声嗢咽塞，寒厥相逐，为热所壅，血凝自下，状如豚肝，阴阳俱厥，脾气孤弱，五液注下，下焦不阖，清便下重，令便数难，脐筑湫痛，命将难全。
成氏注以沉浮分阴阳，为太阳少阴俱有紧脉。但浮而紧者，太阳也。沉而紧者，少阴也。又论文但言寸口，则不得以关前为阳，关后为阴，故不得不以浮沉分之。然古人所云寸口，多兼关尺而言。如《难经》及后章所云：水下二刻，一周循环，当复寸口，虚实见焉。皆谓手太阴之经渠穴也。知此则不必曲为疏解，而无诊下焦于寸部之谬矣。此所言邪，似是湿邪。盖有天之湿，雾、露、雨是也，天本乎气，故中上、中表、中经络。有地之湿，水、泥是也，地本乎形，故中下、中里、中筋骨。今既明言清邪为雾露之气矣，则所谓浊邪者，非地之湿气而何？《内经》曰：风者，上先受之。湿者，下先受之。又云：清湿地气之中人也，必从足始。若浊邪是寒邪，则足太阳当先受之，不应独中下焦，而见足膝逆冷，便溺妄出之证也。或曰：审尔则与湿痹脉证不同，何也？曰：湿痹重而此轻，惟重则湿气内流而趋下，故其脉沉细，其证关节疼痛而烦，身色如熏黄。惟轻则所伤者，阴冷之气而已，故其脉紧，其证头痛项强，腰痛，与伤寒同也。惟浊邪中下焦则与伤寒异，以其径犯脏腑筋骨肌肉，而不止于经络故耳。内栗者，身不战，而但心惕惕然栗也。《难经》论五邪，以中湿为肾邪，其病足胫寒而逆。则此云足膝逆冷，为肾中湿邪明甚。其便溺妄出者，则河间所谓邪客于肾部，手足厥阴之经，廷孔郁结极甚，而气血不能宣通，则痿痹。神无所用，故津液渗入膀胱而旋溺遗矢，不能收禁也。然则治之奈何？曰：治天之湿，当同司天法，湿上甚而热者，平以苦温，佐以甘辛，以汗为效，而只当于伤寒法中选用。治地之湿，当因在泉法，湿淫于内，治以苦热，佐以酸淡，以苦燥之，以淡泄之，如四逆、白通之类亦可也。三焦者，原气之别使，主通行上中下之三气，经历于五脏六腑也。通行三气，即纪氏所谓下焦禀真元之气，即元气也。上达至于中焦，中焦受水谷精悍之气，化为营卫，营卫之气与真元之气通行，达于上焦也。三焦通，则上下、内外、左右皆通也。今表气微虚，里气微急，三焦相溷，则内外不通矣。上焦病，则郁热内发而为口糜蚀龈。中焦病，则脾不能化胃之所纳，而胃中为之浊，胃中浊，则无水谷之精气以为营，无水谷之悍气以为卫，而营卫何由通也？营卫不通，则血凝泣而不流矣。夫人之所以生者，营卫耳。营卫不通而可以久乎？营行脉中，卫行脉外，不能一时而通，必有先后，欲知营与卫之孰为先通，则于何而验之？若卫气先通者，必先小便赤黄，而后发痈脓。若营气先通者，必先嚏嗢咽塞，而后下血如豚肝也。《内经》谓：三焦者，决渎之官，水道通焉。膀胱者，州都之官，津液藏焉，气化则能出矣。夫岂独从下焦膀胱之气化而已，肺主通调水道，下输膀胱。而脾病者，九窍不通，小便不利，是小便亦从上中二焦之气化者也。故卫气通，则小便赤黄也。《内经》论嚏，或因寒气下临，心气上从，或因热气下临，肺气上从。李明之云：阳气不得出者曰塞，阴气不得下降者曰噎。又曰：塞者，五脏之所主，阴也，血也。噎者，六腑之所主，阳也，气也。二者皆由阴中伏阳而作也。由此观之，则嚏、塞皆阴阳寒热相抟之候耳。故曰：寒厥相逐，为热所壅，血凝自下，状如豚肝。卫气者，温分肉，充皮肤，肥腠理，司开阖，故其通也以溃脓。营气者，其津液注之于脉，化以为血，以荣四末，注五脏六腑，故其通也，以下血也。若营卫之气毕竟不通，则阴阳俱厥，脾气孤弱，不能散精，上归于肺，通调水道，故五脏之液注下，下焦不阖，数至圊而难，无气以出之故也。脐中如筑，拘急而痛，肾间动气将绝故也，故曰命将难全。
脉阴阳俱紧者，口中气出，唇口干燥，蜷卧足冷，鼻中涕出，舌上苔滑，勿妄治也。到七日以来，其人微发热，手足温者，此为欲解。或到八日以上，反大发热者，此为难治。设使恶寒，必欲呕也，腹内痛者，必欲利也。
此脉此证，表里阴阳，混淆未的，疑似之间，慎勿妄投药饵，徐而俟之。若七日之外，当解之候，微热，手足温，则为邪气解而自愈矣。若八日以上，当解不解，反发大热，此为逆证，不可治也。
脉阴阳俱紧，至于吐利，其脉独不解，紧去人安，此为欲解，若脉迟至六七日不欲食，此为晚发，水停故也，为未解。食自可者，为欲解。
〔成〕脉阴阳俱紧，为寒气甚于上下，至于吐利之后，紧脉不罢者，为其脉独不解，紧去则人安，为欲解。若脉迟至六七日不欲食者，为吐利后，脾胃大虚。《内经》曰：饮入于胃，游溢精气，上输于脾，脾气散精，上归于肺，通调水道，下输膀胱，水精四布，五经并行。脾胃气强，则能输散水饮之气，若脾胃气虚，则水饮内停也。所谓晚发者，后来之疾也。若至六七日而欲食者，则脾胃已和，寒邪已散，故云欲解。紧，病脉，当作三节看。
病六七日，手足三部脉皆至，大烦而口噤不能言，其人躁扰者，必欲解也。
〔成〕烦，热也。传经之时，病人身大烦，口噤不能言，内作躁扰，则阴阳争胜。若手足三部脉皆至，为正气胜，邪气微，阳气复，寒气散，必欲解也。
若脉和，其人大烦，目重，睑内际黄者，此为欲解也。
〔成〕《脉经》曰：病人两目眦中有黄色起者，其病方愈。病以脉为主，若目黄大烦，脉不和者，邪胜也，其病为进。目黄大烦，而脉和者，为正气已和，故云欲解。
脉浮而数，浮为风，数为虚，风为热，虚为寒，风虚相抟，则洒淅恶寒也。
〔成〕《内经》曰：有者为实，无者为虚，气并则无血，血并则无气。风则伤卫，数则无血，浮数之脉，风邪并于卫，卫胜则营虚也。卫为阳，风抟于卫，所以为热。营为阴，营气虚，所以为寒，风并于卫者，发热恶寒之证具矣。
〔张〕古今皆以数脉为热，今仲景以数脉为虚寒，何也？数则为虚，乃阴阳偏负之理，非专寒而专热也。浮为阳，浮数为阳虚，沉为阴，沉数为阴虚。阳虚者，则恶寒，药用温热，抑阴扶阳。阴虚者，则发热，药用寒凉，抑阳扶阴。使二气平，其病自愈。且如病在表，脉浮而数，乃阴盛阳虚，汗之则愈，下之则死。病在里，脉沉而数，乃阳盛阴虚，下之则愈，汗之则死。经论昭然，非有差别。
脉浮而滑，浮为阳，滑为实，阳实相抟，其脉数疾，卫气失度，浮滑之脉数疾，发热汗出者，此为不治。
〔成〕浮为邪气并于卫，而卫气胜。滑为邪气并于营，而营气实。邪气胜实，拥于营卫，则营卫行速，故脉数疾，一息六至曰数。平人脉一息四至，卫气行六寸。今一息六至，则卫气行九寸，计过平人之半，是脉数疾，知卫气失其常度也。浮滑数疾之脉，发热汗出而当解。若不解者，精气脱也，必不可治。经曰：脉阴阳俱盛，大汗出不解者死。
伤寒咳逆上气，其脉散者死，谓其形损故也。
〔成〕《千金方》以喘嗽为咳逆上气者，肺病。散者，心脉，是心火刑于肺金也。《内经》曰：心之肺，谓之死阴，死阴之属，不过三日而死，以形见其损伤故也。此内伤也。
问曰：脉有三部，阴阳相乘，营卫血气，在人体躬，呼吸出入，上下于中，因息游布，津液流通，随时动作，效象形容，春弦秋浮，冬沉夏洪，察色观脉，大小不同，一时之间，变无常经，尺寸参差，或短或长，上下乖错，或存或亡，病辄改易，进退低昂，心迷意惑，动失纪纲，愿为具陈，令得分明。师曰：子之所问，道之根源，脉有三部，尺寸及关。
〔成〕寸为上部，关为中部，尺为下部。按：此下后人以为出王叔和。今按《脉经》载张仲景论脉，只此一条，则知非叔和自撰也。
营卫流行，不失衡铨。
〔成〕衡铨者，称也，可以称量轻重。《内经》曰：春应中规，夏应中矩，秋应中衡，冬应中权。营行脉中，卫行脉外，营卫与脉，相随上下，应四时不失其常度也。
肾沉心洪，肺浮肝弦，此自经常，不失铢分。
〔成〕肾，北方水，旺于冬而脉沉。心，南方火，旺于夏而脉洪。肺，西方金，旺于秋而脉浮。肝，东方木，旺于春而脉弦。此为经常，铢分之不差也。
出入升降，漏刻周旋，水下二刻，一周循环。
〔成〕人身之脉，计长一十六丈二尺，一呼脉行三寸，一吸脉行三寸，一呼一吸为一息，脉行六寸。一日一夜，漏水下百刻，人一万三千五百息，脉行八百一十丈。五十度周于身，则一刻之中，人一百三十五息，脉行八丈一尺，水下二刻，人二百七十息，脉行一十六丈二尺，一周于身也。脉经之行，终而复始，若循环之无端也。
当复寸口，虚实见焉。
〔成〕经脉之始，从中焦注于手太阴寸口，二百七十息，脉行一周身，复还至于寸口。寸口为脉之经始，故以诊视虚实焉。经曰：虚实死生之要，皆见于寸口之中。
变化相乘，阴阳相干。风则浮虚，寒则牢坚，沉潜水蓄，支饮急弦，动则为痛，数则热烦。
〔成〕风伤阳，故脉浮虚，寒伤阴，故脉牢坚。滀积于内者，谓之水蓄，故脉沉潜。支散于外者，谓之支饮，故脉急弦。动则阴阳相抟，相抟则痛生焉。数为阳邪气胜，阳胜则热烦焉。
设有不应，知变所缘，三部不同，病各异端。
〔成〕脉与病不相应者，必缘传变之所致，三部以候五脏之气，随部察其虚实焉。
太过可怪，不及亦然。邪不空见，中必有奸。审察表里，三焦别焉。知其所舍，消息诊看。料度脏腑，独见若神。为子条记，传与贤人。
〔成〕太过不及之脉，皆有邪气干于正气，审察在表在里，入腑入脏，随其所舍而治之。
师曰：呼吸者，脉之头也。
〔成〕《难经》曰：一呼脉行三寸，一吸脉行三寸。以脉随呼吸而行，故言脉之头也。此乃诊脉入门之要法。
初持脉，来疾去迟，此出疾入迟，名曰内虚外实也。初持脉，来迟去疾，此出迟入疾，名曰内实外虚也。
〔成〕外为阳，内为阴。《内经》曰：来者为阳，去者为阴。是出以候外，入以候内，疾为有余，有余则实，迟为不足，不足则虚。来疾去迟者，阳有余而阴不足，故曰内虚外实。来迟去疾者，阳不足而阴有余，故曰内实外虚。
问曰：上工望而知之，中工问而知之，下工脉而知之，愿闻其说。师曰：病家人请云，病人苦发热，身体疼，病人自卧。师到诊其脉，沉而迟者，知其瘥也，何以知之？表有病者，脉当浮大，今脉反沉迟，故知愈也。
〔成〕望以观其形证，问以知其病所苦，脉以别其表里。病苦发热身疼，邪在表也。当卧不安，而脉浮数。今病人自卧，而脉沉迟者，表邪缓也。是有里脉而无表证，则知表邪当愈也。
假令病人云腹内卒痛，病人自坐。师到脉之，浮而大者，知其瘥也。何以知之？若里有病者，脉当沉而细，今脉浮大，故知愈也。
〔成〕腹痛者，里寒也。痛甚则不能起，而脉沉细。今病人自坐，而脉浮大者，里寒散也。是有表脉，而无里证也，则知里邪当愈。是望证、问病、切脉三者，相参而得之，可为十全之医。《针经》曰：知一为上，知二为神，知三神且明矣。
师曰：病家人来请，云病人发热烦极。明日师到，病人向壁卧，此热已去也。设令脉自和，处言已愈。
发热烦极，则不能静卧，今向壁静卧，知热已去。
设令向壁卧，闻师到，不惊起而盼视，若三言三止，脉之咽唾者，此诈病也。设令脉自和，处言汝病大重，当须服吐下药，针灸数十百处乃愈。
〔成〕诈病者，非善人，以言恐之，使其畏惧则愈。医者，意也，此其是欤？此非治法，设为诈病规模，彼以诈病，此以诈治。
师持脉，病人欠者，无病也。
〔成〕《针经》曰：阳引而上，阴引而下，阴阳相引故欠，阴阳不相引则病，阴阳相引则和，是欠者无病也。
脉之呻者，病也。
呻，呻吟之声，身有所苦则然也。
言迟者，风也。
〔成〕风客于中，则经络急，舌强难运用也。
摇头言者，里痛也。
〔成〕里有病，欲言则头为之战摇。
行迟者，表强也。
〔成〕表强者，由筋络引急，而行步不利也。
坐而伏者，短气也。
〔成〕短气，里不和也，故坐而喜伏。
坐而下一脚者，腰痛也。
〔成〕《内经》曰：腰者，身之大关节也。腰痛为大关节不利，故坐不能正，下一脚以缓腰中之痛也。
里实护腹，如怀卵物者，心痛也。
〔成〕心痛，则不能伸仰，护腹以按其痛。
师曰：伏气之病，以意候之，今月之内，欲有伏气，假令旧有伏气，当须脉之。若脉微弱者，当喉中痛似伤，非喉痹也。病人云：实咽中痛，虽尔，今复欲下利。
〔成〕冬时感寒，伏藏于经中不即发者，谓之伏气。至春分之时，伏寒欲发，故云：今月之内，欲有伏气。假令伏气已发，当须脉之，审在何经。得脉微弱者，知邪在少阴。少阴之脉循喉咙，寒气客之，必发咽痛。肾司开阖，少阴治在下焦，寒邪内甚，则开阖不治，下焦不约，必成下利。故云：虽尔咽痛，复欲下利。
问曰：人病恐怖者，其脉何状？师曰：脉形如循丝累累然，其面白脱色也。
〔成〕《内经》曰：血气者，人之神。恐怖者，血气不足而神气弱也。脉形似循丝累累然，面白脱色者，《针经》曰：血夺者，色夭然不泽，其脉空虚，是知恐怖为血气不足。
问曰：人不饮，其脉何类？师曰：其脉自涩，唇口干燥也。
〔成〕涩为阴，虽主亡津液，而唇口干燥，以阴为主内，故不饮也。此节疑有缺文。
问曰：人愧者，其脉何类？师曰：脉浮而面色乍白乍赤。
〔成〕愧者，羞也。愧则神气怯弱，故脉浮而面色改变不常也。
问曰：经说脉有三菽、六菽重者，何谓也？师曰：脉者，人以指按之，如三菽之重者，肺气也。如六菽之重者，心气也。如九菽之重者，脾气也。如十二菽之重者，肝气也。按之至骨者，肾气也。
〔成〕菽，豆也。《难经》曰：如三菽之重，与皮毛相得者，肺部也。如六菽之重，与血脉相得者，心部也。如九菽之重，与肌肉相得者，脾部也。如十二菽之重，与筋平者，肝部也。按之至骨，举指来疾者，肾部也。各随所主之分，以候脏气。
假令下利，寸口、关上、尺中悉不见脉，然尺中时一小见，脉再举头者，肾气也。若见损脉来至，为难治。
〔成〕《脉经》曰：冷气在胃中，故令脉不通。下利不见脉，则冷气客于脾胃。今尺中时一小见，为脾虚肾气所乘。脉再举头者，脾为肾所乘也。若尺中之脉更或减损，为肾气亦衰，脾复胜之，鬼贼相形，故云难治，是脾胜不应时也。
问曰：脉有相乘，有纵有横，有逆有顺，何也？师曰：水行乘火，金行乘木，名曰纵。火行乘水，木行乘金，名曰横。水行乘金，火行乘木，名曰逆。金行乘水，木行乘火，名曰顺也。
〔成〕金胜木，水胜火，纵者，言纵任其气，乘其所胜。横者，言其气横逆，反乘所不胜也。纵横，与恣纵恣横之义通。水为金子，火为木子，子行乘母，其气逆也。母行乘子，其气顺也。
问曰：脉有残贼，何谓也？师曰：脉有弦紧浮滑沉涩，此六者，名曰残贼，能为诸脉作病也。
〔成〕为人病者，名曰八邪，风寒暑湿，伤于外也。饥饱劳逸，伤于内也。经脉者，营卫也。营卫者，阴阳也。其为诸经脉作病者，必由风寒暑湿伤于营卫，客于阴阳之中，风则脉浮，寒则脉紧，中暑则脉滑，中湿则脉涩，伤于阴则脉沉，伤于阳则脉浮。所以谓之残贼者，伤良曰残，害良曰贼，以能伤害正气也。
问曰：脉有灾怪，何谓也？师曰：假令人病，脉得太阳，与形证相应，因为作汤。比还送汤，如食顷，病人乃大吐，若下利，腹中痛。师曰：我前来不见此证，今乃变异，是名灾怪。又问曰：何缘作此吐利？答曰：或有旧时服药，今乃发作，故名灾怪耳。
〔成〕医以脉证与药相对，而反变异，为其灾可怪，故曰灾怪。自三菽六菽以下，至灾怪脉，凡五段，皆诊治之法。
问曰：东方肝脉，其形何似？师曰：肝者，木也，名厥阴，其脉微弦濡弱而长，是肝脉也。肝病自得濡弱者，愈也。
〔成〕《难经》曰：春脉弦者，肝，东方木也，万物始生，未有枝叶，故脉来濡弱而长，故曰弦。是肝之平脉，肝病得此脉者，为肝气已和也。
假令得纯弦脉者死，何以知之？以其脉如弦直，是肝脏伤，故知死也。
〔成〕纯弦者，谓如弦直而不软，此中无胃气，为真脏之脉。《内经》曰：死肝脉来，急益劲，如新张弓弦。
南方心脉，其形何似？师曰：心者，火也，名少阴，其脉洪大而长，是心脉也。心病自得洪大者，愈也。
〔成〕心旺于夏，夏则阳外胜，气血淖溢，故其脉来洪大而长也。
假令脉来微去大，故名反，病在里也。脉来头小本大者，故名复，病在表也。上微头小者，则汗出。下微本大者，则为关格不通，不得尿。头无汗者可治，有汗者死。
〔成〕心脉来盛去衰为平，来微去大是反本脉。《内经》曰：大则邪至，小则平。微为正气，大为邪气，来以候表，来微则知表和，去以候里，去大则知里病。《内经》曰：心脉来不盛，去反盛，此为不及，病在中。头小本大者，即前小后大也。小为正气，大为邪气，则邪气先在里，今复还于表，故名曰复。不云去而只云来者，是知在表。《脉经》曰：在上为表，在下为里。汗者心之液，上微为浮之而微，头小为前小，则表中气虚，故主汗出。下微沉之而微，本大为后大，沉则在里，大则病进。《内经》曰：心为牡脏，小肠为之使。今邪甚下行，格闭小肠，使正气不通，故不得尿，名曰关格。《脉经》曰：阳气上出，汗见于头，今关格正气不通，加之头有汗者，则阳气不得下通而上脱也。其无汗者，虽作关格，然阳未衰，而犹可治也。
西方肺脉，其形何似？师曰：肺者，金也，名太阴，其脉毛浮也。肺病自得此脉，若得缓迟者，皆愈。若得数者，则剧。何以知之？数者，南方火，火克西方金，法当痈肿，为难治也。
〔成〕轻虚浮曰毛，肺之平脉也。缓迟者，脾之脉，脾为肺之母，以子母相生，故云皆愈。数者，心之脉，火克金，为鬼贼相刑，故剧。肺主皮毛，数则为热，热客皮肤，留而不去，则为痈疡。经曰：数脉不时，则生恶疮。
问曰：二月得毛浮脉，何以处言至秋当死？师曰：二月之时，脉当濡弱，反得毛浮者，故知至秋死。二月肝用事，肝脉属木，应濡弱，反得毛浮者，是肺脉也。肺属金，金来克木，故知至秋死。他皆仿此。
〔成〕当春时反见秋脉，为金气乘木，肺来克肝，夺旺脉而见，至秋肺旺，肝气则绝，故知至秋死也。
师曰：脉肥人责浮，瘦人责沉。肥人当沉，今反浮，瘦人当浮，今反沉，故责之。
〔成〕肥人肌肤厚，其脉当沉。瘦人肌肤薄，其脉当浮。今肥人脉反浮，瘦人脉反沉，必有邪气相干，使脉反常，故当责之。
师曰：寸脉下不至关为阳绝，尺脉上不至关为阴绝，此皆不治，决死也。若计其余命死生之期，期以月节克之也。
〔成〕《脉经》曰：阳生于寸动于尺，阴生于尺动于寸，寸脉下不至关者，为阳绝，不能下应于尺也。尺脉上不至关者，为阴绝，不能上应于寸也。《内经》曰：阴阳离决，精气乃绝。此阴阳偏绝，故皆决死。期以月节克之者，谓如阳绝死于春夏，阴绝死于秋冬也。
师曰：脉病人不病，名曰行尸，以无旺气，卒眩仆，不识人者，短命则死。人病脉不病，名曰内虚，以有谷神，虽困无苦。
〔成〕脉者，人之根本也。脉病人不病，为根本内绝，形虽且强，卒然气脱，则眩晕僵仆而死，不曰行尸而何？人病脉不病，则根本内固，形虽且羸，只内虚耳。谷神者，谷气也。谷气既足，自然安矣。《内经》曰：形气有余，脉气不足，死。脉气有余，形气不足，生。
问曰：翕奄沉，名曰滑，何谓也？沉为纯阴，翕为正阳，阴阳和合，故令脉滑，关尺自平。阳明脉微沉，食饮自可。少阴脉微滑，滑者，紧之浮名也，此为阴实，其人必股内汗出，阴下湿也。
〔成〕脉来大而盛，聚而沉，谓之翕奄沉，正如转珠之状也。沉为脏气，故曰纯阴。翕为腑气，故曰正阳。滑者，阴阳气不为偏胜也，关尺自平。阳明脉微沉者，当阳部见阴脉，则阴偏胜而阳不足也。阳明胃脉，胃中阴多，故食饮自可。少阴脉微滑者，当阴部见阳脉，则阳偏胜而阴不足也。以阳凑阴分，故曰阴实。股与阴，少阴之部也。今阳热凑阴，必熏发津液，泄达于外，股内汗出，而阴下湿也。
〔许〕沉为纯阴，翕为正阳，阴阳和合，故名滑。古人论滑脉，虽云往来前却，流利宛转，替替然与数相似，仲景三语而足也。按：翕奄沉三字状得滑字最好。夫翕者，合也。奄者，忽也。当脉气合聚而盛之时，奄忽之间，即已沉去，是名滑也。仲景恐人误认滑脉为沉，故下文又曰：滑者，紧之浮名也。曰沉曰浮，若异而同，更须慧解。观上文紧者，如转索无常也一句，则知浮为转索无常之浮，非轻手便得有常之名也。沉为翕奄之沉，非重取乃得一定之说也。仲景下字，具有史笔，不可草草看过。故赵嗣真曰今人不解，作秦汉文字观，可谓善读仲景之书矣。
问曰：曾为人所难，紧脉从何而来？师曰：假令亡汗，若吐，以肺里寒，故令脉紧也。假令咳者，坐饮冷水，故令脉紧也。假令下利，以胃中虚冷，故令脉紧也。
阳舒缓，阴缩急。阴化为寒，揪然收敛，气血以坚，其为脉也，宁得不急？经曰：紧脉带数，如切绳状，一曰如转索无常，故有寒则见。
寸口卫气胜，名曰高。
寸口通关尺而言高，谓脉来浮而有力，卫气主表，浮以候之，其体在上，今浮中有力，是卫气盛也。以其在上，故谓之高，有升而不降之义焉。
营气盛，名曰章。
章，明也，条也。往来分明，有条理也。今滑脉为血实之诊，殆近是乎。
高章相抟，名曰纲。
纲，总也。以营卫俱盛，故谓之总。
卫气弱，名曰惵。
举之濡弱恍惚，故谓之惵。
营气弱，名曰卑。
营主血，为阴。按以候之，其脉沉而无力，故谓之卑。
惵卑相抟，名曰损。
惵卑相抟，阴阳俱虚，总谓之损，举按俱无力也。
卫气和，名曰缓。
缓为胃脉。胃合卫气，卫气和，故见缓脉。
营气和，名曰迟。
迟为脾脉。脾合营气，营气和，故见迟脉。
迟缓相抟，名曰强。
营卫俱和，故迟缓相抟，不亦强乎？
寸口脉缓而迟，缓则阳气长，其色鲜，其颜光，其声商，毛发长。迟则阴气盛，骨髓生，血满，肌肉紧薄鲜硬。阴阳相抱，营卫俱行，刚柔相抟，名曰强也。
此释上一句之义。此为平脉，非病脉也。
趺阳脉滑而紧，滑者胃气实，紧者脾气强，持实击强，痛还自伤，以手把刃，坐作疮也。
〔成〕趺阳之脉以候脾胃，滑则谷气实，是为胃实。紧则阴气胜，是为脾强。以脾胃一实一强而相搏击，故令痛也。若一强一弱相搏，则不能作痛，此脾胃两各强实相击，腑脏自伤而痛，譬若以手把刃而成疮，岂非自贻其害乎？按：此则敦阜大过之脉也。
寸口脉浮而大，浮为虚，大为实。在尺为关，在寸为格。关则不得小便，格则吐逆。
〔成〕经曰：浮为虚。《内经》曰：大则病进。浮则为正气虚，大则为邪气实。在尺则邪气关闭下焦，里气不得下通，故不得小便。在寸则邪气格拒上焦，使食不得入，故吐逆。
〔丹〕谨按《难经》云：吸入肾与肝。夫盈天地之间者，一元之气也。气之升者，为阳。气之降者，为阴。肾，足少阴也。肝，足厥阴也。位居下，主吸与入，其所吸之气不能达肾，至肝而还者，此阴之弱也。浮大之脉属阳，见于寸者，阳气偏盛，阴不得配之也，为格，主吐逆，此无阴则呕。谓见于尺者，阴血不足，阳往乘之也，为关，主不得小便，此东垣滋肾丸之意。趺阳，胃脉。气不宣，血不濡，名曰关格，主水谷不化与食不得入，亦阳有余阴不足，故有升而无降也。何注文不之及，而以邪气关格闭拒为言欤？
趺阳脉伏而涩，伏则吐逆，水谷不化；涩则食不得入，名曰关格。
〔成〕伏则胃气伏而不宣，中焦关格，正气壅塞，故吐逆而水谷不化。涩则脾气涩而不布，邪气拒于上焦，故食不得入。有妇人病吐逆，大小便不通，烦乱四逆，渐无脉。一日与大承气汤二盏，至半夜渐得大便。脉渐生，翌日乃安。即此是关格也，宜审之。
脉浮而大，浮为风虚，大为气强，风气相抟，必成隐疹，身体为痒。痒者名泄风，久久为痂癞。
〔成〕痂癞者，眉少发稀，身有干疮而腥臭。《内经》曰：脉风成疠。
寸口脉弱而迟，弱者卫气微，迟者营中寒，营为血，血寒则发热，卫为气，气微者，心内饥，饥而虚满不能食也。
〔成〕卫为阳，营为阴。弱者卫气微，阳气不足也。迟者营中寒，经中客邪也。营客寒邪，抟而发热也。阳气内微，心内虽饥，饥而虚满，不能食也。缓迟与弱迟，虽只一字之差，却有千里之谬，成氏不合注而分解，无怪其上下不相同也。
趺阳脉大而紧者，当即下利，为难治。
〔成〕大为虚，紧为寒，胃中虚寒，当即下利。下利脉当微小，反紧者，邪胜也，故云难治。经曰：下利脉大者，为未止。大为实，大为虚，上下纷纷，更易不一者，只要识得虚者正气虚，实者邪气实之义。以上以脉知病。
寸口脉弱而缓，弱者阳气不足，缓者胃气有余，噫而吞酸，食卒不下，气填于膈上也。
〔成〕弱者阳气不足，阳能消谷，阳气不足，则不能消化谷食。缓者胃气有余，则胃中有未消谷物也，故使噫而吞酸，食卒不下，气填于膈上也。《金匮要略》曰：中焦未和，不能消谷，故令噫。弱缓与迟缓亦不同。
趺阳脉紧而浮，浮为气，紧为寒，浮为腹满，紧为绞痛，浮紧相抟，肠鸣而转，转即气动，膈气乃下。少阴脉不出，其阴肿大而虚也。
〔成〕浮为胃气虚，紧为脾中寒，胃虚则满，脾寒则痛，虚寒相抟，肠鸣而转，转则膈中之气，因而下泄也。若少阴脉不出，则虚寒之气至于下焦，结于少阴，而聚于阴器，不得发泄，使阴肿大而虚也。
寸口脉微而涩，微者卫气不行，涩者营气不足，营卫不能相将，三焦无所仰，身体痹不仁。营气不足，则烦疼口难言，卫气虚，则恶寒数欠。三焦不归其部，上焦不归者，噫而酢吞。中焦不归者，不能消谷引食。下焦不归者，则遗溲。
〔成〕夫养三焦者，血也。护三焦者，气也。营卫俱损，不能相将而行，三焦无所依仰，身体为之顽痹而不仁。《内经》曰：营气虚则不仁。《针经》曰：卫气不行，则为不仁。营为血，血不足则烦疼。营属心，营弱心虚，则口难言。卫为阳，阳微则恶寒。卫为气，虚则数欠。三焦因营卫不足，无所依仰，其气不能归其部。《金匮要略》曰：上焦竭，善噫。上焦受中焦气，中焦未和，不能消谷，故令噫耳。下焦竭，即遗溺失便。以上焦在膈上，物未化之分也。不归者，不至也。上焦之气，不至其部，则物未能传化，故噫而酢吞。中焦在胃之中，主腐熟水谷，水谷化则思食。中焦之气不归其部，则水谷不化，故云不能消谷引食。下焦在膀胱上口，主分别清浊。溲，小便也。下焦不归其部，不能约制溲便，故遗溲。三焦病各分其证，自有三法存焉。
趺阳脉沉而数，沉为实，数消谷。紧者病难治。
〔成〕沉为实者，沉主里也。数消谷者，数为热也。紧为肝脉，见于脾部，木来克土，为鬼贼相刑，故云难治。按：紧与弦当有分别，恐未可便以紧为弦也。首卷曰：弦则为减。《金匮要略》曰：脉紧如转索无常者，有宿食也。以义求之，则弦为虚，而紧为实也。
寸口脉微而涩，微者卫气衰，涩者营气不足。卫气衰，面色黄，营气不足，面色青。营为根，卫为叶，营卫俱微，则根叶枯槁，而寒栗咳逆，唾腥吐涎沫也。
子能令母虚。肺主气，气虚则脾色见于面而黄。心主血，血衰则肝色见于面而青。肺臭腥，脾液涎也。营虚则寒栗，卫虚则咳逆。
趺阳脉浮而芤，浮者卫气衰，芤者营气伤，其身体瘦，肌肉甲错。浮芤相抟，宗气衰微，四属断绝。
〔成〕经曰：卫气盛，名曰高。高者暴狂而肥。营气盛，名曰章，章者暴泽而光。其身体瘦而不肥者，卫气衰也。肌肉甲错而不泽者，营气伤也。宗气者，三焦归气也。四属者，皮肉脂髓也。营卫衰伤，则宗气亦微，四属失所滋养，致断绝矣。
寸口脉微而缓，微者卫气疏，疏则其肤空，缓者胃气实，实则谷消而水化也。谷入于胃，脉道乃行而入于经，其血乃成。营盛则其肤必疏，三焦绝经，名曰血崩。
〔成〕卫为阳，微为亡阳，脉微者，卫气疏。卫温分肉，肥凑理。卫气既疏，皮肤不得温，肌则空虚也。经曰：缓者胃气有余，有余为实，故云：缓者胃气实。《内经》曰：食入于胃，淫经于脉。是谷入于胃，脉道乃行也。《针经》曰：饮而液渗于络，合和于血。是水入于经，其血乃成也。胃中谷消水化，而为血气。今卫疏营盛，是营气强而卫气弱也。卫气弱者，外则不能固密皮肤，而气为之疏，内则不能卫护其血，而血为之崩。经，常也。三焦者，气之道路，卫气疏则气不循常度，三焦绝其常度也。按：经文曰而入于经，则而字乃承上文谷字，水亦在其中矣。注引《针经》，水入于经，乃是互文以见意。仲景独重于谷，故用而字。若欠理会，则血为水所化也，岂理也哉。玩合和于三字，则成氏之说欠莹。
趺阳脉微而紧，紧则为寒，微则为虚，微紧相抟，则为短气。
〔成〕中虚且寒，气自短矣。
少阴脉弱而涩，弱者微烦，涩者厥逆。
〔成〕烦者，热也。少阴脉弱者，阴虚也。阴虚则发热，以阴部见阳脉，非大虚也，故生微烦。厥逆者，四肢冷也。经曰：阴阳不相顺接便为厥。厥者，手足厥冷是也。少阴脉涩者，阴气涩，不能与阳相顺而接，故云逆也。此段不当作二症。
趺阳脉不出，脾不上下，身冷肤硬
〔成〕脾胃为营卫之根，脾能上下，则水谷消磨，营卫之气得以行。脾气虚衰，不能上下，则营卫之气不得通营于外，故趺阳脉不出。身冷者，卫气不温也。肤硬者，营血不濡也。
少阴脉不至，肾气微，少精血，奔气促迫，上入胸膈，宗气反聚，血结心下，阳气退下，热归阴股，与阴相动，令身不仁，此为尸厥。当刺期门、巨阙。
〔成〕尸厥者，为其从厥而生，形无所知，其状若尸，故名尸厥。少阴脉不出，则厥气客于肾，而肾气微，少精血，厥气上奔，填塞胸膈，壅遏阳气，使宗气反聚，而血结心下。《针经》曰：五谷入于胃，其糟粕、津液、宗气分为三隧。宗气积于胸中，出于喉咙，以贯心肺，而行呼吸。又曰：营气者，泌其津液，注之于脉，化而为血，以荣四末，今厥气太甚，宗气反聚而不行，则绝其呼吸，血结心下而不流，则四体不仁。阳气为厥气所壅，不能宣发，退下至阴股间，与阴相动。仁者，柔也。不仁者，言不柔和也，为寒热痛痒俱不觉知者也。阳气外不为使，内不得通，营卫俱不能行，身体不仁，状若尸也。《内经》曰：厥气上行，满脉去形。刺期门者，以通心下结血。刺巨阙者，以行胸中宗气。血气流通，厥气退则苏矣。
寸口脉微，尺脉紧，其人虚损多汗，知阴常在，绝不见阳也。
〔成〕寸微为亡阳，尺紧为阴胜，阳微阴胜，故云虚损。又加之多汗，则愈损阳气，是阴常在，而绝不见阳也。
寸口诸微亡阳，诸濡亡血，诸弱发热，诸紧为寒，诸乘寒者，则为厥，郁冒不仁，以胃无谷气，脾涩不通，口急不能言，战而栗也。
〔成〕卫，阳也。微为卫气微，故云亡阳。营，血也。濡为营气弱，故云亡血。弱为阴虚，虚则发热。紧为阴胜，故为寒。诸乘寒者，则阴阳俱虚，而为寒邪乘之也。寒乘气虚，抑伏阳气，不得宣发，遂成厥也。郁冒，为昏冒不知人也。不仁，为强直而无觉也，为尸厥焉。以胃无谷气，致脾涩不通于上下，故使口急不能言。战者，寒在表也。栗者，寒在里也。
问曰：濡脉何以反适十一头？师曰：五脏六腑相乘，故令十一。
〔成〕濡弱者，气血也。往反有十一头。头者，五脏六腑，共有十一也。
问曰：何以知乘腑，何以知乘脏？师曰：诸阳浮数为乘腑，诸阴迟涩为乘脏也。
〔成〕腑，阳也，阳脉见者，为乘腑也。脏，阴也，阴脉见者，为乘脏也。阳濡而弱，则乘于腑。阴濡而弱，则乘于脏。
药性  ***************************
（伤寒方药，虽成氏注释颇为明了，而未能尽药性之奥。故特以仲景一百一十三方中，所用九十种药性，采诸家之说，以发明之。学者诚能熟玩而详究焉，则长沙用药制方之遗意，庶几不昧，而亦可以引而伸之，触类而长之矣。）
〖风升生〗
（味之薄者，阴中之阳，味薄则通，酸苦咸平是也。）
麻黄
气温，味苦辛。气味俱薄，阳也，升也。无毒。手太阴之剂，入足太阳经，走手少阴经、阳明经药。发太阳、少阴经汗。〔垣〕轻可去实，麻黄、葛根之属是也。六淫有余之邪，客于阳分皮毛之间，腠理闭拒，营卫气血不行，故谓之实。二药轻清成象，故可去之。麻黄微苦，其形中空，阴中之阳，入足太阳寒水之经。其经循背下行，本寒而又受外寒，故宜发汗，去皮毛气分寒邪，以泄表实。若过发，则汗多亡阳。或饮食劳倦及杂病，自汗表虚之症，用之则脱人元气，不可不禁。〔海〕麻黄治卫实之药，桂枝治卫虚之药，二物虽为太阳证药，其实营卫药也。心主营为血，肺主卫为气，故麻黄为手太阴肺之剂，桂枝为手少阴心之剂。伤寒、伤风而咳嗽，用麻黄、桂枝，即汤液之源也。〔珍〕仲景治伤寒，无汗用麻黄，有汗用桂枝，历代名医解释，皆随文傅会，未有究其精微者。时珍常绎思之，似有一得，与昔人所解不同云。津液为汗，汗即血也。在营则为血，在卫则为汗。夫寒伤营，营血内涩，不能外通于卫，卫气闭固，津液不行，故无汗发热而憎寒。夫风伤卫，卫气外泄，不能内护于营，营气虚弱，津液不固，故有汗发热而恶风。然风寒之邪，皆由皮毛而入。皮毛者，肺之合也。肺主卫气，包罗一身，天之象也。是证虽属乎太阳，而肺实受邪气。其证时兼面赤怫郁，咳嗽有痰，喘而胸满诸证者，非肺病乎？盖皮毛外闭，则邪热内攻而肺气愤郁，故用麻黄、甘草同桂枝，引出营分之邪，达之肌表，佐以杏仁，泄肺而利气。汗后无大热而喘者，加以石膏。朱肱《活人书》夏至后加石膏、知母，皆是泄肺火之药。是则麻黄汤虽太阳发汗重剂，实为发散肺经火郁之药也。腠理不密，则津液外泄，而肺气自虚。虚则补其母，故用桂枝同甘草，外散风邪以救表，内伐肝木以防脾。佐以芍药，泄木而固脾，泄东所以补西也。使以姜、枣，行脾之津液而和营卫也。下后微喘者，加厚朴、杏仁，以利肺气也。汗后脉沉迟者，加人参，以益肺气也。朱肱加黄芩为阳旦汤，以泻肺热也。皆是脾肺之药。是则桂枝虽太阳解肌轻剂，实为理脾救肺之药也。〔修治〕去芦及根、节，锉细，以流水煮二三沸，掠去上沫，不尔，使人心烦。服麻黄自汗不止者，以冷水浸头发，仍以根、节煎汤止之。凡服麻黄药，须避风，不尔，病复作也。
细辛
气温，味大辛。气厚于味，阳也。无毒。少阴经药，手少阴引经之药。〔垣〕治少阴头痛如神，当少用之，独活为使。温阴经，散水寒，以去内寒。治邪在里之表，故仲景少阴证，用麻黄附子细辛汤也。〔易老〕治少阴头痛。太阳则羌活，少阴则细辛，阳明则白芷，厥阴则川芎、吴茱萸，少阳则柴胡，用者随经不可差。细辛香味俱细而缓，故入少阴，与独活相类。〔修治〕拣去双叶者。以瓜水浸一宿，晒干，铡细用。
柴胡
气平，味微苦。气味俱轻，阳也，升也。无毒。少阳经、厥阴经引经之药。除虚劳烦热，解肌热，去往来寒热，早晨潮热。妇人产前、产后必用之药。善除本经头痛，非他药能止。治心下痞，胸膈痛。〔海〕在经主气，在脏主血，前行则恶热，却退则恶寒。惟气之微寒，味之薄者，故能行经。能去脏腑内外俱乏，既能引清气上行而顺阳道，盖以少阳之气，初出地之皮为嫩阳，故以少阳当之。〔修治〕去芦，铡细，竹筛齐之用。
葛根
气平，味甘。无毒。阳明经引经药，足阳明经行经的药。治脾胃虚而渴，除胃热，解酒毒。〔陶〕生葛捣汁饮，解温病发热。〔颂〕仲景治伤寒，有葛根汤，以其主大热，解肌发腠理故也。〔洁〕升阳生津，脾虚作渴者，非此不除。勿多用，恐伤胃气。张仲景治太阳阳明合病，桂枝汤内加麻黄、葛根。又有葛根黄芩黄连解肌汤，是用此以断太阳入阳明之路，非即太阳药也。头颅痛如破，乃阳明中风，可用葛根葱白汤，为阳明仙药。若太阳初病，未入阳明而头痛者，不可便服升麻、葛根发之，是反引邪气入阳明，为引贼破家也。〔珍〕本草十剂云：轻可去实，麻黄、葛根之属。盖麻黄乃太阳经药，兼入肺经，肺主皮毛。葛根乃阳明经药，兼入脾经，脾主肌肉。所以二味药皆轻扬发散，而所入迥然不同也。〔修治〕铡细，竹筛齐之用。
升麻
气平，味苦、甘。味薄，气厚，阳中之阴也。无毒。阳明经本经药。〔垣〕能解肌肉间热，此手足阳明经伤风之的药也。若补脾胃，非此为引用不能补。若得葱白、白芷之类，亦能走手、足阳明、太阴。发散本经风邪，元气不足者用此，于阴中升阳气上行。升麻入足阳明，若初病太阳证，便服升麻、葛根，发出阳明经汗，或失之过，阳明经燥，太阳经不可解，必传阳明矣。投汤不当，非徒无益，而又害之也。朱氏云：瘀血入里，若衄血、吐血者，犀角地黄汤乃阳明经圣药也。如无犀角，以升麻代之。升麻、犀角性味相远不同，何以代之？盖以升麻只是引地黄及余药同入阳明耳。仲景云：太阳病，若发汗，若利小便，重亡津液，胃中干燥，因转属阳明，其害不可胜言。又云：太阳几几无汗者，葛根汤发之。若几几自汗者，表虚也，不宜用此。朱氏用升麻者，以表实无汗也。〔修治〕刮去黑皮，去腐烂，里白者佳。锉细，竹筛齐之用。
葱白
气平，味辛。无毒。气厚味薄，升也，阳也。入手太阴、足阳明经。专主发散，以通上下阳气。故《活人书》治伤寒头痛如破，用连须葱白汤主之。张仲景治少阴病，下利清谷，里寒外热，厥逆，脉微者，白通汤主之，内用葱白。若面色赤者，四逆汤加葱白，腹中痛者，去葱白。成无己解之曰：肾恶燥，急食辛以润之。葱白辛温以通阳气也。〔珍〕葱乃释家五荤之一，生辛散，熟甘温，外实中空，肺之菜也，肺病宜食之。肺主气，外应皮毛，其合阳明，故所治之证，多属太阴、阳明，皆取其通气发散之功。通气，故能解毒及理血病。气者，血之帅也，气通则血活矣。故金疮等用之，皆有殊效。
瓜蒂（甜瓜蒂也）
气寒，味苦。有毒。病如桂枝症，头不痛，项不强，寸脉微浮，胸中痞硬，气上冲咽喉不得息者，此为胸中有寒也，当吐之。太阳中暍，身热疼重，而脉微弱，此夏月伤冷水，水行皮中也，宜吐之。少阳病，头痛，发寒热，脉紧不大，是膈上有痰也，宜吐之。病胸上诸实，郁郁而痛，不能食，欲人按之，而反有浊唾，下利日十余行，寸口脉微弦者，当吐之。懊憹烦躁，不得眠，未经汗下者，谓之实烦，当吐之。宿食在上脘者，当吐之，并宜以瓜蒂散主之。惟诸亡血、虚家，不可与瓜蒂散也。〔成〕高者越之，在上者涌之，故越以瓜蒂、香豉之苦，涌以赤小豆之酸。酸苦涌泄为阴也。〔垣〕《难经》云：上部有脉，下部无脉，其人当吐，不吐者死。此饮食内伤，填塞胸中，食伤太阴，风木生发之气伏于下，宜瓜蒂散吐之。《素问》所谓木郁则达之也。吐去上焦有形之物，则木得舒畅，天地交而万物通矣。若尺脉绝者，不宜用，此恐损真元，令人胃气不复也。〔珍〕瓜蒂乃阳明经除湿热之药，故能引去胸脘痰涎，头目湿气，皮肤水气，黄疸湿热诸症。甜瓜蒂以团而短者良。若长如瓠子者，此名菜瓜，不可用也。气足时，其蒂自然落在蔓上，采得，系屋东有风处，吹干用。
桔梗
气微温，味苦辛甘。有小毒。味厚，气轻，阳中之阴，升也。入手太阴肺经气分及足少阴经。治咽喉痛，利肺气。〔洁〕桔梗清肺气，利咽喉。其色白，故为肺部引经，与甘草同行为舟楫之剂。如大黄苦泄峻下之药，欲引至胸中至高之分成功，须用辛甘之剂升之。譬如铁石入江，非舟楫不载。所以诸药有此一味，不能下沉也。〔珍〕朱肱《活人书》治胸中痞满不痛，用桔梗、枳壳，取其通肺、利膈、下气也。张仲景《伤寒论》治寒实结胸，用桔梗、贝母、巴豆，取其温中、消谷、破积。又治肺痈唾脓，用桔梗、甘草，取其苦辛清肺，甘温泻火，又能排脓血，补内漏也。其治少阴证二三日，咽痛，亦用桔梗、甘草，取其苦辛散寒，甘平除热。合而用之，能调寒热也。后人易名甘桔汤，通治咽喉口舌诸病。宋仁宗加荆芥、防风、连翘，遂名如圣汤。去芦，米泔浸一宿，焙干，锉片，竹筛齐用。
〖热浮长〗
（气之厚者，阳中之阳，气厚则发热，辛甘温热是也。）
桂枝
气热，味甘辛。有小毒。阳中之阳，浮也。仲景《伤寒论》发汗用桂枝。桂枝者，乃桂条也，非身干也。取其轻薄而能发散。今又有一种柳桂，乃嫩小桂条也，尤宜入治上焦药用。〔洁〕气之薄者，桂枝也。气之厚者，桂肉也。气薄则发泄，桂枝上行而发表，气厚则发热，桂肉下行而补肾，此天地亲上亲下之道也。〔海〕桂枝入足太阳经，桂心入手少阴经血分，桂肉入足少阴、太阴经血分。细薄者，为枝，为嫩。厚脂者，为肉，为老。去其皮与里，当其中者，为桂心。〔寇〕《素问》云：辛甘发散为阳。故仲景桂枝汤治伤寒表虚，皆须此药，正合辛甘发散之意。本草三种之桂，不用牡桂、菌桂者，此二种性止于温，不可以治风寒之病也。然本经只言桂，仲景又言桂枝者，取枝上皮也。〔海〕或问：本草言桂能止烦出汗，而张仲景治伤寒，有当发汗凡数处，皆用桂枝汤。又云：无汗不得服桂枝。汗家不得重发汗，若用桂枝是重发其汗。汗多者，用桂枝甘草汤，此又用桂枝闭汗也。一药二用，与本草之义相通否乎？曰：本草言桂辛甘大热，能宣导百药，通血脉，止烦，出汗，是调其血而汗自出也。仲景云：太阳中风，阴弱者汗自出，卫实营虚，故发热汗出。又云：太阳病，发热汗出者，此为营弱卫强。阴虚阳必凑之，故皆用桂枝发其汗，此乃调其营气，则卫气自和，风邪无所容，遂自汗而解，非桂枝能开腠理，发出其汗也。汗多用桂枝者，以其调和营卫，则邪从汗出，而汗自止，非桂枝能闭汗孔也。昧者不知出汗、闭汗之意，遇伤寒无汗者，亦用桂枝，误之甚矣。桂枝汤下发汗字，当认作出字，汗自然发出，非若麻黄能开腠理，发出其汗也。其治虚汗，亦当逆察其意可也。〔成〕桂枝本为解肌，若太阳中风，腠理致密，营卫邪实，津液禁固，其脉浮紧，发热，汗不出者，不可与此。必也皮肤疏泄，自汗，脉浮缓，风邪干于卫气者，乃可投之。发散以辛甘为主，桂枝辛热，故以为君。而以芍药为臣，甘草为佐者，风淫所胜，平以辛苦，以甘缓之，以酸收之也。以姜枣为使者，辛甘能发散，而又用其行脾胃之津液，而和营卫，不专于发散也。故麻黄汤不用姜、枣，专于发汗，不待行其津液也。〔心〕桂枝气味俱轻，故能上行发散于表，内寒则肉桂，补阳则柳桂。桂辛热，散经寒，引导阳气。若正气虚者，以辛润之，散寒邪，治奔豚。按：经云：桂枝入咽，阳盛则毙。春夏发者，为禁药也。桂能动血，血热者，为禁药也。木得桂而死，肝不足者，为禁药也。〔修治〕桂之毒在皮，故方中皆去皮用。
附子
气热，味辛。有大毒。〔洁〕大辛大热，气厚味薄，可升可降，阳中之阴，浮中沉，无所不至，为诸经引用之药。〔海〕入手少阴三焦、命门之剂。其性走而不守，非若干姜，止而不行。〔赵〕熟附配麻黄，发中有补，仲景麻黄附子细辛汤、麻黄附子甘草汤是也。生附配干姜，补中有发，仲景干姜附子汤、通脉四逆汤是也。〔珍〕凡用乌、附药，并宜冷服者，热因寒用也。盖阴寒在下，虚阳上浮，治之以寒，则阴气益甚而病增，治之以热，则拒格而不纳。热药冷饮，下嗌之后，冷体既消，热性便发，而病气随愈，不违其情而致大益，此反治之妙也。昔张仲景治寒疝内结，用蜜煎乌头。《近效方》治喉痹，用蜜炙附子含之，咽汁。朱丹溪治疝气，用乌头、栀子并热因寒用也。东垣治冯翰林侄，阴盛格阳伤寒，面赤目赤，烦渴引饮，脉来七八至，但按之则散，用姜附汤加人参，投半斤，服之得汗而愈。此则神圣之妙也。〔吴〕附子乃阴症要药，凡伤寒传变三阴及中寒夹阴，虽身大热，而脉沉者，必用之。或厥冷腹痛，脉沉细，甚则唇青囊缩者，急须用之，有退阴回阳之力，起死回生之功。近世阴证伤寒，往往疑似，不敢用附子，直待阴极阳竭，而用之已迟矣。且夹阴伤寒，内外皆阴，阳气顿衰，必须急用人参，健脉以益其元，佐以附子，温经散寒，舍此不用，将何以救之？〔虞抟〕附子禀雄壮之质，有斩关夺将之气。能引补气药行十二经，以追复散失之元阳。引补血药入血分，以滋养不足之真阴；引发散药开腠理，以驱逐在表之风寒；引温暖药达下焦，以祛除在里之冷湿。按：八味丸用桂、附，乃取其大辛以润肾燥。丹溪谓行地黄之滞，海藏云补命门相火，皆非也。童子小便中浸透，湿纸包裹，灰火内煨熟，如芋香为度，去皮、脐，切片子用。
干姜
气温，味辛。无毒。〔洁〕气薄，味厚，半浮半沉，可升可降，阳中之阴也。大辛大热，阳中之阳。其用有四：通心助阳一也，去脏腑沉寒痼冷二也，发诸经之寒气三也，治感寒腹痛四也。肾中无阳，脉气欲绝，黑附子为引，水煎服之，名姜附汤。亦治中焦寒邪，寒淫所胜，以辛散之也。又能补下焦，故四逆汤用之。干姜本辛，炮之稍苦，故止而不移，所以能治里寒，非若附子行而不止也。理中汤用之者，以其回阳也。〔垣〕干姜生辛炮苦，阳也。生则逐寒邪而发散，炮则除胃冷而守中。多用则耗散元气，辛以散之，是壮火食气故也，须以生甘草缓之。辛热以散里寒，同五味子用以温肺，同人参用以温胃也。〔海〕干姜，心脾二经气分药也，故补心气不足。或言干姜辛热而言补脾。今理中汤用之，言泄不言补，何也？盖辛热燥湿，泄脾中寒湿邪气，非泄正气也。白净结实者良，宜炮用。
生姜
气微温，味辛。气味俱厚，浮而升，阳也。无毒。〔成〕姜、枣味辛甘，专行脾之津液而和营卫，药中用之，不独专于发散也。〔垣〕生姜之用有四：制半夏、厚朴之毒一也；发散风寒二也；与枣同用，辛温益脾胃元气，温中去湿三也；与芍药同用，温经散寒四也。孙真人云：姜为呕家圣药。盖辛以散之，呕乃气逆不散，此药行阳而散气也。或问：生姜辛温入肺，何以云入胃口？曰：俗以心下为胃口者，非也。咽门之下，受有形之物，及胃之系，便是胃口，与肺系同行，故能入肺而开胃口也。曰：人云夜间勿食生姜，令人闭气何也？曰：生姜辛温，主开发，夜则气本收敛，反开发之，违天道矣，若有病人则不然也。生姜屑比之干姜则不热，比之生姜则不湿，以干生姜代干姜者，以其不僭故也。俗言上床萝卜下床姜，姜能开胃，萝卜消食也。要热去皮用，要冷留皮用。
吴茱萸
气温，味辛。有小毒。〔海〕辛苦，热。气味俱厚，阳中阴也，半浮半沉。入足太阴经血分，少阴、厥阴经气分。〔洁〕其用有三：去胸中逆气满塞；止心腹感寒㽲痛；消宿酒，为白豆蔻之使也。〔垣〕治寒在咽嗌，噎塞胸中。经言：噎膈不通，食不下，食则呕。令人口开目瞪，寒邪所结，气不得上下。此病不已，令人寒中腹满，膨胀下利，宜以吴茱萸之苦热，泄其逆气，用之如神，诸药不可代也。〔海〕冲脉为病，逆气里急，宜此主之。震坤合见，其色绿，故仲景吴茱萸汤、当归四逆汤方，治厥阴病及温脾胃，皆用此也。汤洗，去苦味，晒干，捣用。
蜀椒
气温，味辛。有毒。主邪气，温中，除寒痹，坚齿发，明目，利五脏。〔戴〕凡人呕吐，服药不纳者，必有蛔在膈间。蛔闻药则动，动则药出而蛔不出。但于呕吐药中，加炒川椒十粒良，盖蛔见椒则头伏也。观此则仲景治蛔厥，乌梅丸中用蜀椒，亦此义也。许学士云：大凡肾气上逆，须以川椒引之归经则安。去目及闭口者，炒去汗，手搓细用。
巴豆
气温，味辛。有大毒。〔洁〕气薄，味厚，体重而沉降，阴也。〔垣〕性热，味辛，有大毒。浮也，阳中阳也。〔洁〕乃斩关夺门之将，不可轻用。〔海〕若急治，为水谷道路之剂，去皮、心、膜、油，生用。若缓治，为消坚磨积之剂，炒去烟，令紫黑用。可以通肠，可以止泻，世所不知也。张仲景治百病客忤，备急丸用之。
厚朴
气温，味苦辛。无毒。气味俱厚，体重浊而微降，阴中阳也。〔垣〕可升可降。能除腹胀，若虚弱人，虽腹胀，宜斟酌用之。寒胀是也。大热药中兼用，结者散之神药也。误服，脱人元气，切禁之。〔海〕本草言：厚朴治中风伤寒头痛，温中益气，消痰下气，厚肠胃，去腹满。果泄气乎？果益气乎？盖与枳实、大黄同用，则能泄实满，所谓消痰下气是也。若与橘皮、苍术同用，则能除湿满，所谓温中益气是也。与解利药同用，则治伤寒头痛。与泻利药同用，则厚肠胃。大抵其性味苦温，用苦则泄，用温则补也。故成氏云：厚朴之苦，以泄腹满。苦能下气，故泄实满，温能益气，故散湿满。去皮，铡碎，姜汁浸透，微炒，竹筛齐用。
〖湿化成〗
（戊湿，其本气平，其兼气温凉寒热，在人以胃应之。己土，其本味咸，其兼味辛甘咸苦，在人以脾应之。）
人参
气温，味甘微苦。气味俱薄，浮而升，阳也，阳中微阴。无毒。〔垣〕人参甘温，能补肺中元气，肺气旺则四脏之气皆旺，精自生而形自盛，肺主诸气故也。张仲景云：病人汗后身热，亡血，脉沉迟者，下利身凉，脉微，血虚者，并加人参。古人血脱者益气，盖血不自生，须得生阳气之药乃生，阳生则阴长，血乃旺也。若单用补血药，血无由而生矣。《素问》言：无阳则阴无以生，无阴则阳无以化，故补气须用人参，血虚者亦须用之。本草十剂云补可去弱，人参、羊肉之属是也。盖人参补气，羊肉补形，形与气者，有无之象也。〔李〕人参，生用气寒，熟用气温，味甘补阳，微苦补阴。气主生物，本乎天。味主成物，本乎地。气味生成，阴阳之造化也。凉者，高秋清肃之气，天之阴也，其性降。温者，阳春生发之气，天之阳也，其性升。甘者，湿土化成之味，地之阳也，其性浮。微苦者，火土相生之味，地之阴也，其性沉。人参气味俱薄，气之薄者，生降熟升。味之薄者，生升熟降。如土虚火旺之病，则宜生参凉薄之气，以泻火而补土，是纯用其气也。脾虚肺怯之病，则宜熟参甘温之味，以补土而生金，是纯用其味也。东垣以相火乘脾，身热而烦，气高而喘，头痛而渴，脉洪而大者，用黄柏佐人参。孙真人治夏月热伤元气，人汗大泄，欲成痿厥，用生脉散，以泻热火而救金水。君以人参之甘寒，泻火而补元气；臣以麦门冬之苦甘寒，清金而滋水源；佐以五味子之酸温，生肾津而收耗气。此皆补天元之真气，非补热火也。余每治伤寒、温热等症，为庸医妄汗误下，已成坏病，死在旦夕者，以人参一二两，用童子小便煎之，水浸冰冷饮之，立起。去芦，铡细用。
术
气温，味甘。阴中阳也，可升可降，入足太阴、阳明，手太阴、阳明、太阳之经。〔垣〕《本经》只言术，未分苍、白，而苍术别有雄壮上行之气，能除湿，下安太阴，使邪气不传入脾也。以其经泔浸、火炒，故能出汗，与白术止汗特异。用者不可以此代彼，盖有止发之异，其余主治则同。〔洁〕苍术与白术主治同，但比白术气重而体沉。若除上湿，发汗功最大。若补中焦，除脾胃湿，力少不如白术。腹中窄狭者，须用之。白术能除湿益燥，和中益气，利腰剂间血，除胃中热。〔洁〕其用有九：温中一也；去脾胃中湿二也；除胃中热三也；强脾胃，进饮食四也；和胃，生津液五也；止肌热六也；治四肢困倦，嗜卧，目不能开，不思饮食七也；止渴八也；安胎九也。凡中焦不受湿，不能下利，必须白术以逐水益脾。非白术不能去湿，非枳实不能消痞，故枳术丸以之为君。捣碎，纱罗子罗过用。
当归
气温，味甘辛。气味俱轻，阳也，阳中微阴。无毒。入手少阴经，足太阴经、厥阴经。和血补血，尾破血，身和血。〔洁〕其用有三：一心经本药，二和血，三治诸病夜甚。凡血受病，必须用之。血壅而不流则痛，当归之甘温能和血，辛温能散内寒，苦温能助心散寒，使气血各有所归。〔海〕入手少阴，以其心生血也。入足太阴，以其脾裹血也。入足厥阴，以其肝藏血也。头能破血，身能养血，尾能行血，全用同人参、黄芪则补气而生血，同牵牛、大黄则行气而补血，从桂、附、茱萸则热，从大黄、芒硝则寒，佐使分定，用者当知。酒蒸治头痛，诸痛皆属木，故以血药主之。〔修治〕酒制，焙、晒干，去芦，铡细用。
生地黄
气寒，味甘微苦。味厚气薄，阴中之阳，无毒。入手太阳经、少阴经之剂。〔垣〕凉血补血，补肾水真阴不足。钱仲阳：泻丙火，与木通同用，以导赤也。诸经之血热，与他药相随，亦能治之。溺血便血亦治之。入四散例。病人虚而多热，宜加用之。〔戴〕阴微阳盛，相火炽强，来乘阴位，日渐煎熬，为虚火之证者，宜地黄之属，以滋阴退阳。《本经》所谓干地黄者，或阴干，或日干，或火干，皆谓之干地黄，今药肆所谓生地黄是也。故本草又云：生者尤良，若取凉血退热之功，非新掘鲜者，捣汁用之，不得奇效。掐碎用，忌铁器、莱菔。
甘草
气平，味甘。气薄味厚，升而浮，阳也。入足太阴、厥阴经。〔垣〕阳不足者，补之以甘。甘温能除大热，故生用则气平，补脾胃不足，而大泻心火。炙之则气温，补三焦元气而散表寒，除邪热，去咽痛，缓正气，养阴血。凡心火乘脾，腹中急痛，腹皮急缩者，宜倍用之。其性能缓急而又协和诸药，使之不争，故热药得之缓其热，寒药得之缓其寒，寒热相杂者用之得其平。〔海〕五味之用：苦泄，辛散，酸收，咸软，甘上行而发。而本草言甘草下气，何也？盖甘味主中，有升降浮沉，可上可下，可外可内，有和有缓，有补有泄，居中之道尽矣。张仲景附子理中汤用甘草恐其僭上也，调胃承气汤用甘草恐其速下也，皆缓之之意。小柴胡汤有柴胡、黄芩之寒，人参、半夏之温，而用甘草者，则有调和之意。建中汤用甘草，以补中而缓脾急也。凤髓丹用甘草，以缓肾急而生元气也，乃甘补之意。又曰：甘者令人中满，中满者勿食甘，甘缓而壅气，非中满所宜也。凡不满而用炙甘草，为之补。若中满而用生甘草，为之泻。能引诸药，直至满所，甘味入脾，归其所喜，此升降浮沉之理也。经云以甘补之，以甘泻之，以甘缓之是矣。补中宜炙用，泻火宜生用。
葳蕤
气平，味甘。无毒。能升能降，阳中阴也。主中风暴热，不能动摇，趺筋结肉，诸不足，心腹结气，虚热，湿毒，腰痛，时疾，寒热，去虚劳客热，头痛不安，加而用之良。〔垣〕润肺，除热。〔珍〕葳蕤，性平味甘，柔润可食，故朱肱《活人书》治风温，自汗身重，语言难出，用葳蕤汤以之为君药。予每用治虚劳，寒热，痁疟及一切不足之症，用代参、芪，不寒不燥，大有殊功，不止于去风热湿毒而已，此昔人所未阐者也。与黄精、钩吻二物相似，葳蕤节上有须毛，茎斑，叶尖处有小黄点为不同。采得以竹刀刮去节、皮，洗净，以蜜水浸一宿，蒸，焙干用。
大枣
气平，味甘。无毒。气味俱厚，阳也。温以补不足，甘以缓阴血。〔成〕邪在营卫者，辛甘以解之，故用姜、枣以和营卫，生发脾胃升腾之气。张仲景治奔豚，用大枣滋脾土以平肾气也。治水饮胁痛，有十枣汤，益土而胜水也。〔珍〕《素问》言枣为脾之果，脾病宜食之，谓治病和药。枣为脾经血分药也。若无故频食，则生虫损齿，为害多矣。按：王好古云：中满者，勿食甘。甘令人满，故仲景建中汤心下痞者，减饧、枣，与甘草同例。此得用枣之方矣。〔陶〕道家方药，以枣为佳饵，其皮利肉补虚，所以合汤皆擘之也。
粳米
气平，味甘苦。无毒。有早中晚三收，以晚白米为第一，新熟者动气，经年者亦发病。惟江南人多收火稻，贮仓至春，舂米食之，即不发病，宜人，温中益气，补下元也。〔海〕
本草诸家共言益脾胃，如何白虎汤用之入肺。以其阳明为胃之经，色为西方之白，故入肺也。然治阳明之经，即在胃也。色白，味甘寒，入手太阴。又少阴症，桃花汤用此，甘以补正气。竹叶石膏汤用此，甘以益不足。
食蜜
气平，味甘。无毒。〔珍〕蜂采无毒之花，酿以大便而成蜜，所谓臭腐生神奇也。此入药之功有五：清热，补中，解毒，润燥，止痛也。生则性凉，故能清热。熟则性温，故能补中。甘而和平，故能解毒。柔而濡泽，故能润燥。缓可以去急，故能止心腹、肌肉疮疡之痛。和可以致中，故能调和百药而与甘草同功。仲景治阳明结燥，大便不通，蜜煎导法，诚千古神方也。
胶饴
气温，味甘。无毒。入太阴经。〔成〕脾欲缓，急食甘以缓之，胶饴之甘，以缓中也。〔海〕饴乃脾经气分药也，甘能补脾之不足。寇宗奭云：多食动脾气，亦助胃火。
阿胶
气平，味甘。无毒。气味俱薄，浮而升，阳也。入手少阴，足少阴、厥阴经。得火良。藏器曰：诸胶皆主风止泄，而驴皮主风为最。〔寇〕驴皮煎胶，取其发散皮肤之外也。用乌者，取乌色属水，以制热则生风之义，如乌蛇、乌鸦、乌鸡之类皆然。〔珍〕阿胶大要只是补血与液，故能清肺益阴而治诸症。按：陈自明云：补虚用牛皮胶，去风用驴皮胶。成氏云：阴不足者，补之以味，阿胶之甘以补阴血。杨氏云：凡治喘嗽，不论肺虚肺实，可下可温，须用阿胶以安肺润肺，其性和平，为肺经要药。锉如豆大，或以蛤粉，或以麸，或以草灰，皆炒成珠，研末用，或以汤酒溶化，各从本方。
半夏
气平，味辛。有毒。生微寒，熟温。生令人吐，熟令人下。气味俱薄，沉而降，阴中阳也。辛厚苦轻，阳中阴也。入手阳明、太阴、少阴三经。治寒痰及形寒饮冷，伤肺而咳，大和胃气，除胃寒，进食，治太阴痰厥头痛，非此不能除。〔成〕辛者，散也，润也。半夏之辛，以散逆气结气，除烦呕，发音声，行水气而润肾燥。〔海〕经云：肾主五液，化为五湿，自入为唾，入肝为泣，入心为汗，入脾为痰，入肺为涕。有痰曰嗽，无痰曰咳。痰者因咳而动脾之湿也，半夏能泄痰之标，不能泄痰之本。泄本者，泄肾也。咳无形，痰有形，无形则润，有形则燥，所以为流湿润燥也。俗以半夏为肺药，非也。止呕吐为足阳明，除痰为足太阴。柴胡为之使，故小柴胡汤中用之，虽为止呕，亦助柴胡、黄芩主往来寒热，是又为足少阳阳明也。汤洗尽滑，铡细用。诸血症及口渴者，禁用，为其燥津液也。孕妇忌之，用生姜则无害。
杏仁
气温，味甘苦。冷利。有小毒。〔洁〕气薄味厚，浊而沉坠，降也，阴也。入手太阴经。其用有三：润肺也，消食积也，散滞气也。〔垣〕杏仁散结润燥，除肺中风热咳嗽。杏仁下喘治气也，桃仁疗狂治血也。俱治大便秘，当分气血，昼则便难，行阳气也。夜则便难，行阴血也。故虚人便秘，不可过泄，脉浮者属气，用杏仁、陈皮。脉沉者属血，用桃仁、陈皮。手阳明与手太阴为表里，贲门主往来，魄门主收闭，为气之通道，故并用陈皮佐之。〔海〕仲景麻黄汤及王朝奉治伤寒气上喘逆，并用杏仁者，为其利气，泻肺，解肌也。〔修治〕以汤浸，去皮、尖，麸炒，杵细用。
桃仁
气平，味苦甘辛。无毒。〔垣〕桃仁苦重于甘，气薄，味厚，沉而降，阴中之阳。手足厥阴经血分药也。苦以泄滞血，甘以生新血，故破凝血者用之。其功有四：治热入血室一也，泄腹中滞血二也，除皮肤血热燥痒三也，行皮肤凝聚之血四也。〔成〕肝者血之源，血聚则肝气燥，肝苦急，急食甘以缓之。桃仁之甘，以缓肝散血，故张仲景抵当汤用之，以治伤寒八九日，内有蓄血，发热如狂，小腹满痛，小便自利者。又有当汗失汗，热毒深入，吐血及血结胸，烦躁谵语者，亦以此汤主之。与虻虫、水蛭、大黄同用。〔修治〕行血，连皮、尖。润燥活血，去皮、尖，麸炒。俱捣细用。
麻子仁
气平，味甘。无毒。手阳明、足太阴药也。阳明病，汗多、胃热、便难三者，皆燥也，故用之以通润也。寇宗奭云：麻仁极难去壳，取帛包，置沸汤中，浸至冷，出之垂井一夜，勿令着水。次日，日中晒干，新瓦上挼去壳，簸扬取仁，粒粒皆完。先藏地中者，食之杀人。
鸡子黄
气温，味甘。无毒。本草云：阴不足，补之以血。若咽有疮，鸡子一枚，去黄，苦酒倾壳中，以半夏入苦酒中，取壳，置刀环上熬，微沸，去渣，旋旋呷之。又主除热火疮、痫痉。卵白为肌肉皮毛，卵黄为脏腑，卵白象天，卵黄象地，故有阴阳、表里、气血之分焉。
甘澜水
气平，味甘。无毒。伤寒汗后，脐下悸，欲作奔豚，茯苓桂枝甘草大枣汤主之，煎以甘澜水，扬之无力，取不助肾气也。虞抟曰：甘澜水，甘温而性柔，故烹伤寒阴症等药用之。
潦水
即霖雨后行潦之水，亦取其发纵之极，流而不滞，不助湿也。
浆水
气微温，味甘酸。无毒。即酸泔水也。或云：煮粟米饮酿成。主调中引气，宣和强力，通关开胃，解烦去睡。〔丹〕浆水性凉，善走，故解烦渴而化滞物。按：浆水能止渴，以其酸也。能化滞，以其米味之变也。亦犹神曲、麦芽之消食，非性凉善走之谓。
〖燥降收〗
（气之薄者，阳中之阴。气薄则发泄，辛甘淡平寒凉是也。）
茯苓
气平，味甘。无毒。〔洁〕性温，味甘而淡，气味俱薄，浮而升，阳也。〔垣〕止渴，利小便，除湿益燥，和中益气，利腰脐间血为主。治小便不通，溺黄，或赤而不利。如小便利，或数服之，则大损人目。如汗多人服之，损真气，夭人寿。医云：赤泻，白补。上古无此说。淡能利窍，甘以助阳，除湿之圣药也。味甘平，补阳益脾，逐水。湿淫所胜，小便不利。淡味渗泄，阳也。治水缓脾，生津导气。〔海〕入足少阴，手、足太阳。色白者，入辛壬癸，赤者入丙丁。伐肾邪，小便多，能止之，小便涩，能利之，与车前子相似，虽利小便而不走气。酒浸，与光明朱砂同用能秘真。味甘平，如何是利小便。去皮，捣细，纱罗过用。
泽泻
气平，味甘。无毒。〔洁〕沉而降，阴也。〔垣〕甘咸寒，降，阴也。〔海〕阴中微阳，入足太阳、少阴经。除湿之圣药也，治小便淋沥，去阴间汗，无此疾服之，令人目盲。〔寇〕泽泻之功，长于行水。张仲景治水蓄渴烦，小便不利，或吐或泻，五苓散主之。方用泽泻，故知其长于行水。本草引扁鹊云：多服病人眼涩。诚为行去其水也。凡服泽泻散，人未有不小便多者，小便既多，肾气焉得复实？今人止泄精，多不敢用之。仲景八味丸用之者，亦不过接引桂、附等归就肾经，别无他意。〔海〕《本经》云：久服明目。扁鹊云：多服昏目。何也？易老云：去脾中宿垢。以其味咸，能泻伏水故也，泻伏水，去留垢，故明目。小便利，肾气虚，故昏目。〔王〕寇宗奭之说，王好古韪之。窃谓八味丸以地黄为君，余药佐之，非止补血，兼补气也。所谓阳旺则能生阴血也。地黄、山茱萸、茯苓、牡丹皮皆肾经之药，附子、官桂乃右肾命门之药，皆不待泽泻之接引而后至也。则八味丸之用此，盖取其泻肾邪，养五脏，益气力，起阴气，补虚损五劳之功而已。虽能泻肾，从于诸补药群众之中，则亦不能泻矣。〔珍〕泽泻气平，味甘而淡，淡能渗泄，气味俱薄，所以利水而泄下。脾胃有湿热，则头重而目昏耳鸣，泽泻渗去其湿，则热亦随去，而土气得令，清气上行，天气明爽，故泽泻有养五脏，益气力，治头眩，聪明耳目之功。若久服，则降令太过，清气不升，真阴潜耗，安得不目昏耶？仲景地黄丸，用茯苓、泽泻者，是乃取其泻膀胱之邪气，非引接也。古人用补药，必兼泻邪，邪去则补药得力，一辟一阖，此乃玄妙。后世不知此理，专一于补，所以久服必致偏胜之害。捣碎，纱罗过用。
猪苓
气平，味甘微苦。无毒。〔洁〕气味俱薄，升而微降，与茯苓同。〔垣〕淡甘，平。降也，阳中阴也。〔海〕甘重于苦，阳也。入足太阳、足少阴经。燥除湿，比诸淡渗药大燥亡津液，无湿证勿服。〔颂〕仲景治消渴，脉浮，小便不利，微热者，猪苓散发其汗。病欲饮水而复吐，名为水逆。冬时寒嗽，如疟状者，亦与猪苓，此即五苓散也。猪苓、茯苓、术各三两，泽泻五分，桂二分，细捣筛，水服方寸匕，日三。多饮暖水，汗出即愈。利水道诸汤剂，无如此快，今人皆用之。〔垣〕若以泄滞，甘以助阳，淡以利窍，故能除湿，利小便。去黑皮，里白者佳。捣，罗过用。
通草
气平，味辛甘而淡。无毒。气平，味薄，降也，阳中阴也。治阴窍不利，行小水，除水肿闭，治五淋，生用。〔洁〕泻肺，利小便，甘平以缓阴血。〔垣〕本草十剂通可去滞，通草、防己之属是也。夫防己大苦寒，能泻血中湿热之滞，又通大便。通草甘淡，能助西方秋气下降，利小便，专泻气滞也。肺受热邪，津液气化之源绝，则寒水断流，膀胱受湿热，癃闭约缩，小便不通，宜此治之。其证胸中烦热，口燥舌干，咽干，大渴引饮，小便淋沥，或闭塞不通，胫酸脚热，并宜通草主之。凡气味与之同者，茯苓、泽泻、灯草、猪苓、皂角、瞿麦、车前子之类，皆可以渗湿，利小便，泄其滞气也。又曰：木通下利，泄小肠火，利小便，与琥珀同功，无他药可比。去粗皮，锉细，竹筛齐之用。
滑石
气寒，味甘。无毒。〔洁〕性沉重，能泄上气，令下行，故曰滑则利窍。治前阴窍涩不利，利窍不比与渗淡诸药同。〔海〕入足太阳经。滑能利窍，以通水道，为至燥之剂。猪苓汤用滑石、阿胶同为滑剂，以利水道。葱、豉、生姜同煎，去滓澄清，以解利，淡味渗泄为阳，故解表，利小便也。若小便自利者，不宜用。〔珍〕滑石利窍，不独小便也。上能利毛腠之窍，下能利精溺之窍。盖甘淡之味，先入于胃，渗走经络，游溢津气，上输于肺，下通膀胱。肺主皮毛，为水之上源，膀胱司津液，气化则能出。故滑石上能发表，下利水道，为荡热燥湿之剂。发表是荡上中之热，利水道是荡中下之热。发表是燥上中之湿，利水道是燥中下之湿。热散则三焦宁而表里和，湿去则阑门通而阴阳利。刘河间之用益元散，通治表里、上下诸病，盖是此意，但未发出耳。白者佳，捣，水飞用。
芍药
气微寒，味酸而苦。气薄味厚，阴也，降也。阴中之阳。有小毒。入手、足太阴经。〔垣〕补中焦之药，得炙甘草为佐，治腹中痛。夏月腹痛，少加黄芩。如恶寒腹痛，加肉桂一钱，白芍药三钱，炙甘草一钱半，此仲景神方也。如冬月大寒腹痛，加桂二钱半，水二盏，煎一半，去皮用。脾经之药，收阴气，能除腹痛。酸以收之，扶阴而收阴气，泄邪气。扶阳，与生姜同用，温经散湿，通塞，利腹中痛，胃气不通，肺燥气热，酸收甘缓，下利必用之药。白补，赤散，泻肝，补脾胃，酒浸行经，止中部腹痛。东垣云：但涩者，为上。或问：古今方论中多以涩为收，今《本经》有利小便一句者，何也？曰：芍药能停诸湿而益津液，使小便自行，本非通行之药，所当知之。又问：有缓中一句，何谓缓中？曰：损其肝者，缓其中。又问：当用何药次治之？曰：当用四物汤，以其内有芍药故也。赤者，利小便，下气。白者，止痛，散气血，入手、足太阴经。大抵酸涩者为上，为收敛停湿之剂，故主手、足太阴经。收降之体，故又能至血海，而入于九地之下，后至厥阴经也。后人用赤泻、白补者，以其色在西方故补，色在南方故泻也。《难经》云：损其肝者，缓其中。即调血也。本草云能利小便，非能利之也，以其肾主大小二便，既用此以益阴滋湿，故小便得通也。腹中虚痛，脾经也，非芍药不除。补津液停湿之剂。〔修治〕锉片，内热者生用，中寒者酒炒用。
五味子
气温，味酸。无毒。味厚，气轻，阴中微阳。入手太阴经血分，足少阴经气分。〔垣〕收肺气，补气不足，升也。酸以收逆气，肺寒气逆，则宜此，与干姜同治之。又五味子收肺气，乃火热必用之药，故治嗽以之为君，但有外邪者，不可骤用，恐闭其邪气，必先发散而后用之乃良。有痰者，以半夏为佐，喘者，以阿胶为佐，但分两少不同耳。〔海〕五味皮甘，肉酸，核中辛苦，都有咸味，故名五味子。仲景八味丸用此，为肾气丸，述类象形也。孙真人云：五月常服五味子，以补五脏气。遇溽暑之时，困乏无力，无气以动，与人参、黄芪、麦门冬，少加黄柏煎汤服，使人精神顿加，两足筋力涌出。又云：六月常服五味子，以益肺金之气。在上则滋源，在下则补肾，故入手太阴、足少阴也。生，敲碎用。
麦门冬
气寒，味甘微苦。阳中微阴，降也。无毒。入手太阴经气分。〔垣〕治肺中伏火，脉气欲绝，加五味子、人参，三味为生脉之剂，补肺中元气不足。按：凉而能补，补而不泥，无逾于麦门冬者。伤寒劳复与夫温热病及杂病，阴不济阳，而烦热燥渴者，用之以生津液，濡枯而退热，最有奇功。又与地黄、阿胶、麻仁同为润经益血，复脉通心之剂。与五味子、枸杞子同为生脉之剂。去心，不宜用汤浸。
天门冬
气寒，味微苦。气薄味厚，阴也，阳中之阴。无毒。入手太阴、足少阴经气分之药。〔垣〕保肺气，治血热侵肺，上喘气促，加人参、黄芪为主，用之神效。苦以泄滞血，甘以助元气，及治血妄行，此天门冬之功也。营卫枯涸，湿剂所以润之。二门冬、人参、北五味子、枸杞子，同为生脉之剂，此上焦独取寸口之意。去心，铡细用。
枳实
气微寒，味苦辛。无毒。〔洁〕气厚，味薄，浮而升，微降，阴中阳也。〔垣〕沉也，阴也。除寒热，破结实，消痰癖，治心下痞，逆气胁痛。〔海〕枳壳主高，枳实主下，高者主气，下者主血，故壳主胸膈皮毛之病，实主心腹脾胃之病，大同小异。朱肱《活人书》言：治痞宜先用桔梗枳壳汤。非用此治心下痞也，果知误下，气将陷而成痞。故先用此，使不致于痞也。若已成痞而用此，则失之晚矣。不惟不能消痞，反损胸中之气，先之一字有谓也。〔珍〕枳实、枳壳，气味功用俱同，上世亦无分别，魏晋以来，始分实、壳之用，洁古、东垣又分治高、治下之说。大抵其功皆能利气，气下则痰喘止，气行则痞胀消，气通则刺痛止，气利则后重除，故以枳实利胸膈，枳壳利肠胃。然仲景治胸痹痞满，以枳实为要药，诸方治下血，痔利，大便闭塞，里急后重，又以枳壳为通用，则枳实不独治下，而壳不独治高也。盖自飞门至魄门，皆肺主之，三焦相通，一气而已。则二物分之可也，不分亦无伤。麸炒，去瓤，捣，罗过用。
旋覆花
气温，味咸甘。有小毒。主结气，胁下满，除水，去五脏间寒热，消胸上痰结，唾如胶漆，消坚软痞，治噫气，通血脉。〔颂〕张仲景治伤寒汗下后，心下痞坚，噫气不除，有七物旋覆代赭汤。杂治妇人，有三物旋覆汤。胡洽居士治痰饮在两胁胀满，有旋覆花丸，用之尤多。〔成〕硬则气坚，旋覆之咸，以软痞坚也。
贝母
气平，味辛苦。无毒。主伤寒烦热，淋沥，邪气风痉，疗腹中结实，心下满，洗洗恶风寒，目眩项直，咳嗽上气。止烦渴，安五脏，利骨髓。〔海〕贝母乃肺经气分药也，仲景治寒实结胸，外无热症者，三物小陷胸汤主之，白散亦可，以其内有贝母也。成无己云：辛散而苦泄，桔梗、贝母之苦辛，用以下气。纳口鼻中有米许大者一颗，心宜去之，捣细用。
乌梅
气温平，味酸涩。无毒。〔海〕乌梅，脾肺二经血分药也。能收肺气，治燥嗽，肺欲收，急食酸以收之。〔珍〕乌梅、白梅所主诸病，皆取其酸收之义，惟仲景治蛔厥乌梅丸，及虫䘌中用者，取虫得酸即止之义，稍有不同耳。梅花开于冬，而实熟于夏，得木之全气，故其味最酸，所谓曲直作酸也。肝为乙木，胆为甲木，人之舌下有四窍，两窍通胆液，故食梅则津生者，类相感应也。故《素问》云：味过于酸，肝气以津。又云：酸走筋，筋病无多食酸。不然物之味酸者多矣，何独梅能生津耶？〔修治〕去核，微炒用。忌猪肉。
赤小豆
气平，味甘酸辛。阴中之阳。无毒。〔陶〕小豆逐津液，利小便，久服令人肌肤枯燥。〔海〕治水者，惟知治水而不知补胃，则失之壅滞，赤小豆消水通气而健脾胃，乃其药也。〔珍〕赤小豆小而色赤，心之谷也，其性下行，通乎小肠，能入阴分，治有形之病。故行津液，利小便，消胀除肿，止吐而治下利肠澼，解酒病，除寒热痈肿，排脓散血，而通乳汁，下胞衣，产难，皆病之有形者。久服则降令太过，津血渗泄，所以令人肌瘦身重也。
苦酒（醋）
气温，味酸。无毒。张仲景治黄汗，有黄芪芍药桂枝苦酒汤，治黄胆，有麻黄醇酒汤，用苦酒、清酒，方见《金匮要略》，盖取其酸收之义，而又有散瘀解毒之功。
〖寒沉藏〗
（味之厚者，阴中之阴，味厚则泄，酸、苦、咸，气寒是也。）
黄连
气寒，味苦。无毒。气味俱厚，可升可降，阴中阳也。入手少阴经。其用有六：泻心藏火一也，去中焦湿热二也，诸疮必用三也，去风湿四也，赤眼暴发五也，止中部见血六也。张仲景治九种心下痞，五等泻心汤皆用之。〔海〕入手少阴。苦燥，故入心，火就燥也。然泻心其实泻脾也，为子能令母实，实则泻其子。治血，防风为上使，黄连为中使，地榆为下使。去须，铡细用。
黄芩
气寒，味苦。无毒。可升可降，阴也。阴中微阳。入手太阴血分。〔洁〕气凉味苦甘，气厚味薄，浮而升，阳中阴也。入手少阳、阳明经，酒炒则上行。〔垣〕黄芩之中枯而飘者，泻肺火，利气消痰，除风热，消肌表之热。细实而坚者，泻大肠火，养阴退阳，补膀胱寒水，滋其化源。高下之分，与枳实、枳壳同例。〔洁〕黄芩之用有九：泻肺热一也；上焦皮肤风热、风湿二也；去诸热三也；利胸中气四也；消痰膈五也；除脾经诸湿六也；夏月须用七也；妇人产后，养阴退阳八也；安胎九也。酒炒上行，主上部积血，非此不能除。下利脓血，腹痛后重，身热，久不能止者，与芍药、甘草同用之。凡诸疮痛不可忍者，宜芩连苦寒之药，详上下，分身梢，及引经药用之。〔颂〕张仲景治伤寒，心下痞满，泻心汤凡四方皆用黄芩，以其主诸热，利小肠故也。又太阳病下之，利不止，喘而汗出者，有葛根黄芩黄连汤，及主妊娠安胎散，亦多用之。〔珍〕洁古老人言黄芩泻肺火，治脾湿。东垣言片芩治肺火，条芩治大肠火。丹溪言黄芩治上中二焦火。而仲景治少阳证小柴胡汤，太阳少阳合病下利黄芩汤，少阳证下后心下满而不痛泻心汤并用之。成无己言：黄芩苦而入心，泄痞热。是黄芩能入手少阴、阳明，手、足太阴、少阳六经矣。盖黄芩气寒，味苦，色黄带绿，苦入心，寒胜热，泻心火，治脾之湿热，一则金不受刑，一则胃火不流入肺，即所以救肺也。肺虚不宜者，苦寒伤脾胃，损其母也。少阳之证，寒热，胸胁痞满，默默不欲饮食，心烦呕，或渴，或痞，或小便不利。虽曰病在半表半里，而胸胁痞满，实兼心肺上焦之邪。心烦喜呕，默默不欲饮食，又兼脾胃中焦之证。故用黄芩以治手、足少阳相火，黄芩亦少阳本经药也。成无己注《伤寒论》但云：柴胡、黄芩之苦，以发传邪之热，芍药、黄芩之苦，以坚敛肠胃之气，殊昧其治火之妙。杨士瀛《直指方》云：柴胡退热，不及黄芩。盖亦不知柴胡之退热，乃苦以发之，散火之标也。黄芩之退热，乃寒能胜热，折火之本也。仲景又云：少阳病，腹中痛者，去黄芩，加芍药。心下悸，小便不利者，去黄芩加茯苓。似与《别录》治少腹绞痛，利小肠之文不合。成氏言黄芩寒中，苦能坚肾，故去之，盖亦不然。至此当以意逆之，辨以脉证可也。若因饮寒受寒，腹中痛，及饮水心下悸，小便不利，而脉不数者，是里无热证，则黄芩不可用也。若热厥腹痛，肺热而小便不利者，黄芩其可不用乎？故善观书者，先求其理，，毋徒泥其文。去皮并黑腐，铡细，竹筛齐用。
黄柏
气寒，味苦。无毒。气味俱厚，沉而降，阴也。苦厚微辛，阴中之阳。入足少阴经，为足太阳引经药。〔垣〕治肾水膀胱不足，诸痿厥，脚膝无力，于黄芪汤中少加用之，使两膝中气力涌出，痿即去矣。蜜炒此一味为细末，治口疮如神，瘫痪必用之药。泻膀胱之热，利下窍。泻膀胱经火，补本经及肾不足，苦寒安蛔，疗下焦虚，坚肾。经曰：苦以坚之。足少阴剂，肾苦燥，故肾停湿也。栀子、黄芩入肺，黄连入心，黄柏入肾，燥湿所归，各从其类也。《活人书》解毒汤，上下内外通治之。去皮，铡碎。生用则降实火，熟用酒制则治上，盐制则治下，蜜制则治中而不伤胃。
栀子
气寒，味苦。无毒。〔洁〕气薄，味厚，轻清上行，气浮而味降，阳中阴也。〔垣〕沉也，阴也。入手太阴肺经血分。〔海〕本草不言栀子能吐，仲景用为吐药，栀子本非吐药，为邪气在上，拒而不纳食，令上吐，则邪因以出，所谓其高者，因而越之也。或用为利小便药，实非利小便，乃清肺也。肺清则化行，而膀胱津液之腑得此气化而出也。本草言治大小肠热，乃辛与庚合，又与丙合，又能泄戊，先入中州故也。仲景治烦躁，用栀子豉汤。烦者，气也，躁者，血也。气主肺，躁主血。故用栀子以治肺烦，香豉以治肾躁。仲景以栀子色赤，味苦，入心而治烦，香豉色黑，味咸，入肾而治躁。〔寇〕仲景治伤寒发汗、吐、下后，虚烦不得眠，若剧者，必反覆颠倒，心中懊憹，栀子豉汤治之。因其虚，故不用大黄，有寒毒故也。栀子虽寒而无毒，治胃中热气，既亡血亡津液，腑藏无润养，内生虚热，非此物不可去也。又治心经留热，小便赤涩，用去皮栀子，火煨大黄、连翘、炙甘草等分，末之，水煎三钱服，无不利也。凡使须要如雀脑并须长有九路赤色者为上。去心胸中热用仁，去肌表热用皮，治上焦中焦连壳用，下焦去壳，治血病炒黑用。
石膏
气寒，味甘辛。无毒。入手太阴经、少阳经，足阳明经。〔洁〕石膏性寒，味辛而淡，气味俱薄，体重而沉，降也，阴也。乃阳明经大寒之药。善治本经头痛牙痛，止消渴，中暑，潮热。然能寒胃，令人不食，非腹有极热者，不宜轻用。又阳明经中热，发热恶寒，燥热，日晡潮热，肌肉壮热，小便浊赤，大渴引饮，自汗，苦头痛之药，仲景用白虎汤是也。若无以上诸证，勿服之。多有血虚发热象白虎证，及脾胃虚劳形体病证，初得之时与此证同，医者不识而误用之，不可胜救也。〔垣〕石膏，足阳明经也。故仲景治伤寒阳明证，身热目痛，鼻干不得卧。身以前，胃之经也。胸前，肺之室也。邪在阳明，肺受火制，故用辛寒以清肺气，所以有白虎之名，又治三焦皮肤大热，入手少阳也。凡病脉数不退者，宜用之。胃弱者，不可用。按：温热病烦热而渴，脉洪大而数且长者，非用石膏不能取效，冬月有此脉证，亦宜用之。仲景制白虎汤，为正伤寒设也。东垣处暑以后勿用之说，不可拘泥。此即市所谓寒水石者也，亦谓之硬石膏，细理白泽者良。碎之如粟米大，先煮数十沸，乃入余药，以其气味难出故也。
知母
气寒，味苦。气味俱厚，沉而降，阴也。阴中微阳，肾经本药，入足阳明，手太阴经气分。〔垣〕其用有四：泻无根之肾火，疗有汗之骨蒸，止虚劳之热，滋化原之阴。仲景用此入白虎汤，治不得眠者，烦躁也。烦出于肺，躁出于肾，君以石膏，佐以知母之苦寒，以清肾之源。缓以甘草、粳米，使不速下也。又凡病小便闭塞而渴者，热在上焦气分，肺中伏热不能生水，膀胱绝其化源，宜用气薄味薄淡渗之药，以泻肺火，清肺金而滋水之化源。若热在下焦血分而不渴者，乃真水不足，膀胱干涸，乃无阴则阳无以化，法当用黄柏、知母大苦寒之药，以补肾与膀胱，使阴气行而阳自化，小便自通。凡用拣肥润里白者，去毛，切。引经上行，则用酒浸焙干，下行，则用盐水润焙。忌铁。
秦皮
气寒，味苦。无毒。沉也，降也。〔海〕主热利下重，下焦虚。经云：以苦坚之，故用白头翁、黄柏、秦皮苦之剂也。治风寒湿痹，目中青翳白膜，男子少精，妇人带下，小儿惊痫，宜作汤洗目，俗呼为白桪木，取皮渍水，浸出青蓝色，与紫草同用，以增光晕尤佳。大戟为之使，恶吴茱萸。〔珍〕梣皮色青，气寒，味苦，性涩，乃是厥阴肝、少阳胆经药也。故治目病、惊痫，取其平木也。治下利、崩带，取其收涩也。又能治男子少精，益精有子，皆取其涩而补也。故老子云天道贵涩，此药乃服食及惊痫、崩利所宜，而人只知其治目一节，几于废弃，良为可惋。
白头翁
气寒，味苦辛。无毒。气厚味薄，可升可降，阴中阳也。主温疟狂易，寒热，癥瘕积聚，逐血止痛。张仲景治热利下重，用白头翁汤主之。盖肾欲坚，急食苦以坚之，利则下焦虚，故以纯苦之剂坚之。男子阴疝偏坠，小儿头秃膻腥，鼻衄，无此不效。毒痢有此犹功。〔吴〕热毒下利，紫血、鲜血者，宜之。
大黄
气寒，味苦。无毒。气味俱厚，沉而降，阴也。用之须酒浸煨熟者，寒因热用。酒浸入太阳经，酒洗入阳明经，余经不用酒。〔垣〕大黄苦峻下走，用之于下，必生用。若邪气在上，非酒不至，必用酒浸，引上至高之分，驱热而下，如物在高巅，必射以取之也。若用生者，则遗至高之邪热，是以愈后或目赤，或喉痹，或头肿，或膈上热疾生也。〔寇〕仲景治心气不足，吐血衄血泻心汤，用大黄、黄芩、黄连，或曰：心气既不足，而不用补心汤，更用泻心何也？答曰：若心气独不足，则当不吐衄也。此乃邪热因不足而客之，故令吐衄，以苦补其心，盖一举而两得之，有是证者，用之无不效，惟在量其虚实而已。〔丹〕大黄苦寒，善泄，仲景用之泻心汤者，正因少阴经不足，本经之阳亢甚无辅，以致阴血妄行飞越，故用大黄泻去亢甚之火，使之平和，则血归经而自安。夫心之阴气不足，非一日矣，肺与肝俱各受火而病作，故黄芩救肺，黄连救肝，肺者阴之主，肝者心之母，血之舍也，肝肺之火既退，则阴血复其旧矣。寇氏不明说，而云邪热客之，何以开悟后人也？〔珍〕大黄乃足太阴，手、足阳明，手、足厥阴五经血分之药。凡病在五经血分者，宜用之。若在气分用之，是谓诛伐无过矣。泻心汤治心气不足，吐血衄血者，乃真心之气不足，而手厥阴心包络、足厥阴肝、足太阴脾、足阳明胃之邪火有余也，虽曰泻心，实泻四经血中之伏火也。又仲景治心下痞满，按之软者，用大黄黄连泻心汤主之，此亦泻脾胃之湿热，非泻心也。病发于阴而反下之，则作痞满，乃寒伤营血，邪气乘虚结于上焦，胃之上脘在于心，故曰泻心，实泻脾也。《素问》云太阴所至为痞满，又云浊气在上，则生䐜胀是矣。病发于阳而反下之，则成结胸，乃热邪陷入血分，亦在上脘分野。仲景大陷胸汤丸，皆用大黄，亦泻脾胃血分之邪，而降其浊气也。若结胸在气分，则只用小陷胸汤。痞满在气分，则用半夏泻心汤矣。成氏注《伤寒论》亦不知分别此义。〔颂〕本草称大黄推陈致新，其效最神，故古方下积滞多用之。张仲景治伤寒用处尤多。古人用毒药攻病，必随人之虚实寒热而处治，非一切轻用也。梁武帝因发热欲服大黄，姚僧坦曰：大黄乃是快药，至尊年高，不可轻用。帝弗从，几至委顿。梁元帝常有心腹疾，诸医咸谓宜用平药，可渐宣通，僧坦曰：脉洪而实，此有宿积，非用大黄无瘥理。帝从之遂愈。以此言之，今医用一毒药而攻众病，其偶中，便谓此方神奇，其差误，则不言用药之失，可不戒哉！去皮，铡碎，竹筛齐用。
芒硝
气大寒，味咸苦辛。有小毒。〔成〕《内经》云：咸味下泄为阴。又云：咸以软之。热淫于内，治以咸寒。气坚者，以咸软之，热盛者，以寒消之。故张仲景大陷胸汤、大承气汤、调胃承气汤皆用芒硝以软坚去实。热结不至坚者，不可用也。〔海〕本草云：朴硝味辛，是辛以润肾燥也。今人不用辛字，只用咸字，咸能软坚也。其义皆是。本草言芒硝利小便而堕胎，然伤寒妊娠可下者，用此兼大黄，引之直入大腹，润燥软坚泻热，而母子俱安。经云：有故无殒，亦无殒也。此之谓欤？以在下言之，则便溺俱阴，以前后言之，则前气后血，以肾言之，总主大小便难，溺涩秘结，俱为水少火盛。经云：热淫于内，治以咸寒，佐之以苦，故用芒硝、大黄，相须为使也。〔洁〕芒硝气薄味厚，沉而降，阴也。其用有三：去实热一也，涤肠中宿垢二也，破坚积热块三也。〔珍〕朴硝是初得一煎而成者，故力紧急而不和，只可施于粗犷之人，及敷涂之剂而已。芒硝是朴硝淋过炼成，故其性和缓，仲景治伤寒多用之，以此故也。硝禀太阴之精，水之子也。气寒味咸，走血而润下，荡涤三焦肠胃，实热阳强之病，乃折治火邪药也。生用。
香豉
气寒，味苦。无毒。阴中之阴也。主伤寒头痛，烦躁满闷。生用。〔珍〕黑豆性平，作豉则温，既经蒸窨，故能升能散。得葱则发汗，得盐则能吐，得酒则治风，得薤则治痢，得蒜则止血，炒熟则大能止汗，亦麻黄根、节之义也。
茵陈蒿
气微寒，味苦辛。无毒。阴中微阳，入足太阳经。除烦热，主风湿寒热，邪气热结黄疸，通身发黄，小便不利。〔寇〕张仲景治伤寒，热甚发黄，身面悉黄者，用之极效。一僧因伤寒后发汗不彻，有留热，面身皆黄，多热，期年不愈，医作食治，不对而食不减。予与此药，服五日，病减三分之一，十日减三分之二，二十日病悉去。方用山茵陈、山栀子各三分，秦艽、升麻各四钱。为散，每用三钱，水四合，煎二合，去滓，食后温服，以知为度。此药以山茵陈为本，故书之。〔海〕仲景茵陈栀子大黄汤治湿热也，栀子柏皮汤治燥热也。如苗，涝则湿黄，旱则燥黄，湿则泻之，燥则润之可也，此二药治阳黄也。韩祗和、李思训治阴黄，用茵陈附子汤，大抵以茵陈为君主，而佐以大黄、附子，各随其寒热也。去枝，用叶，手搓碎用。
瓜蒌实
气寒，味甘微苦。无毒。〔丹〕栝楼实治胸痹者，以其味甘性润，甘能补肺，润能降气，胸中有痰者，乃肺受火逼，失其降下之令，今得甘缓润下之助，则痰自降，宜其为治嗽之要药也。且又能洗涤胸膈中垢腻郁热，为治消渴之神药。〔珍〕张仲景治胸痹痛引心背，咳唾喘息，及结胸满痛，皆用瓜蒌实，乃取其甘寒不犯胃气，能降上焦之火，使痰气下降也。成无己不知此意，乃云苦寒以泻热。盖不尝其味，原不苦，而随文傅会尔。肥大结实者，连子连皮细切用，今人只用核仁，非也。
瓜蒌根（一名天花粉）
气寒，味甘微苦酸。无毒。主消渴，身热，烦满大热，补虚安中，通月水，消肿毒瘀血，及热狂，疮疖。〔垣〕瓜蒌根纯阴，解烦渴，行津液，心中枯涸者，非此不能除。与辛酸同用，导肿气。〔珍〕瓜蒌根味甘微苦酸，其茎叶味酸。酸能生津，感召之理，故能止渴润枯，微苦降火，甘不伤胃。昔人只言其苦寒，似未深察。捣细，罗过用。
土瓜根
气寒，味苦。有小毒。主疗诸邪气热结，逐四时骨节中水，疗天行热疾，酒黄病，壮热心烦闷，热劳。能吐下人。
连轺（连翘根也。）
气寒，味甘苦。有小毒。主下热气，益阴精，故仲景治伤寒瘀热在里，欲发黄，用麻黄连轺赤小豆汤。
竹叶
气寒，味甘。无毒。淡竹为上，甘竹次之。主胸中痰热，咳逆上气。〔寇〕诸笋性皆寒，故知其叶一致也。张仲景竹叶汤，惟用淡竹。〔洁〕竹叶苦平，阴中微阳。〔垣〕竹叶辛苦寒，可升可降，阳中阴也。其用有二：除新久风邪之烦热，止喘促气胜之上冲。
梓白皮
气寒，味苦。无毒。主热毒，去二虫，时气温病，头痛壮热，初得一日。用生梓木削去黑皮，取里白者，切一升，水二升五合，煎汁，每服八合，取瘥。折热之剂，必以苦为主。又曰：大热之气，寒以取之是也。
葶苈子
气寒，味辛。无毒。沉也，阴中阳也。〔垣〕葶苈大降气，与辛酸同用，以导肿气。本草十剂云泄可去闭，葶苈、大黄之属。此二味皆大苦寒，一泄血闭，一泄气闭。盖葶苈之苦寒，气味俱厚，不减大黄，又性过于诸药，以泄阳分肺中之闭，亦能泄大便，为体轻象阳故也。〔海〕苦、甜二味，主治不同，仲景泻肺汤用苦，余方或有用甜者，或有不言甜苦者，大抵苦则下泄，甜则少缓，量病人虚实用之，不可不审。同糯米焙熟，去米，捣细用。
商陆
气平，味辛。有毒。白者苦冷，得大蒜良，赤者有大毒。忌犬肉。主水肿疝瘕痹，疏五脏，散水气。〔珍〕苦寒，沉也，降也，阴也。其性下行，专于行水，与甘遂、大戟异性而同功，胃气虚弱者，不可用。取花白者根，铜刀刮去皮，薄切，以东流水浸两宿，漉出，入甑，以黑豆叶一重，商陆一重，蒸之，从午至亥，取出，去豆叶，曝干，锉用。无豆叶，以豆代之。
甘遂
气寒，味苦。有毒。反甘草。主下五水，逐留饮宿食，破癥坚积聚，利水谷道。〔洁〕味苦，气寒。苦性泄，寒胜热，直达水气所结之处，乃泄水之圣药。水结胸中，非此不能除。仲景大陷胸汤用之，但有毒不可轻用。〔珍〕肾主水，凝则为痰饮，溢则为肿胀。甘遂能泄肾经湿气，治痰之本也，不可过服，但中病则止可尔。仲景治心下留饮，与甘草同用，取其相反而立功也。去茎，于槐砧上细锉，用生甘草汤，荠苨自然汁二味搅，浸三日，其水如墨汁，漉出，用东流水淘六七次，以水清为度，然后用面包煨熟用。
芫花
气温，味辛。有毒。〔珍〕张仲景治伤寒太阳证，表不解，心下有水气，干呕，发热而咳，或喘，或利者，小青龙汤主之。若表已解，有时头痛，出汗恶寒，心下有水气，干呕，痛引两胁，或喘，或咳者，十枣汤主之。盖小青龙治未发散表邪，使水气自毛窍而出，乃《内经》所谓开鬼门法也。十枣汤驱逐里邪，使水气自大小便而泄，乃《内经》所谓洁净府，去菀陈莝法也。夫饮有五，皆由内啜水浆，外受湿气，郁蓄而为留饮，流于肺则为支饮，令人喘咳寒热，吐沫背寒。流于肝则为悬饮，令人咳唾，痛引缺盆两胁。流于心下则为伏饮，令人胸满呕吐，寒热眩晕。流于肠胃则为痰饮，令人腹鸣，吐水，胸胁支满，或作泄泻，忽肥忽瘦。流于经络则为溢饮，令人沉重注痛，或作水气胕肿，芫花、大戟、甘遂之性，逐水泄湿，能直达水饮窠囊隐僻之处，但可徐徐用之，取效甚捷，不可过剂，泄人真元也。陈言《三因方》以十枣汤药为末，用枣肉和丸，以治水气喘急，浮肿之证，盖善变通者也。杨士瀛《直指方》云：破癖，须用芫花，行水后，便养胃可也。留数年陈久者良，用时以好醋煮十数沸，去醋，以水浸一宿，晒干用。
大戟
气寒，味苦辛。有毒。阴中微阳，泻肺，损真气，得枣良。治十二水，腹满急痛，积聚头疼，发汗，利大小肠。〔海〕大戟与甘遂同为泄水之药，湿胜者，苦燥除之也。以浆水煮软，去骨，晒干用。
蜀漆（常山苗也。）
气寒，微温。味苦辛，纯阳，有毒。主伤寒，寒热温疟，吐胸中痰饮，破血。〔成〕火邪错逆，加蜀漆之辛以散之。熟则不甚吐人。
海藻
气寒，味咸。有小毒。反甘草。〔洁〕气味俱厚，纯阴，沉也。治瘿瘤，马刀诸疮，坚而不者。经云：咸能软坚。营气不从，外为浮肿，随各引经药治之，肿无不消。〔成〕咸味涌泄，故海藻之咸，以泄水气也。〔珍〕海藻咸能润下，寒能泄热，引水，故能消瘿瘤结核，阴㿉之坚聚，而除浮肿脚气，留饮痰气之湿热，使邪气自小便出也。
龙骨
气平，味甘。无毒。入手足少阴、厥阴经。涩可去脱，故成氏云：龙骨能收敛浮越之正气，固大肠而镇惊。伤寒方中只入煎，宜捣碎，生用。忌鱼及铁器。
牡蛎
气平，微寒，味咸。无毒。主治伤寒寒热，温疟洒洒，止汗，止心痛，涩大小肠，去胁下坚满。〔垣〕能软积气之痞。经曰：咸能软坚。入足少阴，咸，为软坚之剂。以柴胡引之，能去胁下之硬；以茶引之，能消结核；以大黄引之，能除股间肿；地黄为之使，能益精收涩，止小便，本肾经之药也。火煅，童便淬，捣罗用。
赤石脂
气大温，味甘酸辛。无毒。阳中之阴，固脱。〔海〕涩可去脱，石脂为收敛之剂，赤入丙，白入庚。〔珍〕五石脂皆手足阳明药也。其味甘，其气温，其体重，其性涩。涩而重，故能收湿止血而固下。甘而温，故能益气生肌而调中。中者肠胃、肌肉，惊悸、黄疸是也。下者肠澼泄利，崩带失精是也。五种主疗大抵相同，故《本经》不分条目，但云各随五色补五脏。《别录》虽分五种，而性味主治亦不甚相远，但以五味配五色为异，亦是强分尔。赤白二种，一入气分，一入血分，故时用尚之。张仲景用桃花汤治下利，便脓血，取赤石脂之重涩，入下焦血而固脱。干姜之辛温，暖下焦气分而补虚。粳米之甘温，佐石脂、干姜而润肠胃也。捣细，绵裹，煎。
代赭石
气寒，味苦甘。无毒。〔海〕入手少阴、足厥阴经。怯则气浮，重剂所以镇之。代赭之重，以镇虚逆，故张仲景治伤寒汗、吐、下后，心下痞硬，噫气不除者，旋覆代赭汤主之。〔珍〕代赭乃肝与包络二经血分药也。故所主治，皆二经血分之病。生，捣细，罗过用。
禹余粮
气寒，味甘咸。无毒。〔珍〕禹余粮，手、足阳明血分重剂也。其性涩，故主下焦前后诸病。生，捣细，罗过用。
铅丹
气微寒，味辛微咸。无毒。主吐逆胃反，惊痫癫疾，除热下气。仲景龙骨牡蛎汤中用铅丹，乃收敛神气以镇惊也。涩可去脱而固气。体重而性沉，其色红，故走血分。
文蛤
气平，味咸。无毒。主恶疮、蚀五痔。伤寒病在阳，当以汗解，反以冷水噀之，或灌之，其热郁遏不得出而反增者，以文蛤散主之。蛤，水族也，其性寒。故用以利水而胜热，以为草木之液，莫之能尚云尔。《梦溪笔谈》云：即今吴人所食花蛤也。
水蛭
气平，味咸苦。有毒。畏石灰、食盐。主逐恶血瘀血，破血癥积聚，利水道。水蛭，啖血之物也，故能逐死血。不用草木而用生物者，以为死血非生物不能活故尔。虻虫亦此义。采得，以䈽竹筒盛，待干，用米泔浸一夜，曝干，展其身，看腹中有子，皆去之。以冬猪脂煎，令焦黄，然后用。
虻虫
气平，味苦。有毒。主逐瘀血，破血积，坚痞癥瘕，寒热，通利血脉及九窍。刘河间云：虻食血而治血，因其性而为用也。成无己云：苦走血，血结不行者，以苦攻之，故治蓄血用虻虫，乃肝经血分药也。去翅、足，炒熟用。
猪肤
气寒，味甘。无毒。入足少阴经。猪，水畜也，其气先入肾。少阴客热，是以猪肤解之，加白蜜以润燥除烦，白粉以益气断痢。
猪胆汁
气寒，味苦，无毒。仲景白通汤加此汁与人尿，咸寒同与热剂合，去格拒之寒。又与醋相合，纳谷道中，酸苦益阴，以润燥泻便。《本经》云：治伤寒热渴。又白猪蹄可用，杂青色者不可食，疗疾亦不可。与人尿同体，补肝而和阴，引置阳不被格拒，能入心而通脉。
妇人裈裆
主阴易病。当阴上割烧末，服方寸匕。若女患阳易，即男子裈也。阴阳易病者，人患时行病起后，合阴阳便相着，甚于本病，其候小便赤涩，寒热甚者是。服此便通利，妙在复气。
人尿
气寒，味咸。无毒。〔陶〕若人初得头痛，直饮人尿数升，亦多愈。合葱、豉作汤服，弥佳。〔珍〕小便，性温不寒，饮之入胃，随脾之气上归于肺，下通水道而入膀胱，乃其旧路也，故能治肺病，引火下行。凡人精气清者为血，浊者为气，浊之清者为津液，清之浊者为小便，小便与血同类也，故其味咸而走血，治诸血病也。成无己云：伤寒少阴证，下利不止，厥逆无脉，干呕欲饮水者，加人尿、猪胆汁咸苦寒物于白通汤姜附药中，其气相从，可去格拒之患也。