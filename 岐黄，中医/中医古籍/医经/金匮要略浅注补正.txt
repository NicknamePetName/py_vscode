
金匮要略浅注补正叙  ***************************
张仲景《金匮要略》与《伤寒论》一经一纬，世疑《金匮》证不详备，不知合《伤寒论》观则理无不具，盖仲景立法有如定律，律乃万事之通例，而《金匮》《伤寒》亦万病之通例也。虽其证甚简，而以此例彼，义无不彰，特其书深奥，注家难悉，陈修园集众之长以成《浅注》，较他家注释颇有发明，但于脏腑气化皆仍唐宋后说，于汉文法亦多未谙，章句意旨不无差讹，余读其书夙有疑窦，参考诸家卒鲜达论，又合读张马《素问》亦犹夫人之见也。后与同邑品竹如先生讲求钟鼎秦汉文字，稍知古人文法，复观近出西洋医学、化学、汽机等学，于天地阴阳人物气化之理得其会通，将《内经》仲景之书一一勘出精义，因念《金匮》为治杂病之律例，而《浅注》又读《金匮》之梯航，其中缺误不行补正，曷足以臻纯美，爰加驳议，阐发微言，合中西《内经》、仲景之书而一以贯之，虽原文奥旨未必无遗，然已十得八九。攻伐旧注，词或太激，岂好辩哉？不得已也。夫医学乱于晋，失于唐而沿伪于宋，西医近出，似精实粗，群焉趋之以为新异，而古圣人大经大法久恐湮没不彰。下乔木入幽谷，去明就暗，以术杀人，岂非世之大患哉！故吾为此，意在阐明绝学，使古圣心法昭著于五大洲，冀万千年所，期中外之民咸无夭札，不亦善夫！
蜀天彭唐宗海自叙。

金匮要略浅注叙言  ***************************
余奉讳里居，每婴痁疾，偶检方书，茫无涯涘。因叹前贤如坡公、沈存中辈，皆明于医理，用以济世利物，其不效者，特格物未至耳。吴航陈修园先生精岐黄术，以名孝廉宰畿辅，晚归里中，与先大夫结真率会，余尝撰杖侍坐，聆其谈医，洞然有见垣一方之眼，窃谓近世业医者无能出其右也。今先生捐馆数年矣！令嗣灵石传其业，世咸推重焉。先生生前所刊医书若干种，已传海内，今复读其《金匮要略浅注》一十卷，明显通达，如眂诸掌，虽王叔和之阐《内经》，不是过也。灵石又遵庭训为《金匮歌括》六卷，取韵语之便于记诵，附以行世，犹先生志也。昔范文正公有言：「不为良相，则为良医。」先生在官在乡，用其术活人，岁以千百计，况著书以阐前人之旨，为业医者之釽摫，其功岂浅鲜哉！灵石以序见委，余固不知医，然窃愿为医者讲明其理，庶有以济世利物而勿误人于生死之交也。是为序。
道光十年岁次庚寅仲春望后愚侄林则徐拜撰

补正凡例  ***************************
《金匮》经历代传写不无错简，间有文理不通者应行阙疑，不敢强解。
原文讹字其可考见者，亦不为多，注家每遇不能解处即指为讹，或指为王叔和所参乱，不知文法，自成一家，讹字亦无几许，是在仔细推勘，自然融贯。
《金匮》注家于章节句读往往读错，是以不得其解。仲景文法自顺，读错则当断者反连，当连者反断，焉能解哉！陈注章节较诸家更明，然亦有错误者，不可不辨也。
汉人文法不似后人之板也。譬如太史公笔法多以抑扬见意，故是书或就此以明彼，或即彼以申此，若不知意在言外而徒死于句下，则大乖本旨矣！注家、读家皆须善会。
古篆今隶变迁致误，如膲省作焦，蜮误作惑，不一而足，故注此书须兼通古文。
浅注义可通者存而不论，其不及者补之，加「补曰」二字。不是者，正之，加「正曰」二字，使读者一目了然。
附方出自后人，与原文实义有隐相背者，修园未能辨之，故应删而未删也。余俱置之不论。
方注当附入原文以便印证，陈书另将方歌别立为部，不能与证对勘，今特割取其注，改归本证方之下，使本方义与证一目了然。
方注别立为部则可存歌括，今既编入原文之下，若杂歌括便非释经体裁，故将歌括削去较为完善。

金匮要略浅注读法  ***************************
《金匮要略》，仲景治杂病之书也。与《伤寒论》相表里，然学者必先读《伤寒论》，再读此书，方能理会。盖病变无常，不出六经之外。《伤寒论》之六经，乃百病之六经，非伤寒所独也。《金匮》以《伤寒论》既有明文，不复再赘，读者当随证按定六经为大主脑，而后认证处方，才得其真缔。
论中言脉，每以寸口与趺阳、少阴并举。又自序云：「按寸不及尺，握手不及足。人迎趺阳，三部不参」等语，是遍求法，所谓撰用《素问》《九卷》是也。然论中言脉，不与趺阳、少阴并举者尤多，是独取寸口法，所谓撰用《八十一难》是也。然仲景一部书，全是活泼泼天机，凡寸口、趺阳、少阴对举者，其寸口是统寸关尺而言也。与关尺并举者，是单指关前之寸口而言也。然心营肺卫，应于两寸，即以论中所言之寸口，俱单指关前之寸口而言，未始不可也。且足太溪穴属肾，足趺阳穴属胃，仲景用少阴、趺阳字眼，犹云肾气、胃气。少阴诊之于尺部，趺阳诊之于关部，不拘拘于穴道上取诊，亦未始不可也。然而仲景不言关尺，止言少阴、趺阳何也？盖两寸主乎上焦，荣卫之所司，不能偏轻偏重，故可以概言寸口也。两关主乎中焦，而脾胃之所司，左统于右，若剔出右关二字，执著又不该括，不如止言趺阳之为得也。两尺主乎下焦，两肾之所司，右统于左，若剔出左尺二字，执著又不该括，不如止言少阴之为得也。至于人迎穴在结喉，为足阳明之动脉，诊于右关，更不待言矣。而且序文指出三部二字，醒出论中大眼目，学者遵古而不泥于古，然后可以读活泼泼之仲景书。
〔正曰〕趺阳诊于关，少阴诊于尺，人迎诊于右关，此实后世脉诀，非《素问》遍诊之法也。仲景明言手足人迎趺阳等处，确确指出上下遍诊之部位，法本《素问》，义取求详。今修园以寸关尺三部，赅人迎趺阳手足等处，于理虽通，实非仲景本意。
《金匮》所载之证，人以为不全，而不知其无微弗到，何也？人人所共知者，不必言也。所言者，大抵皆以讹传讹之证。中工所能治者，不必论也。所论者，无一非起死回生之术。书之所以名为要略者，盖以握要之韬略在此也。谓为不全，将何异乎坐井观之也。
读金匮书，读其正面，必须想到反面，以及对面、旁面。寻其来头为上面，究其归根为底面。一字一句，不使顺口念去，一回读，方得个一番新见解，愈读愈妙。读《周易》及熟于宋儒说理各书者，更易发明。余治举子业，凡遇理致题，得邀逾分许可者，半由得力于此。
〔正曰〕读易等语，徒事夸张，无关书旨，是修园好高鹜远之弊。
风寒暑湿燥火，六气为病。《金匮》惟以风寒括之者，盖风本阳邪，寒本阴邪，病总不离阴阳二气，故举此二邪为主，而触类引伸之。推究其表里阴阳，虚实标本，常变之道，如罗经既定子午，而凡各向之正针，一目了然。
〔正曰〕凡病自外来者，仲景随举风寒言之，非截然以风寒分阴阳也。偏考自见，勿拘守陈氏之见也。
《金匮》合数证为一篇，当知其妙，如痉、湿、暍合为一篇者，皆为太阳病。百合、狐惑、阴阳毒合为一篇者，皆为奇恒病。中风与历节合为一篇者，皆言风邪之变病。血痹、虚劳合为一篇者，皆言气血之虚病。惟欬嗽证，一与肺痿、肺痈、上气合篇，多系燥火之病。一与痰饮合篇，多系寒饮之病。二欬流同而源则异。寒疝与腹满、宿食，合为一篇，皆为腹中之病。狐疝与趺蹶、臂肿、转筋、蚘虫合为一篇，皆为有形之病，二疝名同而实则异。其间无所因袭而自为一类者，不过疟瘅等病而已。凡合篇各症，其症可以互参，其方亦或可以互用。须知以六经钤百病为不易之定法，以此病例彼病为启悟之捷法。
标本之说，唐宋后医书，多混用此字眼，今则更甚。大抵以五脏为本，六腑为标，以脏腑病为本，六气病为标。以温方补方为治本之法，以汗吐下清等方，为治标之法。此说一行，而医道晦矣。须知标本中气，说本《内经》，经云：「少阳之上，火气论之，中见太阴。太阳之上，寒气治之，中见少阴。厥阴之上，风气治之，中见少阳。少阴之上，热气治之，中见太阳。太阴之上，湿气治之，中见阳明。所谓本也。（言风寒湿热火燥为本）本之下，中之见也。（言阴阳表里相通互为中气）见之下，气之标也。（言三阴三阳为标）又言少阳太阴，从本从标。阳明厥阴，不从标本，从乎中也。」其说详于《伤寒论浅注》首卷，学者当以《内经》为体，以仲景书为用，如流俗所言本，切不可附和其说，而为有识者笑。


正文  ——————————————————————————————————————————————————————————————————————————————————————————

脏腑经络先后病脉证第一  ***************************
问曰：「上工治未病，何也？」师曰：「（病不外邪正虚实，邪气盛则实，正气夺则虚，是邪正统于虚实中也。）夫上工治未病者，见肝（邪）之（为）实病，知（已病之）肝必传（未病之）脾，当先实脾。（若春之三月，夏之六月，秋之九月，冬之十二月。）四季脾王，不受邪，即勿补之。所以然者，（脏病惟虚者受之，而实则不受，脏邪惟实则能传，而虚则不传也。）中工不晓（邪实则）相传，见肝之病，不解（先）实（未病之）脾，惟治（其）肝（不防其传）也。夫肝（虚）之病，补（其本脏之体，则）用酸。（经云：「木生酸，酸生肝。」遂其曲直之性也。补之犹恐不及，则用助。）助（其阳必）用焦（热之药，使心旺而气感于肝也。助其阴必以苦，用苦寒之药，养心液之不足，泄君火之有余，则木得其养矣。助之犹恐不足，则用益。）益用甘味之药调之。（盖稼穑作甘，则用培土升木之法，其法悉备于乌梅丸之中也。若中工不解，误以）酸入肝，焦苦入心，甘入脾。脾能伤肾，肾气微弱，则水不行，水不行，（三句为克制之治，然则肝虚正治之法，当从于何处求之。以下十二句，是述中工之误，以为补。）则心火气盛，则伤肺，肺被伤，则金气不行，则肝气盛，则肝自愈，（以）此（为）治肝补脾之要妙也。（然则上工治）肝虚（之病）则用此（，酸甘焦苦之药，按调补助益之妙）法，（若治肝）实（之病）则不在（治肝虚之例可）用之。经曰：『（无）虚虚，（无）实实，补不足，损有余，是其义也。』余脏准此。」（余脏，他脏也。实者防其传，先治其未病之脏，虚者补其虚，求本脏之体用，遵经旨而治之，则得矣。）
此论五行之理，以次而传，别中上二工之治，学人当审其虚实，而分其治法焉。
〔正曰〕此总言上工治未病，谓治未病之脏腑，非治未病之人。上段言肝实必传脾，故脾未病而先实之。中段言肝虚必受肺邪，故肺未病而先制之，伤字作制字看。助心益脾，扶土制水，水弱则火旺，火旺则制金，金被制，则木不受邪而肝病自愈矣。隔二隔三，真治未病之上工也。末段又承发虚实之理而推及余脏，以明此为全书之通例云尔。徐彬、高世栻所解均同，独修园注中段，言肝虚之法当从何处求之，已下十二句，是述中工之误，添出支节，转生迷眩。
按：肝阴脏，论标本，挟心包之火，论表里，含少阳之气，故恶燥而复喜暖。治之之法，补用酸者，肝属木，木生酸，酸生肝，补本脏之体，顺曲直之性也。助用焦苦者，药性温入心，俾心气旺而感于肝也，如木得阳春之气，则欣欣向荣矣，过暖则为热，如盛夏溽暑薰蒸，枝垂叶萎，故必佐以苦寒之药，入心以清其火，养液以维其阳，阴长阳潜，木得遂其条达之性矣。肝苦急，与甘味以缓之，为调肝补土之义也。以下脾能伤肾十二句，是述中工误认克制之说，以为治肝补脾之要妙，故复申之曰：「肝虚则用此法。」此字指调补助益而言。又曰：「实则不在用之。」言实者当防其传，不在补虚之例，此仲师虚实并举之旨，以明正治之法也。又引经而证之曰：「虚虚实实，补不足，损有余，是其义也。」汉文古奥，注家往往多误。
〔男元犀按〕肝与胆同居，体阴而用阳，藉胆火以为用，故《内经》不从标本，而从中见。《金匮》助用焦苦，俱入心而亦主火为用，其义一也。实者降其火，用其用，虚者补其火，助其用，别其用之不同也。知肝传脾者，肝属厥阴巽木，脾属太阴坤土，以阴传阴，侮其所胜之义也。本节先君小注中，突出乌梅丸一句，取厥阴全体之治，于群书无字中会出，是文家化境也。按厥阴篇：「消渴，气上撞心，心中疼热，饥而不欲食，食则吐蛔。下之，利不止。」以及「便血、吐脓、烦呕、厥热」等症，立乌梅丸一方，降逆止利，顺接阴阳法，破阴行阳，为传转法，藉以调肝实脾，以明体用之妙也。夫以体用言之，方用乌梅酸平，入肝纳气补其体。当归苦温，入肝养血而通经。俾气血调而木得遂矣。人参甘寒，益脾中之阴。乾姜苦温，补脾中之阳。令阴阳和则脾健，而邪不能侵矣。黄连、黄柏苦寒，入心降火，降炎上之火，以温下寒，此为用其用也。蜀椒、桂枝焦辛，入心补阳气，散寒水，令心君旺而下交于肾，此为助其用也。妙在细辛之辛香，交通上下，领诸药环转周身，调气血，通络脉，以运其枢。附子入肾，镇浮阳，暖水脏，以固其根。味备酸甘焦苦，性兼调补助益，统厥阴体用而并治之，则土木无忤矣。中工不晓此理，以补土制水，纵火刑金，则是治一脏而殃及四脏，恶在肝虚之治法哉！
〔正曰〕以乌梅丸证调补助益，于理可通，惟「中工不晓」以下，只为浅注附会，实非仲景本义。细玩原文自见。
夫人禀五常，（日在五气之中，而实）因风气而生长。（风即气，气即风，所谓人在风中而不见风是也。）风气虽能生万物，亦能害万物，如水能浮舟，亦能覆舟。若五脏（得和风，则）元真通畅，（其呼吸出入间，徐疾有度，上下得宜，）人即安和，（否则一失其和，则为）客气邪风，中人多死。（然风有轻重，病有浅深，虽）千般疢难，（总计）不越三条。一者、（中虚人，）经络受邪入脏腑，为内所因也。二者、（中实人，脏腑不受，惟外体）四肢九窍，血脉相传，壅塞不通，为外皮肤所中也。三者、房室金刃虫兽所伤。（非由中外虚实感召其邪，是为不内外因也。）以此详之，病由（以此三条而）都尽。若人能养慎，不令邪风干忤经络，适中经络，未流传脏腑，即（以发汗和解之法）医治之。（则内因之病可免也。）四肢才觉重滞，即导引吐纳，针灸膏摩，勿令九窍闭塞。（则外因之病可解也。）更能无犯王法禽兽灾伤，房室勿令竭乏。（此不内外之因可免也。）服食节其冷热苦酸辛甘，（各适其宜，）不遗形体有衰，病则无由入其腠理。腠者，（是一身之空隙，）三焦通会元真之处。理者，（是合）皮肤脏腑（内外，井然不紊）之文理也。
此以「风气」二字，提出全书之大主脑也。上节论肝病，按虚实体用之治法，为开宗第一义，可知独重者在此，此节即畅发之。「风气」二字宜串讲，切不可泥旧注，以八风六气板言也。六气之害人，在风尤为亲切，但五气有损无益，风则生长因之。《内经》云：「风生木，木生肝。」又云：「神在天为风。」又云：「大气举之。」佛经以风输主持天地，人得风气以生，日在风中而不见风，鼻息出入，顷刻离风即死。可知人之所以生者，风也。推而言之，木无风，则无以遂其条达之情；火无风，则无以遂其炎上之性；金无风，则无以成其坚劲之体；水无风，则潮不上；土无风，则植不蕃。书中切切以风为训，意者和风一布，到处皆春矣。所患者，风失其和，即为客气邪风，所以特立三因救治之法，考后贤陈无择《三因方》，以六淫邪气所触，病从外来者为外因，五脏情志所感，病从内生者为内因，饮食房室，跌扑金刃所伤，不从邪气情志所生者，为不内外因，而不知仲景以客气邪风为主，故不以外感内伤为内外，而以经络脏腑为内外也。
〔正曰〕「风气」二字，不过引起病由，而此段要义，实以五脏元真，三焦腠理为主。所谓：「千般疢难，不越三条。」正指出三条路径，以见百病，总在腠理之中，故末句又将腠理申明。谓但知腠理之路道，即知病之出入，治法自然不误，乃全书之纲领也。注于元真通畅处，不能指出道路，解腠为空隙，解理曰井然，将三条路径，指不明确，而摭《三因方》之说，注此亦是三因。夫本文只一个因字，何得名为三因。然自唐宋后无人知腠理，故无一人能注明也。吾且先将三焦注明，焦古作膲，乃人身内外之网膜，其根生于肾中，即肾系也。由肾系生出胁内之板油，又由板油生出网油，联于肠胃膀胱。其下焦油网中之夹室，是为精室、血海。前连脐，后连脊，上循胸前为大膈，后连于肝，上循腔子，至肺系抵心为包络。又上于咽喉，其周身透出，包肉连筋，剥去皮毛，即见白膜者，皆是三焦之腠理也。凡脏腑、肢体内外血气交通之路，皆在乎此，以其膜有文理，故曰腠理。但明乎此则病之路道全知矣。故首言：「五脏元真通畅，人即安和。」「通畅」二字，盖指腠理而言，谓无阻碍即安和也。若有疢难，皆腠理不通畅之故，遂为指出三条路径，为病气往来之所，然后施治不误。一者经络受邪，各循其腠理之部分而入焉，此为脏腑受邪之路径，故曰：「为内所因也。」二者四肢血脉相传，亦能由腠理而壅塞其九窍，此外皮肤所中之邪，亦能由腠理而入也。三者房室伤肾系之元真，是伤腠理之根矣。金刃断皮膜，或透内膜则危，虫兽啮断网膜或毒留膜中，皆在腠理间也。又总言曰：「以此三者详之，病由都尽。」古人由字皆指路言，《论语》之由户由径是矣。病由都尽者，谓病之路道都尽在腠理之中也。下又言调治腠理之法，若邪初中于经络者即当治之，不令循腠理以入脏腑，若四肢初病即导引吐纳，针灸膏摩，勿令循腠理，以入九窍，并不犯刑法及禽兽伤，则皮毛内之膜腠不致断绝。灾者，火伤。不犯火伤亦免损其皮膜。房室则伤肾，肾系为三焦元气之根，故曰：「勿令竭之。」饮食嗜味均由肠胃化液传入网膜，以达脏腑，故皆宜节，以免病及膜腠也。末乃申明：「腠即是三焦。」为内外之网膜，乃交通会合五脏元真之处。理者，即网膜上之文理也。指出三焦、腠理，为脏腑往来之道路，已括尽全书之病机矣。唐宋后不知三焦，所以治多隔阂。
问曰：「病人有气色见于面部，愿闻其说？」师曰：「（鼻者，明堂也。明堂光泽则无病，若）鼻头色青，（为木郁克土，故）腹中痛，（又）苦冷者（为亡阳主）死。鼻头色微黑者，（为脾负而肾气胜之，）为有水气。色黄者，（脾病而生饮，为）胸上有寒。色白者，（经云：「白为寒。」又云：「血脱者色白。」若非寒即为）亡血也。设（色见）微赤，而非（夏月火令，而见秋月金旺之）时者死。（再验之于目，目虽肝之开窍，而实五脏之精华也。）其目（直视）正圆（不转）者痉。（属阴绝阳强，为）不治。又（目）色青为（血凝泣而不流，故主）痛。（目）色黑为劳。（劳则伤肾是也。）色赤为风。（风为阳邪也。目）色黄者便难。（脾病则不运也。目）色鲜明者有留饮。（经云：「水病人目下有卧蚕，面目鲜泽也。」）」
此言医家之望法也。通面周身，俱有色可察，仲景独取之鼻与目者，示以简要也。
师曰：「（闻声之法，《内经》言之甚详，然握其大要，亦不过上中下三者而已。）病人（常则）语声寂寂然，（少阴主静之象也。猝则）喜惊呼者，（厥阴肝木，在志为惊，在声为呼，病在肝肾，）为骨节间病。（此闻声而知其为下焦病也。声虽有五脏之分，而皆振响于肺金，而转运于心苗。心苗者，舌也。今语）声喑喑然不彻者，（为）心膈间病。（《内经》谓：「中盛脏满，气胜伤恐者，声如从室中言，是中气之湿也。」此闻声而知其为中焦病。）语声啾啾然细而（仍）长者，（为）头中病。（此闻声而知其为上焦病也。）」
此言医家闻法也。大要在此，学人由此一隅而三反可矣。
〔正曰〕心膈间三字，修园不知是何物，混解为中气之湿，中焦之病。岂知膈是胸前之大膜，由膈而上循腔子，至肺系，以入心，为包络，只此膜膈相连属而已。人之呼气从脐上膈，以达于肺。心与膈相距之间，便是气达于肺之膜，此膜中若有阻滞，不得通彻，则出声喑喑然不得通快矣。识得心膈间之膜为出声路道，方知「不彻」二字之妙。头中病，指脑髓也，混解为上焦，与声细而长不合。啾啾细长，在音为羽，当属之肾。肾之督脉，交颠会厥阴经以入于脑，故主头中脑髓之病，西洋医斥中国不知脑髓，其实古圣详之，特后人昧之耳。
师曰：「（闻声辨及呼吸，微矣，然合呼吸而辨之，不如分辨其呼之若此又若彼，吸之若此又若彼，微而又微矣。兹先就其呼之多而不与吸并言者，征其息。）息（出不顺，至于）摇肩者，（为）心（胸）中（邪气实）坚。息（出）引胸中上气者，（为肺气不降而作）咳。息（出时有痰沫阻遏，不容气返之势，）张口短气者，（为）肺痿吐沫。」
此节合下节，言闻法之最细者，先于呼吸出入之气，而辨其病之在上在下，为实为虚也。
〔徐忠可曰〕此节三者全于呼而认其病之在心肺也。然竟不言呼而曰息者，盖出气虽大，中无小还，不能大呼，故揭出「摇肩、息引、张口」六字，而病之在呼者宛然，然不得但言呼也。
师曰：「（再言其吸。若病人）吸（气不得下行，）而（轻）微（急）数，（审其腹满便硬，阻之于中，其吸气止到中焦而即返，）其病在中焦实也。当下之（令实去气通）则愈。（若中焦实而元气）虚者，（不下之则无以泄其实，而机缄息竟下之则益以伐其根，而生气亡，法为）不治。（且可由中焦推之上下，虚）在上焦者，（心肺之阳，不能下交于阴，心肺道近，故）其吸促。（虚）在下焦者，（肝肾之阴，不能上交于阳，肝肾道远，故）其吸远。（吸为收摄元气之主，促与远皆元气亏也。）此（虽与中焦实而元气虚之不治者有间，而究虚在真元，）皆（为）难治。呼吸（之间，周身筋脉）动摇振振者，（则为形气不能相保，无论上中下虚实，皆）不治。」
上节言息，息兼呼吸而言，偏重在呼也。此节不言呼而专言吸，又于吸中而分上中下虚实之辨。徐忠可谓为「闻法之最细」，信哉！
〔正曰〕虚者不治，仍指吸而微数言。中焦实者，如结胸等症，气不得降也，故下之即愈。若中焦虚者，内无阻塞，气本得降而不返其舍也，故不治。修园纠缠中焦实而另添元气，反生轇轕。
师曰：「（两手寸关尺，统名寸口，）寸口脉动者，（弦洪毛石缓五脉，）因其（合于春夏秋冬四季之）王时而动。（其色亦应之。）假令肝王（于春，其脉当弦而）色（当）青，（推之）四时各随其色。（所谓春脉弦而色青，夏脉洪而色赤，秋脉毛而色白，冬脉石而色黑，四季脉缓而色黄是也。若肝王于春，其）色（当）青而反色白，（脉当弦而反浮濇，）非其时色脉，皆当病。」
此言医道贵因时而察其脉色也。脉色应时为无病，若色反时，病也。脉反时，亦病也。色反脉，脉反色，亦病也。推而言之，症与脉相合者顺，相生者吉。相反者，治之无不费力也。
问曰：「有（时）未至而（气）至，有（时）已至而（气）不至，有至而不去，有至而太过，何谓也？」师曰：「（十一月）冬至之后，（值）甲子（日）夜半，（为）少阳（所自）起。（至于正月中雨水，为）少阳（方起而出地）之时，（少）阳（王而万物）始生，天得温和，（此天气之常也。今）以未得甲子，（而）天（气）因（先）温和，此为（时）未至而（气先）至也。以（已）得甲子，而天（气犹）未温和，为（时已）至而（气）不至也。以（已）得甲子，而天大寒不解，此为（时已）至而（应去而）不去也。以（已）得甲子，而天温如盛夏五六月时，此为（时已）至而（至之）太过也。（由此推之，冬至后值甲子日起，少阳六十日，阳明六十日，太阳六十日，太阴六十日，少阴六十日，厥阴王各六十日，六六三百六，而岁功成。人在气交之中，有因时而顺应者，有反时而衰旺者，有即因非时异气而致病者，医者可不一一而知其由来乎！）」
此一节论天气而不及医，然随时制宜之道，在其中也。
〔尤在泾云〕上之「至」，谓时至。下之「至」，谓气至。盖时有常数而不移，气无定刻而或迁也。冬至之后甲子，谓冬至后六十日也。盖古造历者，以十一月甲子朔夜半冬至为历元，根据此推之，则冬至后六十日，当复得甲子，而气盈朔虚，每岁递迁，于是至日不必皆值甲子，当以冬至后六十日，花甲一周，正为雨水之候为正。雨水者，冰雪解散而为雨水，天气温和之始也。云少阳起者，阳方起而出地。阳始生者，阳始盛而生物。非冬至一阳初生之谓也。盖余窃当论之矣，夏至一阴生而后有小暑、大暑，冬至一阳生而后有小寒、大寒，非阴生而反热，阳生而反寒也。天地之道，否不极则不泰，阴阳之气，剥如不极则不复，夏至六阳尽于地上，而后一阴生于地下，是阴生之时，正阳极之时也。冬至六阴尽于地上，而后一阳生于地下，是阳生之时，正阴极之时也。阳极而大热，阴极而大寒，自然之道也。则所谓阳始生，天得温和者，其不得与冬至阳生同论也审矣。至未得甲子而天已温，或已得甲子而天反未温，及已得甲子而天大寒不解，或如盛夏五六月时，则气之有盈有缩，为候之或后或先，而人日在气交之中者，往往因之而病，惟至人为能与时消息而无忤耳。
师曰：「病人脉浮者在（关）前，（以关前为阳。）其病在表。浮者在（关）后，（以关后为阴。）其病在里。（然关后虽为里之部位，而浮却非里证之正脉。不过为表之里，而非里之里，故其病不在腹中少腹，而为）腰痛背强，（膝胫）不能行，（然形伤不去，穷必及气，此关后脉浮，可以）必（其）短气而（为此证之）极也。」
浮脉原主表，此于浮脉中分出表里，欲人知浮脉之变也。推之沉脉原主里，亦可于沉脉中分出表里。迟脉原主寒，数脉原主热，更无不可于迟数中分出寒热也。是亦望乎一隅而三反之。
〔正曰〕此举一浮脉以为诊法之通例，谓浮应表，在三部，主太阳经。在关前，亦主太阳之表，若但浮，在关后，则主太阳之里。太阳之里，少阴肾也，故主腰痛项强，足痿不能行。气生于肾，肾虚则必气短而为劳极之症，修园之解未能的确。
问曰：「经云：『厥阳独行。』何谓也？」师曰：「（阴阳偕行者，顺也。）此为有阳无阴，故称厥阳。厥者，逆也。（阴阳独行，逆而不顺之谓也。）」
此举厥阳为问答，以见阴阳之不可偏也。《内经》云：「阴平阳秘，精神乃治。阴阳离决，精神乃绝。」阴阳之道大矣哉！
〔尤在泾云〕厥阳独行者，孤阳之气，厥而上行，阳失阴则越，犹夫无妻则荡也。《千金方》云：「阴脉且解，血散不通，正阳遂厥，阴不往从。」此即厥阳独行之旨欤！
问曰：「（两手）寸脉（乃心肺之部位，不见其浮，但见）沉大而（且）滑，沉则为实，（谓血之实也。）滑则为气，（谓气之实也。）实（与）气相搏，（并两实）血气入脏即死，入腑即愈，此（名）为卒厥。（以脏腑分其生死。）何谓也？」师曰：「（脏如宝藏之藏，义取深藏，实邪一入而不出，故）唇口青，身冷，为入脏，即死。（腑如外府之府，本司出纳，实邪可入而可出，）如身和汗自出，为入腑，即愈。」
此言邪气盛则实之生死也。
〔尤在泾云〕实谓血实，气谓气实，实气相搏者，血与气併而俱实也。五脏者，藏而不泻，血气入之，卒不得还，神去机息则唇青身冷而死。六腑者，传而不藏，血气入之，乍满乍泻，气还血行，则身和汗出而愈。经云：「血之与气，并走于上，则为大厥。厥则暴死，气复返则生，不返则死。」是也。
问曰：「（邪气盛则实，正气夺则虚。如脉大而滑，实邪之强有力，脏固不能当其猛矣。今卒厥，病脉不大而小，不滑而濇，尽脱去大且滑之象，因而别之曰）脉脱。（是脱换之脱，非脱散，但脉既脱换，虚实悬殊，入脏入腑，吉凶亦宜更易，而仍守）入脏即死，入腑即愈（之说），何谓也？」师曰：「（斯说也，大旨以出阳为浅，传阴为深，）非为（卒厥）一病，（凡）百病（入脏入腑）皆然。譬如浸淫疮，从口起流向四肢者可治，从四肢流来入口者不可治。（盖以口属阴，四肢属阳，阴阳分属脏腑。脏腑二字，隐而难测，以里外二字该之，浅而易晓，吾特为叮咛曰，凡）病在外者可治，入里者即死。」
按：此因卒厥而推言百病，脉脱二字，诸家俱误解。
〔李玮西云〕病在外二句，概指诸病而言，即上百病皆然之意。入里者死，如痹气入腹，脚气冲心之类。
〔正曰〕上论实证，此论虚证，自是对子。脉脱二字，正与脉沉滑相反，言脉细微散涣也。修园解为脱换之脱，不知汉人解字，无此等义，脉脱意本爽直，何必故作矫强语。
问曰：「阳病十八，何谓也？」师曰：「（三阳之气，主躯壳之外，如）头痛、项腰脊臂脚掣痛。（六者虽兼上下，却以其在躯壳之外，故谓之阳病，病在外者，有营病、卫病、营卫兼病之殊，是一病而有三也，三而六之，故合为十八病也。）」（又问曰：）「阴病十八，何谓也？」师曰：「（三阴之气，主躯壳之里，如）咳、上气、喘、哕、咽、肠鸣、胀满、心痛、拘急。（九者虽兼脏腑，以其在躯壳之里，故谓之阴病。病在里有或虚或实之异，是一病而有二也。九而二之，故合为十八病也。然三阴三阳，六气之传变无形也。五脏六腑，脏腑之病证有形也。脏腑受风、寒、暑、湿、燥、火六淫之邪，又各有气分、血分、气血并受之三端，六而三之，则为十八。）五脏病各有十八，合（而计之共为）九十病，人又有六（腑之病，视脏稍）微，微有十八病，合（而计之共）为一百八病。（其数各井然而不紊，至于久视伤血，久卧伤气，久坐伤肉，久立伤骨，久行伤筋，名为）五劳，（大饱伤脾，大怒气逆伤肝，强力举重坐湿地伤肾，形寒饮冷伤肺，忧愁思虑伤心，风雨寒暑伤形，大怒恐惧不节伤志，名为）七伤，（气极、血极、筋骨极、肌极、精极，名为）六极，妇人（十二瘕、九痛、七害、五伤、三因，共计）三十六病，（非六气外淫所致，均）不在其中。（学人自当分别而论也。虽然，以上所言阴阳脏腑各证，皆就人身之受邪者，分其名目，犹未就邪气之分属，而究其所以然也。大抵轻）清（之）邪居上，（重）浊（之）邪居下。（从天得者，为）大邪中表，（从人得者，为）小邪中里。䅽饪之邪从口入者，（为）宿食也。五邪中人，（以类相从，）各有法度。风（为阳类而）中于（午）前，寒（为阴类而）中于暮。湿（重浊而）伤于下，雾（轻清而）伤于上。（再验之一身，）风（为阳邪）令脉（缓而）浮，寒（为阴邪）令脉（紧而）急，雾（邪轻清而）伤皮腠，湿（邪重浊而）流关节，（宿）食（止）伤脾胃。（而不及经络腠理，）极寒（之时，令阳内伏而不固外，病多）伤经，极热（之时，令阳浮于外，而暑热并之，汗出则络伤，病多）伤络。（合而言之，无非以类相从之理也。）」
此一节言阴阳脏腑五邪之分合异同，经气时候原委，以及所当然者如彼，所以然者如此，学者体认于文字之外则得矣。附录《千金》妇人三十六病，以备参考。十二瘕者，谓所下之物，一如青泥，二如青血，三如紫汁，四如赤皮，五如脓痂，六如豆汁，七如葵羹，八如凝血，九如青血似水，十如米汁，十一如月浣，十二如经度不应期也。九痛者，一阴中痛伤，二阴中淋痛，三小便即痛，四寒冷痛，五月水来腹痛，六气满注痛，七汗出阴如虫啮痛，八胁下痛，九腰痛。七害者，一害食，二害气，三害冷，四害劳，五害房，六害娠，七害睡。五伤者，一孔痛，二中寒热痛，三小肠急牢痛，四脏不仁，五子门不正。三因者，一月水闭塞不通，二绝产乳，三羸瘦不生肌肉。又《康熙字典》䅽字注云：「读与馨同。」吴医唐立三云：「饪为烹调生熟之节，则䅽饪句，为馨香可口过食之而停滞也。」
〔补曰〕所谓十八、九十、一百八病，古必实有名目，今无考据。浅注之说虽通，不必果合经旨。
问曰：「病有急当救里救表者，何谓也？」师曰：「病为医者误下之，续得下利，清穀不止，（里证急，而）身体疼痛者，（表证亦不可缓，二者相权，）急当先救（其下利清穀之）里。（姑且）后（其表之）身体疼痛，（若服药后）清便自调（而身仍痛）者，急当救表也。」
此言证有表里之殊，治有缓急之异也。《伤寒论》中最详，不必多赘。
夫病（者，有平时之）痼疾，（而）加以（一时之）卒病，（卒者易攻，痼者难拔，审其先后，）当先治其卒病，后乃治其痼疾也。
前言病有表里之不同，治者权缓急而分其先后。此言病有新旧之不同，治者审难易而分其先后也。
师曰：「五脏病各有所得者，愈。（有得之情志相胜者，如怒伤肝，得悲而愈，悲胜怒之类。有得之时日者，如病在肝，愈于丙，喜得子气，制其胜我之类。有得之饮食者，肝色青，宜食甘，心色赤，宜食酸，肺色白，宜食苦，脾色黄，宜食酸，肾色黑，宜食辛是也。有得之自得其位者，肝病愈于丙丁，起于甲乙；心病愈于戊己，起于丙丁；脾病愈于庚辛，起于戊己；肺病愈于壬癸，起于庚辛；肾病愈于甲乙，起于壬癸是也。）五脏病各有所恶，（心恶热，肺恶寒，肝恶风，脾恶湿，肾恶燥是也。而且）各随其所不喜者为病。（何以谓之不喜，与其各有得者相反皆是，不仅以所恶为不喜也，姑即所不喜者，举一端而言之。）病有素不应食，而反暴思之，（是脏气为邪气所变，而食之转助病气，）必发热也。（若伤寒证渴欲饮水少与之法，不在此例也。）」
此一节言病以脏气为本也。五脏病以有所得而愈者，谓得其所宜，足以安脏气而却病气也。各有所恶，各随其所不喜为病者。谓失其所宜，适以忤脏气而助邪病也。所得所恶所不喜，著一所字，所包者广。
〔正曰〕浅注添各得字，勉强嵌入，并无确据，虽义例颇多，究与原文未合，幸下节得字，尚可互证。
夫诸病在脏，（法宜攻下，而阳明六腑则不传，腑犹脏治也。若果实在肠胃，虽十日不更衣，无所苦，谓不宜急下也。而惟阳明、少阴中，有急下之证。夫曰急下，似当直攻而无疑矣，然攻之一法，最为元妙。若）欲攻之，当随其所（同中）得（其所独）而攻之。（阳明中得其急下三证，一曰：「六七日，目中不了了，睛不和。」一曰：「阳明病发热汗多者。」一曰：「发汗不解腹满痛者。」此急防其悍气盛而阴绝也。少阴中得其急下三证，一曰：「少阴病得之二三日，口燥舌乾者。」一曰：「少阴病自利清水，色纯青，心下必痛，口干燥者。」一曰：「少阴病六七日，腹胀不便者。」此急防其火不戢将自焚也。）如（所得者不在可攻之例，第见其）渴者，（即论中所云：「少阴病，下利六七日，咳而呕渴，心烦不得眠者」是也。「阳明病，脉浮发热，渴欲饮水，小便不利者」是也。二证均）与猪苓汤。（寓育阴于利水之中，则热从小便去，而渴亦止，此与攻下法相表里也。）余皆仿此。
此一节言邪之在脏者宜攻，而攻法之神妙者，在于「随其所得」四字。徐忠可顺文敷衍，绝无发明，尤在泾以水血痰食，添出蛇足，二君皆未得言中之旨。
〔正曰〕得者，合也。古训相得为相合。《内经》云：「五脏各有所合。」此云病在脏者当随其所合之府而攻治耳。攻字，古训治，不尽训攻下。观下文「如渴者，与猪苓汤」，即是随其所合以攻治之也。渴系肾脏之病，而猪苓汤利膀胱，肾合膀胱故也。仲景举猪苓汤，以证随其所得攻治之法。又言：「余仿此。」则知心病治小肠，肺病治大肠，肝治胆，脾治胃，其余皆不外此。总见病在脏者，随其所得而攻治之耳，义甚明瞭。后人误解得字，又误解攻字，又不玩诸字、如字、余皆字，所以错解。

痉湿暍病脉证第二  ***************************
（痉之为言，强也。其证颈项强急，头热足寒，目赤头摇，口噤背反，详于下文。初起不外太阳。）太阳病，（病在标阳，则）发热，（邪在肤表，则肤表实而）无汗，（既在标阳，不宜恶寒，而）反恶寒者，（本亦病也。以其表实，）名曰刚痉。太阳病，（病在标阳，则）发热，（邪在肌腠，则肌腠实，而肤表反虚，故）汗出（标病而本不病，故但发热）而不恶寒，（以其表虚，）名曰柔痉。
此言太阳病有刚柔二痉，推原痉之所自始，为辨痉之法，非痉家之本证也。刚痉脉宜紧弦，柔痉脉宜浮弦，仲景未言，可以悟出。痓，充至切。恶，去声，恶也。痉，其颈切，音敬，风强病也。旧本以痉为痓，传写之误也，今改正之。其病皆由血枯津少，不能养筋所致，燥之为病也。然《内经》谓：「诸痉强直，皆属于湿。」何其相反若是乎？而不知湿为六淫之一，若中于太阴，则从阴化为寒湿，其病流于关节而为痹。若中于阳明，则从阳化为湿热，热甚而阳明湿化之气愈烈，其病烁筋，强直而为痉。是言湿者，言其未成痉之前。言燥者，言其将成痉之际也。经又云：「赫曦之纪，其病痉。」言热为寒抑，无汗之痉也。又云：「肺移热于肾，传为柔痉。」言湿蒸为热，有汗之痉也。《千金》谓：「温病热入肾中则为痉。小儿痫热盛亦为痉。」圣经贤训可据，其为亡阴筋燥无疑。
（然而太阳底面，即是少阴，入脏即死，入腑即愈，首篇言之详矣。兹）太阳病，（发于标阳，无有不热，）发热，（则脉不宜沉细矣。今反）脉沉而细者，（是证见太阳，脉见少阴，而背项强直等证并见，）名曰痉，为难治。
此一节言太阳之里为少阴，痉病在少阴，最重之证也。故于辨其刚柔之后，特笔以提撕，欲人之知所重也。
（病在太阳，未必遽成痉也。而太阳之接壤，即是阳明。太阳之里面，即是少阴。阳明、少阴，两关津液，津液伤则筋失所养而成痉，此痉病之由也。今）太阳病，发汗太多，（津液外脱则少阴伤，阳明亦燥，筋失所养，）因致痉。夫风病（不知用桂枝汤解之，而以下药）下之（，下多则亡阴，阴亡阳无所制，）则（灼筋而成）痉。（若下后）复发（其）汗，（汗多则亡阳，经云：「阳气者，精则养神，柔则养筋。」今下而复汗，身）必拘急。疮家，（脓血出多，津液将涸，）虽身疼痛，（表证未净，亦）不可发汗，汗出则（津液愈竭，筋失所养而成）痉。
此推致痉之由，从太阳而推到阳明、少阴，言汗、下、疮家，三者致痉，皆由脱液伤津，皆兼此二经而言也。妇人产后亡血过多，因而成痉，亦可以此括之。
〔补曰〕刚痉柔痉，皆伤寒之兼见者也。乃痉症门主中之宾，非痉之正证也。此节发汗下后亡津亡血，因致痉病，乃是此症之主。后人不知痉是亡津血所致，而误认刚柔痉为正病正方，所差不浅，只缘读仲景书未能将宾主分清耳。此节详痉之由，是痉病之正症也。然仲景未出方，亦以症明而方自可知，故不再赘。以下举三方，皆非正治法，但知兼治之法即知正治之法矣。借宾定主，仲景文法多如此。
（痉有本证，可以备言其形状，亦有误治之变证变脉，可以略陈其大概，今请先言其本证。经云：「因于风者，上先受之。」故）病（痉）者（上而）身热，（未及于下，故下而）足寒，（风伤太阳之经，故）颈项强急，（风伤太阳之气，故通身）恶寒，（阳气上行于头面，故）时头热面赤，（太阳之脉，起于目内眦。风热伤于经脉，故）目赤，（颈项皆强急而不能动，）独头（呈风象而）动摇，（强急则筋不舒，而牙关紧闭，且风客会厌，而语言不出，所以）卒（然）口噤，背反张者，（风邪入于经输也。此）痉病（本证之形状）也。若（不知其为痉，而误）发其汗者，（汗之沾濡衣被则为湿，湿之陆续不乾而生寒，）寒湿相得，其表（因汗而）益虚，（虚甚）即恶寒甚。（盖痉之未成，太阳原有恶寒之证，而痉之既成，阳邪用事，热甚灼筋，何至恶寒之甚，此为误治而一变也。）发其汗已，（不独证之一变，而）其（强直之）脉（亦变屈曲）如蛇。
此论痉家之本证，而并及于误治之变证变脉也。
〔补曰〕寒湿相得，言相合也。与上篇各有所得，随其所得之得，均训合也。三处可以互证。
（脉如蛇，阴之象也。君子正有履霜坚冰至之忧，乃）暴（然见其）腹胀大者，（遂转忧而为喜，冀其）为欲解。（即首篇入腑即愈之义。况胀为有形之实证，大承气汤即对病之良方矣。乃诊其）脉如故，（仍是如蛇之象，而）反（加）伏弦者，（此为变而又变之）痉。
此一节，承上节汗后变证变脉外，又变一脉证也。师不出方，余于《伤寒论》发汗后腹胀条，悟出厚朴生姜甘草人参半夏汤，俟其胀稍愈，再以法治之。
〔正曰〕此当与上合为一节，言太阳痉病若发其汗，而未合法者。寒湿相得，其表又因汗而益虚，即恶寒甚，其脉必紧急而痉不解矣。若发其汗而得法者，汗已后，其脉变紧急为缓。曲如蛇状，谓不弦急也。变背反张为腹胀大，乃阴来和阳，其痉为欲解。若发汗后，脉仍紧急如故，反加大弦者，其痉不解也。作如此解，文理甚通。浅注解如蛇是阴象，如故是仍如蛇象。又云变而又变等语，殊强割作两章，则不可解。
（痉家之本证，既已备言，即变证变脉，亦复明示矣。痉家之本脉何如？）夫痉（为劲急强直之病，其）脉（亦劲急强直，按之）紧如弦，（谓其自寸至尺，）直上下行。（与督病之脉相似，但督浮而此沉耳。）
此一节补出痉病之本脉也。自病者身热足寒至此三节，合作一大节读。
〔正曰〕太阳痉症之脉，正与督脉相同，不必强分，且非本意，何必添此支出之义。况仲景此节正对脉曲如蛇，彼此互相发明，修园未能互观，所以不知如蛇之说也。盖如蛇，非谓其左盘右折也。脉只一条，安能左右转折？其曰如蛇者，则以寸关尺三部，各有抑扬高下之殊，正与如弦者迥别，知脉弦直上下行者为痉不解，则知脉如蛇而不直弦者为欲解也。然则添出督脉之说，非本意也。至解蛇为屈曲阴象，尤属错谬。
痉（为太阳中风之）病，（风为阳邪，误用烧针，则为逆。若见）有灸疮，（则风火交煽，真阴立亡，）难治。
此一节言痉病误灸之难治也。师不出方，《伤寒论》火逆诸方，亦恐其过温，余用风引汤减去桂枝、乾姜一半，研末煮服，往往获效。
太阳病，（头项强痛，发热恶风，自汗，论所谓桂枝证也。）其证备，（但）身体强几几然，（为风邪入于经输，《内经》云：「邪入于输，腰脊乃强」是也。然经输之病，脉应浮数，今按其）脉反沉迟，（盖沉为痉之本脉，迟为津液不足，营卫之行不利，虽痉证尚未全备，而痉脉先以见端，）此（不为伤寒而）为痉。以栝蒌桂枝汤主之。
此一节为痉病之将成未成者，出其方也。然细按方法，必是中风自汗之变证，柔痉用此，刚痉用葛根汤。
〖栝蒌桂枝汤方〗
栝蒌根三两，桂枝三两，芍药三两，甘草二两，生姜三两，大枣十二枚。发之。
〔元犀按〕痉是血虚筋燥为病，言湿者是推其未成痉之前，湿气挟风而郁成内热也。本条云：「太阳证备，脉反沉迟者。」此沉迟乃血虚所致，非脏寒症也。故以桂枝汤和荣卫以祛风，加栝蒌根则清气分之热，而大润太阳既耗之液，则经气流通，风邪自解，湿气自行，筋不燥而痉愈矣。又按：方中姜桂合甘枣为辛甘化阳，芍药合甘枣为苦甘化阴，阴阳和则得微汗而邪解矣。啜粥则又资阳明之穀气以胜邪，更深一层立法。但项背几几，脉浮数者为风淫于外，而内之津液未伤，故加葛根以宣外。脉沉迟者为风淫于外，而内之津液已伤，故加栝蒌根以滋内，以栝蒌苦寒润燥之功大也。《内经》云：「肺移热于肾，传为柔痉。」庞安常谓此方栝蒌根不主项强几几，其意以肺热不令移于肾也。此解亦超。
〔正曰〕此与葛根汤，皆非痉病正方也。故仲景原文，先提明太阳证三字，又恐人忽之，复申之曰其证备，以见纯是太阳伤寒之症，而本非痉病，特项强几几兼有痉象，非痉之本证也。因复别其名，曰刚痉，曰柔痉，谓不得以痉病之正法治之，仍当以太阳伤寒法治之，故主麻黄桂枝汤正治伤寒。其栝蒌、葛根，特兼治之耳。陈注即解为治痉主方，故多不合。
太阳病，（头项强痛，发热恶寒等证悉备，表实既已）无汗，而（邪气不得外达，）小便反少，（邪气又不得下行，正不胜邪，其）气（逆遂）上（而）冲胸，口噤不得语，（面赤头摇，项背强直，势所必至，此）欲作刚痉，（以）葛根汤主之。
此一节为刚痉之将成未成者，出其方也。究为太阳之治法，非痉证之正治法。
〖葛根汤方〗
葛根四两，麻黄三两去节，桂枝二两，甘草二两炙，芍药二两，生姜三两，大枣十二枚。
上七味，以水一斗，先煮麻黄、葛根减二升，去沫，内诸药，煮取三升，去滓，温服一升，覆取微似汗，不须啜粥，余如桂枝汤法将息及禁忌。
〔元犀按〕无汗例用麻黄汤，然恶其太峻，故于桂枝汤加麻黄以发汗。君葛根以清经络之热，是发表中寓养阴之意也。又此方与前方，皆太阳中兼阳明之药，以阳明主宗筋也。
痉之为病，（至于入里，而）胸满（气闭而）口噤，卧不著席，（反张甚也。筋为热灼，下为）脚挛急，（上）必（牙关紧而）齘齿，（此或为少阴火亢，或为阳明燥化，救焚在此顷刻，起死即在此须臾，）可与大承气汤。（以急下之，为下其热以救阴，非下其便以宽胀。）
此一节为痉之既成，出一救治之正方，大旨在泻阳明之燥气而救其津液，清少阴之热而复其元阴，大有起死回生之神妙。或问：「凡曰可与，则犹有相酌之意，岂因大承气之过峻而云然乎？」而不知此证，舍大承气并无他法，犹恐服大承气之后，重证犹未尽除，还当审其缓急，而商其再服与否，此际全凭医家之定识定力也。或一下之后，病势已减，审系阳明，以白虎加人参汤滋阳明之燥。审系少阴，以黄连阿胶汤救少阴之阴，二汤可以频服，服后又以竹叶石膏汤收功，抑或以三汤用于大承气之前，全要心灵手敏，此仲师「可与」二字言外之意也。〔男元犀禀按〕竹叶石膏汤去粳米之逗留热气，并以竹沥半杯易竹叶，可从古法而变通之。
〔补曰〕栝蒌、葛根二方，是治太阳伤寒之主方，非正治痉也。故原文曰太阳病，又曰其症备者，以见是太阳伤寒，非痉病也。特兼有项背强，故兼治痉，然不得纯以痉论，故主麻黄、桂枝汤专治伤寒，而兼用栝蒌、葛根以兼治痉。言外见不可误认为痉，又不可纯作伤寒治也。此节大承气，亦是阳明里热之症，非痉之专证也。故曰可与者，以见痉在筋脉，本不应与承气汤，而因其胸满口噤，里热更甚，则可与之，不徒治筋脉而已也。言外见痉本不可攻，而有时亦可攻，教人须审别之也。仲景此章，首言发汗太多因致痉，此言风病下之因致痉，以明示人治痉正法，不可汗下，生津血，和筋脉，治法即此已明，此正病正法，本易知之。故仲景以此数句了之，不必再为赘论，惟变证变法，恐人不知，故特加详，补出葛根、栝蒌、承气三方，以见不当汗下者，亦有时当汗下也。后人不知仲景书例，于借宾定主之法未能明之，将变法认作正法，而正法反不知矣。可叹也夫！
〖大承气汤方〗
大黄四两酒冼，厚朴半斤去皮，枳实五枚炙，芒硝三合。
上四味，以水一斗，先煮枳、朴取五升，去滓，内大黄，煮二升，去滓，内芒硝，更上火微一两沸，分温再服，得下余勿服。
〔元犀按〕胸满口噤、脚挛急、齘齿等证，皆热甚灼筋，筋急而甚之象，以此汤急下而救阴。齘齿药不能进，以此汤从鼻中灌之。
〔补曰〕仲景于痉原戒下，而此又下之，因有胸满、口噤、齘齿之内热，乃痉之变证也。故以变法治之，勿认为治痉之正方。
（湿者，六淫之一也。亦如中风、伤寒自太阳始，但风寒之）太阳病，（病在肌表，湿之太阳病，病在关节。关者，机关之室，真气之所过也。节者，骨节之交，神气之所游行出入者也。今病湿，则神真之气，为湿邪所伤，故）关节疼痛而烦，（湿为阴邪，故）脉沉而细者，（湿不在外而在内，）此名中湿，亦名湿痹。（痹之为言闭也。）湿痹之候，（闭气不化，则）小便不利，（闭湿于内，则）大便反快，（治者）但当利其小便。（则湿从小便而去矣。）
此言湿流关节之病也。然湿者六气之一也，但一气中犹有分别，雾露之气，为湿中之清，伤人皆中于上。雨水之湿，为湿中之浊，伤人皆中于下。亦称太阳者，病由营卫而入，营卫皆属太阳也。此条论地气之湿，乃湿之浊者，故曰但当利其小便，若雾露之邪，当以微似汗解之。
湿家之为病，（湿盛于外者，阳必郁于内，湿盛于外，则）一身尽疼，（阳郁于内，则）发热，（湿热郁于肌肉之间，则）身色如（烟之）薰黄（而带黑也）。
上节言湿邪痹于内，而不能化热，此节言湿邪郁于内而发于外，化热而为黄也。
湿家，（病在太阳，太阳之脉，上额交巅，夹脊背而行于两旁，雾露之湿，清邪中上，著太阳，阳气聚而不行，故其人他处无汗，但头汗出，湿邪滞碍，而其经输不利，故）背强，（湿为阴邪，阴气盛于表，故）欲得被覆（而喜）向火，（病尚在表，）若下之太早，则（寒湿之邪陷于胃，而为）哕，（胃病则上下二焦亦病，上焦之气不降，则气道壅塞，而）或胸满，（下焦之气不升，则气化不行，而）小便不利，舌上如苔者，（乃湿滑而白，似苔而非苔也。总由寒湿之邪，陷于胸膈，命门之阳，郁在下焦，）以丹田有热，胸上有寒，（八个字为不易勘语，丹田有热，故）渴欲得饮，（胸上有寒，故欲饮）而不能饮，则（其）口燥（似喜水而又恶水，其懊憹不可明言之意，则为）烦也。
此言清邪中上，病在上而误下之，其变证有如此之多也。
（湿家误下，变证既如此之多，若不明言其死证，恐医者犹执迷不悟也。）湿家（误）下之，（头汗已后而）额上汗出，（以阳明之脉交额中，此阳明之气脱绝，而真液上泄也。且见）微喘，（以太阳之气，与肺相合，而主皮毛，此太阳之气绝，而真气上脱也，且见）小便利者，（以少阳三焦，司决渎而出水道，此少阳之气绝，而阴津下注也。三阳气绝，上下离脱，故）死。若下利不止者，（中土败而地气陷，不必三阳气绝，而）亦（主）死。
〔补曰〕此总见湿证无下法也。上节言误下变证为寒热郁结，此节言误下伤肾则小便自利，气喘而死。误下伤脾，则大便下利不止而死。观仲景方，皆是补土以治湿，则知湿家断无下法也。
此承上「若下之」三字，而备言误下之死证，而为医者大加警觉也。
（湿又别其为风湿者，不可不知。风为阳，湿为阴，内有湿而外感于风，则为）风湿（不和而两）相搏，（以致）一身尽疼痛，（若阴阳和，则雨露降，）法当（微似）汗（自）出而解。（然阳之汗，以天之雨名之，）值天阴雨不止，医（者不知所以然之理，竟）云此可发其汗，汗之病（犹）不愈者，何也？盖（汗者，所以和阴阳也。若）发其汗，汗大出者，（风为阳邪，）但风气（从大汗而）去，（大汗而阳衰，阳衰则阴转盛，而阴）湿（之邪）气（仍）在，是故不愈也。若治风湿者，但微微似欲汗出者，（则阴阳两不相负，而）风湿俱去也。
此于湿证中别出风湿之病，明其治法，而不遽出其方者，即引而不发之妙也。「盖」字是答辞，周秦多用此笔法。
〔正曰〕湿兼寒热二者而成，或偏寒，或偏热，不得以「阴邪」二字括之。观天地之湿，发于夏月，是火蒸水而湿乃发，故湿之中人，有寒闭于外，热郁于内之证，有湿挟寒之证，有湿挟热之证。伤雾露雨水之湿，其理易解。汗出当风及汗出过多，亦留为湿，人多不解。岂知凡人饮水，走三焦膜腠，下行则入膀胱为溺，上行外达则为汗，当风则汗闭，过多则汗渍，即是水停于其间也。故汗亦能为人湿病。
（湿又别其为寒湿者，亦不可不知。雾露之湿为清邪，自上受之。）湿家，病身（虽）疼（而无一身皆疼，不过疼在身之上半，而）发热，（止见）面黄（而身色不似薰黄，肺司气而主皮毛，湿袭于皮毛，故气不顺）而喘，（阴证无头痛，湿未入阴，故）头痛，（湿袭皮毛，内壅肺气，故）鼻塞（湿气弥沦，扰乱心主）而（发）烦。（湿邪止在上焦，未尝犯里，故）其脉大，（不犯胃气，）自能饮食，（能饮食则）腹中（尚）和（而）无病，（其）病在头中寒湿，故鼻塞，（病浅不必深求，止）内（辛香之）药（于）鼻中，（宣泄头中之寒湿。）则愈。
此于湿证中，又别出寒湿之病，寒湿不止雾露之清邪，而举一邪伤高表者，以为隅，则邪伤通身者，包在言外。举一外法通其空窍者以为隅，则内服调其经络脏腑者，包在言外。下节诸方，按脉证而求其丝丝入扣，则得矣。
（前言中湿，但当利其小便者，以湿之在内言之也。若）湿家（之表证），（其）身烦疼，（而不发黄，可知未郁于内而为热也。且无小便不利，可知未入于里而为痹也。表则宜汗，而不宜大汗，斟酌其适可者，当）与麻黄加术汤，发其（微似）汗为宜，慎不可以火攻之。（致火气逼汗过多而变证也，况又有湿与热合致衄增黄之虑乎？）
此为湿之属表无汗者，出一至当不易之方也。喻氏谓：「麻黄得术，虽发汗而不至多汗，术得麻黄，行里湿而并可行表湿，止此一味加入，所谓方外之神方，法中之良法也。」
〖麻黄加术汤方〗
麻黄三两去节，桂枝二两，甘草一两炙，白术四两，杏仁七十个去皮尖。
上五味，以水九升，先煮麻黄减二升，去上沫，内诸药，煮取二升半，去滓，温服八合，覆取微汗。
〔元犀按〕身烦疼者，寒湿之邪著于肤表也。肤表实故无汗，无汗则邪无从出矣。方用麻黄汤发肤表之汗，以散表寒，又恐大汗伤阴，寒去而湿反不去，加白术补土生液而除湿气，发汗中寓缓汗之法也。又白术补脾驱湿之功甚大，且能助脾之转输而水利。观仲祖用术各方，可知今人炒燥炒黑，上蒸水漂等制，皆失经旨耳。
（风湿之证，前既详言，犹未言其致此风湿之因也。）病者（风湿相搏，）一身尽疼，其发热，（每在于申、酉、戌之）日晡所剧者，（以阳明旺于申、酉、戌，当其旺时，邪正相搏，则增也。）此名风湿。（然所以致）此（风湿之）病（乃）伤于汗出当风，（汗随风复入皮腠，而为风湿也。）或久伤取冷（亦）所（以）致（此风湿）也。（致风湿者以此，而所以致寒湿，亦可类推矣。）可与麻黄杏仁薏苡甘草汤。
此又为风湿无汗者而出其方也，寒湿亦可用之。上节麻黄加术汤为大剂，此方为小剂，亦随其证之微甚而择用之，亦随其证之上下，而取亲上亲下之理也。
〖麻黄杏仁薏苡甘草汤方〗
麻黄半两，杏仁十个去皮尖，薏苡半两，甘草一两炙。
上锉麻豆大，每服四钱匕，水一盏半，煎八分，去滓，温服，有微汗，避风。
风湿（之病），脉浮，（为风，）身重，（为湿，若见此脉此证，）汗（不）出（而）恶风者，（为实邪，大剂有麻黄加术汤，小剂有麻黄杏仁薏苡甘草汤可用，若汗出恶风者，为虚邪，以）防己黄耆汤主之。
此为风湿证汗自出者出其方也。合上二方，即《伤寒论》麻黄汤、大青龙汤、桂枝汤之意乎？钱天来云：「病因汗出当风，夫汗出则腠理开，当风则风乘腠理矣。风邪既入，汗不得出，以离经之汗液，既不得外出皮毛，又不能内返经络，留于肌腠而为湿，此即人身汗液之湿也，其或暑汗当出之时，伤于纳凉太过，使欲出之汗不得外泄，留著肌腠而致病，与汗出当风无异也。按《金匮》以痉、湿、暍三证合篇，痉证兼湿，暍证亦兼湿，湿证最重，必须如此活看方得。」
〖防己黄耆汤方〗
防己一两，甘草半两炙，白术七钱半，黄耆一两一分。
上锉麻豆大，每抄五钱匕，生姜四片，大枣一枚，水盏半，煎八分，去滓，温服。喘者，加麻黄半两。胃中不和者，加芍药三分。气上冲者，加桂枝三分。下有陈寒者，加细辛三分。服后当如虫行皮中，从腰下如冰，后坐被上，又以一被绕腰下，令微汗，瘥。
上方治实邪无汗，即桂枝、麻黄二汤例也。虚汗自出，故不用麻黄以散之，只用防己以验之。服后如虫行及腰下如冰云云，皆湿气下行之征也。然非耆术甘草，焉能使卫阳复振而驱湿下行哉？
〔元犀按〕张隐庵《本草经注》云：「防己生于汉中者，破之纹如车辐，茎藤空通，主通气行水，以防己土之药，故有防己之名。」《金匮》治水治痰诸方，盖取气运于上而水能就下也。李东垣谓：「防己乃下焦血分之药，上焦气分者禁用」等论，张隐庵历历指驳，使东垣闻之，当亦俯首无词。噫！不读《神农本经》而妄为臆说，甘为伊岐之罪人，复何责焉？防己功用，余先君注有《神农本草经》，议论甚详，毋庸再赘。
伤寒（至于）八九日，（九日值少阳主气之期，宜从少阳之枢而外出矣。乃不解，而复感）风湿（合而）相搏，（寒邪拘束，故）身体疼（风邪煽火，故心）烦，（湿邪沉著，故）不能自转侧，（邪未入里，故）不呕，不渴，脉浮虚而濇者，（浮虚则为风。濇则为湿也。此风多于湿之证，以）桂枝附子汤主之。若（脾受湿伤，不能为胃行其津液，则）大便坚，（大便愈坚，则）小便（愈觉其）自利者，（脾受伤，而津液不能还入胃中故也。即于前方）去桂枝加白术汤主之。（湿若去，则风无所恋而自解矣。）
此又于伤寒不愈，合风湿为病而出二方也。上方治风多于湿，下方治湿多于风。
〖桂枝附子汤方〗
桂枝四两，附子三枚炮去皮破八片，生姜三两切，甘草二两炙，大枣十二枚劈。
上五味，以水六升，煮取二升，去滓，分温三服。
〖白术附子汤方〗
白术四两，附子三枚炮去皮，甘草二两炙，生姜三两，大枣十二枚。
上五味，以水三升，煮取一升，去滓，分温三服。一服觉身痹，半日许再服，三服都尽，其人如冒状，勿怪，即是术附并走皮中，逐水气，未得除故耳。
凡方中有如虫行状，如醉状，如冒状者，皆药势将行使然也。
（伤寒合风湿而病，上既详言之矣。若其病较剧者，用药亦须较缓。今）风湿相搏，（业已深入，其）骨节疼烦掣痛，不得屈伸，近之则痛剧，（此风寒湿三气之邪，阻遏正气，不令宣通之象也。）汗出，短气，小便不利，恶风不欲去衣，或身微肿者，（荣气、卫气、三焦之气俱病，总由于坎中元阳之气失职也。务使阳回气暖，而经脉柔和，阴气得煦，而水泉流动矣。以）甘草附子汤主之。
此承上节，言风湿相搏，在外者利在速去，深入者妙在缓攻，师前方附子三枚过多，其性猛急，筋节未必骤开，风湿未必遽去，徒使大汗出而邪不尽耳，故减去一枚，并去姜枣，而以甘草为君者，欲其缓也。
〔补曰〕湿本有寒热二证，湿者中央土之本气也。水与火交而湿乃发，故长夏之时独主湿气，乃阴阳相姤，火水相蒸之候也。因湿系寒热合化，故多用不寒不热之药以渗利之，为治湿正药，茯苓、薏苡是矣。此条治湿，皆兼寒之证也。其湿兼热者，如所谓丹田有热，胸中有寒，发热如薰黄皆不列方，非简略也。以《伤寒论》已有论列，故不再赘。此书原为补伤寒之不逮，此书所略亦详于《伤寒论》中，二书相为表里，始见仲景之精密，学者须通观之。盖伤寒与此书，一经一纬也。
〖甘草附子汤方〗
甘草二两炙，附子二枚炮去皮，白术二两，桂枝四两。
上四味，以水六升，煮取三升，去滓，温服一升，日三服，初服得微汗则解，能食。汗出复烦者，服五合。恐一升多者，宜服六七合为妙。
（暍者，暑也。暑亦六淫之一，故先伤太阳。）太阳中暍，（病标本之气，故）发热，恶寒，（病所过之经，故）身重而疼痛，（热伤气，故）其脉弦细芤迟，（膀胱者，毫毛其应。故）小便已，洒洒然毛耸，（阳气虚，不能荣于四肢，故）手足逆冷，小有劳，身即热，（气虚不能自支也。）口开，前板齿燥。（以劳而动阳热，阴液不能上滋也。此表里经脉俱虚，不可汗下温针，倘）若（误认为伤寒，而）发其汗，则（其表虚而）恶寒甚。（若因其寒甚，而）加温针，则（经脉虚而）发热甚。（若因其发热甚，而）数下之，（里虚而津液伤，）则淋甚。
此言中暑之证，从经脉表里俱病处，绘出虚证模样。意者，寒则伤形，责其实；热则伤气，责其虚也。汗下火皆为所戒，而治法从可知矣。
太阳中热者，暍是也。（暑干肌表，而气虚微，所以）汗出，（太阳以寒为本，所以）恶寒，（暑热之邪，内合太阳之标热，所以）身热而渴，（以）白虎加人参汤主之。
此言中暑而不兼湿之证治也。
〖白虎加人参汤方〗
知母六两，石膏一斤碎绵裹，甘草二两炙，粳米六合，人参三两。
上五味，以水一斗，煮米熟汤成，去滓，温服一升，日三服。
〔元犀按〕白虎，西方神名也。其令为秋，其政清肃。凉风至，白露降，则溽暑潜消，以此汤有彻暑热之功，行清肃之政，故以白虎名之。
〔补曰〕津生于气，气者，下焦水中之阳，化水为气而上出于口，则为津，有津则口不渴，气出皮毛则为卫气，以卫外为固则不恶寒，不汗出也。故主人参，秉北方水中之阳，化气为津为卫。知、膏清热以下行，人参化气以上达。陈修园以参为阴药，非也。参生于阴山，而出则三桠五叶，尝之生气扑鼻，是从阴中化出阳也。人之气，亦从水中得元阳蒸发而化为气，此人参所以能化气也。详《本草问答》中。
太阳中暍，身热疼重，而脉微弱，此以夏月（因暑热而复）伤冷水，水行皮中所致也。一物瓜蒂汤主之。（推之夏月阳虚阴伏，凡畏热贪凉，皆可以伤冷水例之。病在阴经，即为阴证，岂可一以清凉治暑哉！）
此言暑合湿邪为患，而出其方治也。后人用五苓散、大顺散、小半夏加茯苓汤、十味香薷饮，白虎加苍术汤，皆推展其法而兼治湿也。
〖瓜蒂汤方〗
瓜蒂二十个
上锉，以水一升，煮取五合，去滓，顿服。
暑者，夏令炎热之气也。有伏病，有正病，有变病。何谓伏病？经云：「凡病伤寒而成热者，先夏至为病温，后夏至为病暑。」是病伏于冬时，愈郁而愈热，与温病同例也。何谓正病？经云：「热气大来，火之胜也。」又云：「火热受邪，心病生焉。」言夏时酷暑炎热，人感之而为暑病，病在心也。白虎加人参汤，是其正治欤！何谓变病？元人谓：「静而得之为中暑。」处于高厦凉室，畏热贪凉而成病，其恶寒与伤寒同，而发热较重以别之，心烦以别之，脉虚以别之。此病在人事，不在天时，故谓之变也。然而更有深义焉，暑必挟湿，是暑阳而湿阴也。夏月伏阴在内，是暑热而阴寒也。读者当得其言外之旨。〔元犀按〕此物能去水气，水去则暑无所依而自愈矣。
〔尤在泾云〕暑虽阳邪，而气恒与湿相合，阳求阴之义也。暑因湿入，而暑反居湿之中，阴包阳之象也。
〔又云〕暑之中人也，阴虚而多火者，暑即寓于火之中，为汗出而烦渴。阳虚而多湿者，暑即伏于湿之内，为身热而疼重。故暑病恒以挟湿为病，而治湿即所以治暑。瓜蒂苦寒，能吐能下，去身面、四肢水气，水去而暑解，此治中暑兼湿者之法也。
〔补曰〕仲景将暍合于湿后，此有精意存焉。盖暑者湿郁而热发也。故六月节曰大暑，七月秋金清肃，则节名处暑，知非湿蒸则暑不发，故《月令》曰：「土润溽暑。」治法：发汗温针则热益发，若数下之则湿益郁，均非治暑之法也。惟有清之而已，如白虎人参汤，使热退金清则湿自利矣。暑之变证，化痢化疟，皆可由此裁治之。其瓜蒂散，则又单利湿之一法。玩仲景言外之旨，明明示人清热利湿之两端，从此两法推广，而暑之变症、兼症，皆可识矣。《浅注》于暑湿相合，尚未明也。

百合狐惑阴阳毒病证治第三  ***************************
论曰：「百合病者，（分为）百脉（合为）一宗，（无经络可别，）悉致其病也。（第见其证）意欲食，（而）复不能食，（口欲言而又不言，而）常默然，欲卧（而又躁，而）不能卧，欲行（而又懒，而）不能行，饮食或有美时，或有不欲闻食臭时，如寒无寒，如热无热，口苦，小便赤，诸药不能治，得药则剧吐利，如有神灵者，身形如和，（以上诸证，全是恍惚去来不可为凭之象，惟凭之于脉与溺，确知其为热，）其脉微数。（数则主热也。溺出膀胱，膀胱为太阳之腑，其脉上至巅顶，溺时头痛者，太阳乍虚，而热气乘之也。今）每溺时（而）头（每）痛者，（乃热气之甚者，必）六十日（之久，月再周而阴气复，阴气复而阳邪平，然后）乃愈。若溺时头不痛，淅淅然者，（则病稍浅矣。大约）四十日可愈。若溺时快然，但头眩者，（则更浅矣，不过）二十日可愈。其（百合）证（多于伤寒大病后见之，）或未病而预见，（热气先动也。）或病四五日而出，或病二十日，或一月后见者，（遗热不去也。）各随证治之。」
此详言百合病之证脉也。此证多见于伤寒大病前后，或为汗吐下失法而变，或平素多思不断，情志不遂，或偶触惊疑，猝临异遇，以致行住坐卧饮食等，皆若不能自主之势，此病最多，而医者不识耳。
〔补曰〕百脉一宗，悉致其病。仲景主用百合，注家亦知肺朝百脉，是邪热伤肺症，然何以变怪莫名，如有神灵，此理无一知者，吾为揭出。曰：「肺藏魄，肺金不清则魄不静，魄气变幻，是以如有神灵也。魂为阳，藏于肝，肝血不和则寐多梦扰。魄为阴，藏于肺，肺气不清则醒如神灵。」此理可以互勘合观。此节曰小便赤，曰溺时，谆谆论溺，盖以肺主水道，水浊便是致病之由，水清即是去病之路。至辨症之浅深，一则曰头痛，再则曰头淅淅然，三则曰头眩，《浅注》就太阳经论，然玩原文，殆指脑髓而言，故痛者病深，不痛者病浅，若太阳之头痛在表，不得为深也。盖肺之气管，上入脑而达于鼻，路最直捷。据脑髓以辨病之浅深，理极精到。下文程注，亦知论髓，惜其未透，末句各随证治之，所包者广，谓百合病见于各症之中者，仍当兼其各证也。仲景文法最活，全书皆当作如是观。
〔程云来云〕头者，诸阳之首，溺则阳气下施，头必为之摇动，曷不以老人小儿观之。小儿元气未足，脑髓不满，溺将出，头为之摇，此阳气不充故耳。老人血气衰，肌肉濇，脑髓清，故溺出时不能射远，将完必湿衣，而头亦为之动者，此阳气已衰，不能施射故耳。由此观之，溺出头之痛与不痛，可以观邪之浅与深矣。故百合病溺出头痛者，言邪舍深而阳气衰也。内衰则入于脏腑，上则牵连脑髓，是以六十日愈。若溺出头不痛，淅淅然者，淅淅如水洒淅皮毛，外舍于皮肤肌肉，尚未入脏腑之内，但阳气微耳，是以四十日愈。若溺出快然，但头眩者，言邪犹浅，快则阴阳和畅，营卫通利，脏腑不受邪，外不淅淅然，则阳气尚是完固，但头眩者，是邪在阳分，阳实则不为邪所牵，故头不疼而眩，是以二十日愈也。其说亦通。
〔正曰〕老人、小儿，溺时头摇，自是阳虚髓不足。若百合病溺赤头痛与头摇有别，是阳有余，髓受病，设西医剖而视之，必见其脑衣发炎也。程注论及于髓，不为不精，但谓百合病亦是阳虚，则辨证差矣。
百合病，见于发汗之后者，（以其不应汗而汗之，以致津液衰少者，以）百合知母汤主之。
〖百合知母汤方〗
百合七枚，知母三两。上先以水洗百合渍一宿，当白沫出，去其水，别以泉水二升，煎取一升，去滓。别以泉水二升，煎知母，取一升，去滓。后合和煎取一升五合，分温再服。
〔元犀按〕百脉俱朝于肺，百脉俱病，病形错杂，不能悉治，只于肺治之。肺主气，气之为病，非实而不顺，即虚而不足，百合能治邪气之实，而补正气之虚。知母入肺金，益其水源，下通膀胱，使天水之气合，而所伤之阴转，则其邪从小便出矣。若误汗伤阴者，汗为阴液，阴液伤，故以此汤维其阳，维阳即所以救阴也。
〔王晋三本文云〕百脉一宗，明言病归于肺，君以百合、甘草清肺，即此可疗此疾，再佐以各经清解络热之药，治其病所从来，当用先后煮法，使不悖于手足经各行之理。若误汗伤太阳者，溺时头痛，以知母救肺之阴，使膀胱水府知有母气，救肺即所以救膀胱，是阳病救阴之法也。
〔补曰〕百合花下覆如钟，有肺之象，其根多瓣，合而为一，百脉合宗之象，故以为主。分煎合服，二药合致其功，安有先煎入手经，后煎入足经之理。且原文先字，是统两个别以泉水说，后字是统合煎说，王氏不体会，乃以先后煎法，为不悖手足经各行之理，不但义乖，即文法亦误也。
百合病，见于下之后者，（以其不应下而下之，以致热入于下也。以）百合滑石代赭汤主之。
〖百合滑石代赭汤方〗
百合七枚擘，滑石三两碎绵裹，代赭石如弹丸大一枚碎绵裹。
上先煎百合如前法，别以泉水二升，煮滑石、代赭取一升，去滓，后合和重煎取一升五合，分温再服。
〔元犀按〕误下者，其热必陷，热陷必伤下焦之阴，故以百合清补肺金，引动水源。以代赭石镇离火，而不使其上腾。以滑石导热气，而能通水府，则所陷之邪从小便而出，自无灼阴之患矣。此即见阳救阴法也。
〔王晋三云〕误下伤少阴者，溺时淅然，以滑石上通肺，下通太阳之阳，恐滑石通府利窍，仍蹈出汗之弊，乃复用赭石重镇心经之气，使无汗泄之虞，是阴病救阳之法也。
百合病，见于吐之后者，（以其不应吐而吐之，以致内伤脏阴也。以）百合鸡子汤主之。
〖百合鸡子汤方〗
百合七枚擘，鸡子黄一枚。
上先煎百合如前法了，内鸡子黄搅匀，煎五分，温服。
〔元犀按〕吐下后伤者，病在阴也。阴伤故用鸡子黄养心胃之阴，百合滋肺气下润其燥，胃为肺母，胃安则肺气和而令行，此亦用阴和阳，无犯攻阳之戒。
〔王晋三云〕误吐伤阳明者，以鸡子黄救厥阴之阴，以安胃气，救厥阴即所以镇阳明，救肺之母气，是亦阳病救阴之法也。
百合病，不经吐下发汗，病形如初者，（即所谓未病预见是也。此因热气先动，以）百合地黄汤主之。（然亦有太阳病久久不愈，始终在太阳经者，亦用此汤。）
〖百合地黄汤方〗
百合七枚擘，生地黄汁一升。
上先煎百合如前法了，内地黄汁，煎取一升五合，分温再服，中病勿更服，大便当如漆。
〔元犀按〕病久不经吐下发热，病形如初者，是郁久生热，耗伤气血矣。主之百合地黄汤者，以百合苦寒，清气分之热；地黄汁甘润，泄血分之热，皆取阴柔之品，以化阳刚，为泄热救阴法也。中病者热邪下泄，由大便而出矣，故曰如漆色。
百合病，一月不解，变成渴者，（热壅皮毛，皮毛为肺之合也。以）百合洗方主之。
〖百合洗方〗
百合一升，以水一斗，渍之一宿，以洗身，洗已食煮饼，勿以咸豉也。
〔合参〕皮毛为肺之合，洗其外，亦所以通其内也。又食煮饼者，假麦气、穀气以输津，勿以咸豉者，恐咸味耗水以增渴也。
百合病，（洗后而）渴不瘥者，（内热盛而津伤也。以）栝蒌牡蛎散主之。
〖栝蒌牡蛎散方〗
栝蒌根、牡蛎等分。
上为细末，饮服方寸匕，日三服。
〔元犀按〕洗后而渴不差，是内之阴气未复。阴气未复，由于阳气之充，故用牡蛎以潜其阳，栝蒌根以生其津，津生阳降而渴愈矣。
百合病，如寒无寒，如热无热，原病无热，今变发热者，其内热可知也。以百合滑石散主之。
〖百合滑石散方〗
百合一两炙，滑石三两。
上为散，饮服方寸匕，日三服，当微利者，止服，热则除。
〔元犀按〕百合病，原无偏热之证，变发热者，内热充满，淫于肌肤，非如热之比。主以百合滑石散者，百合清金、泻火、降逆气，从高源以导之。滑石退表里之热，利小便。二味合为散者，取散以散之之义，散调络脉于周身，引内外之热气悉从小便出矣。
〔补曰〕仲景所论某方主之，皆是以此为主，而格外可以加减也。《浅注》每言经方不可加减，不知仲景明明教人加减，观首节各随其证治之句，便是各随其证而加减之。细玩文法自见，全书义例皆然，读者勿死于句下。
百合病，见于阴者，以阳法救之，（即《内经》用阳和阴之道也。）见于阳者，以阴法救之，（即《内经》用阴和阳之道也。若）见阳（之病而）攻（其）阴，（则并伤其阴矣，乃）复发其汗，（是重伤其阳也。）此为逆。见阴（之病）攻（其）阳，（则并伤其阳矣。）乃复下之，（是重竭其阴也。）此亦为逆。
〔程扶生云〕前治皆用阴和阳法也。此复补以用阳和阴，故仲景用思，最为精密。
〔正曰〕仲景论脉，所谓阴阳，多指寸尺而言。仲景论证，所谓阴阳，多指表里而言。观见于阴、见于阳，二于字是确指其界，谓血分与气分，表里之间也。见于阴，如上文变成渴而在里也，以阳法救之，如洗方从表治之是。见于阳，如上文变发热而在表也，以阴法救之，如滑石散从里治之是。故见阳之表证而攻治其阴，乃正法也。若发其汗则为逆；见阴而攻治其阳，亦正法也，乃复下之，此亦为逆。《浅注》误解阴阳二字，程注谓此用阳和阴之法，不知百合病断无补阳和阴法也。
狐惑之为病，（虫病也。）状如伤寒，默默欲眠，目不得闭，卧起不安，（何其如此之躁，实因虫扰之为害也。虫）蚀于喉为惑，蚀于阴为狐，（而口）不欲饮食，恶闻食臭，（虫闻食臭而动，动则令烦心，有如此者，而且虫大动则交乱于胃中，胃主面目，）其面目（之）乍赤乍黑乍白。（亦随虫之聚散而变易。）蚀于上部，则（喉伤而）声（自）嗄，（以）甘草泻心汤主之。蚀于下部，则（邪伤厥阴，厥阴为阴之尽，其病自下而冲上，故）咽乾，（以）苦参汤洗之。蚀于肛者，以雄黄薰之。（薰洗二法，皆就其近治之也。）
此言狐惑之病证治法也。伤寒论乌梅丸，亦可消息用之。
〖甘草泻心汤方〗
甘草四两炙，黄芩、乾姜、人参各三两，半夏半升，黄连一两，大枣十二枚。
上七味，以水一斗，煮取六升，去滓，再煎取三升，温服一升，日三服。
〔补曰〕别家注有言泻心汤不能杀虫，疑是误写，不知乌梅丸用姜连，亦是治虫妙药，则知泻心汤必能治虫。盖虫因肝风内动而生，用姜之辛助金平木，用连之苦泻火息风，风木之虫，自然销灭，况余药补土自然肝木平矣。此方原治痞满，予亲见狐惑证胸腹痞满者，投此立效，可知仲景之方无不贯通，真神方也。按此段亦有错处，则在一「惑」字。狐惑二字对举，狐字著实，惑字托空，文法先不合矣。虫蚀咽喉，何惑之有？盖是惑，「蜮」字之误耳。蜮字，篆文似惑，传写滋误，诗注蜮短狐，含沙射人影则病，故诗曰：「为鬼为蜮，则不可得。」言其暗中害人也。虫生暗中，故以「狐蜮」二字为名，后人于此等字，尚未考明，安能解仲景之义哉？
〔元犀按〕虫有情识，故能乱有情识之心脏，而生疑惑矣。虫为血化之物，故仍归于生血之心，方且类聚群分，若有妖妄凭藉而然，其实不外本身之血气以为祟耳。此方补虚而化湿热，杂以辛苦之味，名曰泻心，意深哉！
〔正曰〕以生疑解狐惑之惑，似乎有理。不知惑是蜮字之讹耳。详见前。
〖苦参汤方〗（庞安时《伤寒总论》用苦参半斤，槐白皮、狼牙根各四两，煎薰洗之。）
苦参一升，以水一斗煎取七升，去滓薰洗，日三。
〖雄黄薰法〗
雄黄一味为末，筒瓦二枚合之烧，向肛薰之。
〔元犀按〕蚀于喉为惑，蚀于阴为狐，狐惑病乃感风木湿热之气而生，寒极而死也。苦参苦寒，气清属阳，洗之以通阳道。雄黄苦寒，气浊属阴，薰之以通浊道，但雄黄禀纯阳之色，取其阳能胜阴之义也。薰洗二法，按阴阳分配前后二阴，此又别其阴中之阴阳也。二味俱苦寒而燥者，苦以泻火，寒以退热，燥以除湿，湿热退而虫不生矣。
病者，脉数，无热，微烦，默默但欲卧，汗出，初得之三四日，目赤如鸠眼，七八日，目四眦黑。若能食者，脓已成也。赤豆当归散主之。
〔尤在泾云〕脉数微烦，默默但欲卧，热盛于里也。无热汗出，病不在表也。三四日目赤如鸠眼者，肝脏血中之热，随经上注于目也。经热如此，脏热可知，其为蓄热不去，将成痈肿无疑。至七八日，目四眦黑，赤色极而变黑，则痈尤甚矣。夫肝与胃，互为胜负者也。肝方有热，势必以其热侵及于胃，而肝既成痈，胃即以其热并之于肝，故曰：「若能食者，知脓已成也。」且脓成则毒化，毒化则不特胃和，而肝亦和矣。赤豆当归，乃排脓血除湿热之良剂也。又曰：「此一条，注家有目为狐惑病者，有目为阴阳毒者，要之，亦是湿热蕴毒之病，其不腐而为虫者，则积而为痈，不发于身面者，则发于肠脏，亦病机自然之势也。仲景意谓与狐惑、阴阳毒同源而异流者，故特论列于此欤！」
〔补曰〕此言狐惑生虫，亦有喉咽、肛门兼酿脓血者，如痔漏有虫，复有脓血是矣。仲景治先血后便为近血，亦用赤豆当归散，则知近血是痔漏有脓血之证，以彼例此，便知狐惑亦有脓血之证也。不是此条另出一证，狐惑有脓血予曾见过。
〖赤小豆当归散方〗
赤小豆三升浸令芽出曝乾，当归十分。
上二味，杵为散，浆水服方寸匕，日三服。
〔元犀按〕此治湿热侵阴之病，大抵湿变为热，则偏重于热。少阴主君火，厥阴主风木，中见少阳相火，病入少阴，故见微烦、默默但欲卧等证。病入厥阴，故目赤现出火色，目眦黑现出火极似水之色，主以赤豆，去湿清热解毒，治少阴之主。当归导热养血，治厥阴之病。下以浆水以和胃气，胃气与少阴和，则为火土合德。胃气与厥阴和，则为土木无忤。微乎！微乎！又按：或谓是狐惑病，或谓是阴阳毒病，二者皆湿与热蕴毒之病，《金匮》列于二证交界处，即是承上起下法。
〔正曰〕赤豆发出芽，则能排脓，盖脉乃血从气而化者也。赤豆属血分，而既发出芽，则血从气而外出矣。故以治血从气化之脓，其治先血后便，亦是治痔毒之有脓者也。陈注立意求深，而不切实，有微乎其微之说，实则强词，不足信也。狐惑有脓多矣，或又疑为阴阳毒，其所见者少也。
（阴阳二毒，是感非常灾疠之气，从口鼻而下入咽喉，致死甚速。试以阳毒言之。）阳毒之为病，（为异气中人之阳也。）面赤斑斑如锦纹，咽喉痛，吐脓血，五日（经气未遍，故尚）可（救）治，（五日之外，五脏相传俱受邪，至）七日（阴阳经气已周而再行，则）不可治，升麻鳖甲汤主之。
（异气适中人之阴，则为阴毒。）阴毒之为病，面目青，身痛如被杖，咽喉痛，五日（经气未遍，尚）可（救）治，（至）七日（阴阳经气已周而再行，则）不可治，升麻鳖甲汤去雄黄蜀椒主之。
此言阴阳二毒，治之不可姑缓也。仲师所论阴毒阳毒，言天地之疠气，中人之阳气、阴气，非阴寒极、阳热极之谓也。盖天地灾疠之气，便为毒瓦斯，人之血气，昼行于阳，夜行于阴，疠气之毒，值人身行阳之度而中人，则为阳毒。面者，诸阳之会，阳毒上干阳位，故面赤斑斑如锦纹，阳毒上迫胸膈，故吐脓血，以阳气法天，本乎天者亲上也。值人身行阴之度而中人，则为阴毒，邪入于阴，则血凝泣，血不上荣于面，而面目青，血不环周于一身，而身痛如被杖，以阴气主静，凝而不流之象也。夫阴阳二毒，皆从口鼻而下入咽喉，咽喉者，阴阳之要会也，感非时之疠气，则真气出入之道路，不无妨碍，故二毒俱有咽喉痛之证。要之异气中人，毒流最猛，五日经气未遍，尚可速治，若至七日，阴阳经气已周，而作再经，则不可治矣。方用升麻鳖甲汤以解之。升麻，《本经》云：「气味甘平苦，微寒无毒，主解百毒，辟瘟疫邪气，入口皆吐出，中恶腹痛，时气毒疠，诸毒喉痛口疮」云云。君以升麻者，以能排气分，解百毒，能吐能升，俾邪从口鼻入者，仍从口鼻而出。鳖甲气味酸平无毒，佐当归而入肝，肝藏血，血为邪气所凝，鳖甲禀坚刚之性，当归具辛香之气，直入厥阴，而通气血，使邪毒之侵于营卫者，得此二味而并解。甘草气味甘平，解百毒，甘能入脾，使中土健旺，逐邪以外出。妙在蜀椒辛温，使以雄黄苦寒，禀纯阳之色，领诸药以解阳毒。其阴毒去雄黄、蜀椒者，以邪毒不在阳分，不若当归鳖甲，直入阴分之为得也。
〖升麻鳖甲汤方〗
升麻、当归、甘草各二两，蜀椒炒去汗一两，鳖甲手指大一片炙，雄黄半两研。
上六味，以水四升，煮取一升，顿服之，老小再服取汗。（阴毒去雄黄、蜀椒，《肘后》《千金方》，阳毒用升麻汤，无鳖甲，有桂。阴毒用甘草汤，无雄黄。）
〔元犀按〕非常灾疠之气，从口鼻而入咽喉，故阴阳二毒，皆咽痛也。阴阳二证，不以寒热脏腑分之，但以面赤斑纹脓血，其邪著于表者谓之阳，面目青身痛如被杖，其邪隐于表中之里者为阴。
〔补曰〕或谓阴阳毒，即今之瘟疫，然细观方证又与瘟疫有异。今之瘟疫则更甚于阴阳毒，总见气运推迁，证亦加厉。譬如古无痘，而今有痘，不得信古非今也。故吴又可《瘟疫论》又是仲景之功臣。
〖升麻鳖甲汤去雄黄蜀椒〗（阴毒以面不赤而青，身不斑纹而痛如被杖别之。二证俱咽痛，五日可治，七日不可治。蜀椒、雄黄二物阳毒用之者，以阳从阳，欲其速散也。阴毒去之者，恐阴邪不可却而阴气反受损也。）
〔王晋三云〕升麻入阳明、太阳二经，升清逐秽，辟百邪、解百毒，统治温疠阴阳二病。如阳毒为病，面赤斑如锦纹。阴毒为病，面青身如被杖，咽喉痛，无论阴阳二毒，皆已入营矣。但升麻仅走二经气分，故必佐当归通络中之血，甘草解络中之毒，微加鳖甲守护营神，俾椒黄猛烈之品，攻毒透表，不能乱其神明。阴毒去椒黄者，太阴主内，不能透表，恐反动疠毒也。《肘后》《千金方》阳毒无鳖甲者，不欲其守，亦恐留恋疠毒也。
〔正曰〕鳖甲攻坚破结，以除留滞之毒，而升麻能吐蛊毒，亦见于《南中记》。足见升散攻去之用也，解为守护，非矣。

疟病脉证并治第四  ***************************
师曰：「（疟者，寒热往来之有定候也。虽有三阳三阴之异，而其舍总不外乎半表半里之间，少阳主乎半表半里，其脉必弦，今为之提其大纲曰。）疟脉自弦，（而弦中之兼见者，）弦数者多热，弦迟者多寒。（一隅可以三反也，至于因证施治，）弦小紧者，（以其小而知其在里，可）下之（而）瘥。弦迟者，（多寒无有疑义，即）可温之。弦紧（而不小）者，（知其在表而不在里，）可（以）发汗针灸也。（弦而）浮大者，（知其邪在高分）可（以）吐（而越之）。弦数者，（多热，治则宜清，而热极生风，当知其为）风发也，（若以上因脉施治诸法，治之而犹不止，更当）以饮食消息止之。（即《难经》所谓：「损其脾者，调其饮食，适其寒温」之旨也。）」
此言疟证不离少阳，以弦脉为主，随其兼见者而施治也。末一句言治之不愈，求之脾胃，是为久疟虚疟者，立一大法也。徐忠可、尤在泾诸家之解俱误。
〔男元犀按〕《素问。疟论》言之甚详，大约邪气与卫气并居，合则病作，离则病休，一日发者，正气不虚，易愈。间日与三日，正气虚，内薄于阴，难愈。仲景以《内经》之旨深远，难与中人以下说法，另寻出阴阳出入大冲要处，独取少阳为主，以补《内经》未言之旨，并示后人握要之图，开口即云疟脉自弦，著一「自」字，大有深意，见疟证虽各不同，而少阳脉之真面目，自见可掩。
〔补曰〕《内经》言疟邪，藏于风府，旁连募原。募即膜也。膜之原在脐下，即三焦之连网是矣。三焦、膀胱皆肾之府，三焦为阳府，而化水行于里则为小便；膀胱为阴府，而化气行于表则为卫气。《内经》就疟所发，言责在卫气，故邪在太阳之风府，仲景就疟之所留言，故责在三焦膜原，是以疟证未有小水清利者，三焦之决渎病也。仲景以少阳立论，其义在此，正与《内经》互相发明，后人不知三焦，至谓仲景之论与《内经》不合，谬矣。
「病疟，以月（计之，）一日一发，当十五日愈，（以五日为一候，三候为一气，一气十五日也。人受气于天，天气更则人身之气亦更，更气旺则不受邪而愈也。）设不瘥，当月尽解，（是又更一旺气也。）如其（更二气而）不瘥，当云何？」师曰：「此（疟邪不衰，与气血痰饮，）结为症瘕，名曰疟母，当急治之，宜鳖甲煎丸。」
此言疟邪因人正气之衰旺，以为消长也。上节以饮食消息止之，为治久疟之正法，若有疟母，先急除其有形之症瘕，再培其无形之元气，医者切不可託言小心，酿成姑息养奸之祸，如景岳方之何人饮、休疟饮、追疟饮，皆调停两可，走江湖之套技。
〖鳖甲煎丸方〗
鳖甲十二分炙，乌扇三分烧即射干，黄芩三分，柴胡六分，鼠妇三分熬，乾姜、大黄、桂枝、石苇去毛、厚朴、紫葳即凌霄、半夏、阿胶、芍药、牡丹、蟅虫各五分，葶苈、人参各一分，瞿麦二分，蜂窠四分炙，赤硝十二分，蜣螂六分熬，桃仁二分。
上二十三味为末，取煅灶下灰一斗，清酒一斛五升，浸灰，俟酒尽一半，著鳖甲于中，煮令泛烂如胶漆，绞取汁，内诸药煎为丸，如桐子大，空心服七丸，日三服。（《千金方》用鳖甲十二片，又有海藻三分，大戟一分，无鼠妇、赤硝二味。）
〔尤在泾云〕天气十五日一更，人之气亦十五日一更，气更则邪当解也。否则三十日天人之气再更，而邪自不能留矣。设更不愈，其邪必假血依结痰为症瘕，僻处胁下，将成负固不服之势，故宜急治。鳖甲煎丸行气逐血之药颇多，而不嫌其峻，一日三服，不嫌其急，所谓乘其未集而击之也。
〔王晋三云〕鳖甲煎丸都用异类灵动之物，若水陆，若飞潜，升者、降者、走者、伏者咸备焉。但恐诸虫扰乱神明，取鳖甲为君守之，其泄厥阴、破症瘕之功，有非草木所能比者。阿胶达表熄风，鳖甲入里守神，蜣螂动而性升，蜂房毒可引下，蟅虫破血，鼠妇走气，葶苈泄气闭，大黄泄血闭，赤硝软坚，桃仁破结，乌扇降厥阴相火，紫葳破厥阴血结，乾姜和阳退寒，黄芩和阴退热。和表里则有柴胡、桂枝，调荣卫则有人参、白芍。厚朴达原，劫去其邪，丹皮入阴提出其热，石苇开上焦之水，瞿麦涤下焦之水，半夏和胃而通阴阳，灶灰性温走气，清酒性暖走血。统而言之，不越厥阴、阳明二经之药，故久疟邪去营卫而著脏腑者，即非疟母亦可藉以截之。按《金匮》惟此丸及薯蓣丸药品最多，皆治正虚邪著，久而不去之病，非集血气之药攻补兼施，未易奏功。
〔正曰〕鳖甲、蜣螂皆主攻下，而云入里守神，性动而升，岂知二物入沙穿土，主攻下之性为多也。丹皮入血分，泻血中瘀热，其理甚明，乃云提出热气，「提」字不勉矫强。又云调营卫则有人参、白芍，是直不知营卫究系何物。夫疟邪本伏于营血之中，卫气会而始发，故久则营血结聚而为疟母，卫气不通而为留痰，是血为疟母之主。痰属卫气所生，乃疟母之兼有者也。故治疟母，以攻利营血为主，而行痰降气为辅，知此则知仲景此方，破血之药所以独多，总是治营以通卫也。王注逐味论药，而实未知其义。
师曰：「阴气孤绝，阳气独发，（阳独发，气为火蚀，火无水济，）则热而少气烦冤，（阴孤绝，无以濡外，无以守中，则）手足热而欲吐，名曰瘅疟。若（欲知其）但热不寒（之所以然）者，（须知其）邪气内藏于心，外舍分肉之间，令人消烁肌肉。（肌肉为阴，阳极则阴消也。）」
按《内经》所论之瘅疟，撮其大略，以肺素有热，而偶受风寒，内藏于心，外舍分肉，表则寒而里则热，缘阴气内虚，不能与阳相争，故但热而不作寒也。师不出方，余比例而用白虎加桂枝汤，以白虎清心救肺，以除里热，加桂枝调和营卫，以驱外邪，诚一方而两扼其要也，即先热后寒，名为热疟，亦以白虎清其先，桂枝却其后，极为对证，此法外之法也。然此节与《内经》稍异，师又略节经文，不言及外感风寒，以「阴气孤绝，阳气独发」二句为主，内有桂枝，又未中的，师早已熟审矣。若明薛立斋、张景岳、赵养葵用六味地黄汤及玉女煎之说，反致滞邪生热而增剧，俗传疟痢三方，为害更速，师于此等重证而不出方者，欲人寻绎而自得也。《伤寒论》自序云：「若能寻余所集，思过半矣。」此物此志也。
〔男元犀按〕下节白虎加桂枝汤，是《内经》所言之瘅疟，非师所云瘅疟之治也。师未出方，似可借用竹叶石膏汤之类，而梨汁、甘蔗汁，亦可以佐之。
〔正曰〕阴气指少阴心肾也。心肾之阴虚，故热而少气，心中烦冤。邪气能入于心，而内藏于心中，皆少阴阴气孤绝之证也。阳气指太阳膀胱也。水中之阳，化气为热，以卫周身。今独有阳气则为纯热，合于阳明则手足热，合于三焦则欲呕，外舍于腠理分肉之间，则令肌肉燥烁。治少阴宜鸡子黄汤，治太阳宜白虎汤，后世如清瘟败毒饮一方，可以兼治。注用白虎加桂枝，其理未悉。按《史记·仓公传》：「风瘅客脬。」言瘅邪客居膀胱，此瘅疟亦发于膀胱，与牡疟正相对，牡疟是邪在心也。陈注盖未能考。
（又有）温疟者，（冬不藏精，则水亏而火盛，火盛于内，外为寒气所格而不出，则火气内郁，日盛一日，至春令感温气而发，夏令感热气而发，是病在伏气，与乍感不同，故）其脉如平，（但此病当凭证而不凭脉，《难经》云：「温病之脉，行在诸经，不知何经之病。」即此意也。）身无寒，但热，骨节烦疼，时呕，（为热从肾出，外舍其合，而上并于阳明也。以）白虎加桂枝汤主之。（盖于大凉肺胃之中，加一辛温之品，因其势而利导之也。）
此言温疟与《内经》不同，而其义则相表里也。然余谓仲师书，读其正面，须知其对面，须知其反面，须知其旁面，则顺逆分合，如织锦回文，字字扣得著。上节言瘅疟，专主阴绝阳发，以补经文之未尽。至于经文所云，肺热加以外感，为瘅疟之正证，亦包括在内。均一瘅疟，不无毫釐千里之判，此所以不率尔而出方也。至此节论温疟，又与《内经》不同。意者伏气外出之证，其始也，热为寒郁而内藏。其发也，寒因热盛而俯首。究竟酿此猖狂之热祸，皆缘寒邪之格外为祸端，以白虎清其热势，加桂枝追其所由来，可谓面面周到，且所云无寒但热、疼呕之证，俱是《内经》瘅疟之正证，师于此补叙其正证，补出其正方，文法错综变化，非细心人不能体会。虽然，篇首有「弦数者风发」一句，《伤寒论》有风温一证，于此可以悟开大觉路，即可以普济无量苍生矣。
〖白虎加桂枝汤方〗
知母六两，石膏一斤，甘草二两炙，粳米六合，桂枝三两。
上五味，以水一斗，煮米熟汤成，去滓，温服一升，日三服。
〔王晋三云〕《内经》论疟，以先热后寒，邪藏于骨髓者为温瘅二疟，仲景以但热不寒，邪藏于心者为瘅温二疟。《内经》所云是邪之深者，仲景所言是邪之浅者也。其殆补《内经》之未逮欤！治以白虎加桂枝汤，方义原在心荣肺卫，白虎汤清荣分热邪，加桂枝引领石膏、知母，上行至肺，从卫分泄热，使邪之郁于表者，顷刻致和而疟已。至于《内经》温瘅二疟，虽未有方，然同是少阴之伏邪，在手经者为实邪，在足经者为虚邪，实邪尚不发表，而用清降，何况虚邪有不顾虑其亡阴者耶？临证之际，化而裁之，是所望于用之者也。
〔正曰〕身无寒但热，为白虎汤之正证，加桂枝者以有骨节烦疼证，则有伏寒在于筋节，故用桂枝以逐之也。王注云：加桂枝领石膏、知母上行于肺，夫石膏、知母原本入肺，惟桂枝不入肺，本草可查，乃云桂枝引入肺，显然谬误。此等注，何可以解古圣之方。
疟（少热）多寒者，（非真寒也。缘无形之寒气，挟有形之痰饮，伏于心间，阳气不能外透于肌表，故多寒，甚则有寒无热。心为牡脏，因）名之曰牡疟，以蜀漆散主之。（驱其心胸结伏之痰饮，则内陷之邪，亦转旋而外出。）
此言牡疟证也。方中云母无真，未能速效，且此方原是宣通心阳，使气行于肌表，则不至偏阴用事，却不专在于涌吐也，故不注明「吐」之一字，余借用桂枝去芍药加蜀漆龙骨牡蛎救逆汤如神。
〖蜀漆散方〗
蜀漆烧去腥，云母烧二日夜，龙骨等分。
上三味，杵为散，未发前，以浆水服半钱匕。
〔王晋三云〕邪气结伏于心下，心阳郁遏不舒，疟发寒多热少，不可谓其阴寒也。主之以蜀漆散，通心经之阳，开发伏气而使荣卫调和。蜀漆，常山苗也，苗性轻扬，生用能吐。云母在土中，蒸地气上升而为云，故能入阴分逐邪外出于表。然邪气久留心主之宫城，恐逐邪涌吐，内乱神明，故以龙骨镇心宁神，则吐法转为和法矣。
〖附：《外台秘要》三方〗
〖牡蛎汤〗：治牡疟。
牡蛎、麻黄各四两，甘草二两，蜀漆三两。
上四味，以水八升，先煮蜀漆、麻黄，去上沫，得六升，内诸药，煮取二升，温服一升，若吐则勿更服。
〔尤在泾云〕此系宋。孙奇等所附，盖亦蜀漆散之意，而外攻之力较猛矣。
〔赵氏云〕牡蛎软坚消结，麻黄非独散寒，且可发越阳气，使通于外，结散阳通，其病自愈。
〔犀按〕疟多寒者名牡疟，是痰饮填塞胸中，阻心阳之气不得外通故也。
〖柴胡去半夏加栝蒌根汤〗：治疟病发渴者，亦治劳疟。
柴胡八两，人参、黄芩、甘草各三两，栝蒌根四两，生姜三两，大枣十二枚。
上七味，以水一斗二升，煮取六升，去滓再煎，取三升，温服一升，日三服。
〔徐忠可云〕疟邪在半表半里之间，入与阴争则寒，出于阳争则热，此少阳之象也。是谓少阳而兼他经之证则有之，谓他经而全不涉少阳，则不成其为疟矣。所以小柴胡为少阳主方，渴易半夏加栝蒌根，亦治少阳成法也。攻补兼施，故亦主劳疟。
〔王晋三云〕正疟寒热相间，邪发于少阳，与伤寒邪发于少阳者稍异，《内经》言：「夏伤于大暑，秋伤于风，病以时作，名曰寒疟。」《金匮》云：「疟脉多弦，弦数者风发。」正于凄怆之水寒，久伏于腠理皮肤之间，荣先伤而后风伤卫，故仲景用柴胡去半夏而加栝蒌根，其义深且切矣。盖少阳疟病发渴者，由风火内淫，刦夺津液而然矣。奚堪半夏性滑利窍，重伤阴液，故去之，而加天花粉生津润燥，岂非与正伤寒半表半里之邪，当用半夏和胃而通阴阳者，有别乎？
〖柴胡桂姜汤〗：治疟寒多微有热，或但寒不热，服一剂如神。
柴胡半斤，桂枝三两，乾姜二两，栝蒌根四两，黄芩三两，甘草二两炙，牡蛎二两。
上七味，以水一斗，煮取六升，去滓再煎，取三升，温服一升，日三，初服微烦，复服汗出便愈。
〔王晋三云〕夏月暑邪，先伤在内之伏阴，至秋复感凉风，更伤卫阳，其疟寒多微有热，显然阴阳无争，故疟邪从卫气行阴二十五度，内有捍格之状，是荣卫俱病矣。故和其阳即当和其阴，用柴胡和少阳之阳，即用黄芩和里；用桂枝和太阳之阳，即用牡蛎和里；用乾姜和阳明之阳，即用天花粉和里。使以甘草调和阴阳。其分两阳分独重柴胡者，以正疟不离少阳也。阴药独重于花粉者，阴亏之疟，以救液为急务也。和之得其当，故一剂如神。
〔元犀按〕先贤云：「疟病不离少阳，少阳居半表半里之间，邪入与阴争则寒，出与阳争则热，争则病作，息则病止，止后其邪仍居与少阳之经。」愚意外为阳，内为阴，先寒者邪欲出，其气干于太阳，冲动寒水之气而作也。后热者以胃为燥土，脾为湿土，湿从燥化则木亦从其化，故为热为汗也。汗后木邪仍伏于阳明之中，应期而发者，土主信也。盖久疟胃虚，得补可愈，故先君用白术生姜汤多效。
〔赵氏曰〕此与牡疟相类而实非，牡疟邪客心下，此风寒湿痹于肌表，肌表既痹，阳气不得通于外，遂郁伏于荣血之中，阳气化热，血滞成瘀，著于其处，遇卫气行阳二十五度，及之则病作，其邪之入荣者，既无外出之势，而荣之素痹者，亦不出而与阳争，故少热或无热也。是用柴胡为君，发其郁伏之阳。黄芩为佐，清其半里之热。桂枝、乾姜，所以通肌表之痹。栝蒌根、牡蛎除留热消瘀血，甘草和诸药调阴阳也。得汗则痹邪散，瘀热行，而病愈矣。

中风历节病脉证并治第五  ***************************
（中风之病，《内经》论之甚详，而读者每苦不得其要，且多与痹合论，同中之异，更不可以不辨。）夫风之为病，（中人彻于上下，故）当半身不遂，或（著于一处，）但臂不遂者，此（不为风而）为痹。（此风与痹之大分别也。然风从虚入，热从风发，故诊其）脉（虚为）微而（热为）数，（可以一言定之曰，）中风（既成之证）使然。（若未中之前，初中之顷，则不尽然也。）
此一节先辨风与痹之殊，后以「脉微而数，中风使然」八字，提出中风之大纲，如大海行舟，茫茫无际中，按罗经以定子午，则所向自无差错，余注之曰：「风从虚入，指阳虚而言也。阳字指太阳而言，太阳虚则不能卫外而为固，故脉微。」余又注之曰：「热从风发，以其人素有内热而风中之。风为阳邪，内热外风，风火交煽，故脉数。」教学者当知此八个字，是大慈大悲菩萨，立于云端指示，以下止有四方，首方则为初中时邪未侵心者，示一堵塞法。次方为既中后邪已入心为瘫痫者，示一下热法。三方为邪已入心，病如狂状者，示一表里兼治法。四方为风攻于头而不去，示一外治法。细绎方意，无非著眼于少阴，少阴兼手足而言，寒从水化而归于下，以足少阴为主。风从火化而归于上，以手少阴为主。知其真证，便得真方，学者当于引而不发之中，得其跃如之妙。
（虽然，风从虚入，虚则脉微，热从风发，热则脉数，此为风证之既成，从少阴而化热者言之也。若论其初，风不挟寒，则为和风，唯其挟寒，则伤人甚速，始伤皆由荣卫，心荣肺卫，必以寸口为凭，若中风言偏于寒者，）寸口脉浮而紧，紧则为寒，浮则为虚，寒虚相搏，邪在皮肤。（正不足而邪乘之也。气行脉外，血行脉中，浮而有余者，必沉而不足，故以）浮者（断为）血虚，（血虚则无以充皮肤而养络，故）络脉空虚，（又无以循常度以御邪，故）贼邪不泻，或左或右，邪气（所伤，则筋脉不用而）反缓，（无邪之处，则其）正气（独治而）即急，正气引邪，（其口目）喎僻不遂，（左喎者邪反在右，右喎者邪反在左，不可不知也。虽然，）或左或右。（则有邪正缓急之殊，而为表为里，亦有经络脏腑之别，若）邪在于络，（络邪病表，故）肌肤不仁。邪在于经，（经邪病里，）即（筋骨）重（滞而）不胜。邪入于腑，（则胃腑燥热，其支脉络心，大妨神气之出入，）即不识人。邪入于脏，（心肾二脏，俱连舌本，脏气厥而不至舌下，故）舌即难言，（且廉泉亦开，）口（必）吐涎。
〔补曰〕络脉空虚，《金匮》凡两见。《水气门》曰：「浮则络脉虚，水气皮肤。」其与此不同者，盖因彼有小便难证。脉是血管，脉络虚空则血管缩小，气管空虚，水不走小便，则从气管松处走出膜腠间而为肿也。此络脉空虚，亦是气管放松，然无水邪从内乘之，而有风邪从外乘之，则为中风，以其气管虚松，是以风邪得居于膜腠而不泻去也。此两语互参之，则知空处容邪之理矣。风邪中人本速，然留伏有地则反缓而不行。正气循行本缓，然机关失利则反急而增剧。正气引邪则令人或左或右喎僻，而不得如其常也。正气何以与邪风相引哉？观于天地之风而知之矣。西洋气学云：「天地空气，既有冷热，则能起风，因空气热即涨而上升，他处冷空气即来补之。如热带内气候常热，则气涨而上升，南北两极气候常冷，则风向热带吹来，至赤道相遇，复分而吹向两极，如此循环几不息也。夏则北极热而风自南来，冬则南极热而风自北来，昼则陆热于水，故风从水至；夜则水热于陆，故风从陆至。」此即风与气相引之理矣。是以正气趋左则邪气从右赴之，正气趋右则邪气又从左赴之，左右抽风之理可以证明矣。又凡西洋论风，皆是冷热相引，则知人之中风，其邪正相引者，亦仍是冷与热之相引而已。故仲景用药，亦多是寒热互用。侯氏黑散治冷也，而必用黄芩。风引汤治热也，而必用乾姜，后人不明冷热相引之理，每于二方有疑窦。岂知仲景通造化之微者哉！络者，脉之散者也，在皮肤肌肉之间，邪客于此，正气不达则此间之肌肉死，不知痛痒，为肌肤不仁也。经者，脉之大者也。十二经皆起于手足，邪客之则手足之气不贯不运，即重而不举。血之在手足者，为邪所阻，则滞而不行，为死血。气之趋手足者，为邪所恋，则流而不返为痰水，是以重不胜也。腑指胃腑，言邪入于胃，胃脉上通于心，邪气生痰聚血，上迷心窍，即不识人。邪入于脏指心脏言，各家多兼肾言，然观西洋热带赤道，吸引风起之义推之，则人之心应赤道之日，其吸引风邪与热带引风无异，故中风总是入心者多矣。开窍于舌，脉络舌本，血脉凝濇，舌强不能言矣。阴血者，魄也，血乱于心中则魄死神迷。气化者，津也，气聚于空窍则津结为涎，舌下气不收摄，故口吐涎。此节是仲景论中风之正文，凡后人中痰、中气、中火、中寒、类中诸证，皆包在内，后人不知此义而另立名目，至陈修园又欲将后人之论屏于中风门外，皆未深知此段义也。
此为初病中风之偏于寒者，而详其证之递深也。师未出方，徐忠可云：「节下侯氏黑散即次之，疑系此证之方。」然余谓四肢烦重，心中寒甚者为的剂，若风火交煽，喻嘉言取用驱风至宝膏甚妙，方用防风二两半、白术一两半、芍药二两半、芒硝五钱、生石膏一两、滑石三两、当归二两半、黄芩一两、甘草二两、大黄五钱、连翘五钱、川芎三两半、麻黄五钱、天麻一两、山栀子五钱、荆芥五钱、黄柏五钱、桔梗一两、薄荷五钱、熟地黄一两、羌活一两、人参一两、全蝎五钱、细辛五钱、黄连五钱、独活一两，共二十六味为末，炼蜜丸弹子大，每服一丸，细嚼，茶酒任下，临卧服，但此方医者病人或疑其散，或疑其攻，或疑其杂，往往不肯服而死，盖有命焉，不可强也。吕纯阳大丸更效。
〔又按〕风中经络入腑者，可用驱风至宝膏，若入脏，最防进入于心，宜用侯氏黑散，于驱补之中，行其堵截之法，至于风引汤，按法用之，无往不利。
侯氏黑散，治大风，四肢烦重，心中恶寒不足者。（外台治风癫。）
〔徐忠可云〕此为中风家挟寒而未变热者治法之准则也。谓风从外入，挟寒作势，此为大风，证见四肢烦重，岂非四肢为诸阳之本，为邪所痹，而阳气不运乎！然但见于四肢，不犹愈体重不胜乎！证又见心中恶寒不足，岂非渐欲凌心乎！然燥热犹未乘心，不犹愈于不识人乎！故侯氏黑散用参、苓、归、芎补其气血为君，菊花、白术、牡蛎养肝脾肾为臣，而加防风、桂枝以行痹著之气，细辛、乾姜以驱内伏之寒，兼桔梗、黄芩以开提肺热为佐，矾石所至，除湿解毒，收濇心气，酒力营运周身为使，庶旧风尽出，新风不受，且必为散，酒饮至六十日止，又常冷食，使药积腹中不下，盖邪渐侵心，不恶热而恶寒，其由阴寒可知，若胸中之阳不治，风必不出，（太阳之气，行于胸中，徐氏此注，精细之至。）故先以药填塞胸中之空窍，壮其中气，而邪不内入，势必外消，此即《内经》所谓塞其空窍，是为良工之理，若专治其表里，风邪非不外出，而重门洞开，出而复入，势将莫御耳。
〔男元犀按〕徐氏煞此九个字，真阅历有得之言，不可顺口读去。
〖侯氏黑散方〗（此方主补虚以熄其风。）
菊花四十分，白术、防风各十分，桔梗八分，黄芩五分，细辛、乾姜、人参、茯苓、当归、川芎、牡蛎、矾石、桂枝各三分。
上十四味，杵为散，酒服方寸匕，日一服，初服二十日，温酒调服，禁一切鱼肉大蒜，常宜冷食，六十日止，即药积腹中不下也，热食即下矣，冷食自能助药力。
〔喻嘉言云〕方中取用矾石以固濇诸药，使之积留不散，以渐填空窍，必服之日久，风自以渐而息，所以初服二十日，不得不用温酒调下，以开其痹著，以后则禁诸热食，惟宜冷食，如此再四十日，则药积腹中不下，而空窍塞矣。空窍填则旧风尽出，新风不受矣。盖矾惟得冷即止，得热即行，故嘱云热食即下矣。冷食自能助药力，抑何用意之微耶。
〔愚按〕风家挟寒，虽未变热，而风为阳邪，其变甚速，观此方除热之品，与祛寒之品并用，可见也。高明如尤在泾，尚有疑义，甚矣！读书之难也。余每用此方，病家惑于人言而不敢服，辄致重证莫救，不得已遵喻嘉言法，用驱风至宝膏，或借用后卷妇人门竹叶汤，一日两服多效，然亦有不得不用此散者，亦必预制以送，不明告其方，以杜庸俗人之论说也。
〔犀按王晋三云〕陈云来谓《金匮》侯氏黑散，系宋人校正，附入唐人之方，因逸之，其辨论颇详，而喻嘉言独赞其立方之妙，驱风补虚行堵截之法，良非思议可到。方中取用矾石以固濇诸药，冷服四十日，使之留积不散，以渐填其空窍，则风自熄而不生矣。此段议论，独开千古之秘，诚为治中风之要旨。读方下云：「初服二十日，用温酒调。」是不欲其遽填也。后服六十日并宜冷食，则一任填空窍矣。未填窍本之《内经》：「久塞其空，是谓良工」之语，煞有来历。
（又有中风而偏于风者，亦辨其脉于寸口。）寸口脉迟而缓，迟（者，行之不及，不及）则为寒，缓（者，至而无力，无力）则为虚，营（行脉中，沉而见）缓则为亡血，卫（行脉外，浮而见）缓则为中风，（然营卫俱在肤表与肌腠，尚未中经也，若）邪气中经，（营卫气弱，津血凝滞，）则身痒而瘾疹，若心气不足，邪气入中，则（邪混胸中，阻遏正气，为）胸满而短气。
此为中风之偏于风者，而详其证之递深也。风为阳邪，其脉主缓，师未出方。徐忠可云：「下节即以风引汤次之。」疑系此证之方，余甚服其识，然与驱风至宝膏互服亦妙。
此节以迟脉託出缓脉，言迟则为寒者，以扇动之气虽寒，而自人受之，则为阳邪，故分疏营卫二句，单承缓而不言迟，则可知其所独重矣。
风引汤：除热瘫痫。
〔徐忠可云〕风邪内进，则火热内生，五脏亢甚，进归入心，故以桂甘龙牡，通阳气安心肾为君，然厥阴风木，与少阳相火同居，火发必风生，风生必挟木势侮其脾土，故脾气不行，聚液成痰，流注四末，因成瘫痪，故用大黄以荡涤风火湿热之邪为臣，随用乾姜之止而不行者以补之为反佐，又取滑石、石膏，清金以伐其木，赤白石脂厚土以除其湿，寒水石以助肾水之阴，紫石英以补心神之虚为使，故大人小儿风引惊痫皆主之，何后世以为石药过多而不用，反用脑麝以致其气，花蛇以增恶毒耶！
〔愚按〕用前方而尚恐其不及者，宜黄连阿胶汤，从少阴之本以救之，余热不除，虚羸少气，近于痿证者，以竹叶石膏汤清补之，二方如神。
〖风引汤方〗（此方主清热以除其风。）
大黄、乾姜（愚按应减半用）、龙骨各四两，桂枝、甘草、牡蛎各二两（愚按此品应加倍），寒水石、滑石、赤石脂、白石脂、紫石英、石膏各六两。
上十二味杵，粗筛，以韦囊盛之，取三指撮，井花水三升，煎三沸，温服一升，治大人风引，小儿惊痫瘛瘲，日数发，医所不疗，除热方。
〔巢氏云〕脚气宜风引汤，按喻嘉言云：「本文有正气引邪，喎僻不遂等语，故立方即以风引名之。」
〔元犀按〕大人中风牵引，小儿惊痫瘈瘲，正火热生风，五脏亢盛，及其归进入心，其治同也。此方用大黄为君，以荡除风火热湿之邪。取乾姜之止而不行者以补之。用桂枝、甘草以缓其势。又用石药之濇以堵其路，而石药之中又取滑石、石膏清金以平其木。白赤石脂厚土以除其湿。龙骨、牡蛎以敛其精神魂魄之纷驰。用寒水石以助肾之真阴不为阳光所烁。更用紫石英以补心神之虚，恐心不明而十二经危也。明此以治入脏之风，游刃有余矣。后人以石药过多而弃之，昧孰甚焉。
（更有）防己地黄汤：治（风进入心，风乘火势，火藉风威，其）病如狂状，妄行，独语不休，（热进于内，而外反）无热，（浮为风之本脉，而风火交煽，）其脉（益）浮。
此亦风进入心之治法也，徐灵胎云：「此方他药轻而生地独重，乃治血中之风也，此等法最宜细玩。」
〔愚按〕《金匮》书寥寥数语，读者疑其未备，然而所包者广也。中风以少阴为主，此节言风进手少阴之证，出其方治曰：「病如狂状，妄行，独语不休」者，盖以手少阴心火也。阳邪进之，则风乘火势，火借风威，其见证无非动象。曰无热者，热归于内，外反无热，即《伤寒论》桂枝二越婢一汤证，外无大热之例也。曰其脉浮者，风火属阳之本象也。然有正面，即有对面，手足少阴，可一而二之，实二而一之者也。考之唐宋后各家之论中风，曰昏迷不醒等证，其不为狂状可知也。曰卒倒口噤等证，其不为妄行独语可知也。曰面如妆朱，可知寒盛于下，格阳于上，不能无热也。曰冷汗不止，可知其四肢厥逆，不止无热也。曰脉脱，曰无脉，又将何以言浮乎？盖以足少阴肾水也，阴邪进之，则寒水相遭，寒冰彻骨，其见证无非静象，方书用三生饮一两，薛立斋又加人参一两者，盖指此也。若痰涎如涌，三因白散可用，真阳上脱，气喘痰鸣，黑锡丹可用，凡此皆为四逆证中风之例，究非中风之本证，其证散见于《伤寒论》中，《金匮》辟之于中风门外，所以示立法之纯也。
〖防己地黄汤方〗
防己、甘草各一分，桂枝、防风各三分。
上四味，以酒一杯渍之，绞取汁，生地黄二斤，㕮咀蒸之，如斗米飯久，以铜器盛药汁，更绞地黄汁，和分再服。（按：此方表里兼治，后人驱风至宝膏方，从此方悟出。）
〔徐灵胎云〕生渍取青汁，归之于阳，以散邪热。蒸取浓汁归之于阴，以养血。此皆治风邪归附于心，而为癫痫惊狂之病，与中风痹自当另看。
〖头风摩散方〗
大附子一枚，盐等分。
上二味为散，沐了，以方寸匕摩疾上，令药力行。
此言偏头风之治法也，附子辛热以劫之，盐之咸寒以清之，内服恐助其火，火动而风愈乘其势矣，兹用外摩之法，法捷而无他弊，且躯壳之病，《内经》多用外法，如马膏桑钩及熨法皆是，今人不讲久矣。
〔愚按〕中风，大证也。《内经》与风痹风懿等证并论，读者莫得其要，后世主火主气、主血、主痰、主虚，纷纷不一，而且以真中、类中分门，张景岳又以非风另立一门，而中风究系何病，究用何方，茫然无据，每致患者十难救一，今读《金匮》此论，以风字专指八方之风，中字从外入内，如矢之射人一般，病从太阳而起，在外在腑者为浅，在内在脏者为深，进于少阴者为较重，何等明亮，何等直捷，何等精粹，间有言之未尽者，余于小注总注，遵先生之大旨而补之，庶无驳而不纯，偏而不举之憾，其云「邪在于络」二句，言络邪病表，在六经之表也。其云「邪在于经」二句，言经邪病里，在六经之里也。其云「邪入于腑，即不识人」二句，腑指阳明之胃腑也。其云「邪入于脏，舌即难言」二句，脏指少阴之脏也。均以风引汤为主，余又以驱风至宝膏佐之。本卷附方，亦可消息而借用之，但不可令喧客夺主耳，而第一方侯氏黑散，为逐风填窍之神剂，凡中风证初患未经变热者宜之，病后尤赖以收功，免致再患，为终身之废疾。《金匮》论只七节，方只四首，其实论外有论，方外有方，所贵读者之善悟也。江西喻嘉言喜读仲景书，著《医门法律》，全录《金匮》原文，而参以时说，以致夺朱乱雅，其中有彼善于此者，如资寿解语汤，治中风脾缓，舌强不语，半身不遂等症。方用防风、炮附子、天麻、酸枣仁各一钱，肉桂、羚羊角各八分，羌活、甘草各五分，水煎，入竹沥二匙，姜汁一滴服，又于此方去羌活，加熟地黄、枸杞子、菊花、胡麻仁、天门冬，治肾虚风入不语。以少阴脉荣舌本也。又补录地黄饮子方，治舌喑不能言，足废不能用，以肾虚气厥不至舌下，方用熟地黄、巴戟天、山茱萸、肉苁蓉、石斛、炮附子、五味子、白茯苓、石菖蒲、远志、肉桂、麦冬各五分，加生姜五片，枣二枚，薄荷五叶，水一杯半，煎八分服。嘉言引此数方，大与《金匮》所论相反，后人遵其法而多误，《医学梯堦》讥其驳杂，信不诬也。余在直隶供职，著《金匮浅注》，此一证稿经三易，忽于防己地黄汤证，从对面反面处会悟，遂不禁拍案大呼曰：「风为阳邪，烂熟语，大有精义，他若阴邪为病，如三生饮、三因白散、黑锡丹等法，当辟之于中风门外，即如加味六君子汤，嘉言注云：『治四肢不举，属于脾土虚者，须用此以治其本，不可加入风药，方用人参、白术、茯苓、甘草、陈皮、半夏各一钱，麦门冬三钱，姜三片，枣二枚，水二杯，煎六分，加竹沥一小杯温服。口渴者，去半夏，加葳蕤、石膏，虚甚不热者，加附子。』此亦主虚而立论，或为善后调理之法则可，若中风时，藉此汤培元气以胜邪，亦何异于闭门而追寇哉！」
（病有递历关节而为痛者，名曰历节，大抵由于肝肾先虚，而心阳复郁而起，诊其两手寸关尺之）寸口脉沉而弱，沉即主骨，弱即主筋，沉即为肾，弱即为肝，（脉象如此，肝肾之虚可知也。然人身之汗，由于心液所化，今）汗出入（浴）水中，（虽有形之水，不能直入，而无形之寒气，从汗孔而内侵，）如水伤心，（盖心火也，水水也。外水内火，郁为湿热，则病成）历节痛。（而）黄汗（亦时）出，（然此非中风不遂者比，）故（但）曰历节。
此言历节之病，明其病因，大抵寒郁其热，究其病源，大抵虚致邪聚也，然「汗出入水」四字，言寒热互搏，不过于最易见者示其端，惟善读《易》者，可以悟其理也。
〔尤在泾云〕此证若非肝肾先虚，则虽得水气，未必便入筋骨，非水湿内侵，则肝肾虽虚，未必便成历节，仲景明其委而先溯其源，以为历节多从虚得之也。
〔又云〕后《水气篇》中云：「黄汗之病，以汗出入水中浴，水从汗孔入得之。」合观二条，知历节黄汗，为同源异流之病，其瘀郁上焦者，则为黄汗，其并伤筋骨者，则为历节也。
〔补曰〕汗出入水，水从孔入，是入膜腠膏油之间，蒸发脾土之色，则为黄汗，不为历节也。以水居气分之间，不干血分，故不发痛，惟水伤血分，血凝而气不得通，始发痛，故此云如水伤心，历节痛。心主血脉，血分阻而不通，则历节痛，与黄汗之水入膜腠者不同，虽亦有兼黄汗者，然使其不伤血分，决不作痛，黄汗之与历节，其分别处正在血分、气分之不同也。修园于此，尚未分晓，按下文言风血相搏，则知历节总属血分，有黄汗出者，乃兼气分者也。
（亦有湿热在内，因风而成历节者，难以一言括其病由，惟以「饮酒汗出当风所致」八个字，浅浅言之，人可共晓，然致之则有三，一曰在胃，胃脉取之趺阳，若）趺阳脉浮而滑，（滑本主实，今诊其脉）滑则（知其）穀气（之）实，（然则穀何以不行而实，岂非酒湿先伤之乎！浮为阳象，今诊其脉）浮则（知其胃热而）汗自出。（然则胃何以致热，岂非风搏其湿而化热乎！一曰在肾，肾脉取之太溪，亦谓之少阴脉，若）少阴脉浮而弱，弱则血不足，浮则为风，风血相搏，即疼痛如掣。（然则风何以得至于少阴，岂非因酒湿挟风乘之乎！一曰肥盛之人，若肥）盛（之）人（其）脉（不滑而为）濇小，（便知因湿阻滞而）短气，（因风作使而）自汗出，（风湿相搏，则）历节疼不可屈伸，（然则肥人多湿，其脉宜滑，今何以反见濇小，岂非酒湿困之乎！且汗出之后，其痛宜从汗而解，今何以汗出而疼不可忍，岂非湿而挟风乎！三证不同，而因湿热而受风则一，可以一言断之曰，）此皆饮酒汗出当风所致。
此节分三段，皆言饮酒汗出当风，而成历节也。饮酒主湿热而言，凡湿热内盛之人，皆以饮酒例之，与上节汗出入水，俱宜活看，上节拈出水字为例，以阴邪郁其内热者，视诸此也。此节拈出风字为例，以阳邪搏其湿热者，视诸此也。
〔正曰〕此分三节，各有实义，修园必牵合为一章，则义反隘矣。首节言滑则穀气化，而有积热；浮则汗自出，而招外风，风热相搏则骨节痛。此实热挟风之历节痛也，意见言外，或有缺文未可知也。次节是言少阴，心主血脉，血虚生风则为历节，风血相搏，尤属此证之正义，非閒文也，幸勿以为过脉之语，故此一节，尤不可略。下一节饮酒汗出当风，又是一义，若一牵连，反不赅洽。
（上言脉沉而弱，沉即主骨，弱即主筋等，尚未出方，兹更申言其虚极之证，而补其方。）诸肢节疼痛，（历节之证既成也。）身体尪羸，（其虚证一望便见，而且）脚肿如脱，（气绝于下，）头眩，短气，（气虚于上，）温温欲吐，（气逆于中，此三焦气血两虚，以）桂枝芍药知母汤主之。
此言肝肾俱虚，虚极而营卫三焦亦因之而俱病也。
〔徐忠可云〕桂枝行阳，知芍养阴，方中药品颇多，独挈此三味以名方者，以此证阴阳俱痹也。〔又云〕欲制其寒，则上之郁热已甚，欲治其热，则下之肝肾已痹，故桂芍知附，寒热辛苦并用而各当也。
〔补曰〕此节合下节，意义一也。诸肢节，谓四肢各处皆疼痛，即下节四属断绝之证也。身体尪羸，即下节身体羸瘦之证也。脚肿如脱，即下节独足肿大之证也。按历节之正证，只是风血相搏，疼痛如掣，仲景不立方，以为人所易知，不烦再赘，惟此节与下节是营卫虚之历节，乃变证中之至微者也，故详言之。下节有黄汗，此节无之，而有头眩短气，嗢嗢欲吐，以见或有此证无彼证，或有彼证无此证，总是三焦虚气，乃见以上三证也。用药之义，详于下节。〔再按〕仲景所称头眩气短，多是水结，欲吐、乾呕、哕呃，多是火逆，历节乃寒闭其火，血阻其气，故间有此证。
〖桂枝芍药知母汤方〗
桂枝四两，芍药三两，甘草、麻黄、附子各二两，白术、知母、防风各四两，生姜五两。
上九味，以水七升，先煮麻黄减二升，去上沫，纳诸药品，煎取二升，温服七合，日三服。
〔元犀按〕用桂枝汤去枣加麻黄，以助其通阳。加白术、防风以伸其脾气。芍药、附子、知母以调其阴阳。多用生姜以平其呕逆。
（上言因虚而病历节，既出其方治矣，而所以致虚之由，未言也。盖致虚之由，不止一端，因虚而病，不止历节一证，兹请更详其病由，兼别其疑似，如饮食间）味（过）酸则（病肝而）伤筋，筋伤则（不收持而）缓，名曰泄。（过）咸则（病肾而）伤骨，骨伤则（不能立而）痿，名曰枯。枯泄相搏，名曰断泄。（断泄者，）营气（涸流而）不通，（营不通则）卫不独行，营卫俱微，（盖营卫者，水穀之气，三焦受气于水穀，而四肢秉气于三焦，故营卫微，则）三焦（气乏，而）无所御，四属（失养而）断绝，（由是精微不化于上，而）身体羸瘦，（阴浊全注于下，他处瘦小，而）独足肿大，（而且）黄汗出，胫常冷，（此肝肾虽虚，不由于湿当风所致，不成历节，绝无发热之证也。）假令发热，便为历节也。
〔补曰〕枯泄断泄之名，不能详考，然其大意，伤骨伤筋，总见肝血肾气两受伤也。血为营，主于肝，血伤则荣气不通，血脉凝濇。气为卫，生于肾，气伤则卫气不达。《内经》云：「荣行脉中，卫行脉外。」荣行五十度而复于肺，卫气昼行于阳，夜行于阴，平旦行尽，而大会荣气于肺，卫会而荣乃和，荣通而卫不滞，若荣气不通则卫不独行。荣卫往来之道路，则在三焦膜腠之中，三焦内为油网，外为白膜，包肉连筋，外达皮毛，连属四肢，皆三焦所统御也。若营卫俱微，三焦不能统御内外，其四肢焦膜连属于筋者，皆断绝而无荣卫以达之，则手肘销削。其外之膜油不充，则身体羸瘦。下焦卫气不振，水独走足而肿大，胫亦独冷，而荣血郁于膜腠之中，则发黄汗。盖荣血遏其卫气，相蒸则为黄，若发热而足胫冷，则是下焦卫阳出与荣争，遂发为历节痛。故方用桂附，以振卫阳；用姜防麻黄以达卫阳，使卫阳出于荣中，则荣气通矣。用知母以清血中郁热，用白芍以行血中之滞，使荣血清畅则卫气行矣。甘草、白术以助营卫，荣卫通行，三焦畅旺，则有以充用于身而诸症愈。本注于荣卫三焦，未能透解。
此承上节肝肾俱虚证，而究其致虚之由，而推广言之，又以因虚成病，不发热者为劳伤，而发热者为历节，虚同而证则不同也。
〔正曰〕不发热者，名黄汗，仲景已有明文，何得云为劳伤哉？此语蛇足。
〔徐忠可云〕历节与黄汗最难辨，观仲景两言，假令发热便为历节，似历节有热，而黄汗无热，然仲景叙黄汗，又每曰身热，则知黄汗亦可有热，总无不热之历节耳，若黄汗由汗出入水中浴，历节亦有由汗出入水而水伤心，故黄汗汗黄，历节或亦汗黄，则知历节之汗亦有不黄，总无汗不黄之黄汗耳，若历节言肢节疼，言疼痛如掣，黄汗不言疼痛，则知肢节痛，历节所独也。若黄汗言渴，言四肢头面肿，言上焦有寒，其口多涎，言胸中窒不能食，反掣痛，暮躁不得眠，而历节但有足肿、黄汗，则知以上证，皆黄汗所独也，是者何也，若是者何也。黄汗历节，皆是湿郁成热，逡巡不已，但历节之湿，邪流关节，黄汗之湿，邪聚膈间，故黄汗无肢节痛，而历节少上焦证也。
病历节不可屈伸，疼痛，（上既言其证，今可补其方，以）乌头汤主之。
〔尤在泾云〕此治寒湿历节之正法也。
〔徐忠可云〕病历节，括足肿发热言，承上文也。按足肿而膝胫不冷，似可加黄柏、知母。
〔正曰〕徐注以此节为承上文，非也。仲景一部书，每于正证，多不出方。盖当时医学尚明，正病正法，人人易知，惟变证变法，人多不知，故仲景之文，每详于变而略于证，亦是《春秋》正例，《公羊》多略之，而《春秋》变例特加详焉，同一意也。此乌头汤，即纯治寒湿历节之变证。历节多是风湿挟热，此则纯是寒，曰不可屈伸，则历节而兼拘急，证亦略异，乃历节之变证也，故以乌头汤主之。徐注以此方，合于上节则大刺谬，在己亦知其非，又迁就曰：「似可加黄柏、知母。」安知仲景书意哉？修园以为承上饮酒汗出节，然彼有脉濇、短气、汗出等证，与此又不同。
〖乌头汤方〗：亦治脚气疼痛不可屈伸。
麻黄、芍药、黄耆、甘草各三两炙，乌头五枚㕮咀，以蜜三升煎服一升即无乌头大附子亦可。
上四味，以水三升，煮取一升，去滓，纳蜜煎中，更煎之，服七合，不知，尽服之。
〔尤在泾云〕此治寒湿历节之正法也。寒湿之邪，非麻黄、乌头不能去，而病在筋节，又非皮毛之邪可以汗而散者，故以黄耆之补，白芍之平，甘草之补，牵制二物，俾得深入而去湿邪。如卫瓘监锺邓入蜀，使其成功而不及于乱，乃制方之要妙也。
〖矾石汤〗：治脚气冲心。矾石二两。
上一味，以浆水一斗五升，煎三五沸，浸脚良。
此脚气外治之方也。前云：「疼痛不可屈伸，以乌头汤主之。」至于冲心重证，似难以外法幸功，然冲心是肾水挟脚气以凌心，而矾能却水，兼能护心，所以为妙。想必以乌头汤内服后，又以此汤外浸也。
〔正曰〕此章论历节，而附及脚气者，藉以辨历节之证，有似脚气而非脚气也。乃主中之宾，故治亦仅见一斑，非矾石一味，便足尽脚气之治，读者当会言外之意。盖脚气证，仲景又详于趺蹶转筋门，便知此是主中之宾也。必牵乌头汤解，谬矣。
〔尤在泾云〕脚气之病，湿伤于下，而气冲于上。矾石味酸濇，性燥能却水收湿解毒，毒解湿收，上冲自止。
〖附方：〗（考岐伯谓中风有四：一曰偏枯，半身不遂。二曰风痱，于身无所痛，四肢不收。三曰风懿，奄忽不知人。四曰风痹，诸痹类风状。风懿，即该中风卒倒内，《金匮》不重举。）
〖《古今录验》续命汤〗：治中风痱，身体不能自收持，口不能言，冒昧不知痛处，或拘急不得转侧。
麻黄、桂枝、甘草、乾姜、石膏、当归、人参各三两，杏仁四十粒，川芎一两五钱。
上九味，以水一斗，煮取四升，温服一升，当小汗，薄覆，脊凭几坐，汗出则愈，不汗更服，无所禁，勿当风，并治但伏不得卧，咳逆上气，面目浮肿。
〔徐忠可云〕痱者，痹之别名也。因营卫素虚，风入而痹之，故外之营卫痹，而身体不能自收持，或拘急不得转侧，内之营卫痹，而口不能言，冒昧不知痛处，因从外感来，故以麻黄汤行其营卫，乾姜、石膏调其寒热，而加芎归参草以养其虚。必得小汗者，使邪仍从表出也。若但伏不得卧，咳逆上气，面目浮肿，此风入而痹其胸膈之气，使肺气不得通行，独逆而上攻面目，故亦主之。
〔元犀按〕风，阳邪也，气通于肝。痱，闭也，风入闭塞其毛窍，阻滞荣卫不行也。盖风多挟寒，初中时，由皮肤而入，以渐而深入于内，郁久则化热，热则伤阴，阴伤内无以养其脏腑，外不能充于形骸，此即身体不能自收持，口不能言，冒昧不知痛处，所由来也。主以《古今录验》续命汤者，取其祛风走表，安内攘外，旋转上下也。方中麻黄、桂枝、乾姜、杏仁、甘草、石膏，以发其肌表之风邪，兼理其内郁之热，又以人参、当归、芎藭补血调气，领麻黄、石膏等药穿筋骨，通经络，调荣卫，出肌表之邪，是则此方从内达外，圆转周身，驱邪开痱，无有不到，称曰《古今录验》续命汤，其命名岂浅哉？
〖《千金》三黄汤〗：治中风，手足拘急，百节疼痛，烦热，心乱，恶寒，经日不欲饮食。
麻黄五分，独活四分，细辛、黄耆各二分，黄芩三分。
上五味，以水六升，煮取二升，分温三服，一服小汗出，二服大汗出。心热加大黄二分，腹满加枳实一枚，气逆加人参三分，悸加牡蛎三分，渴加栝蒌根三分，先有寒，加附子一枚。
〔徐忠可云〕此风入营卫肢节之间，扰乱既久，因而邪袭肾府，手足拘急，阳不运也。百节疼痛，阴不通也。烦热心乱，热攻于心也。恶寒，经日不欲饮食，肾家受邪，不能交心关胃也。故以麻黄通阳开痹，而合姜耆以走肌肉，合黄芩以清邪热，独活、细辛专攻肾邪为主，而心热、腹满、气逆、悸、渴及先有寒，各立加法，为邪入内者治法之准绳也。
〔犀按〕此附治风中太少，通护阴阳，驱邪之方也。足太阴属脾主四肢，手足拘急，恶寒，经日不欲饮食者，脾不运也。手少阴属心主神，心病则神昏，故心乱而发烦热也。足少阴属肾主筋骨，病则百节疼痛也。方用麻黄、黄耆，入太阴宣阳发表，净脾中之邪，以黄芩清其心热以止烦，又用细辛、独活入肾，穿经骨以散肾邪，此主治之大意也。方下气逆加人参等六法，其意未会，不敢强解，留俟后之学者。
〖近效术附汤〗：治风虚头重眩苦极，不知食味，暖肌补中，益精气。
白术一两，附子一枚半炮去皮，甘草一两炙。
上三味锉，每五钱匕，姜五片，枣一枚，水盏半，煎七分，去滓，温服。
〔按喻嘉言云〕经谓：「内夺而厥，则为风痱。」仲景见成方中，有治外感风邪，兼治内伤不足者，有合经意，取其三方，以示法程。一则曰《古今录验》续命汤，治营卫素虚而风入者。再则曰《千金》三黄汤，治虚热内炽而风入者。三则曰近效术附汤，治风已入脏，脾肾两虚，兼诸痹类风状者，学人当会仲景意，而于浅深寒热之间，以三隅反矣。
〔喻嘉言又云〕此方不用风药，但以附子暖其水脏，水土一暖，则浊阴之气尽趋于下，而头重苦眩及食不知味之证除矣。
〖崔氏八味丸〗：治脚气上入，少腹不仁。即肾气丸。
乾地黄八两，山茱萸、山药各四两，泽泻、茯苓、牡丹皮各三两，附子一枚，桂枝一两。
上八味末之，炼蜜丸梧子大，酒下十五丸，日再服。按宜服三钱。
〔按〕汉之一两，今之三钱零，此方附子用一枚，计今之法码，重应一两，此方地黄应用二两六钱六分，山药、山茱萸应用一两三钱三分，泽泻、茯苓、丹皮应用一两，桂枝应用三钱三分，附子一枚应用一两，今人分两多误，今特核正，如若多用，照此递加。
〖《千金》越婢加术汤〗：治内极热则身体津脱，腠理开，汗大泄，厉风气，下焦脚弱。
麻黄六两，石膏半斤，生姜二两，甘草二两，白术四两，大枣十五枚。
上六味，以水六升，先煮麻黄，去上沫，内诸药，煮取三升，分三服，恶风加附子一枚。
〔元犀按〕方中术甘姜枣，所以维正气之根，不使阳随汗出，阴随热化也。恶风加附子者，所以预防其亡阳也。

血痹虚劳病脉证并治第六  ***************************
问曰：「血痹之病，从何得之？」师曰：「夫尊荣之人，（形乐而志苦，志苦故）骨弱，（形乐故）肌肤盛，（然骨弱则不能耐劳，肌肤盛则气不固，若）重因疲劳则汗出，（汗后愈疲而嗜卧）卧（中）不时动摇，加被微风，遂得（而乾）之。（风与血相搏，是为血痹，）但以（血痹人两手寸关尺六部）脉（本）自微濇，（一见脉微，则知其阳之不足，一见脉濇，则知其阴之多阻，而其邪入之处，）在（于）寸口，（以左寸之心主营，右寸之肺主卫也，今诊其）关上（之寸口）小紧，（紧为邪征，又合各部之微濇，可知阳伤，而邪因以阻其阴，必得气通，而血方可循其度，）宜针引阳气，令脉和紧去则愈。」
此言血痹之症，由于质虚劳倦，列于虚劳之上，与他痹须当分别也。
〔正曰〕以志苦解骨弱，既非尊荣人之定情，亦非致骨弱之定理。脉微濇在寸口是一句，注将微濇分属六部，而在寸口三字，谓是邪入心肺，不免添设。关上小紧，据下节寸口、关上、尺中分论，则知关上即指关脉而言，注谓是关上之寸口，实属矫强。谨按此节，文颇明顺，何必如是之凿，吾特解之曰：「血痹之证，从何得之？师曰：『夫尊荣人居安处逸，肾阳不振则骨弱，饮食甘美脾阴有余，则肌肤盛，重因疲劳肾阳外泄，肌肤不固而汗易出，卧时或辗转帐幄有所摇动，受微风，阳不能卫，阴不能固，遂得血痹、身体疼痛麻木等症。诊其脉必微濇见于寸口，知其阳虚也。关属中土，关上小紧，知其肌肤为寒所滞，致阴血凝濇之故。合论之总是气虚血滞，故宜针引阳气，令微濇之脉和，而小紧之脉去则愈。』富贵人确有此种病也，修园之注欠明。」
血痹（症脉之通体），阴阳俱微，（前言微濇，今言微而不言濇，以濇即在微中也。）寸口（脉在）关上（者亦）微，尺中小紧，（前言紧在关上之寸口，今言紧在尺中，非前后矛盾也。邪自营卫而入，故紧止见于寸口，既入之后，邪搏于阴而不去，故紧又见于尺中也。）外证身体不仁，（虽）如风痹之状，（其实非风，以）黄耆桂枝五物汤主之。（经云：「阴阳形气俱不足者，勿刺以针，而调以甘药。」兹方和营之滞，助卫之行，甘药中亦寓针引阳气之意也。）
此节与上节合看，其义始备，其方即桂枝汤，妙在以耆易草，倍用生姜也。
〔正曰〕关上二字注，仍指寸口言，实为矫强，吾特解之曰：「血痹证阴血凝濇，由于阳气不达之故，其脉自应阳寸阴尺俱见微象，或寸口关上两部脉皆微，而尺中独见小紧，亦是阳气虚、阴血濇之象也。寸口、关上、尺中，明是三部对举，何得误关上仍作寸口解。」
〖黄耆桂枝五物汤方〗
黄耆三两，芍药三两，桂枝三两，生姜六两，大枣十二枚。
上五味，以水六升，煮取二升，温服七合，日三服。
〔元犀按〕《内经》云：「邪入于阴则为痹。」然血中之邪，以阳气伤而得入，亦以阳气通而后出。上节云宜针引阳气，此节而出此方，即以药代针引之意也。又按：此即桂枝汤去甘草之缓，加黄耆之强有力者，于气分中调其血，更妙倍用生姜以宣发其气，气行则血不滞而痹除，此夫倡妇随之理也。
（虚劳病，其机一见于脉，即当早治，）夫男子平人脉大为（七情色慾过度，内损肾精，势将为）劳，脉极虚（为饥饱劳役过度，内损脾气，）亦为劳。（病者须当治之于早也。）
此以大虚二脉，提出虚劳之大纲，意者肾精损则真水不能配火故脉大，脾气损则穀气不能内充故脉虚，二脉俱曰为者，言其势之将成也。《难经》云：「损其脾者，调其饮食，适其寒温。损其肾者，益其精。」未雨绸缪，其在斯乎！
（虚劳病，见于脉者，尚隐而难窥，而征之于色，则显而易见。）男子面色（无泽而浅）薄者，主（气不布精而口）渴及（失血过多而）亡血，卒（然之顷，或气不顺而）喘（心不宁而）悸，（更诊其脉，若）脉（之）浮（于外）者，（便知其）里（之）虚也。（甚则为真阴失守，孤阳无根，气散于外，精夺于内之急证，可不畏哉！）
此言望色而得其虚，又当参之于脉，而定其真虚与否也。
男子（劳而伤阳，阳气不足，其）脉虚沉弦，（不关外邪，其身）无寒热，（但病）短气里急，小便不利，面色白，（为阳伤之易见者，人可共知，而上虚则眩，当随）时（自见其）目瞑，（阳虚阴必走，有时）兼（见为）鼻衄，（丹田气海关元等穴，俱在少腹，元阳伤则）少腹满，此为劳（而伤阳）使之然。劳（而伤阴）之为病，（阴病而虚，虚阳愈炽，）其脉浮大，手足烦，春夏（木火炎盛之际，气浮于外，则里愈虚而）剧，秋冬（金水相生之候，气敛于内，则不外扰而）差，（阴虚而阳必荡，故）阴寒精自出，（精枯而骨渐痿，故）痠削不能行。（此为劳而伤阴使之然。）男子（精气交亏，气亏而）脉浮弱（精亏）而（脉）濇，为（得天之禀不足，当）无子。（盖其人之）精气（定是）清冷。
此三节首言劳而伤阳，是承第一节「脉极虚为劳」句来，次言劳而伤阴，是承第一节「脉大为劳」句来，三言精气俱亏，本于赋禀，是承第二节「脉浮里虚也」二句来，然阴阳有互根之理，天定胜人，人定亦可胜天，此中调燮补救之道，良医功同良相，若熟江湖，经走富贵门者，恃有八仙长寿丸、六八味丸、左右归丸、人参养荣汤、补中益气汤、金水六君煎、百花膏、加味归脾汤、加味逍遥散等之快捷方式，不必与言及此也。
〔正曰〕脉虚沉弦一节是言阴虚，脉浮大一节是言阳虚，注谓上节亦是伤阳误也。盖沉弦在里，阳郁于内也。故其外无寒热，面色白虽似虚寒，而其里急小便不利，目瞑兼衄，少腹满，俱见内热壅发之症，是阴虚非阳虚也。其第二节脉浮大为在表，阳浮于外也。阳外浮则阴孤于内，故阴寒精自出，其外虽见手足烦，而其内阳虚也。两节互勘，极其精细，浅注混而无别，于脉证殊有不合。
以上各证，虽有阴阳之殊，而总不外乎一虚，于虚中求一真面目，当知有精气神三宝，于精气神中求一真救治，则惟有桂枝龙骨牡蛎汤一方，谓为失精家之主方，而以上阴阳互见之证，亦在其中，亦且精气神之为病，千变万化，无不总括其中。
夫（肾主闭藏，肝主疏泄，）失精家，（过于疏泄，故）少腹弦急，（前阴为宗筋之所聚，气随精而过泄，故）阴头（无气而自）寒，（肝开窍于目，黑水神光属肾，肝肾虚故）目眩，（肾之华在变，肝藏血，发者血之余，肝肾虚故）发落，（以上诸症，征之于脉）脉极虚芤迟，（迟）为清穀，（芤为）亡血，（虚为）失精。（然失精家脉复不一，苟）脉得诸芤动微紧，男子（为阴虚不得阳之固摄而）失精，女子（为阴虚不得阳之刚正而）梦交，桂枝龙骨牡蛎汤主之。（是汤也，伊圣阐阴阳造化之微，与小建中等方相表里，用得其法，则头头是道矣。）
此为阴虚者出其方也。其方看似失精梦交之专方，而实为以上诸证之总方也。时医止知桂枝为表药，龙牡为濇药，妄测高深，皆不读《神农本草经》之过也。按自夫失精家至桂枝加龙骨牡蛎汤止，隐承第一节脉大为劳，意言虚阳盛而真阴虚者，故以脉之浮大虚为主，而间有沉弦微紧者，仍露出阳衰之象，盖以阴根于阳，阴病极则并伤其阳也。故其方以桂枝汤调阴阳，加龙骨、牡蛎以专滋其阴，可知阴虚中又有阴阳之分也，故小注中多以阴阳分析。
又按《小品》云：「虚弱浮热汗出者，此方除桂枝，加白薇、附子各三分，名曰二加龙骨汤。」盖以桂性升发，非阴虚火亢者所宜，况此证之汗，因虚阳鼓之而外溢，必得白薇之苦寒泻火，即是养阴，附子之辛热导火，亦是养阴，功同肾气丸，但肾气丸《金匮》中五见，皆从利小便中而治各证，不若此方之泛应曲当也，究之偏于阴虚者宜此，否则原方及小建中等方，阴阳并理，面面周到，可谓入神。唐王焘《外台秘要》，多用仲师小品方。
〔正曰〕此论阳虚不能收摄精血，故脉见虚芤，阳浮于外而不敛也。微紧者，虚寒也，故主用桂枝龙牡汤。修园注此是治阴虚，误人不浅。
〖桂枝龙骨牡蛎汤方〗
桂枝、芍药、生姜各三两，甘草二两炙，龙骨、牡蛎各三两，大枣十二枚。
上七味，以水七升，煮取三升，分温三服。
〔男元犀按〕龙者，天地之神也。龙骨者，龙之所脱也。海者，水之所归也。牡蛎者，海气之所结也。古圣人用此二味，绝大议论，今人以「固濇止脱」四字尽之，何其浅也。
《小品》云：「虚弱浮热汗出者，除桂加白薇一两五钱，附子一两，名曰二加龙骨汤。」
〔徐氏云〕外证得之能解肌去邪气，内证得之能补虚调阴阳。加龙骨、牡蛎者，以失精梦交为神精间病，非此不足以敛其浮越矣。
〔元犀按〕徐忠可以龙骨、牡蛎「敛其浮越」四字括之，未免以二味为濇药，犹有人之见存也。吾于龙之飞潜，见阳之变化莫测，于海之潮汐，见阴之运动不穷。龙骨乃龙之脱换所遗，牡蛎乃海之精英所结，分之为对待之阴阳，合之为各具之阴阳，亦为互根之阴阳，难以一言尽也。其治效无所不包，余亦恐举一而漏万，惟能读《本经》《内经》、仲景书者，自知其妙。
〖天雄散方〗
天雄三两炮，白术八两，桂枝六两，龙骨三两。
上四味，杵为散，酒服半钱匕，日三服，不知，稍增之。
〔按〕天雄药铺无真，当以大附子代之。
〔尤在泾云〕此疑亦后人所附，为补阳摄阴之用也。
〔男元犀按〕尤注未确，先君移于八味肾气丸方之后，而详注之，可谓发前人所未发。
〔元犀按〕此方虽系后人採取，然却认出春之脚阳之家，而施以大温大补大镇纳之剂，可谓有胆有识。方中白术入脾以纳穀，以精生于穀也。桂枝入膀胱以化气，以精生于气也。龙骨具龙之性，龙致水以海为家，盖以精归于肾，犹水归于海，而龙得其安宅也。深得《难经》所谓「损其神者益其精」之旨。然天雄不可得，可以附子代之，断不可泥于小家天雄主上，附子主下之分。
〔补曰〕上二方皆阳虚失精之治，今多阴虚失精者不可误用此方也。凡用方当考实，切勿注赞其妙而亡其实也。此方与桂枝加龙骨牡蛎治证同桂枝汤，天雄更能温肾，言外见此与前方相继成功也。若移于肾气丸之后则误矣。
男子平人，脉虚弱细微者，（元阳不足也。阳不足则不能卫外而为固，且阳病而阴不能自长，阴亦不足，故不能自守，而）喜盗汗也。人年五六十，（阳气就衰，脉不宜大，而）其病脉反大者，（非真阳之有余，乃虚阳之上亢，）痹挟（脊）背（之左右两）行，（为太阳之经道，太阳为诸阳主气，阳气虚则痹而不行也。）若（阳气以劳而外张，外张则寒动于中，而为）肠鸣，（火热以劳而上逆，上逆则与痰相搏，而生于腋下为）马刀，（生于颈旁为）侠瘿者，皆为劳得之。脉沉小迟，（三者相并，是阳气全虚，故）名脱气，（气脱则躯乃空壳，）其人疾行则（气竭而）喘喝，（阳虚则寒，寒盛于外，则）手足逆寒，（寒盛于中，则为腹满，）甚则溏泄，食不（消）化也。脉（轻按）弦而（重按）大，弦则为（阳微而递）减，大则为（外盛而中）芤，减则（阳不自振为诸寒，芤则阴不守中）为（中）虚，虚寒相搏，此名为革。（革脉不易明，以弦减芤虚二脉形容之，则不易明者明矣，见此脉者，）妇人则（不能安胎而）半产（不能调经而）漏下，男子（不能统血，）则亡血（不能藏精，则）失精。
自男子平人脉虚弱微细起，至亡血失精止，隐承第一节脉极虚亦为劳意，分四小节，言虚阴盛而真阳衰者，故以脉之沉紧弦细边为主，而间有芤大者，仍现出阴虚之象，盖以阳根于阴，阳病极则并伤其阴也，小注中以阴阳分疏，即此故也。下一节约其大要以出方，再下一节，从前方而推进一步，再下一节，以阴阳之总根在下，举一少腹，一小便，以示一隅之举也。
〔正曰〕脉大者，阴虚而阳浮也。阴血不能养经脉，则痹侠背行，老人之喜捶背者是也。马刀侠瘿是肝血不养筋之病，肠鸣亦有热证，脾阴不化，肠枯濇而气不畅，此证亦多。修园错认肠鸣为寒，故注不的确，不知此与下沉小迟，乃一阴一阳之对子，此节脉大，下节脉小，此是阴虚，下是阳虚，互勘自明，幸勿混误。按仲景论证阴阳俱有，修园偏于从阳，故多差误，论脉尤葛籐。
（阳虚之证，前论颇详，兹再约其大要，而出其方治。）虚劳（病如元阳之气不能内充精血，则营枯而虚，为）里急（为）悸（为）衄，（为）腹中痛，（为）梦失精，（如元阳之气不能外充四肢口咽，则气虚而燥，为）四肢痠疼，（为）手足烦热，（为）咽乾口燥，（内经云：「劳者温之。」又云：「调以甘味。」以）小建中汤主之。
此为阳虚者出其方也。然小建中汤调其阴阳，和其营卫，建其中气，其用甚广，附录尤注于后。
〔尤在泾云〕此和阴阳调营卫之法也。夫人生之道，曰阴曰阳，阴阳和平，百疾不生，若阳病不能与阴和，则阴以其寒独行，为里急，为腹中痛，而实非阴之盛也。阴病不能与阳和，则阳以其热独行，为手足烦热，为咽乾口燥，而实非阳之炽也。昧者以寒攻热，以热攻寒，寒热内贼，其病益甚，惟以辛甘苦甘，和合成剂，调之使和，则阳就于阴，而寒以温，阴就于阳，而热以和，医之所以贵识其大要也，岂徒云：「寒可治热，热可治寒」而已哉！或问：「和阴阳调营卫是矣，而必以建中者何也？」曰：「中者，脾胃也，营卫生成于水穀，而水穀转输于脾胃，故中气立则营卫流行，而不失其和，又中者，四运之轴，而阴阳之机也，故中气立则阴阳相循，如环无端，而不极于偏，是方甘与辛合而生阳，苦得甘助而生阴，阴阳相生，中气自立，是故求阴阳之和，必于中气，求中气之立者，必以建中也。」
〔徐忠可云〕劳字从火，未有劳症而不发热者也。又劳字从力，以火能蚀气，未有劳症而力不疲者也。人身中不过「阴阳血气」四字，气热则阳盛，血热则阴盛，然非真盛也。真盛则为气血方刚，而壮健无病矣。惟阴不能与阳和，阳不能与阴和，故变生以上数节所列之证，阴阳中更有阴阳之分，寒热互见，医者当如堪舆家按罗经以定子午，则各向之宜忌，以及兼针之可否，无不可按法而行矣。至于亡血失精，阴虚阳虚皆有之者，阴极能生热也，故见脉在浮大边，即当知阴不能维阳。肾为阴之主，务交其心肾而精血自足。见脉在细小边，即当知阳不能胜阴，脾为阳之主，即补其中气，而三阳自泰，故仲景特拈此二大扇，以为后人治虚劳之准。至阴虚热极而燥，此虚劳之坏证也，朱奉议创出滋阴一法，授庸医以耽延时日，依阿附和之术，大失治虚劳正法，后人见滋阴亦有愈者，乃用参不用参，聚讼不已。岂知仲景以行阳固阴为主，而补中安肾，分别用之，不专恃参，不专滋阴，为恢恢游刃也哉！
〔按〕阳虚阴虚，古人亦有是说，而朱紫之最混者，薛立斋倡之，张景岳和之，至于今止知多寒者可施耆术姜附等为阳虚，多热者可施地冬归芍等为阴虚，而斯道扫地尽矣。余于前注，亦以阴虚阳虚分析，然而里急腹中痛，四肢痠疼，手足烦热，脾虚也。悸，心虚也。衄，肝虚也。失精，肾虚也。咽乾口燥，肺虚也。五脏皆属于阴，故谓为阴虚之病，然《内经》云：「脾为阴中之至阴。」又云：「阴病治阳。」故必先以温药建其脾土，而五脏皆阴，故谓为循环而受益，谓为阳虚，盖以阴之失阳而虚也。
〔男元犀按〕血从清道出为鼻衄，从浊道出为吐血，下溢为便血，统属于冲任督之脉为病，以冲任督之脉，皆属于肝也。
〔男元犀按〕此注又从前注深一层立论，阴虚阳虚分解，犹是为中人以下说法。
〖小建中汤方〗
桂枝三两，甘草二两，芍药六两，生姜三两，饴糖一升，大枣十二枚。
上六味，以水七升，煮取三升，去滓，内胶饴，更上微火消解，温服一升，日三服。
〔张心在云〕肺损之病，多由五志生火，销铄金脏，咳嗽发热，渐至气喘侧眠，消瘦赢瘠，虚証交集，咽痛失音而不起矣。壮水之主，以制阳光。王冰成法，于理则通，而多不效，其故何欤？窃尝观于炉中之火而得之。炊飯者，始用武火，将熟则掩之以灰，飯徐透而不焦黑，则知以灰养火，得火之用而无火之害，断断如也。五志之火内燃，温脾之土以养之，而焰自息。方用小建中汤，虚甚加黄耆，火得所养而不燃，金自清肃。又况饴糖为君，治嗽妙品，且能补土以生金，肺损虽难著手，不患其不可治也，然不独治肺损，凡五劳七伤，皆可以通治。
虚劳里（虚脉）急，（以及眩悸喘渴失精亡血腹痛）诸（证之）不足，（相因而至，以）黄耆建中汤主之。此一节即前节之证，前节之方，而推展言之也。
〔尤在泾云〕里急者，里虚脉急，腹中当引痛也。诸不足者，阴阳诸脉并俱不足，而眩、悸、喘、渴、失精、亡血等症，相因而至也。急者，缓之必以甘，不足者，补之必以温，而充虚塞空，则黄耆尤有专长也。
〖黄耆建中汤方〗
即小建中汤内加黄耆一两半，余依上法。气短胸满者加生姜，腹满者去枣加茯苓一两半，及疗肺虚损不足，补气加半夏三两。
〔按〕气短何以不加人参，胸满何以不加橘皮，而俱加生姜乎？腹满加茯苓，以茯苓不根不苗，得气化而生，以气化者气化，犹为思议可及，而去枣者，恐枣之甘能壅满，然何以饴糖、甘草之大甘，而不去乎？又何以疗及肺虚损不足乎？补气加半夏，更为匪彝所思，今之医师，请各陈其所见。
〔元犀按〕虚劳里急者，里虚脉急也。诸不足者，五脏阴精阳气俱不足也。经云：「阴阳俱不足，补阴则阳脱，泻阳则阴竭，如是者当调以甘药。」又云：「针药所莫及，调以甘药。」故用小建中汤，君以饴糖。甘草本稼穑作甘之味，以建立中气，即《内经》所谓：「精不足者，补之以味」是也。又有桂枝、姜、枣之辛甘，以宣上焦阳气，即《内经》所谓：「辛甘发散为阳」是也。夫气血生于中焦，中土虚则木邪肆，故用芍药之苦泄，于土中泻木，使土木无忤，而精气以渐而复，虚劳诸不足者，可以应手而得耳。加黄耆者，以补其虚，塞空实腠通络尤专长也。
虚劳腰痛，（为肾气虚而不行，）小腹拘急，小便不利者，（为膀胱之气，虚而不化，以）八味肾气丸主之。
此补言下焦之证治也。八味肾气丸为温肾化气之良方，若小便多者，大为禁剂，自王太仆著《元和经》极赞其功，然用者颇少，至薛立斋以之统治百病，赵养葵之《医贯》，奉为神丹，李士材、张景岳因之，以治本一说，文其模糊两可之术，误人不少。
〔又按〕《金匮》于桂枝龙骨牡蛎汤后，突出天雄散一方，与前后文不相连贯，论中并无一言及之，以致各注家疑为后人所附，而不知此方绝大议论，方中白术为补脾圣药，最得土旺生金，水源不竭，纳穀者昌，精生于穀之义，且又得桂枝化太阳之水腑，天雄温少阴之水脏，水哉！水哉！其体本静，而川流不息者，气之动，火之用也。更佐以龙骨者，盖以龙属阳，而宅于水，同气相求，可以敛纳散漫之火而归根，以成阴阳平秘之道，《金匮》于虚劳证，穷到阴阳之总根，而归之于肾，曰腰痛，曰小腹拘急，曰小便不利，略拈数证，以为一隅之举，恐八味肾气丸之力量不及，又立此方，诚为炼石补天手段，其证治方旨，俱未发明者，即《内经》禁方之意，重其道而不轻泄也欤！
〖八味肾气丸方〗（见妇人杂病。）
虚劳诸不足，风气百疾，薯蓣丸主之。
此方虚劳内外，皆见不足，不止上节所谓里急诸不足也。不足者补之，前有建中、黄耆建中等法，又合之桂枝加龙牡等法，似无剩义，然诸方补虚则有余，去风则不足，凡人初患伤风，往往不以为意，久则邪气渐微，亦或自愈，第恐既愈之后，余邪未净，与正气混为一家，或偶有发热，偶有盗汗，偶有咳嗽等证。妇人经产之后，尤易招风，凡此皆为虚劳之根蒂，治者不可著意补虚，又不可著意去风，若补散兼用，亦驳杂而滋弊，惟此丸探其气味化合所以然之妙，故取效如神。
〖薯蓣丸方〗
薯蓣三十分，人参七分，白术六分，茯苓五分，甘草二十分，当归十分，大枣百枚为膏，桔梗五分，杏仁六分，桂枝十分，芍药六分，白蔹二分，芎藭六分，麦冬六分，阿胶七分，乾姜三分，防风六分，神麴十分，柴胡五分，豆黄卷十分，乾地黄十分。
上二十一味，末之，炼蜜为丸，如弹子大，空腹酒服一丸，一百丸为剂。
〔魏念庭曰〕人之元气在肺，人之元阳在肾，既剥削则难于遽复矣。全赖后天之穀气资益其生，是荣卫非脾胃不能宣通，而气血非饮食无由平复也。仲景故为虚劳诸不足，而兼风气百疾，立此薯蓣丸之法。方中以薯蓣为主，专理脾胃上损下损，至此可以撑持。以人参、白术、茯苓、乾姜、豆黄卷、大枣、神麴、甘草助之，除湿益气，而中土之令得行矣。以当归、芎藭、芍药、地黄、麦冬、阿胶，养血滋阴，以柴胡、桂枝、防风去邪散热。以杏仁、桔梗、白蔹下气开郁。惟恐虚而有热之人，滋补之药上拒不受，故为散其邪热，开其逆郁，而气血平顺，补益得纳，为至当不易之道也。
（又有一种心火炽盛，实由肝郁而成，木能生火，火盛则肝魂不安，此虚劳兼见之症，亦虚劳常有之症，故特为之分别曰。）虚劳，虚烦，不得眠，以酸枣仁汤主之。
此以挟火不得眠者，另作一节，上承风气，下起瘀血，如制义之小过渡法，行文之变换如此。
〖酸枣仁汤方〗
酸枣仁二升，甘草一两，知母、茯苓各二两，芎藭一两。
上五味，以水八升，煮酸枣仁得六升，内诸药，煮取三升，分温三服。
〔尤在泾云〕人寤则魂寓于目，寐则魂藏于肝。虚劳之人，肝气不荣，故以枣仁补敛之。然不眠由于虚烦，必有燥火痰气之扰，故以知母、甘草清热滋燥，茯苓、川芎行气除痰，皆所以求肝之治而宅其魂也。
〔补曰〕酸枣仁汤，注甚精切，其余方注，皆未透。
（气血肉骨筋劳伤，名为五劳。）五劳虚极，（一身）羸瘦，腹满，不能饮食，（伤在脾胃故也。原其受伤之因，或）食伤，忧伤，饮伤，房室伤，饥伤，劳伤，（以致）经络营卫气伤，（劳热煎熬，）内有乾血，肌肤（不润，如鳞）甲（之交）错，（目得血而能视，血乾则）两目黯黑，（凡里急由于乾血者，以法）缓（其）中（虚羸由于乾血者，以法）补（其）虚，（其法维何，）大黄蟅虫丸主之。
〔尤在泾云〕虚劳证，有挟外邪者，如上所谓风气百疾是也。有挟瘀郁者，则此所谓五劳诸伤，内有乾血者是也。夫风气不去，则足以贼正气，而生长不荣。乾血不去，则足以留新血，而渗灌不周，故去之不可不早也。此方润以濡其乾，虫以动其瘀，通以去其闭，而仍以地黄、芍药、甘草和其虚，攻血而不专主于血，一如薯蓣丸之去风，而不著意于风也。
〔喻氏曰〕此世俗所称乾血劳之良治也。血瘀于内，手足脉相失者宜之，兼入琼玉膏补润之剂，尤妙。
〖大黄蟅虫丸方〗
大黄十分蒸，黄芩二两，甘草三两，桃仁一升，杏仁一升，芍药四两，乾地黄十两，乾漆一两，虻虫一升，水蛭百枚，蛴螬百枚，蟅虫半升。
上十二味，末之，炼蜜和丸，小豆大，酒服五丸，日三服。
〔按〕蟅虫取其蠕动吸血，今药铺不备，阙之亦可，惟虻虫、水蛭，必不可缺，医者必预蓄于平日，否则仓卒难觅矣，乾漆宜炒至烟尽，或以川三七代之。
〔愚按〕《金匮》治虚劳证，通篇分两截看，上半篇言病之自内而出，以阴阳二证为两扇，间有阴阳二证之互见者，为阴阳互根之道，论中用笔神妙，须当细心体会，村学师谈制义，谓为罗纹体，而汉文早已备其法耳。下半篇言病之自外而来，以风气百疾，劳伤血瘀二证，分为两扇，盖以风气不去，则正气日衰，瘀血不去，则新血不生，久则致成劳证，风气固自外而来，而血瘀证，虽在于内，而久视伤血，久卧伤气，久坐伤肉，久立伤骨，久行伤筋，名为五劳。大饱伤脾，大怒气逆伤肝，强力举重坐湿地伤肾，形寒饮冷伤肺，忧愁思虑伤心，风雨寒暑伤形，大怒恐惧不节伤志，名为七伤。《金匮》止云食伤、忧伤、饮伤、房室伤、饥饱伤、劳伤六者，详略稍异，而大旨则同。盖以劳与伤，皆由外及内，以致内有乾血，外形甲错等证，此上下截四扇，为劳证之大纲也，中间以虚烦不得眠证，另叙作一小顿，行文变换，非大作家不能领会。至于附方《千金翼》补入先生炙甘草汤一方，为热极而燥者，指出救阴滋养之中，必用姜桂大辛以鼓其气，气之所至，水亦至焉。《肘后方》补入先生獭肝散一方，为冷极成劳者，指出阴邪依附之患，必得獭肝应月而增减，正阴得位，而阴邪化焉。此二证，时医一目为百日劳，一目为劳瘵病，万死中犹寻出一线生路，古圣贤济人无己之心，数千年来，无一人发挥得出，诚一大可恨事。
〔正曰〕合观仲景文，上半桂枝龙牡汤、建中汤、肾气丸，皆以阳虚立论，是益阳以和阴之法也。此为上节。下半酸枣仁汤、大黄蟅虫丸，皆以阴虚立论，是补阴以和阳之法也。此为下节。其薯蓣丸，则为阴阳两虚之治法。薯蓣丸一节，乃是上下过渡，条理显然。修园乃于补阳诸方，皆注为补阴之法，谓以阳生阴，而斥后人补阴之谬，将仲景酸枣仁汤，正论补阴者，注为过渡之文，不甚著重，使仲景不偏之论，反形其偏，修园之过也。
〔尤在泾曰〕风气不去，则足以贼正气而生长不荣，故薯蓣丸为要方。乾血不去，则足以留新血而渗灌不周，此丸为上剂。愚按：此丸从《内经》四乌鲗一藘茹丸悟出，但不如四乌鲗一藘茹丸之平易近人也。
〔王晋三云〕《金匮》血痹虚劳脉证九条，首条是汗出而风吹之，血凝于肤而为痹，然痹未至于乾血。后六条是诸虚不足而成劳，然劳亦不至于虚极，故治法皆以补虚、和荣卫、去风气为主方。若五劳虚极，痹而成乾血者，悉皆由伤而血瘀，致为乾血也。假如阴之五宫，伤在五味，饮食自倍则食伤于脾。西方生燥，在脏为肺，在志为忧，忧不止则荣濇卫除，故忧伤于肺。以酒为浆，以妄为常，女子脱血，醉入房中，则饮伤于肝。嗜欲无穷，精气弛坏，则房劳伤于肾。穀气不盈，上焦不行，下脘不通，胃热阴亏，则饥伤于胃。尊荣人有所劳倦，喘息汗出，其伤在荣，若负重努力人，亦伤于荣。荣气属心，故劳伤于心。诸伤而胃亦居其一者，以五脏皆禀气于胃，为四时之病变，死生之要会。胃热液涸，则五脏绝阴气之源而络痹，血乾愈速，故饥伤亦列于脏伤之间。其第七句是总结诸伤，皆伤其经络荣卫之气也。细绎本文云：「腹满不能食，肌肤甲错，面目黯黑。」明是不能纳穀以通流荣卫，凝濇瘀积之血牢不可破，即有新生之血，亦不得畅茂条达，惟有日渐羸瘦而成内伤乾血劳，其有不死者几希矣。仲景乃出佛心仙手，治以大黄蟅虫丸。君以大黄从胃络中宣瘀润燥，佐以黄芩清肺卫，杏仁润心荣，桃仁补肝虚，生地滋肾燥，乾漆性急飞窜，破脾胃关节之瘀血，虻虫性升入阳分破血，水蛭性下入阴分逐瘀，螬蛴去两胁下之坚血，蟅虫破坚通络行阳，却有神功，故方名标而出之。芍药、甘草扶脾胃，解药毒。缓中补虚者，缓，舒也，绰也，指方中宽舒润实之品而言也。故喻嘉言曰：「可用琼玉膏补之，勿以耆术补中。」失却宽舒胃气之义。
〖附方〗
〖《千金翼》炙甘草汤〗：治虚劳不足，汗出而闷，脉结悸，行动如常，不出百日，危急者，十一日死。
甘草四两炙，桂枝、生姜各二两，麦冬半升，麻仁半升，人参、阿胶各二两，大枣三十枚，生地黄一斤。
上九味，以酒七升，水八升，先煮八味，取三升，去滓，内胶消尽，温服一升，日三服。
〔徐云〕此虚劳中润燥复脉之神方，今人喜用胶麦等，而畏用姜桂，岂知阴凝燥气，非阳不能化耶。
〔魏云〕仲景阴阳两补之法，较后人所制十全、八珍等汤，纯美多矣。
〖《肘后》獭肝散〗：治冷劳，又主鬼疰，一门相染。
獭肝一具，炙乾末之，水服方寸匕，日三服。
〔按〕獭肉性寒，肝独温，所以此治冷劳。
〔徐忠可云〕劳无不热，而独言冷者，阴寒之气，与邪为类，故邪挟寒入肝，而搏其魂气，使少阳无权，生生气绝，故无不死。又邪气依正气而为病，药力不易及，故难愈。獭者，阴兽也，其肝独应月而增减，是得太阴之正。肝与肝为类，故以此治冷劳，邪遇正而化也。獭肉皆寒，惟肝性独温，故尤宜冷劳。又主鬼疰，一门相染，总属阴邪，须以正阳化之耳。
〔王晋三云〕獭肝散，奇方也。葛稚川治尸疰、鬼疰，仲景治冷劳，皆取用之。
〔按〕獭肝性温，能驱阴邪而镇肝魂，不使魂游于上而生变动之证。盖疰者，邪注于脏也。若注于肝，则肝为善变之脏，邪与魂相合，证变便有二十二种，其虫三日一食，五日一退，变见之证，无非阴象。而獭肝一月生一叶，又能一退叶，是其性亦能消长出入，以杀隐见变幻之虫，真神品也。

肺痿肺痈咳嗽上气病脉证治第七  ***************************
问曰：「热在上焦者，（因热病咳，）因咳（而）为肺痿，肺痿之病，从何得之。」师曰：「或从汗出，或从呕吐，或从消渴，小便利数，或从便难，又被快药下利，重亡津液，（肺虚且热，）故得之。」曰：「寸口脉数，（数则为热，热宜口乾，乃）其人咳，口中反有浊唾涎沫者何？」师曰：「（肺病则津液不能布化，停贮胸中，得热煎熬，变为涎沫，侵肺作咳，唾之不已，故乾者自乾，唾者自唾，愈唾愈乾，所以成）为肺痿之病，若口中（不吐浊唾涎沫，而火热之毒上攻，但）辟辟（作空响而）发燥，咳（声上下触动其痈，）即胸中隐隐作痛，脉反滑数，此为肺痈。咳唾脓血，（肺痈之所以别乎肺痿如此，然二证皆属于热，故其脉皆数，须知）脉数而虚者为肺痿，脉数（而）实者为肺痈。」（实即滑也，此肺痿肺痈之辨也。）
此言肺痿肺痈，一出于热，但有虚实之分。痿者，萎也，如草木之萎而不荣，为津涸而肺焦也。痈者，壅也，如土之壅而不通，为热聚而肺溃也。夫肺痿，口中反有浊唾涎沫，肺痈则口中辟辟燥，二证似当以此分别，然此下肺痈条，亦云其人咳，咽燥不渴，多唾浊涎，则肺痿肺痈二证多同，惟胸中痛，脉数滑，唾脓血，则肺痈所独也。然又有可疑者，此言肺痈脉滑，滑者，实也，下条又言脉微而数，何其相反乃尔乎？而不知滑数者，已成而邪盛，微数者，初起而火伏，二说相为表里也。
问曰：「（肺痈之）病（必）咳逆，（方其未见痈时而）脉之，何以知此为肺痈当有脓血，（往往于既）吐之（后）则死，其脉何类？」师曰：「（肺痈既成则数滑，当其未成之初，第见）寸口脉微而数，（盖风脉多浮，而此为热伏于肺，风一入则留恋于内，其形不显，微者显之对也。故）微则为风，（热为病根，其）数（脉）则为（见出本来之）热，微（为风，风性散涣，）则汗出，数（为热，内热而外）则（反）恶寒，风中于卫，呼气不入，（气得风而浮，利出而难入也，）热过于营，吸而不出，（血得热而壅，气亦为之不伸也，是）风伤（卫尚属）皮毛，（从卫过营，则）热伤血脉，（夫皮毛者，肺之合也。）风（从卫入营，而）舍于肺，其人则咳，（肺热而壅，故）口乾喘满，（热在血中，故）咽燥不渴，（热逼肺中之津液而上行，故）多唾浊沫，（热盛于里，而反格寒于外，故）时时振寒，（由是）热之所过，血为之凝滞，蓄结（肺叶之间，而为）痈脓，吐如米粥，始萌（尚亦）可救，（至浸淫不已，肺腐）脓成则死。」
此原肺痈之由，为风热蓄结不解也。
（上气证，有正气夺与邪气实之不同。如）上气，面浮肿，（摇）肩（出）息，（气但升而无降矣，又按）其脉浮大，（是元阳之根已拔，）不治。又加下利，（则阳脱于上，阴脱于下，阴阳离决，其证）尤甚。上气喘而躁者，（其喘为风之扇，躁为风之烦，）此为肺胀，（其逆上之涎沫，将）欲（乘风势而）作风水，（但令）发其汗（风从汗解，）则（水无风战，自然就下而）愈。
此另提出上气，分二小节，因别虚实以定生死也。前人谓肺痈由风，风性上行而上气，其实不必拘泥，肺痿肺痈，咳嗽上气，师合为一篇，大有深意，合之可也，分之亦可也。
〔正曰〕此是较论上气，而非肺痈者也。师意以为肺痈肺痿，无不上气，而亦有非肺痈肺痿，独见上气之证者。总之上气而浮肿、肩息、脉浮大者，不但肺不制，兼之肾气脱，为不治也。又加下利，脾肾皆脱，为尤甚矣。若上气喘躁为肺胀，欲作风水，则又与脱证不同，但发其汗则愈，层层剥辨，以明此上气证，又与痈痿之上气有别也。牵扯肺痿之涎沫注肺胀，岂不混淆？
肺（不用而）痿，（其饮食游溢之精气，不能散佈诸经，而但上溢于口，则时）吐涎沫（，且邪气之来顺）而不咳者，（痿则冥顽而不灵也。）其人（以涎沫多，而）不（觉其）渴，（未溺时，）必（自）遗尿，（溺时）小便（短而频）数。所以然者，以上（焦气）虚不能制（约下焦之阴水）故也，此为肺中冷，（盖肺痿皆由于热，何以忽言其冷，然冷与寒迥别，谓得气则热，不得气则冷，实时俗冷淡冷落之说也。肺为气主，气虚不能自持于上，则头）必眩，（气虚不能统摄于中，则口）多涎唾，（宜）甘草乾姜汤以温之。（经云：「肺喜温而恶寒。」又云：「肺喜润而恶燥。」可知温则润，寒则燥之理也，且此方辛甘合而化阳，大补肺气，气之所至，津亦至焉，若草木之得雨露，而痿者挺矣。）若服（此）汤（而反）渴者，属消渴。（又当按法而治之，不在此例也。）
此申言肺痿证多由肺冷，而出其正治之方也。诸家于冷字错认为寒，故注解皆误。
〔正曰〕仲景书皆互相比较，以明其意，非板论也。此篇肺痿肺痈为主，因肺痈肺痿必见咳嗽上气，故又举咳嗽上气与肺痿肺痈不同者，以明之也。此节甘草乾姜汤证，是因肺痿必吐涎沫，故又举吐涎沫而不咳者，以明其非痿也。修园未知文法，乃以为肺痿正治之方，差误之至。予为之注曰：肺痿之证，自当吐涎沫，然必见咳渴，不遗尿，目不眩，乃为肺痿证也。若吐涎沫而不咳又不渴，必遗浊，小便数，以肺阳虚不能制下，此为肺中冷。仲景著此四字，正是大声疾呼，明其非肺痿之热证，读者不当作肺痿治矣。必眩多涎唾，宜甘草乾姜汤以温肺，若作痿症而用清润，则反误矣。或服汤渴者，又为饮一溲二之下消证，亦非肺痿也。层层缴转，以辨其非肺痿，而仲师辨肺痿之真面尽见，修园混此，以为肺痿正治，岂不滋谬？注肺冷为冷落，尤可笑。
〖甘草乾姜汤方〗
甘草四两炙，乾姜二两炮。
上㕮咀，以水三升，煮取一升五合，去滓，分温再服。
〔尉按〕肺痿皆为热证，有虚实之不同。实热宜用寒剂，而此则亡津液而致虚，以虚而生热，若反投以苦寒之剂，非苦从火化而增热，则寒为热拒而不纳矣。此方妙在以甘草之大甘为主，佐以炮透之乾姜，变其辛温之性，而为苦温之用，于甘温除大热成法中，又参以活法，面面周到，神乎！神乎！
〔正曰〕此非治肺痿也。因吐涎沫似肺痿，故继以而不咳者句，明其实非肺痿。又下文断曰：「此为肺中冷。」明其非肺痿也，故用炮姜以温之，论详原文注中。此云苦寒之剂，苦从火化，不但不知此证非肺痿，而苦从火化之语亦不确也。味苦者，得火之味而无不得水之性也，故苦药皆性寒，化合之理亦非强指之而彼即化也。义详吾所作《本草问答》中，当参看。
（上气有咳与不咳之分，不咳者止是风邪上逆，咳者内有水气，外有风邪也。若）咳而上气，（水与气相触，声在）喉中（连连不绝，作）水鸡声，（以）射干麻黄汤主之。
此言咳而上气，而出一散邪下水之方也。
〔徐忠可云〕凡咳之上气者，皆有邪也。其喉中水鸡声，乃痰为火所吸不得下，然火乃风所生，水从风战而作声耳，夫水为润下之物，何以逆上作声，余见近来拔火罐者，以火入瓶，罨人患处，立将内寒吸起甚力，始悟火性上行，火聚于上，气吸于下，势不容己，上气水声，亦是此理，此非泻肺邪，何以愈之，故治此以射干为上，白前次之，能开结下水也。
〔补曰〕咳而上气，肺痈肺痿皆有此证，惟喉中水鸡声则是风水相激，与痈痿不同，宜射干麻黄丸为治风水之法，以明其与痈治法不同也。且此方治寒非治火也，徐云痰为火所吸误矣。至拔火罐，是筒中空气见火逼出，火灭则筒外之空气四压，内空外实，遂吸紧而不脱。人身之气，从毛孔出以补其空，并血皆出，西法此说甚确，徐云火力吸寒，谬矣。
〖射干麻黄汤方〗
射干三两，麻黄、生姜各四两，细辛、紫菀、款冬花各三两，大枣七枚，半夏半升，五味子半升。
上九味，以水一斗二升，先煮麻黄两沸，去上沫，内诸药，煮取三升，分温再服。
〔尤在泾云〕咳而上气，肺有邪则气不降，而反逆也。肺中寒饮，上入喉间，为呼吸之气所激，则作声如水鸡，射干、紫菀、款冬利肺气，麻黄、细辛、生姜发邪气，半夏降逆气，而以大枣安中，五味敛肺，恐劫散之药并伤及其正气也。
咳逆上气，时时吐（痰而胶）浊，但坐不得眠，（视水鸡声而更甚，急宜开其壅闭，涤其污垢，以）皂荚丸主之。
此承上节而言咳而吐浊，坐而不眠之剧证，而出一权宜暂用之方也。
〖皂荚丸方〗
皂荚八两刮去皮酥炙。
上一味末之，蜜丸梧子大，以枣膏和汤服三丸，日三，夜一服。
〔蔚按〕痰有固而不拔之势，故用皂荚开其壅闭，涤其污垢。又以枣膏安其胃气，祛邪中不离养正之法。
（上气不咳，上既言之矣。咳而上气，亦言之而颇详矣，更有但咳而不上气，病虽未甚，而在表在里，不可以不辨。若）咳而脉浮者，（为风寒病之在外也。风寒宜表散，以）厚朴麻黄汤主之。咳而脉沉者，（为痰饮病之里也。痰饮宜荡涤，以）泽漆汤主之。
此言咳而不上气者，不详见证，但以脉之浮沉，而异其治也。
〔补曰〕此节不详见证，非略之也。因此章以肺痈肺痿为主，本节一咳字，盖谓此与肺痈肺痿之咳无异，独其脉与痈痿之脉不同。而见浮脉者，则为外寒，见沉脉者则为内饮，主用麻黄汤、泽漆汤，均不得误作痈痿治法也。合痈痿之咳与痈痿之脉观之，实为精详，读仲景书者，何可死于句下。
〔徐忠可曰〕咳而脉浮，则表邪居多，但此非在经之表，乃邪在肺家气分之表也，故于小青龙去桂芍草三味，而加厚朴以下气，石膏以清热，小麦以辑心火而安胃。若咳而脉沉，则里邪居多，但此非在腹之里，乃邪在肺家荣分之里也，故君泽漆降肺气，补肾气，以充腑气，且邪在荣，泽漆兼能调荣也。紫菀能保肺，白前能开结，桂枝能行阳散邪，故以为佐，若余药，即小柴胡去柴胡大枣，和解其上气而已。按：泽漆壮肾阴充腑气，非用之破血行水也。
〖厚朴麻黄汤方〗
厚朴五两，麻黄四两，石膏如鸡子大，杏仁半升，半夏半升，乾姜、细辛各二两，小麦一升，五味半升。
上九味，以水一斗二升，先煮小麦熟，去滓，纳诸药，煮取三升，温服一升，日三服。
〔元犀按〕咳而脉浮者，内有饮而表有邪也。表邪激动内饮，饮气上凌则心肺之阳为之蒙，故用厚朴麻黄汤，宣上焦之阳，降逆上之饮。方中厚朴宽胸开胃，杏仁通泄肺气，助麻黄解表出邪，乾姜、五味、半夏、细辛化痰涤饮，小麦保护心君。然表邪得辛温而可散，内饮非质重而难平，故用石膏之质重者，降天气而行治节，使水饮得就下之性，而无上逆之患也。尤妙先煮小麦补心养液，领诸药上行下出，为攘外安内之良图，可知仲师之方无微不到，学者当细心体认，方得其旨焉。
〔正曰〕石膏反佐，领热药易入寒水中，而自不拒隔。寒饮之人每有浮热，故用此清之，使水与火不相激也。注为降天气而行治节，理似而实非也。
〖泽漆汤方〗
半夏半升，泽漆三升中以东流水五斗煮取一斗五升，紫参一本作紫菀，生姜、白前各五两，甘草、黄芩、人参、桂枝各三两。
上九味，㕮咀，内泽漆汤中，煮取五升，温服五合，至夜尽。
〔元犀按〕咳而脉浮者，表有邪也。表邪不解则干动内饮而为咳，用厚朴麻黄汤宽胸解表，一鼓而下，则外邪内饮一併廓清矣。至于咳而脉沉，里不和也。里气不和，由于天气不降，治节不行，水道不通，而致内饮上逆为咳矣。用泽漆汤者，君泽漆壮肾阴，镇水逆；佐以紫菀、白前，开肺气散结气，以达阳气；又以半夏、黄芩分阴阳，安胃气，以降逆气，并和里气；生姜、桂枝调荣卫，运阳气，并行饮气；人参、甘草奠中土，交阴阳以和之。犹治水者，先修堤岸，以杜其泛滥之患也。先煮泽漆者，取其气味浓厚，领诸药入肾气，使其吸引有权，则能通府以神其妙用焉。
〔受业林礼丰按〕本方主太阳之里，太阳底面便是少阴，咳而脉沉者，病在太阳之里少阴之表也。盖太阳主皮毛，邪伤皮毛必干于肺，肺伤则不能生水，而少阴之枢逆于下，故立此方。君以泽漆者，以其气味苦寒，壮肾阴利水而止咳也。复用白前宣肺气，黄芩泄肺热，人参补肺虚，甘草安脾气，紫菀开结气，桂枝化膀胱，半夏降逆，生姜涤饮，则肺邪可驱，肺虚可补，肾阴可壮，州都可达矣。煎法：先煎泽漆，汤成而后入诸药者，取其领诸药，以神其妙用也。
（上气不咳，上言正为邪夺者不治，邪盛而正不虚者，宜发汗矣，然此特为外邪而言也。更有虚火烁金，与风邪挟饮而上逆者，绝不相类，当另分其名曰火逆。）火逆，上气，（无咳逆、吐痰、水鸡声等证，但觉）咽喉（若有物相碍，而）不（爽）利，（法宜）止逆下气，（以）麦门冬汤主之。
此言火逆证而出其方也，此证绝无外邪，亦无咳嗽，故用人参，否则人参必不可姑试也。
〔补曰〕此又以火逆上气者较论，谓不但上数节有水饮上气之证，与痈痿之上气者相似，并有火逆上气者亦相似也。然不咳吐涎沫是又不同，宜麦冬汤，勿错以痈痿法治之也。若下节肺痈之喘，与此又不同矣。文法前后较论，读者须知。
〖麦门冬汤方〗
麦门冬七升，半夏一升，人参、甘草各二两，粳米三合，大枣十二枚。
上六味，以水一斗二升，煮取六升，温服一升，日三服，夜一服。〔喻嘉言云〕于大建中气，大生津液队中，增入半夏之辛温一味，其利嚥下气非半夏之功，善用半夏之功，擅古今未之有，奇矣。
肺痈，（在将成未成之初，邪气尽壅于肺，）喘不得卧，（以）葶苈大枣泻肺汤主之。此言肺痈始萌，病势渐进，当以此方乘其未集而击之也。
〖葶苈大枣泻肺汤方〗
葶苈熬令黄色捣丸如弹子大，大枣十二枚。
上先以水三升，煮枣取二升，去枣，内葶苈，煮取一升，顿服。
〔尤在泾云〕葶苈苦寒，入肺泄气闭，加大枣甘温以和药力，与皂荚丸之饮以枣膏同法。
（肺痈已成，上已详言其证矣，今且撮举其要，而出其方。）咳而胸满，振寒，脉数咽乾不渴，时出浊唾腥臭，久久吐脓如米粥者，此为肺痈，（但肺痈未成脓，实邪也，故以葶苈之逐邪主之，今既成脓，则为虚邪，当以）桔梗汤（之解肺毒排痈脓）主之。
〔尤在泾云〕此条见证，具如前第二条所云，乃肺痈之的证也。此病为风热所壅，故以桔梗开之，热聚则成毒，故以甘草解之，而甘倍于苦，其力似乎太缓，意者痈脓已成，正伤毒溃之时，有非峻剂所可排击者，故药不嫌轻耳。
〖桔梗汤方〗
桔梗一两，甘草二两。
上以水三升，煮取一升，分温再服，则吐脓血也。
〔元犀按〕肺痈尚未成脓，用葶苈泻之，今已溃后，用此汤排脓解毒，宜缓治，不可峻攻也。余解见伤寒长沙方中。
（咳而上气，上既详其证矣，又有外邪内饮，填塞肺中而为胀者，自当另看。）咳而上气，此（病何以知其）为肺胀，（盖以）其人大喘，目（突）如脱之状，（诊其）脉浮（则知其风邪，若浮而且）大者，（则知其风火挟水饮而乘于肺，以）越婢加半夏汤主之。
此详肺胀证，而出其正治之方也。
〖越婢加半夏汤方〗
麻黄六两，石膏半斤，生姜三两，大枣十二枚，甘草二两，半夏半升。
上六味，以水六升，先煮麻黄，去上沫，内诸药，煮取三升，分温三服。
〔元犀按〕此肺胀，原风水相搏，热气奔腾，上蒸华盖，走入空窍，故咳而上气喘，目如脱状证。脉浮大者，风为阳邪，鼓荡于其间故也。方用麻黄、生姜攻外邪，石膏以清内热，甘草、大枣以补中气，加半夏以开闭塞之路，俾肺窍中之痰涎净尽，终无肺痈之患也。
肺胀，咳而上气，烦躁而喘。脉浮者，心下有水，小青龙加石膏汤主之。
心下有水，咳而上气，以小青龙汤为的剂，然烦躁则挟有热邪，故加石膏，参用大青龙之例，寒温并进，两不相碍。
〖小青龙加石膏汤方〗
麻黄、芍药、桂枝、细辛、乾姜各三两，甘草三两，五味、半夏各半升，石膏二两（按：宜生用，研末加倍，用之方效。）。
上九味，以水一斗，先煮麻黄，去上沫，内诸药，煮取三升，强人服一升，羸者减之，日三服，小儿服四合。
〔补曰〕此两节又以肺胀比较言，证似肺痈而脉浮为风水，乃越婢、青龙之治法，与肺痈治法又有天渊，幸勿差误也。
〔尤在泾云〕此亦内邪外饮相搏之症，但兼烦躁则挟有热邪，特加石膏即大青龙例也。然心下有水，非温药不得开而去之，故不用越婢加半夏，而用小青龙加石膏，寒温并进，水热俱捐，于法为尤密矣。
〔魏念庭云〕师为肺冷而干燥将痿者，立甘草乾姜汤一方；为肺热而枯焦将致痿者，立麦门冬汤一方，皆预治肺痿之法也。师为有表邪而肺郁，恐成痿与痈者，立射干汤一法；为无外邪而气上逆者，恐其成痈，立皂荚丸一法；为有外邪而预理其肺者，立厚朴麻黄汤一法；有外邪而复有内热者，立泽漆汤一法，皆预治肺气，不令成痿痈之意也。又为有外邪而肺胀，急立越婢加半夏汤一法；有外邪而复有内热，肺胀烦躁者，立小青龙加石膏一法，亦皆预治肺气，不令成痈痿之意也。主治者果能明此，选择比属而用之，又何大患之可成乎？及肺痈已成，用大枣葶苈泻肺汤；久久吐脓如米粥，用桔梗汤，不以病之不可为而弃之，益见济人无已之苦心也。
〖附方〗
〖《外台》炙甘草汤〗：治肺痿涎唾多，心中温温液液者。
〔元犀按〕肺痿涎唾多心中温温液液者，心阴不足也。心阴不足则心阳上炽，势必克金而成肺痿，用方炙甘草汤生津润燥，养阴维阳，使阴复而阳不浮，则清肃之令自行于肺矣。余义见《伤寒论》，不再赘。
《千金》甘草汤
甘草一味，以水三升，煮减半，分温三服。
〖《千金》生姜甘草汤〗：治肺痿咳唾涎沫不止，咽燥而渴。
生姜五两，人参三两，甘草四两，大枣十五枚。
上四味，以水七升，煮取三升，分温三服。
〔元犀按〕中者，土也，土能生金，金之母即资生之源也。夫肺痿咳唾涎沫不止，咽燥而渴者，是中土虚，水气逆，阻其正津不能上滋也。方用生姜破阴行阳，蒸津液上滋。佐以人参入太阴，振脾中之阳，育肺中之阴。又以枣、草助之，为资生之始，土旺则生金制水矣。
〖《千金》桂枝去芍药加皂荚汤〗：治肺痿吐涎沫。
桂枝、生姜各三两，甘草二两，大枣十二枚，皂荚一枚去皮子炙焦。
上五味，以水七升，微火煮取三升，分温三服。
〔尤在泾云〕以上诸方，俱用辛甘温药，以肺既枯痿，非湿剂可滋者，必生气行气，以致其津，盖津生于气，气至则津亦至也。又方下俱云吐涎沫多不止，则非无津液也，乃有津液而不能收摄分佈也，故非辛甘温药不可。加皂荚者，兼有浊痰也。
〔补曰〕仲景此篇有肺痿之论而不立方，旁引各种上气咳吐之方，以见皆非治痿之方，则治痿之法自见于言外。篇末始将肺痈之方补出，而治痿活法引而不发。《千金》补出两方，实与仲师之意不合，故吾谓附录皆当裁去，以免与原文相戾者。仲景不立方，隐见肺痿已成，法在不治也。喻嘉言救肺汤，与证相合。
〔元犀按〕非辛温之品，不能行阳运气；非甘润之品，不能补土生津。君以姜桂之辛温，行阳消阴，佐以大枣、甘草之甘润，补阴生液。若夫开壅塞，涤污垢，以净其涎沫者，则皂荚尤有专长耳。
〖《外台》桔梗白散〗：治咳而胸满，振寒，脉数，咽乾不渴，时出浊唾腥臭，久久吐脓如米粥者，为肺痈。
桔梗、贝母各三两，巴豆一分去皮熬研如脂。
上三味为散，强人饮服半钱匕，羸者减之，病在膈上者吐脓，在膈下者泻出，若下多不止，饮冷水一盃则定。
〖《千金》苇茎汤〗：治咳有微热烦满，胸中甲错，是为肺痈。
苇茎二升，薏苡仁半升，桃仁五十枚，瓜瓣半升。
上四味，以水一斗，先煮苇茎得五升，去滓，内诸药，煮取二升，服一升，再服当吐如脓。
〔尤在泾云〕此方具下热散结通瘀之力，而重不伤峻，缓不伤懈，可以补桔梗汤、桔梗白散二方之偏，亦良法也。
〔元犀按〕此方以湿热为主，咳有微热、烦满、胸中甲错者，是湿热之邪结在肺也。肺既结则阻其气，血不行而为痈矣。方用苇茎解气分之热结，桃仁泄气分之热结，薏苡利湿清结热之源，瓜瓣排瘀，开结之路。方下注云：再服当吐如脓者，指药力行，肺痈溃矣。
〖葶苈大枣泻肺汤〗：治肺痈，胸满胀，一身面目浮肿，鼻塞清涕出，不闻香臭酸辛，咳逆上气，喘鸣迫塞，此汤主之。
方见上，三日一剂，可至三四剂，先服小青龙汤一剂，乃进。
〔尤在泾云〕此方原治肺痈喘不得卧，此兼面目浮肿，鼻塞清涕，则肺有表邪宜散，故先服小青龙一剂乃进。〔又云〕肺痈诸方，其于治效，各有专长，如葶苈大枣，用治痈之始萌而未成者，所谓乘其未集而击之也。其苇茎汤，则因其乱而逐之者耳。桔梗汤，剿抚兼行，而意在于抚，洵为王者之师。桔梗白散，则捣坚之锐师也。比而观之，审而行之，庶几各当而无误矣。

奔气病证治第八  ***************************
师曰：「（心者，君主之官也，神明出焉，心不可病，心）病（则非轻，）有（心病，而肾之水气凌之，则为）奔豚，有（心病，而胃之燥土，从少阴之火化，而生内痈，则为）吐脓，有（心病，而肝之风木，乘少阴之热气而煽动，则为）惊怖，有（心病，而肾之阴水，不交于离火而既济，则为）火邪，此四部病，皆从惊发得之。」（盖以惊则伤心，凡心伤而致病者皆是，然心既伤矣，因惊而谓之惊，可也。非惊亦谓之惊，无不可也。）
此一节、为奔豚证之开端，类及吐脓等证，四部同出一源，概以「惊」字括之，盖言皆心病也。师不明言心病，而言惊发者，原为中人以上告语，后之注家，或附会其说，或阙疑以待，恐斯道日晦，吾不得不急起而明之。
师曰：「（上既以奔豚合四部，而指其所从得矣。今请专言奔豚之病，奔豚病，有物浑沦，其象如豚，）从（下焦）少腹起，上冲咽喉，（从肾）发作（上乘于心，而）欲死，（作已则气衰，）复还（于肾而）止，皆从惊（伤心，）恐（伤肾以）得之。」（推之，凡有所伤于心者，皆可作惊观也。有所伤于肾者，皆可作恐观也。盖以心肾之气，本自交通，一受伤则无复限制矣。）
此言病发于心肾，为奔豚之本证也。
〔补曰〕「从少腹起，上冲咽喉」将此二句详悉其路道，便可知病之原委矣。盖少腹指胞室而言，胞乃膀胱之后一大夹室也。男子为精室，女子为血海，精生于肾气而下入网油，以降至于精室之中，为真阳入胞宫，蒸动膀胱之水化而为气，还透入胞宫，上循脐旁气街以上，至于胸膈，由膈上胸，由胸上肺，气至喉全从胞宫中之膜以上连及于咽喉，而胞中之冲脉，亦随之上行，以夹于咽。其发奔豚也，肾阳不能化水，寒水之气随冲脉上逆至胸至肺，即入于心，是为肾气凌心之奔豚。故下文有桂苓、加桂二方，所以治水也。胞室又肝所司，胞血会肾水，乃化为精，若胞宫肝血不静，肝火上逆则为奔豚，上气是为肝气，奔豚汤治肝气，所以治火。盖肾水肝火皆会于胞宫，故有此水火二证。
（然肾处于下焦，与肝相通，所谓乙癸同源是也。然肝肾之气，并善上逆，今请言肝邪之发为）奔豚，（其木）气（之逆则）上而冲胸，（木邪克土，其）腹必痛，（肝脏有邪，其气通于少阳，则为）往来寒热，（以）奔豚汤主之。
此言奔豚之由肝邪而发者，当以奔豚汤畅肝气而去客邪也。此为客邪立法，若肝脏本病发作，以乌梅丸为神剂，此即《金匮》之正面处，寻出底面也。
〖奔豚汤方〗
甘草、芎藭、当归、黄芩、芍药各二两，半夏、生姜各四两，生葛五两，甘李根白皮一升。
上九味，以水二斗，煮取五升，温服一升，日二，夜一服。
按《伤寒论》奔豚云：「厥阴之为病，气上冲心。」今奔豚而见往来寒热腹痛，是肝脏有邪而气通于少阳也。
〔魏念庭云〕上下升降，无论邪正之气，未有不由少阳。少阳为阴阳之道路也。阴阳相搏则腹痛，气升则热，气降则寒，随奔豚之气作患也。
〔徐忠可云〕此方合桂枝、小柴胡二汤，去柴胡、去桂枝、去大枣，以太阳少阳合病治法，解内外相合之客邪。肝气不调而加辛温之芎归，热气上冲加苦泄之生葛、李根，不治奔豚，正所以深于治也。
〔尤在泾云〕苓桂为奔豚主药，而不用者病不由肾发也。按：服此汤而未愈者，用乌梅丸神效。
（奔豚证，有肾气乘外寒而冲心者，试约其证而出其方。）发汗后，烧针令其再汗，针处被寒，（寒袭腠理，火郁脉中，以致）核起而赤者，必发奔豚，气从少腹上至心，灸其核上各一壮，与桂枝加桂汤主之。
此为既成奔豚，而出其正治之方也。
〔尤在泾云〕此肾气乘外寒而动，发为奔豚者，发汗后烧针复汗，阳气重伤，于是外寒从针孔而入通于肾，肾气乘外寒而上冲于心，故须灸其核上，以杜再入之邪，而以桂枝汤外解寒邪，加桂，内泄肾气也。
〖桂枝加桂汤方〗
桂枝五两，芍药、生姜各三两，甘草二两炙，大枣十二枚。
上五味，以水七升，微火煮取三升，去滓，服一升。
〔元犀按〕汗后又迫其汗，重伤心气，心气伤不能下贯元阳，则肾气寒而水滞也。加以针处被寒，为两寒相搏，必挟肾邪而凌心，故气从少腹上至心，发为奔豚也。灸之者杜其再入之患，用桂枝汤补心气，以解外邪，加桂者通肾气，暖水脏而水邪化矣。
（奔豚证，有肾侮心虚而上逆者，试约其证而出其方。）发汗后，脐下悸者，（以发汗伤其心液，心气虚而肾气亦动，）欲作奔豚，（以）茯苓桂枝甘草大枣汤主之。
此为欲作奔豚，而出其正治之方也。
〔程氏曰〕汗后脐下悸者，阳气虚而肾邪上逆也，脐下为肾气发源之地，茯苓泄水以伐肾邪，桂枝行阳以散逆气，甘草、大枣助脾土以制肾水，煎用甘澜水者，扬之无力，全无水性，取其不助肾邪也。
〖茯苓桂枝甘草大枣汤方〗
茯苓半斤，甘草二两，大枣十五枚，桂枝四两。
上四味，以甘澜水一斗，先煮茯苓，减二升，内诸药，煮取三升，去滓，温服一升，日三服。
作甘澜水法：取水二斗，置大盆内，以勺扬之，上有珠子五六千颗相逐，取用之也。此发汗后心气不足，而后肾气乘之，脐下悸，即奔豚之兆也。
〔孙男心典禀按〕因惊而得，似只宜以心为治也。然自下而上动于肾气，激乱于厥阴而撤守在心，实三经同病也。仲景三方亦微示其意，学者当隅反之。《金匮》茯苓桂枝甘草大枣汤，治汗后肾气凌心，即悟桂枝甘草汤叉手冒心之治也。更悟桂枝去芍药加蜀漆牡蛎龙骨救逆汤，火逆惊狂之治也。因奔豚汤治气上冲胸，即悟乌梅丸气上冲心之治，并四逆散加茯苓心下悸之治也。因桂枝加桂汤治气从少腹上冲心，即悟理中汤去术加桂脐下动气之治也。先祖云：仲景书一言一字，俱是活法，难与不读书者道，亦难与读书死于句下者道也。
〔补曰〕仲景书毫无偏倚，而读者注者每失之偏，皆由详略之间未免疏忽也。有如奔豚，一是火逆而立奔豚汤，一是水逆而立桂苓二汤，本是对举之文，乃因桂苓二方较详，人遂将奔豚一汤略过，故有但知寒水之奔豚，而不知火逆之奔豚者，皆后人之误也。盍即仲景文详细考之，再者古人名义，绝不含糊。证名奔豚，豚者江豚，一作魨，又作㹠。江㹠遇烈风则出，遇暴雨则出，仲景以之名证，盖谓肝主风，风为阳邪，肝风生火而上逆，则为火逆之奔豚也，如江㹠因风而出是。肾主水，水为阴邪，肾气生寒而上逆，则为水气凌心之奔豚，如江㹠因雨而出是。古人文字精凿，学者当细究焉。

胸痹心痛短气病脉证并治第九  ***************************
师曰：「（病有最虚之处，即为容邪之处，当辨之于脉。）夫（欲知）脉当（先）取（其）太过（之）与不及，（如关前之）阳（脉）微（是阳气虚也，关后之）阴（脉）弦，（是阴邪实也，阴邪乘于阳位，）即胸痹而（心）痛，所以然者，责其（上焦阳气）极虚也。（极虚则无以为胜邪之本矣，然单虚不为痛，）今阳（脉微则为）虚，知（其病）在上焦，（究其）所以胸痹心痛者，以其阴（中之）弦（乃阴中之寒邪，乘上焦之虚，而为痹为痛，是虚为致邪之因，而弦则露其袭虚之本象）故也。」
此言胸痹心痛之病，皆由气虚容邪，从其脉象而探其病源。
（其间亦有不从虚得者，当分别观之。姑另备一审因察病之法，如无病之。）平人（又）无（新邪而发）寒热，（乃忽然）短气不足以息者，（当是痰饮食积，碍其升降之气而然，此不责其虚，当责其）实也。
此另出实证，与上节对勘而愈明也。
〔补曰〕此条非胸痹证，而引此者，正以明此条短气与胸痹之短气不同也。仲景全书，均是借宾定主，旁见侧出，令人互勘而辨其真实，读者若死于句下，则多窒矣。
（人之胸中，如天阳气用事，阳气一虚，诸阴寒得而乘之，则为）胸痹之病，（盖诸阳受气于胸，而转行于背，气痹不行，则阻其上下往来之路，而为痹）喘息咳唾，（塞其前后阴阳之位，则为）胸背痛，（且不特喘息咳唾，而呼吸之间，不相续而）短气，（更审其脉）寸口（之阳）脉沉而迟，（即上所言阳微之意也。）关上（之阴脉）小紧数，（即上所言阴弦之意，由尺而上溢于关也。阳气失权，诸阴反得而之，法当通其胸中之阳，以）栝蒌薤白白酒汤主之。
此详胸痹之证脉，凡言胸痹，皆当以此概之，但微有参差不同，故首揭以为胸痹之主证主方耳，其云寸口脉沉而迟，即首节阳微之互辞，关上小紧数，即首节阴弦之互辞，但关居阴阳之界，缘阴邪盛于真阴之本位，由尺而上溢于关，故于关上见之，亦即首节太过不及，于阴阳分其上下之意，而不必拘拘于字句间也。
〖栝蒌薤白白酒汤方〗
栝蒌实一枚，薤白半斤，白酒七升。
上三味，同煮取二升，分温再服。
〔孙男心典按〕胸为气息之路，若阴邪占居其间，则阻其阳气不通，故生喘息、咳唾、背痛诸証。寸口者，脉之大会，阳之位也。《内经。诊脉篇》云：「上竟上者，胸喉中事也。上附上，右外以候肺，内以候胸，中左外以候心，内以候膻中。」此云寸口脉沉而迟，关上小紧数。寸口即《内经》所谓上竟上也，沉为在里，迟为虚寒；关上者即《内经》所谓上附上也。紧为阴邪，数为阳气，显系胸中阳气，彼阴寒痹塞阻其前后之气，不相贯通，故见以上种种诸証。方中用栝蒌开胸结，薤白宣心阳，尤妙在白酒散痹通阳，引气血环转週身，使前后之气，贯通无碍则胸中旷若太空，有何胸痹之患哉？
胸痹（证），不得卧，（是有痰饮以为之援也。此证与支饮证相类，而唯）心痛彻背者，（为胸痹证所独，以）栝蒌薤白半夏汤主之。
此承上而言不得卧及心痛彻背，为痹甚于前，而前方亦宜加减也。
〔补曰〕胸有大膈膜，发于背脊，连于肝系，由肝系背脊之间，循肋骨尽处。至于胸前，此膈下之白膜下连油网，是为中下二焦。此膈上之白膜，循腔子内上至肺系，以入心包，又后至于背脊之上，是为上焦。胸与背道路之相通者，皆在此膈膜内也。此膜连肺心，故心肺之阳不宣即为胸痹。其用栝蒌实者，因栝蒌多瓤，膈象膈膜，色赤味苦入心，故入上焦也。用薤白者散肺之阳，用酒与半夏则是降胃气，发胃阳，以胃与胸膈相连故也。至其心痛能彻背，即是由胸前之膈，而循腔子以走向背后也。知此膈膜之道路，便知胸背彻痛之理矣。合下文乌头赤石脂丸观之，辨证用药之理，乃能明析。
〖栝蒌薤白半夏汤方〗
栝蒌实一枚捣，薤白三两，半夏半升，白酒一斗。
上四味，同煎，取四升，温服一升，日三服。
〔犀按〕加半夏一味不止涤饮，且能和胃而通阴阳。
（更有病势之最急者，）胸痹（病），（更加）心中痞，（为羁）留（不去之客）气结（聚）在胸，（胸痹之外，又见）胸满，胁下（之气又）逆，（而）抢心，（是胸既痹而且满，而又及于心中，牵及胁下，为留为结，为逆为抢，可谓阴邪之横行无忌矣，此际急兴问罪之师，以）枳实薤白桂枝汤主之，（抑或务为本源之计，）人参汤亦主之。
此言胸痹已甚之证，出二方以听人之临时择用也，或先后相间用之，惟在临时之活泼。
〔尤在泾云〕心中痞气，气痹而成痞也。胁下逆抢心，气逆不降，将为中之害也，是宜急通其痞结之气，否则速复其不振之阳，盖去邪之实，即以安正，养阳之虚，即以逐阴。是在审其病之久暂，与气之虚实而决之。
〔补曰〕用药之法，全凭乎证，添一证则添一药，易一证亦易一药。观仲景此节用药，便知义例严密，不得含糊也。浅注只以轻重为别，不知仲景分别，确系证有异同，而非略分轻重已也。故但解胸痛则用栝蒌薤白白酒，下节添出不得卧，是添出水饮上冲也，则添用半夏一味以降水饮。再下一节又添出胸痞满，则加枳实以泄胸中之气。胁下之气亦逆抢心，则加厚朴以泄胁下之气。仲景凡胸满均加枳实，凡腹满均加厚朴，此条有胸满胁下逆抢心证，故加此二味与上两方又不同矣。其人参汤又与此方一攻一补，为塞因塞用之变法。又下一节气塞，是气不化水也，故用橘枳。短气是水不化气也，故用苓杏。其不用厚朴者，短气气塞皆指胸中而言，故橘枳杏仁皆是泄肺气以利胸中，不用朴以克伐其下也。桂枝生姜枳实汤，亦因有心中痞证，故用枳实。若夫薏苡附子散、乌头赤石脂丸证，已有别方遂迥殊。读者细心考求，则仲景用药之通列乃可识矣。
〖枳实薤白桂枝汤方〗
枳实四枚，薤白半斤，桂枝一两，厚朴四两，栝蒌实一枚捣。
上五味，以水五升，先煮枳实、厚朴，取二升，去滓，内诸药，煮数沸，分温三服。
〔元犀按〕枳实、厚朴泄其痞满，行其留结，降其抢逆，得桂枝化太阳之气，而胸中之滞塞自开。以此三药，与薤白、栝蒌之专疗胸痹者而同用之，亦去疾，莫如尽之旨也。
〖人参汤方〗
人参、乾姜、白术各三两，桂枝、甘草各四两。
上四味，以水九升，煮取五升，内桂枝更煮，取三升，温服一升，日三服。
〔元犀按〕此别胸痹证虚实之治。实者邪气搏结，蔽塞心胸，故不用补虚之品，而专以开泄之剂，使痹气开则抢逆平矣。虚者心阳不足，阴气上弥，故不以开泄之剂，而以温补为急，使心气旺则阴邪自散矣。
〔尤在泾云〕去邪之实，即所以安正；补阳之虚，即所以逐阴。是在审其病之久暂，与气之虚实而决之。
（更有病势之稍缓者，）胸痹，（病）胸中（时觉）气（之阻）塞，（息之出入，亦觉不流利，而）短气，（此水气滞而为病，若水盛于气者，则短气，以）茯苓杏仁甘草汤主之，（水利则气顺矣，若气盛于水者，则胸中气塞，）橘枳生姜汤亦主之。（气开则痹通矣。）
〔尤在泾云〕此亦气闭气逆之证，视前条为稍缓矣，二方皆下气散结之剂，而有甘淡苦辛之异，亦在酌其强弱而用之。
〔补曰〕气塞者，谓胸胃中先有积气阻塞，而水不得下，有如空瓶中全是气，欲纳水入则气反冲出，不肯容水之入，此为气塞之形也。以泄其气为主，气利则水利，故主枳橘以行气。短气者，谓胸中先有积水停滞，而气不得通，肺主通调水道，肺又司气之出入，肺之水道不通，则碍其呼吸之路，故短气也。当以利水为主，水行则气通，故主苓杏以行水，盖水化即为气。今有冰一块，消化则见其气上出，是水化即为气之征；有水一盆，火熬之则气出，亦是水化为气之征，西法在水中取轻养气，即是水化为气也。知此乃知水与气之为病，是二是一，不可无辨。
〖茯苓杏仁甘草汤方〗
茯苓三两，杏仁五十个，甘草一两。
上三味，以水一斗，煮取五升，温服一升，日三服，不瘥，更服。
〖橘枳生姜汤方〗
橘皮一斤，枳实三两，生姜半斤。
上三味，以水五升，煮取二升，分温再服。
〔受业林礼丰按〕胸痹胸中气塞者，由外邪搏动内饮，充塞于至高之分，闭其气路，非辛温不能涤饮食邪，非苦泄不能破塞调气，故重用橘皮、生姜之大辛大温者，散胸中之饮邪。枳实之圆转苦辛者，泄胸中之闭塞，譬之寇邪充斥，非雄师不能迅扫也。若至胸痹短气，乃水邪射肺，阻其出气，只用甘草奠安脾气，杏仁开泄肺气，重用茯苓清制节使水顺气于下，水行而气自治，譬之导流归海而横逆自平也。二方并列，一用辛温，一用淡渗，学者当临机而酌宜焉。
（又有本脏病，而殃及他脏者，不可不知。）胸痹（为手少阴之君火衰微，以致足少阴之阴气上弥，势盛而及于肝，肝主通身之筋，今筋时见）缓急者，（乙癸同病也，以）薏苡附子散主之。
此言胸痹之兼证也。
〖薏苡附子散方〗
薏苡仁十五两，大附子三两。
上二味，杵为散，服方寸匕，日三服。
〔元犀按〕薏苡禀阳明金气，金能制风，肝为风脏而主筋，取治筋之缓急，人之所知也。合附子以大补阳气，其旨甚奥。经云：「阳气者，精则养神，柔则养筋是也。」《伤寒论》桂枝加附子汤与此相表里。
（若胸痹之外，病有同类者，不可不知。）心中（闷）痞，（或痰饮客气）诸逆，心悬（而空，如空中悬物，动摇而）痛，（以）桂枝生姜枳实汤主之。
此下不言胸痹，是不必有胸痹的证矣。
〔正曰〕痹与痞轻重之间耳。痞言其塞，痹言其闭，何得以此下不言心痹，而谓其非痹哉？
〖桂枝生姜枳实汤方〗
桂枝、生姜各三两，枳实五两。
上三味，以水六升，煮取三升，分温三服。
〔元犀按〕心下痞者，心阳虚而不布，阴邪僭居心下，而作痞也。尤云：「诸逆痰饮客气而言心悬痛者，如空中悬物，摇动而痛也。」此注亦超。主桂枝生姜枳实汤者，桂枝色赤补心壮阳，生姜味辛散寒降逆，佐以枳实之味苦气香，苦主泄，香主散，为泄痞散逆之妙品，领姜桂之辛温旋转上下，使阳光普照，阴邪尽扫而无余耳。
（上言心痛彻背，尚有休止之时，故以栝蒌薤白白酒加半夏汤，平平之剂可治，今则）心痛彻背，背痛彻心，（连连痛而不休，则为阴寒邪甚，浸浸乎阳光欲熄，非薤白之类所能治也，以）乌头赤石脂丸主之。
此言心痛牵引前后，阴邪僭于阳位，必用大剂以急救也。
〔正曰〕上言心痛彻背，此又添背痛彻心。上用栝蒌薤白半夏汤，是但治心胃也。此用乌头、蜀椒是兼治肝肾肺脏，治法已各不同。修园不知，以为心痛彻背者尚有休息，此云背痛彻心，连连不休。夫痛证自有轻重收发之不一，未有一痛终日而不止者也。以有休止无休止解此二证，不免有差。盖上但言心痛彻背，是痛发于心前，为肺胃之部分，肺胃阳气不宣，而有寒邪停饮，则心前发痛。由胸膈而窜走向背，则为心痛彻背，但痛向背去，而背间无邪，不复从背痛起。故但治心前之肺胃，则心痛彻背之证愈，用半夏薤白酒以宣肺胃之阳，用栝蒌实以通胸膈之气，则心前不发痛矣。若此节，又添背痛彻心，则是痛又能从背间发，由背而痛彻心前，背为太阳督脉所司，又肝系亦连于脊，肝与太阳之寒邪发作，乃能由背痛起，以转彻胸前。然则此证心痛彻背，是心胸之寒邪也，而背又痛彻心，是肝与太阳之寒也。上文心痛彻背是一面病，此云背又痛彻心是两面俱病矣。故上方不合，当用乌头以去肝寒，附子以去太阳之寒，而背痛彻心之病愈。用蜀椒以去肺寒，用乾姜以去胃寒，而心痛彻背之病愈。上用栝蒌，取其宣通，此用石脂，取其堵塞。两面夹攻之病，若但注一面，安知圣师之旨。
〖乌头赤石脂丸方〗
乌头一分炮，蜀椒、乾姜各一两，附子半两，赤石脂一两。
上五味，末之，蜜丸如桐子大，先食服一丸，日三服，不知，稍加服。
〔喻嘉言曰〕前后牵连痛楚，气血疆界俱乱，若用气分诸药，转益其痛，势必危殆。仲景用蜀椒、乌头，一派辛辣，以温散其阴邪。然恐胸背既乱之气难安，而即于温药队中，取用乾姜之守，赤石脂之濇，以填塞厥气所横冲之新队，俾胸之气自行于胸，背之气自行于背，各不相犯，其患乃除，此炼石补天之精义也。今人知有温气、补气、行气、散气诸法，亦知有堵塞邪气攻冲之诀，令胸背、阴阳二气并行不悖也哉！
〖附方〗
〖九痛丸〗：治九种心疼。一虫、二注、三风、四悸、五食、六饮、七冷、八热、九去来痛是也。而并以一方治之者，岂痛虽有九，其因于积冷结气者多耶。
附子三两炮，生野狼牙、巴豆去皮熬研如膏、乾姜、吴茱萸、人参各一两。
上六味，末之，炼蜜丸如梧子大，酒下，强人初服三丸，日三服，弱者二丸。兼治卒中恶，腹胀，口不能言，又治连年积冷流注，心胸痛，并冷冲二气，落马坠车血疾等，皆主之，忌口如常法。
按：痛虽有九，而心痛不离于寒，故以姜附为主，而降浊去风逐滞补虚次之。
〔正曰〕下章三物汤、七物汤、大柴胡汤，均用大黄治火痛，可知痛不尽寒也。仲景原无痛不离寒之说，自有后人所附之九痛丸，又经陈注，以为心痛不离寒，读者偏信，只知寒痛，而热痛之证鲜不误矣。惟仲景毫无偏较，学者当细察之。
〔魏云〕凡结聚太甚，有形之物，参杂其间，暂用此丸，政刑所以济德礼之穷也。

腹满寒疝宿食病脉证治第十  ***************************
趺阳（为胃脉，其）脉微弦，（微弦，为阴象也。阴加于阳，其）法当腹满，（若）不满者，（其阴邪下攻）必便难，（或）两胠疼痛，此虚寒（不从外得，而从内生，其气）欲（从）下（而之）上也，（此证不可散表）当以温（中之）药服之。（以散内结之阴寒也。）
此言趺阳微弦，为中寒而腹满也，其实病根在下，所谓肾虚则寒动于中是也。与上一篇节参看自得。胠，音区，腋下胁也。
〔正曰〕脉弦属肝，两胠亦是肝之部位，虚寒欲从下而上者，肝气之逆也。肝主疏泄大便，肝气既逆则不疏泄，故大便难也。修园解为肾寒，全与脉症不合，盍即本文而细绎之耶。
（趺阳脉微弦，固为虚证，然腹满亦有实证，辨之奈何？）病者腹满，按之不痛为虚。（不可下也。）痛者为实，可下之。（胃实者，舌有黄苔，若）舌黄而未（经）下者，下之黄（苔）自去。
此言虚实之辨法，而并及治法也。
〔补曰〕上节言当温，此节言可下，仲景全书总是一寒一热、一虚一实，互相参较，粗按似乎文法错杂，细按乃知比较精细。读其书，知其文法，则全书之旨，如桶底脱矣。（虚而生寒证，不拒按之外，又有辨法，若）腹满时减，复如故，此为（虚）寒，当与温药。
此承上节而申言虚寒之证治也。
〔尤在泾云〕腹满不减者，实也。时减复如故者，腹中寒气，得阳而暂开，得阴而复合也。此亦寒从内生，故曰当与温药。
（有虚有实像之危证，不可不知。）病者（面色）痿黄，（若燥而渴者，热实也。今）燥而不渴，（腹满连及）胸中（均作）寒实，（实证当不下利，若下利，则是虚寒之极，反有实像，而且下）利不止者，（是虚寒胃气下脱也，必）死。
此言真虚反有实像，假实不可以直攻，真虚不能以遽挽也。
（微弦脉见于趺阳，与见于寸口者不同，以趺阳主胃，病从内生，寸口主营卫，病从外至也。若）寸口脉弦者，（弦为寒而主痛，其人）即胁下拘急而痛，（与两胠疼痛不同，盖彼主乎内，而此主乎外也。主乎内者，其人痛而兼便难，主乎外者，）其人（痛而兼）啬啬恶寒也。
此言寸口之弦，与趺阳之弦，同属阴邪，而有内外之别也。
〔正曰〕首节言趺阳脉，此节言寸口脉，论脉论证，恰是对子。但浅注以内外为分别，殊不的确，并言胁下拘急而痛，与两胠疼痛不同，尤失本旨。盖胁下即两肱，拘急而痛与疼痛，原不大异，何得强为分别。须知弦脉属肝，两胠胁下，肝之部也，故当见痛，何容强分？其不同者，正在寸口与趺阳也。趺阳是胃脉，胃脉见弦，为肝木克土，故其证别见大便难，与气欲上冲也。寸口两手之脉属肺，肺脉见弦，为肝木侮肺，故其证别见恶寒啬啬，以肺主皮毛，故见于皮毛而为寒，其实病皆发于肝经，而一犯胃土，一侮肺金，故其兼证有别，岂得以内外强分哉？
（寒有内外之别，上虽详之于脉，更当辨之于所见之证，曰喜欠，曰清涕，曰色和，曰善嚏，以此而泛求于偶然病寒之人，犹恐其不足凭也。夫唯取证于素寒之人，名曰）中寒家，（始得其不易之准，吾观人欲睡而）喜欠（者），（阴引阳入也，睡觉而喜欠者，阳引阴出也。今）其人（为中寒家而喜欠，其为阴盛引阳也奚疑，又尝观年老之人，）清涕出（者），（阳虚所致也。遇寒之人，清涕出者，寒盛所致也。今其人为中寒家而清涕出，其为阳气虚寒也奚疑，若）发热色和者，（非中寒也，乃为外寒所搏，虽有清涕出，亦因其）善嚏。（寒不能留而自出矣。）
此以中寒家立论，以明中寒证，而并及外寒之轻证也。
〔正曰〕此节虽不大误，然亦略混。盖凡欠者，清涕不出，浅注粘连而下，是以稍差。吾直解之曰：「中寒家，内阴外阳，阴引阳入则喜欠，观于欠则人寐，可知其阳入阴也。若其人清涕出，发热色和者，此为外寒束闭，非中寒也。外寒束闭，外阴内阳，阴阖阳开，则阳气外发而善嚏，观于嚏则人醒，可知其阳出阴也。一欠一嚏，阴阳各别，仲景交互辨论，至为精细。观其下节，外寒清涕出，便知中寒者清涕不出，观其下发热色和，便知中寒者不发热，色必清白而不和矣。读仲景书者，总宜知其文法，乃能识其言外之意也。」
（上言善嚏，果何取于嚏乎？盖嚏者，雷气之义也。阴盛则阳伏，阳一得气而奋发，在天为雷，在人为嚏也。若）中（气素）寒，其人下利，以里虚（而阳气不振）也。（若）欲嚏不能，（是阳欲奋发，却被阴留而中止，阴气盛也。故知）此人肚中寒。
此承上节善嚏二字，言中气虚寒之人，欲嚏不能嚏也。中寒之中，是平声，尤氏作去声读，误也，《伤寒》《金匮》无「中寒」二字，不可不知，宋元后注家，附会此二字，不知遮蔽多少聪明人耳目。
（若）夫瘦人（形气虚弱，难御外邪，忽而）绕脐痛，必有（外入之）风冷，（风冷入内，则）穀气（留滞而，）不行（医者不晓以温药助脾之行，）而反（以寒药）下之，（虽下药推荡其穀气，而寒性反增其风冷，由是正乃益虚，邪乃无制，）其气必（犯上而为）冲，（即）不上冲者，（亦必窃据流连，）心下则痞。
此言素虚人，一伤风冷，其腹满虽为积滞，法宜温行，不宜寒下以致变也。
（兹试言诸证之方治。）病腹满，（为里实，）发热（为表邪，表里之邪，相持至于）十日，（而）脉（尚）浮而数，（为日虽久，而表邪犹未已也。）饮食如故，（其表虽实，而胃气犹未伤也。法宜两解，以）厚朴七物汤主之。此言腹满发热，而出表里两解之方也。但发热疑是中风证，风能消穀，《伤寒》云：「能食为中风。」可以参看。
〖厚朴七物汤方〗
厚朴半斤，甘草、大黄各三两，大枣十枚，枳实五枚，桂枝二两，生姜五两。
上七味，以水一斗，煮取四升，温服八合，日三服。呕者加半夏五合，下利去大黄，寒多者加生姜至半斤。
〔元犀按〕病过十日，腹满发热脉浮而数。夫脉浮而发热，邪盛于表也。腹满而脉数，邪实于里也。表里俱病，故以两解法治之。取桂枝汤去芍药之苦寒，以解表邪而和荣卫，小承气汤荡胃以泄里实。故虽饮食如故，以病已十日之久，表里交病，邪不去则正不复，权宜之法在所必用也。呕者，气逆于上也，故加半夏以降逆。下利去大黄者，以表邪未解，恐重伤胃气以陷胃也。寒多加生姜者，以太阳本寒之气盛，重用生姜以散寒也。
（虽然，表里之辨犹易也，而虚寒欲下上之旨，最元妙而难言，何也？）腹中（为阴部，下也。阴部有寒气，气逆则为）雷鸣（，寒盛则为）切痛，（而且从下而上，其）胸（中两）胁逆满，（兼见）呕吐，（是阴邪不特自肆于阴部，而阳位亦任其横行而无忌，所谓肾虚则寒动于中，急以）附子粳米汤主之。
此言寒气之自下而上僭，中上之阳必虚，惟恐胃阳随其呕吐而脱，故于温暖胃阳方中，而兼补肾阳也。
〖附子粳米汤方〗
附子一枚炮，半夏、粳米各半升，甘草一两，大枣十枚。
上五味，以水八升，煮米熟汤成，去滓，温服一升，日三服。
〔元犀按〕腹中雷鸣、胸胁逆满、呕吐，气也，半夏功能降气。腹中切痛，寒也，附子功能驱寒。又佐以甘草、粳米、大枣者，取其调和中土。以气逆为病进于上，寒生为病起于下，而交乎上下之间者土也。如兵法击其中坚，而首尾自应也。
（上用厚朴七物汤，以其发热，尚有表邪也。今腹）痛而（不发热，止是大便）闭者，（为内实气滞之的证也。通则不痛，以）厚朴三物汤主之。
此节合下二节，皆言实则可下之证也，重在气滞一边。
〖厚朴三物汤方〗
厚朴八两，大黄四两，枳实五枚。
上三味，以水一斗二升，先煮二味，取五升，内大黄，煮取三升，温服一升，以利为度。
〔尤在泾云〕承气意在荡实，故君大黄。三物意在行气，故君厚朴。
〔元犀按〕此方不减大黄者，必先通便，便通则肠胃畅，而腑脏气通，通则不痛也。
（以手按辨其虚实，既言不复再赘矣。若）按之心下满痛者，（虽云其结尚高，与腹中满痛不同，而既已拒按。若此，）此为（有形之）实（邪）也，（实则）当下之，宜大柴胡汤。
此亦言实则可下之证，但以邪在心下，故以大柴胡汤为的方，可见古人用方，斟酌尽善，不差一黍。
〖大柴胡汤方〗
柴胡半斤，黄芩、芍药各三两，半夏半升，枳实四枚，大黄二两，大枣十二枚，生姜五两。
上八味，以水一斗二升，煮取六升，去滓再煎，温服一升，日三服。
（前言腹满时减，当与温药矣。若）腹（常）满（而）不减，（当责其实，时）减（者当防其虚，故曰）不足言，（即无余议之辞，然满而不减者，）当下之，宜大承气汤。
此言满在腹部，与在心下者不同，故用大承气汤以急攻之，此三方均是下药，当分别于几微而用之。
〔正曰〕以「时减」解「减不足言」谬矣。盖时减，是一二时，或二三时。腹已不满，空空然也，故责其虚。此减不足，言是微微轻减而腹中仍实，并无一时之空空然也。故责其实而当下之，与时减迥然不同，若误以微减为时减，而妄用温药，岂不大谬哉？
〖大承气汤方〗（见痉病。）
（至若寒痛而救治，另有方法。）心胸中（本阳气用事，今有）大寒（与正气相阻而为）痛，（寒气上逆则为）呕，（胃阳为寒所痹，则）不能饮食，（且阴寒据于）腹中（而作）满，（寒气）上冲（于）皮（肤而突）起，出见（之形，似）有头足，上下（俱）痛，而（手）不可触近者，（此虚而有实像也。以）大建中汤主之。
此言心胃受寒，引动下焦之阴气上逆而痛甚也。方中姜、参、饴糖，建立中气，而椒性下行者，温起下焦之阳，以胜上弥之阴也。
〔补曰〕上节方言腹满者当下，此节便举腹满者当温。一是大热，一是大寒，对举以为衡，而后能于同中辨异也。谨按此篇，节节皆是对勘之文，故必有风冷一节，方言不可下。而厚朴七物汤一节，即以当下者较之，才用七物汤下之，旋即出附子粳米汤之证，又以为当温。盖同是腹满，而饮食如故则当下，饮食呕吐则又当温，痛而雷鸣呕吐则当温，痛而闭实则又当下，故下文又出三物、大柴胡、大承气证以比较之。数方主下者，皆以其腹满，然而腹满又有大寒之症，其满更甚，似乎可下，而痛、呕、不食与闭实、能食者有别，又当大温，宜用大建中。节节对勘，层层驳辨，学者知此，乃可以读仲景之书。
〖大建中汤方〗
蜀椒二合炒去汗，乾姜四两，人参一两。
上三味，以水四升，煮取二升，去滓，内胶饴一升，微火煎取二升，分温再服，如一炊顷，可饮粥二升，后更服，当一日食糜粥，温覆之。
〔受业林礼丰按〕胸为阳气出入之位。师云：「心胸中大寒」者，胸中之阳不宣，阴寒之气从下而上也。痛者，阴寒结聚也。呕者，阴寒犯胃也。不能食，腹中满，阴寒犯脾。上冲皮起，出见有头足者，阴寒横逆于中也。上下痛而不可触近者，是寒从中彻上彻下，充满于胸腹之间，无分界限，阳光几乎绝减矣。扼要以图，其权在于奠安中土，中焦之阳四布，上下可以交泰无虞，故主以大建中汤。方中重用乾姜温中土之寒，人参、饴糖，建中焦之气，佐以椒性纯阳，下达镇阴邪之逆，助乾姜以振中土之阳。服后一炊顷饮粥者，亦温养中焦之气，以行药力也。
（虚寒则温补之，实热则寒下之，固也。然有阴寒成聚之证，治之者当知法外有法。）胁下偏痛，发热，（若脉数大，热邪实也。今按）其脉紧弦，此（阴）寒（成聚）也，（虽有发热，亦是阳气挟郁所致，若非温药，不能已其寒，若非下药，不能去其结，所以当）以温药下之，宜大黄附子汤。
此承上节而言，阴寒中不无实证，温药中可杂以下药也。
〔补曰〕当温者不可下，当下者不可温，上数方一寒一热，反观互证，所以明其有别也。然又有当温复当下，当下复当温者，是又宜温下并行，不可执著。故特出大黄附子细辛汤之证治，以见温之与下，或分或合，总随证为转移，而不可拘泥也。此是总结上文，皆论腹满之证，自是以下，乃单论寒疝，须知仲景书，皆是比较法。腹满寒疝宿食，其腹皆能为痛，恐人误认，故合为一篇，使人比较而辨其毫釐也。至三证之中，又各有别，节节互较，又各分三段，使人区别，而知其门类也。节节皆蝉联，笔笔皆罗纹，通其文法，而后知其义例之精。
〖大黄附子汤方〗
大黄三两，附子三两，细辛二两。
上三味，以水五升，煮取二升，分温三服，若强人煮取二升半，分温三服，服后如人行四五里，进一服。〔蔚按尤在泾云〕阴寒成聚，非温不能已其寒，非下不能去其结，故曰阴寒聚结，宜急以温药温而下之。
寒气厥逆，赤丸主之。
此言厥逆，而未言腹满痛者，从所急而救治也。
〔补曰〕此承上起下，言腹满而寒气逆厥者，为大寒证，与寒疝已相似矣，故主赤丸。此下即蝉联寒疝，与上节各症，有移步换形之别。
〔徐忠可云〕四肢乃阳气所起，寒气格之，故阳气不顺接而厥，阴气冲满而逆，故以乌头、细辛伐内寒，苓半以下其逆上之痰气，真朱为色者，寒则气浮，故重以镇之，且以护其心也。真朱，即朱砂也。
〔沈自南云〕本经凡病仅言风寒，不言暑湿燥火，何也？盖以寒湿燥属阴同类，以湿燥统于寒下，风暑火属阳同类，以火暑统于风下，所以仅举风寒二大法门，不言燥湿火暑之繁也。
〔正曰〕仲景全书，但举风寒，不过言病之因，或生于风，或生于寒。生于寒者，亦有传热之症，生于风者，亦有传寒之症，证之寒热，不以风寒而截然两分也。至云燥亦属寒为阴，则又不知燥非一于阴，而阳燥者多矣。当观吾伤寒阳明篇，始知燥气也。
〖赤丸方〗
乌头二两炮，茯苓四两，细辛一两，半夏四两。
上四味，末之，内真朱为色，炼蜜为丸，如麻子大，先食饮酒下三丸，日再服，一服不知，稍增，以知为度。
〔元犀按〕寒起而至厥逆，阴邪盛也。方中乌头、细辛，以温散独盛之寒，茯苓、半夏以降泄其逆上之气，人所共知也，而以朱砂为色，其元妙不可明言。盖以此品具天地纯阳之正色，阳能胜阴，正能胜邪，且以镇寒气之浮而保护心主，心主之令行，则逆者亦感化而效顺矣。
（寒结腹中，因病久，叠聚如山，犯寒即发，谓之寒疝。其初亦止）腹满，（而）脉（独）弦而紧。（弦紧，皆阴也。但弦之阴，从内生，紧之阴，从外得，）弦则卫气不行，即恶寒，（阴出而痹其外之阳也。）紧则不欲食，（阴入而痹其胃之阳也。卫阳与胃阳并衰，而内寒与外寒交盛，由是阴反无畏而上冲，阳反不治而下伏，谓为）邪正相搏，即为寒疝。寒疝，绕脐痛，若发（作之时，是阴寒内动，或则迫其汗而外出，或）则（迫其）白津（而下）出，（出则为阴阳离脱也。故）手足厥冷，（并见）其脉沉紧者，（沉为里，紧为寒，阴寒聚结，急宜以辛甘辛温之品，散结以救阳，）大乌头煎主之。
此言寒疝之总证总脉，而出其救治也。
〔犀按〕白津者，汗淡不咸，或未睡时，泄精漏精，大便下如白痰，若猪脂状，俱名白津。
〔补曰〕「白津出」三字，阙以待考。
〖大乌头煎〗
乌头大者五枚熬去皮不必咀。
上以水三升，煮取一升，去滓，内蜜二升，煎令水气尽，取二升，强人服七合，弱人服五合，不瘥，明日更服，不可一日更服。〔元犀按〕上条与本条，俱阴寒内结之症。寒为厥，气为逆，是积久阴邪聚满于中也。阴邪动则气逆，当为喘呕不能食矣。阴邪结则阻其阳气不行，故肢厥肤冷腹中痛，自汗出矣。曰寒气厥逆者，乃纯阴用事，阳气将亡，法宜温中壮阳，大破阴邪，非甘温辛热之品，焉能救其万一哉！
（然大乌头煎祛寒则有余，而补血则不足也。若寒疝之为寒多而血虚者，其）腹中痛，及胁痛里急者，（以血虚则脉不荣，寒多则脉绌急故也。以）当归生姜羊肉汤主之。
此治寒多而血虚者之法，养正为本，散寒为次，治寒疝之和剂也。
〖当归生姜羊肉汤方〗
当归三两，生姜五两，羊肉一斤。
上三味，以水八升，煮取三升，温服七合，日三服。若寒多，加生姜成一斤。痛多而呕者，加橘皮二两，白术一两。加生姜者，亦加水五升，煮取三升二合服之。
〔元犀按〕方中当归，行血分之滞而定痛，生姜宣气分之滞而定痛，亦人所共晓也。妙在羊肉之多，羊肉为气血有情之物，气味腥膻浓厚，人咽之后，即与浊阴混为一家，旋而得当归之活血，而血中之滞通；生姜之利气，而气中之滞通，通则不痛，而寒气无有潜藏之地，所谓先诱之而后攻之者也。苟病家以羊肉大补而疑之，是为流俗之说所囿，其中盖有命焉，知几者即当婉辞而去。
寒疝，（有里外俱病之证，其）腹中痛，逆冷，（阳绝于里也。）手足不仁，若身疼痛，（阳痹于外也。医者或攻其外，或攻其内，邪气牵制不服，所以）灸刺诸药（皆）不能治，（里外交迫，孰可）抵当（惟有）乌头桂枝汤（之两顾，可以）主之。
此言寒疝之表里兼剧，而出其并治之方也。
〖乌头桂枝汤方〗
乌头五枚。
上一味，以蜜二升，煎减半，去滓，以桂枝汤五合解之，合得一升。（解之者，溶化也。合得一升，以乌头所煎之蜜五合，加桂枝汤五合，合得一升也。）后，初服五合，不知，即服三合，又不知，复加至五合，其知者，（知，效也。）如醉状。（寒方解也。）得吐者，（内寒已伸也。）为中病。
〔按〕解之者，溶化也。知，效也。如醉状，外寒方解。得吐者，内寒已伸，故为中病也。道光庚辰岁，予大小儿年二十六岁，初病时少腹满，两旁相去有六寸远，结二痈，长三寸阔二寸，不红不痛，其气似相通状，大便不通，发作寒热，食少。医者纷纭不一，或以托里发散，或用下法，药多不效，至二三日之后，腹满渐高，胀及腹上，及胸胁逆气，冲及咽喉，药物饮食不能下嚥，气喘冷汗出，四肢厥，有一时许竟目直开口。予不得已，用大温回阳之剂灌之，其初不能下嚥，后约进有四分之一，其气略平些，甦回。予查其病症，云：「夜夜泄精，或有梦或无梦，泄时知觉，以手捏之，有二三刻久方止，夜夜如是，后惊不敢睡，至鸡鸣时亦泄。」诊其脉弦细芤迟，余思良久，方觉「阴寒精自出」句，生二痈者，乃阴寒聚结也。治之非大温大毒之品，不能散阴寒之结，非大补元气，不能胜阴邪之毒，后用四逆、白通、理中、建中等汤数服，病症渐渐而差，此足见长沙之法，运用无穷，愿后之学者，深思而自得焉可。
（由此观之，寒疝之证，不外于寒，而寒中之虚实，固所当辨，寒疝之脉，不外弦紧，而弦紧之互见，更不可不知，寒疝病，按）其脉数（为寒疝之变脉，）而（数中仍不离于本脉之）紧乃弦，（紧脉之状易明，而弦脉）状如弓弦，按之不移。（此寒疝之本脉，不以数而掩其真面目也。若）脉数弦者，（数虽阳脉，而见之于弦中，是阴在阳中）当下其寒。（若）脉紧大而迟者，必心下坚。（迟为在脏，病应心下奚疑，而坚为阴象，与大为阳脉而相反，其义何居，而不知）脉大（为阳，）而（与）紧（脉并见，即为阴所窃附于此）者，（因以断之曰，）阳中有阴，可下之。
〔正曰〕此节脉证，颇不易知，修园读错，当以「脉数而紧」为一句，「乃弦状」为一句，言脉数与紧相合，乃弦状也，如弓弦，按之不移是矣。此虽似紧，而实则弦脉也。弦数并见，火中伏寒，是为假热真寒，当下其寒为是。又有脉象紧与大相合，即弦脉也，而又带迟，则为弦迟。弦主肝寒湿，而迟则心中之火不足。心主血脉，西洋医言血之出入起落不休，而脉应以动，今心火衰，而血之出入难则脉迟，故主心下坚，心气不宣也。若脉不迟，而但见大与紧，是肝弦之证，阳中有阴，仍可下其寒。仲景以数与紧合，大与紧合，写出弦象，脉法会通处也。死守《脉诀》者不知，即修园亦不尽知。此言脉紧为寒疝主脉，又有数而弦，大而紧，俱是阳中有阴，是寒疝之脉之变，其云当下其寒，想即大黄附子汤也。
〔尤在泾云〕脉数为阳，紧弦为阴，阴阳参见，是寒热交至。然就寒疝言，则数反从弦，故其数为阴凝于阳之数，非阳气生热之数矣，如就风疟言，则弦反从数，故其弦为风从热发之弦，而非阴气生寒之弦者，与此适相发明也，故曰脉数弦者，当下其寒，紧而迟，大而紧亦然。大虽阳脉，不得为热，正以形其阴之实也，故曰阳中有阴，可下之。
〖附方〗
〖《外台》乌头汤〗：治寒疝腹中绞痛，贼风入攻，五脏拘急，不得转侧，发作有时，令人阴缩，手足厥逆。（即大乌头煎。）
〖《外台》柴胡桂枝汤〗：治心腹卒中痛者。
柴胡四两，黄芩、人参、芍药、桂枝各一两半，生姜三两，甘草三两，半夏二合半，大枣十二枚。
上九味，以水六升，煮取三升，温服一升，日三服。
此证由风邪乘侮脾胃者多，然风气通于肝，此方提肝木之气，驱邪外出，而补中消痰化热，宣通营卫次之，沈自南谓加减治胃脘痛如神。
〖《外台》走马汤〗：治中恶，心痛腹胀，大便不通。
巴豆一枚去皮心熬，杏仁二枚。
上二味，以绵缠槌碎，热汤二合，捻取白汁饮之，当下，老小量之，通治飞尸鬼击病。
〔沈自南云〕中恶之证，俗谓绞肠乌痧，即臭秽恶毒之气，直从口鼻入于心胸肠胃，脏腑壅塞，正气不行，故心痛腹胀，大便不通，是为实证，似非六淫侵入，而有表里虚实清浊之分，故用巴豆极热大毒峻猛之剂，急攻其邪，佐杏仁以利肺与大肠之气，使邪从便出，一扫尽除，则病得愈，若缓须臾，正气不通，营卫阴阳机息则死，是取通则不痛之义也。
〔受业门人林士雍按〕中恶心痛，大便不通，此实邪也。然邪气虽实，亦以体虚而受也，是故有虚实寒热之异，不得执一说而主之。仲师附走马汤者，以巴豆辛温大毒，除鬼注蛊毒，利水穀道；杏仁甘苦温有小毒，入肺经，肺为天，主皮毛，中恶腹胀满者，以恶毒不离皮毛口鼻而入，故亦从皮毛高原之处而攻之，以毒攻毒一鼓而下也。此附治寒实大毒之邪，气虚者则不可用矣。近世有痧疾病，疑即此也。昔闻之先业师曰：「今所谓痧疾者，乃六淫邪毒，猛恶厉气所伤，凡所过之处，血气为之凝滞不行，其症或见身痛、心腹胀满、绞痛或通身青紫，四肢厥冷，指甲色如靛青，口噤牙关紧闭，不能言语或心中忙乱，死在旦夕，是邪毒内入矣。宜泻其毒，或刺尺泽、委中、足十指，必使络脉贯通，气血流行，毒邪自解矣。」愚意轻者用刮痧之法，随即服紫金锭，或吐或下或汗出，务使经气流通，毒邪亦解，或吐泻不止，腹痛肢厥大汗出，脉微欲绝者，宜用白通汤、通脉四逆汤等，以回阳气，以化阴邪，庶毒厉之邪渐消。若口不能开者，当从鼻孔中灌之，《集验良方》有云：「行路之人，路中犯此痧疾者，不得不用刮痧之法，刮后或其人不省者，宜用人尿拌土，将此土环绕脐中，复使同行之人向脐中溺之，使中宫温则气机转运，血脉流行矣。」
问曰：「人病（则食自少，若以食少而误认为宿食，往往以楂麴枳朴消导之药，虚其中气，以致外邪乘虚入里者，不可胜数，然而果）有宿食，何以别之？」师曰：「（宿食脉似当于关部见其沉滑，而患之颇久，则不然，其穀气积而壅盛，则）寸口脉浮而大，（饮食不节，则阴受之，阴受之则血先伤，故）按之（不滑而）反濇，（且中气阻滞，而水穀之精，不能下逮，其）尺中亦微而濇，故（于微濇中知其所以受伤者，由于）有宿食，（以）大承气汤主之。脉数而滑者，（有余之象，为穀气之）实也。此（脉断其）有宿食，（所可疑者，上言微濇为宿食，兹何以又言数滑为宿食乎？而不知因宿食而受伤，则为微濇，若宿食之本脉，则为数滑，新旧虽殊，病源则一，）下之（则）愈，宜大承气汤。（久利而不欲食者，是脾伤不能食也。若）下利（之初，即）不欲食者，此有宿食，（所谓伤食则恶食是也。）当下之，宜大承气汤。」
〔正曰〕古人濇脉，不专属血分，后世以濇属血分，浅矣。濇者滞象，故主宿食，修园以为血先伤，未知仲景脉法也。盖濇者滞象，主宿食；滑者实像，亦主宿食，脉相反而病相同，其理如此。谓诊者当以意会，不可执一也。以下又出紧脉，亦主宿食，总见脉法之通义，一病而可见数脉，一脉而可主数病，要在诊脉者以意会也。
此三节，言宿食可下之证。
参各家说，脾胃者，所以化水穀而行津气，不可或止者也。穀止则化绝，气止则机息，化绝机息，人事不其顿乎？故必大承气速去其停穀，穀去则气行，气行则化续而生以全矣，若徒用平胃散及穀芽、麦芽、山楂、神麴之类，消导尅化，则宿食未得出路，而生气积日消磨，岂徒无益，而又害之，医者当知所返矣。
〖大承气汤方〗（见痉病。）
（胃有三脘，宿食在上脘者，膈间痛而吐，此可吐而不可下也。在中脘者，心中痛而吐，或痛而不吐，此可吐而亦可下也。在下脘者，脐上痛而不吐，此不可吐而可下也。今）宿食在上脘，当吐之，宜瓜蒂散。
此言宿食可吐之证也。
〖瓜蒂散方〗
瓜蒂一分熬黄，赤小豆三分煮。
上二味，杵为散，以香豉七合煮取汁，和散一钱匕，温服之。不吐者，少加之，以快吐为度而止。
总之，治病以脉为凭，上言浮大反濇，微濇数滑皆于活泼泼中，以意会之，不可以言传之也。而于紧脉中定其宿食，此旨则微而尤微。脉紧如转索无常者，宿食也。
〔按〕脉紧为外感之定脉，而所异者，在「无常」二字，言忽而紧，忽而不紧也。脉紧头痛如风寒，腹中有宿食不化也。
〔按〕脉紧头痛风寒，言脉紧头痛与风寒证无异，但风寒证有恶风、恶寒、强项、脉浮等证兼见，而此则但觉头痛也。
此以紧脉论宿食，是诊脉之最元妙而难言也，尤注得旨。
〔尤在泾云〕脉紧如转索无常者，紧中兼有滑象，不似风寒外感之紧而带弦也。故寒气所束者，紧而不移，食气所发者，乍紧乍滑，如以指转索之状，故曰无常。脉紧头痛风寒者，非既有宿食，而又感风寒也。谓宿食不化，郁滞之气，上为头痛，有如风寒之状，而实为食积，类伤寒也。仲景恐人误以为外感而发其汗，故举以示人曰：「腹中有宿食不化。」意亦远矣。

五脏风寒积聚病脉证并治第十一  ***************************
肺（为主气之脏，其）中风者，（气不布津而）口燥（气不下行）而喘，（气伤不支，而）身（如坐舟车之上，而转）运（气伤乏力）而（身）重，（气伤则清阳不升而头冒气伤则水道不行）而肿胀。（五液在肺为涕，）肺中寒，（则寒气闭于肺窍，而蓄藏之郁热，则反从口中）吐（出）浊涕。肺（将）死（而脉见真）脏，浮之虚，按之弱如葱叶，下无根者，（为天水不交，故）死。
此篇于《内经》不同，所以补《内经》之未及也。此节言肺中风寒证脉也。
〔徐忠可云〕以上证，皆言肺本受病，则所伤在气，而凡身之藉气以为常者，作诸变证如此，乃详肺中风寒之内象也。若《内经》所云肺风之状，多汗恶风，时咳，昼瘥暮甚，诊在眉上，其色白，此言肺感表邪之外象。
肝（为风木之脏，若）中风者，（以风从风动而上行，则）头目瞤，（肝脉布胁肋，风胜而脉急，则）两胁痛，（而）行常伛，（《内经》云：「肝苦急，食甘以缓之。」此木胜而土负，乃求助于其味，故）令人嗜甘。肝中寒者，（大筋拘急，故）两臂不举，（肝脉循喉咙之后，肝寒而逼热于上，则）舌本燥，（胆主）善太息，（肝病则胆郁，郁则善太息。肝脉上行者，挟胃贯膈，寒则）胸中痛，（痛甚则）不得转侧，（挟胃，则胃受木克，故得）食则吐（贯膈，则心母临子）而（为）汗（自）出也。肝（将）死（而脉见真）脏，浮之弱，按之如索（弦紧俱见，去而）不来，或（失阴阳往复之道，无胃气也。或出入勉强，有委而不前，屈曲难伸之状，脉形）曲如蛇行者，（主）死。
此言肝中风寒证脉也。
〔徐忠可云〕以上言风寒所感，肝之阴受伤，则木气不能敷荣，而凡身之藉阴以为养者，作诸变证如此，乃详肝中风寒之内象也。如《内经》所云：「肝中于风，多汗恶风，善悲，色苍，嗌乾，善怒，时憎女子，诊在目下，其色青。」此言肝受表邪之外象也。
（肝主疏泄，气血滞而不行，如物之粘著，为病名曰）肝著，其人常欲（以手）蹈其胸上，（藉按摩以通其气也。盖血气之郁滞，遇热略散，苟至大苦时，则病气发而为热，又非饮热所能胜矣。故必）先（于）未苦时，但欲（求其散而思）饮热，（由此病证而得其病情以为据，以）旋覆花汤主之。
此另言肝著之证治也。但胸者，肺之位也，肝病而气注于肺，所谓横也。纵横二字详《伤寒论》。
〔徐忠可云〕前风寒皆不立方，此独立方，盖肝著为风寒所渐，独异之病，非中风家正病故也。
〔正曰〕仲景此篇，原以五脏为总目，故肾著、脾约、心伤等症皆论列之，何尝以肝著为风气所渐，独异之病，而始立方耶？徐解肝著，纠缠风寒，不知仲景合章分节，原各有义也。又其人常欲蹈其胸上，是欲他人以足蹈其胸，非手也。仲景常有叉手冒心、按摩等字，未有足蹈而解作手蹈者也。修园以为足蹈人胸，殊非常情，故解以为手蹈胸，不知病者反常，未可以恒情例之。《医林改错》言其曾治一女，常欲人足踏其胸，用通窍活血汤而愈。夫《医林改错》，粗工也，然长于治瘀血，彼未读仲景书，亦不知欲人踏其胸是肝著证，彼只以为血阻气，故破血而愈，乃与古肝著之方证暗合，可谓千虑一得。盖肝主血，肝著即是血粘著而不散也。血生于心而归于肝，由胸前之膜膈，以下入胞室，今著于胸前膜膈中，故欲人踏其胸以通之也。故用葱白以通胸中之气，如胸痹而用薤白之例。用旋覆以降胸中之气，如胸满噫气而用旋覆之例也。惟新绛乃茜草所染，用以破血，正是治肝经血著之要药，通窍活血汤恰合此方之意，故用之有效。诸家随文敷衍，并不知肝著是何物，故于此方亦不能解。又谓肝气注肺，故见于胸上，殆不知血出于心而归于肝，其路道在胸膈间而徒作穿凿语，西洋医法论血管，亦以总血管正在胸中也。
〖旋覆花汤方〗
旋覆花三两即金沸草，葱十四茎，新绛少许。
上三味，以水三升，煮取一升，顿服。
心（为火脏，乃君主之官，若）中风者，（风为阳邪，并之则）翕翕（然风火并齐而）发热，（君主病，而百骸皆废，则）不能起，（火乱于中，则）心中（嘈而）饥，（热格于上，则）食即呕吐。心中寒者，（寒为阴邪，外束之则火内聚，）其人苦病心（中懊憹无奈，似痛非痛，其麻辣）如啖蒜状，剧者心痛彻背，背痛彻心，（譬）如虫（之往来交）注，其脉浮者，（寒有外出之机，强用吐法则不可，若得机欲向愈而）自吐（病）乃愈。心伤者，（不关于风寒，而气血不足，为内伤也。）其人（一有）劳倦，即头面赤而下重，（盖以血虚者，其阳易浮，上盛者，下必无气也。血虚不能养心，则）心中痛（火亢）而（成未济，则）自烦发热，（心虚于上，以致肾动于下，则）当脐跳，（子盗母气，）其脉（则）弦，此为心脏伤所致也。心（将）死（而脉见真）脏，浮之实，如麻豆，按之益躁疾者，（为阴气已绝，主）死。
此言心中风寒之证脉也。又心伤者，风寒外之本病也。以心为十二官之主，故特郑重言之也。
〔补正曰〕下重是脱肛，观篇末小肠寒者，其人下重便血，是脱肛，故疑此亦是脱肛。常见脱肛之人，每因劳倦而发，与此条劳倦，即头面赤而下重正合。篇末小肠寒者，其人下重是小肠病，此下重是心移于小肠之病，下言当脐跳，亦是心移于小肠之病。脐者，小肠之蒂也。心与小肠相表里，心伤则小肠之气亦伤，故发动气而当脐跳。修园以脐属肾，谓肾动于下非也。盖脐下乃属肾，当脐不得属肾，肾中带脉，绕腰贯脐，病发于带脉者，乃属之肾，当脐不得属肾也。脐既为小肠之带，与心本相为表里，而脐内之网油膜筋，则连于肝，肝为心之母，子借母势，故能见肝之弦脉。所以心伤而有此证脉，其理如是，不可妄摭。
〔徐忠可云〕生万物者火，杀万物者亦火。火之体在热，而火之用在温，故鼎烹则颐养，燎原则焦枯。以上证乃正为邪使，而心火失阳和之用，凡身之藉阳以暖者，其变证如此，乃详心中风之内象也。若《内经》云：「心中于风，多汗恶风，焦绝，善怒吓，病甚则言不可快，诊在口，其色黑。」千金曰：「诊在唇，其色赤。」此言心中风之外象也。
（至于心伤证，前言犹未尽也。请再申其义。人病如）邪（所凭，而为悲）哭，（致）使魂魄不安者，（虽有六气七情痰火之异，而其源则为）血气少也。（然）血气（之所以）少者，属于心，（血从气生，言气即可以该血。）心气虚者，其人则畏，合目欲眠，梦远行，而精神离散，魂魄妄行。（心主失其统御之权，为颠为狂，势所必至者。然颠狂亦有阴阳之分。）阴气衰者为颠，阳气衰者为狂。（其与经文重阴者颠，重阳者狂之旨，似若未合，然彼以寒热分阴阳，此以气血分阴阳，后之览者，当会通于言外。）
此承上节心伤而申其说也。〔补曰〕此论心神，兼言魂魄，至精至微，修园注犹未透也。盖魂，阳也，藏于肝，而以血为归。魄，阴也，藏于肺，而以气为主。是以魂不安者，血少之故，魄不安者，气少之故。血虽属肝，气虽属肺，而血气之化源则皆在心，心为火脏，心火下交于肾水，水中之阳，乃得化为气津液上输于心经，心火化赤乃得变为血，理本《内经》。余作《医经精义》言之甚详，须参观之，即知血气少者，所以皆属于心也。心主神，神强则足以御魂魄，心气虚则血与气之化源乏竭而神不强，其人遂多畏葸，神不能帅魂则合目欲眠，魂偃于肝而不游于目也。神不能驭魄则梦远行，魄出乎舍而不藏于肺也。总而言之，心神不与肾精交合，精离神散，不能御魂魄，以致魂魄妄行，不安其宅。夫魂附于阴血之中，阴气衰者，则阳魂浮而为颠；魄寓于阳气之内，阳气衰者，则阴魄扰而为狂。然则颠狂邪哭，皆繫于魂魄，而魂魄繫于血气，血气又总属于心神，心神之作用，不綦重哉！
脾中风，（则周身）翕翕发热，形如醉人，（面红四肢俱软，）腹中（因风动火而）烦（本气湿生而）重，（上下眼胞属脾胃，而名）皮目（风入而主动，则见）瞤瞤（脾居肺肾之中界，一病则懒于承上接下，天水不交）而短气。脾（将）死（而脉见真）脏，浮之大坚，（全失柔和之胃气。）按之如覆杯，（覆杯何状，即空而无有之。）洁洁状（且燥疾不宁，）如摇者，（主）死。
此言脾中风之证脉也。
〔按〕宋本臣亿等，五脏各有中风中寒，今脾止载中风，肾中风中寒俱不载，古人简乱极多，去古既远，无文可以补缀也。
〔沈自南云〕脾中寒，予拟《伤寒论》中太阴自利不渴而补之。肾中风，予拟少阴黄连阿胶汤证补之。肾中寒，予拟通脉四逆汤证补之。不识以为何如？
〔徐忠可云〕《金匮》缺脾中寒，然不过如自利腹痛，腹胀不食，可类推也。若以上脾中风诸证，则凡形体之待中土，以收冲和之益者，其变证如此，乃详脾中风之内象也。若《内经》云：「脾中风状，多汗恶风，身体怠惰，四肢不欲动，色薄微黄，不嗜食，诊在鼻上，其色黄。」此言脾中风之外象也。
（今试诊之趺阳。）趺阳（为胃脉，今）脉浮而濇，浮则（为）胃气强，濇则（为脾阴虚。脾阴虚，不能为胃上输精气，水独下行，故）小便数。浮濇相搏，大便则坚，其（病因）脾（虚）为（胃所管）约，（以）麻仁丸主之。
此言脾约之证治也。
〔补曰〕脾约，详《伤寒补正》中，看者查对伤寒，则此节理明，修园说未精也。
〖麻仁丸方〗
麻仁二升，芍药半斤，大黄去皮一斤，枳实半斤，厚朴一尺去皮，杏仁一升去皮尖熬，别作脂。
上六味，末之，炼蜜和丸桐子大，饮服十丸，日三服，渐加，以知为度。
（肾受冷湿，著而不去，名为肾著。）肾著之病，其人身体（因湿而见）重，腰中（因寒而畏）冷，如坐水中，（著处）形（微肿）如水肿之状，（但湿邪能阻止津而口渴，今）反不渴，（知其上之无热。）小便自利，（知其下之阳衰。）饮食如故，（知其）病（不关中焦，而）属下焦，（然肾不劳则不虚，推其致病之由，由于）身劳汗出，衣里冷湿，久久得（而伤）之，（其证自）腰以下冷痛，（至）腹（皆）重如带五千钱，（以）甘姜苓术汤主之。
此言肾著之病由于冷湿，不在肾之中脏，而在肾之外腑，以辛温甘淡之药治之也。
〔徐忠可云〕肾脏风寒皆缺，然观《千金》三黄汤，用独活、细辛治中风及肾者，而叙病状曰：「烦热，心乱，恶寒，终日不欲饮食。」又叙肾中风曰：「踞坐腰痛。」则知《金匮》所缺肾风内动之证，相去不远，至寒中肾，即是少阴标阴之寒证，当不越厥逆、下利、欲吐不吐诸条，若《内经》云：「肾中风状，多汗恶风，面庞然如肿，脊痛不能正立，其色炲，隐曲不利，诊在肌上，其色黑。」盖言风自表入，伤少阴经气，乃肾中风之外象也。
〖甘草乾姜茯苓白术汤方〗（一名肾著汤）
甘草、白术各二两，乾姜、茯苓各四两。
上四味，以水五升，煮取三升，分温三服，腰中即温。
〔尤在泾云〕寒湿之邪，不在肾中脏，而在肾之外府，故其治不在温肾以散寒，而在燠土以胜水，若用桂附，则反伤肾之阴矣。
〔正曰〕带虽繫于腰肾，然其脉绕中焦膜网一周，故又属脾土，是用药温土为主。尤氏注，不知带亦属脾，而有肾之外府之说，欠分晓也。
肾（将）死（而脉见真）脏，浮之坚，（则不沉而外散，阳已离于阴位，）按之乱如转丸，（是变石之体，而为燥动，真阳将搏跃而出，）益下入尺中者，应（伏而反动，反其封蛰之常，主）死。
此言肾脏之死脉也。
〔补曰〕益下入尺中，谓尺部以下皆见浮坚乱转之象，则不潜伏之极，气欲外离矣，故主死。
问曰：「三焦（之气虚）竭（而不各归其）部，（固也，但噫为脾病，今云上焦竭，）善噫，何谓也？」师曰：「（中气实统乎三焦，）上焦受中焦气，（中焦）未和，不能消穀，（穀气郁而不宣，）故能噫耳。（且中焦不和，而）下焦（亦因而虚）竭，即（见前则）遗溺（后则）失便，（盖下焦听命于中焦，）其（中焦之）气不和，（下焦无以受中之荫，则肾气日虚，经云：「北方黑色，开窍于二阴。」肾虚则前后）不能自禁制，（此下焦虽病，却）不须治，（止以补脾健胃，治其中焦，）久则（自）愈。」
此言三焦虚竭，统以中焦为主治也。
〔补曰〕此与下节所论三焦，当先读吾伤寒三焦篇总论。能先读之，则此二节论三焦皆有至精之义，非浅注之囫囵已也。
师曰：「热在上焦者，（心肺受之，心火盛，肺金愈伤，）因咳为肺痿。热在中焦者，（脾胃受之，胃热必实而硬，脾热必燥而，因热而结，）则为坚。热在下焦者，（以下焦为肝、肾、膀胱、大小肠所居之处，或肝肾热盛，）则尿血，（或膀胱热盛，）亦令淋閟不通。（至若）大肠有寒者多鹜溏，（即下利溏泻也。）有热者便肠垢。（即下利脓血也。）小肠有寒者，其人下重便血，（即阴结便血也。）有热者（流蓄肛门），必（病）痔。」
此又分晰三焦各病也。
〔补曰〕肠垢，是粘腻涎浊之物，与溏泻相似，故特拈出合併论之，使人辨其似，而有寒热之迥别也。解肠垢为便脓血，粗浅之说，安知仲景比例之精。予每遇肠垢证，今人多不识也。又下重是脱肛，观下句有热者肛门结痔，便知有寒者肛门脱出也。凡仲景文义有未识者，俱可旁参对勘而知也。
问曰：「病有积有聚，有䅽气，何谓也？」师曰：「积者，脏病也，始终不移。聚者，腑病也，发作有时，展转痛移为可治。䅽气者，（食气也。食积太阴，敦阜之气，抑遏肝气，故）胁下痛，（以手）按（摩）之，（则食化气行）而愈，（若饮食稍一不节，则）复发（名）为䅽气。」此言腹中痛病大概有三也。
〔徐忠可云〕此积非症瘕之类，亦未必有形停积，天下之物，皆从无中生有，乃气从阴结，阴则粘著也。观下文云积在喉中，则结阴可知，不然，则喉中岂能容有形之物耶？
（积病坚久难治，必详之于脉。）诸（凡气血痰食等）积大法，脉来沉细而附骨者，（此）乃（为）积也。（所以然者，以积而不移之处，其气血营卫，不复上行而外达，则其脉亦沉，而作是象，兹试举其脉出之所以，决其受病之处，若此脉出）寸口，积在胸中。微出寸口，积在喉中。（出）关上，积在脐旁。上关上，积在心下。微下关，积在少腹。尺中，积在气冲。脉出左，积在左，脉出右，积在右。（若沉细不起之）脉两（手俱）出，（是中央有积，其气不能分左右也。可断之曰，）积在中央。（凡此者，）各以其部处之。
此言积脉分上下左右而定之也。
〔补曰〕此言诸积之脉法，亦即诸病之脉法也。观仲景所分前后左右三部位，实则《内经》上附上、下附下之定例。以此推之，则表病应浮，里病应沉，实见实像，虚应虚形，皆一定之理。有诸内形诸外，后人板分二十七脉，而脉法反煞，通观《内经》、仲景之脉法，全是活法，却是定法，只将上下、左右、表里、阴阳、虚实之理，一一洞悉而脉之应证，如影随形矣。

痰饮咳嗽病脉证治第十二  ***************************
问曰：「夫饮有四，何谓也？」师曰：「有痰饮，有悬饮，有溢饮，有支饮。」此分别四饮之名目也。今人于四饮外，加留饮、伏饮，而不知四饮证之病因，多起于水留而不行，甚者伏而不出，亦何必另立病名乎！
〔补曰〕饮者，水也。停茶停酒，漩液唾涕皆是而分，稠者则为痰，清者则为饮，合津液者为漩唾，走皮肤者为水肿，惟仲景立四饮之名，而大略已赅，但此四者，仲景皆就犯饮之处所而分别之。今人不知连网油膜即是三焦，不知三焦为水所走之路径，是以四饮之分，不能确指其处所，今特详于下节焉。
问曰：「四饮何以为异？」师曰：「其人素盛今瘦，（其精津化为痰饮，不复外充形体，而第觉）水走肠间，（水顺流，则无声，有所滞碍，则）沥沥有声，谓之痰饮。（即稠痰稀饮而俱见也。）饮后水流在胁下，（不上不下，悬结不散，）咳唾引痛，谓之悬饮。（悬，即悬挂之义也。）饮水流行，归于四肢，当汗出而不汗出，（流壅经表，）身体疼重，谓之溢饮。（溢，即流溢之义也。）咳逆倚息不得卧，（肺气壅而不行，）其形如肿，谓之支饮。（如水之有派，木之有枝，附近于脏，而不正中也。）」
此分别四饮之病证也。
〔正曰〕支本木支。支饮者，水饮上出，有似木枝上发也。今按其证，即水饮上冲于肺之证。浅注解支字，以为旁枝近附于脏，而不正中。夫不正中，则水饮究偏何处？近附于脏，究在何脏？如何脏中无饮而脏外独得附之，试请言明，修园必然哑口也。谨按四饮，仲景皆以所走之路道，分其留犯所在，以为名目，后人不知三焦，是以不解其义。《内经》云：「三焦者决渎之官，水道出焉。」古作膲，乃有形之物，非无形者也，即人身之膈膜油网是矣。凡人饮水从胃而散，胃之四面，皆有微窍，西洋医士以显镜照之乃见。水从微窍渗出，走膈膜油网之中，下入膀胱，故膀胱连于油网，即入水之道也。内之油网，透出肌肉，则为周身之白膜肥网，是名腠理，以其皮肉相凑之间，而有纹理也。水随网油，透出肌表，则为肥肿，及走四肢，则为疼重，总在此三焦网膜之中也。水之路道，绝不在肠中，今人谓水至小肠下口乃飞渡入膀胱，真是梦话，宜为西医所笑。不知《内经》：「三焦者决渎之官。」已将水道一一指出，证以仲景此节，义尤显然。仲景言痰饮之人，素盛者，水气充于肌腠也。今反瘦者，则以肌腠之水气，反入于内而走肠间，不走网膜中矣，故肠中沥沥有声。悬饮者，水在胁下，胁下有油一大片，俗名板油，上连胸膈，水停板油中不得下，咳则引痛，悬庋于此，故名悬饮。必知板油，然后知所悬之处，板油上连肝系，故属肝之部分。溢饮者，水入膈膜，不下走网油，以达膀胱，而溢出腠理，以走四肢，故称溢焉。支饮者，水在油膜中，不下走膀胱，而上犯于肺，如木支上发之象，故称支饮。犯肺则走皮肤，故为肿。夫饮入于内，则素盛者反瘦；饮出于外，则素瘦者反肿，合观此节，而三焦腠理，水道膜油之义，无不显然。唐宋后无人知之，吾特大声疾呼，冀天下万世，复知轩岐、仲景之理以活世也。幸甚！
（前言四饮，或膈间，或肠间，或胁下，或肢体，或胸中，皆不能尽饮之为病也。凡五脏有偏虚之处，则饮乘之，可以历指其所在。）水（饮）在心，心下（悸动有力，状如）坚筑，（火为水制，而气不伸，则）短气，恶水不欲饮。水（饮）在肺，吐涎沫，（吐过多，则渴）欲饮水。水（饮）在脾，（中气伤，则）少气（湿气盛，则）身重。水（饮）在肝，（肝脉布胁肋，则）胁下支满，嚏（出于肺，而肝脉上注肺，故嚏）而（牵引作）痛。水（饮）在肾，（水盛而凌心，起于脐下，跳动甚，则为）心下悸。
此承上四饮而推及五脏，而其义始备也，言脏而不及腑，以腑为阳，在腑则行矣，与水气篇不同。
〔正曰〕心下坚筑，即坚实凝结之谓，解为动而有力，非也。停饮则水不化气，阻其呼吸而短气，全书有饮而短气者多矣。凡人饮水，入三焦膜网而下入膀胱，命门气海中之阳气，蒸动其水，化气而上出，是为呼吸。所以水从三焦而下，气即从三焦而上。今水停心下，坚筑而不得通，是以水不下行，气不上出，以致短气。水阻其气，气化于水之理全在乎此。修园于化气行水，未实知其情，故注短气，尚有未确。
（然以五脏言之，则为在；以病因言之，则为留。）夫心下有留饮，（背为胸之府，水留心下，溢于胸中，而偏著于背。）其人背寒冷如掌大。（饮留之处，阳气所不入也。）留饮者，胁下痛引缺盆，（以饮留于肝，而应于肺也。）咳嗽则辄已。（以饮被气击，而欲移也。）胸中有留饮，其人（饮盛者，气不伸，则）短气（饮结者，津液不输）而（口）渴。四肢历节痛，（以痰饮横流于肢节也。然不与历节黄汗同者，以其）脉沉者，（责其）有留饮。
此言饮之留而不去之为病也。
〔魏念庭云〕背为太阳，在易为艮止之象，一身皆动，背独常静，静处阴邪常客之所，以阴寒自外入，多中于背，阴寒自内生，亦多踞于背也。
〔正曰〕心之繫在背。心下者，胸膈也。膈有留饮，由膈而走向后背著于心繫之后，故冷只如掌大，正应心之部位也。与胸脾之心痛彻背者，义可参观，解为静处容阴邪，非也。
（饮留而不去，谓之留饮，伏而难攻，谓之伏饮。）膈上（伏饮之）病，（时见）痰满喘咳（，病根已伏其中，一值外邪暴中，其内饮与外邪相援，一时）吐（露迅），发则（以外邪之为）寒热背痛腰疼，（激出内饮之痰满喘咳大作，以致）目泣自出，其人振振身瞤（诸）剧，（因以断之曰，）必有伏饮。
此言饮之伏而骤发也，俗谓哮喘，即是此证，当表里并治，如小青龙汤及木防己汤去石膏加芒硝茯苓为主治。余著有《公余医录》及《医学实在易》，二书中论之颇详，兹不再赘。
〔正曰〕膈上病痰满喘咳吐为一句，此是有饮之常证，非久伏之饮所独见之证也。但寻常新饮，虽病满喘咳吐，而不必背痛腰疼，不必目泣自出，不必振振身瞤，惟有伏久之饮者，则每一发作，不但满喘咳吐而已也，必兼见寒热背痛腰疼为饮所伏之处；目泣自出为窍道久疏之验；振振身瞤，为膜内筋节有伏邪牵引也。故断为伏饮。修园以为哮喘，不知伏饮不单指哮喘一证。
（饮病当求其所因，不必尽由于饮水，而即饮水可以例其余也。谓）夫病，人饮水多，（水停胸膈，）必暴喘满。（此其易见而易知也。推而言之，）凡食少（则脾虚不能制水，）饮多，（则水邪又因而增益，）水停心下，甚者（助肾凌心，则为）悸，微者（妨碍气道，而）短气。（若）脉双（手俱）弦者，寒（气周体）也，皆（因）大下后（伤中气而）里虚。（若）脉偏（于一手，见）弦者，饮（气偏注）也。（医者求其病因，当于虚寒二字加意焉可。）
此言饮病之因，指其大略，以为一隅之举也。
〔正曰〕双弦乃为虚寒，单弦则饮也，不尽虚寒也。故以下十枣、甘遂、防己汤治饮，皆不顾虚。修园以虚寒解饮之所由致，谬矣。
（上言脉弦，弦为阴象，阴则为寒，弦则为减，减则为虚，不易之理也。然有不可以弦概之者，自当分别。）肺饮（则脉）不弦，但苦喘短气。支饮（上附于肺，即同肺饮，故）亦喘而不能卧，加短气，其脉（亦）平（而不弦）也。（余求其所以然之故，盖以弦者，借木之象也。肺属金而克木，故肺之自病不弦，肺之初病亦不弦，病势之未甚则然也，二者自当别论。）
此言饮脉之不弦者，大抵饮之未甚也。举此二者，跌出下节温药之正治，此作撇笔看，不然与后第十四条矛盾。
（请言其治法。）病痰饮者，（偏寒偏热，皆未中綮，）当以温药和之。（此不烦之要语也，上节言病痰饮，犹未言痰饮之见出何证也。缘其）心下有痰饮，（阴邪冒于阳位，阳虚不运，则）胸胁支满，（阴气上干，则）目眩，（此痰饮病之的证也。上第言以温药和之，犹未言温药之当用何方也。温能化气，甘能健脾，燥能胜湿，淡能利水，以）苓桂术甘汤主之。（此痰饮病之的方也。）
此为痰饮病而出其方也。
〔补曰〕心下者，膈膜中也，膈膜中有痰饮，上循胸前则胸满，下走肠之板油内，则胁支满，膜油相连，归根于肝系，是此痰饮证属于肝经也。肝开窍于目，痰饮在肝，风水相搏，魂不得静，故目眩而睛不定。观小柴胡治目眩，是风火相搏，此汤治目眩，是风水相持，便知此痰在胸胁，是犯肝经也。故主桂枝以温肝，读者幸勿泛泛言之，与上水走肠间之痰饮不同。
〖苓桂术甘汤方〗
茯苓、桂枝、白术各三两，甘草二两。
上四味，以水六升，煮取三升，分温三服，小便则利。
〔次孙男心兰禀按〕心下者，脾之部位也。饮凌于脾，致脾弱不输，不能制水则生痰矣，故曰心下有痰饮也。胸乃人身之太空，为阳气往来之道路，饮邪瀰漫于胸，盈满于胁，蔽其君阳，溢于支络，故曰胸胁支满也。动则水气荡漾，其变态无常，或头旋转，目冒眩、心动悸，诸症皆随其所作也。主以苓桂术甘汤者，以茯苓为君，盖以苓者令也，使治节之令行，而水可从令而下耳。桂枝振心阳，以退其群阴，如离照当空，则阴霾全消，而天日复明也。白术补中土，以修其堤岸，使水无泛滥之虞，更以甘草，助脾气转输，以交上下，庶治节行，心阳振，土气旺，转输速而水有下行之势，无凌上之患矣。
（和以温药，不独治痰饮然也，即微饮亦然。微者，不显之谓也。饮而曰微，非气非水，如阴霾四布，阻塞升降之路，则为短气，谓）夫短气（之由，皆由于）有微饮，（法）当从小便（而）去之，（盖以膀胱为水腑，太阳之气通于天，以）苓桂术甘汤主之，（令膀胱气化，则天高日晶，阴霾自散，而升降之气顺矣。若）肾气丸（是从腑而求之脏，二方相为表里，故）亦主之。
此为短气有微饮而出利小便二方也。喻氏谓微饮阻碍呼吸而短气，当辨之几微，若呼之气短，是心肺之阳有碍，宜苓桂术甘汤通其阳，阳气通则膀胱之窍利矣。若吸之气短，是肝肾之阴有碍，宜肾气丸通其阴，阴通则小便之关开矣，两方并重，与《金匮》原文意未甚深透，于此说不可不姑存之，为中人以下说法。
〔补曰〕有饮者必短气，诚以水化则为气，水不化则气不生，故呼出之气短也。水停则阻气，水不化则气不降，故吸气短也。水饮重者，则兼有咳满等症，若但短气而不兼咳满等症者，为饮未甚，但有微饮而已。凡水饮皆当利小便，此短气尤属水停不化，亟当从小便而利去之也。
〖苓桂术甘汤方〗（见上。）
〖肾气丸方〗（见妇人杂病。）
病者脉伏，（可知其有留饮矣。）其人欲自利，利（后，则所留之饮，从利而减，一时）反（见爽）快，（然）虽利，（而病根未除，）心下续（即）坚满，（是去者自去，续者自续，）此为留饮欲去（而不能尽去）故也。（治者，宜乘其欲去之势而导之，以）甘遂半夏汤主之。
此言留饮有欲去之势，因出其乘势利导之方也。
〔补曰〕欲去，非留饮自欲除也。使其自行欲除去，即不治之亦必自愈，何必再用甘遂大力之药哉？盖欲去者，审其利后，反见快爽，是欲去此饮乃得安也，故用攻药去之。
〖甘遂半夏汤方〗
甘遂大者三枚，半夏十二枚，以水一升煮取半升去渣，芍药五枚，甘草如指大一枚炙。
上四味，以水二升，煮取半升，去渣，以蜜半升，和药汁煎取八合，顿服之。
〔尤在泾云〕虽利心下续坚满者，未尽之饮复注心下也。然虽未尽而有欲去之势，故以甘遂、半夏因其势而导之，甘遂与甘草相反而同用之者，盖欲其一战而留饮尽去，因激而相成也。芍药、白蜜，不特安中，抑缓药毒耳。
脉浮（本中虚也。浮中）而（见）细滑，（则为）伤饮。（谓饮水过多所伤，乃客饮而非内饮也。弦为阴主寒，数为阳主热，前寒疝篇言数弦者，当下其寒，正可触类而旁通，今按其）脉（则）弦数，（察其证）有寒饮，（是脉与脉相左，脉与证又相左，相左者势必相持，至）冬（之大寒）夏（之大热，偏寒偏热之药，不能两全，故为）难治。脉沉而弦者，（沉主里而弦主饮，其为）悬饮内痛，（无疑，病悬饮者，）十枣汤主之。
此一节分三小节，首节言伤于客饮，以跌起内饮，次节以数弦跌起沉弦，盖悬饮原为骤得之证，若不用此猛剂，而喘急肿胀诸证随作，恐滋蔓难图也。《三因方》以三味为末，枣肉和丸，名十枣丸，颇善变通。
〖十枣汤方〗
芫花熬、甘遂、大戟各等分。
上三味，捣筛，以水一升五合，先煮肥大枣十枚，取八合，去滓，纳药末，强人服一钱匕，羸人服半钱匕，平旦温服之，不下者，明日更加半钱匕，得快利后，糜粥自养。
〔男元犀按〕脉沉主里，弦主饮，饮水凝结，悬于胸膈之间，致咳引内痛也。悬饮既成，缓必滋蔓，急用十枣汤直达病所，不嫌其峻，意谓始成而即攻之，使水饮下趋，而无结痛之患，所谓毒药去病者是也。若畏其猛而不敢用，必迁延而成痼疾矣。
（上言饮水流行，归于四肢，当汗出而不汗出，身体重痛，谓之溢饮。夫四肢，阳也。水在阴者宜利，在阳者宜汗，凡）病溢饮者，当发其汗，（然汗亦有寒热之别，热者以辛凉发其汗，）大青龙汤主之，（寒者以辛温发其汗，）小青龙汤亦主之。
此言溢饮之治法也。小青龙汤不专发汗，而利水之功居多，二方平列，用者当知所轻重焉。
〖大青龙汤方〗
麻黄六两，桂枝、甘草各二两，生姜三两，杏仁四十个，大枣十二枚，石膏如鸡子大一枚。
上七味，以水九升，先煮麻黄减二升，去上沫，内诸药，煮取三升，去滓，温服一升，取微似汗，汗多者，温粉扑之。
〖小青龙汤方〗
麻黄去节、芍药、乾姜、甘草炙、细辛、桂枝各三两，五味子、半夏各半升。
上八味，以水一斗，先煮麻黄减二升，去上沫，内诸药，煮取三升，去滓，温服一升。
〔男元犀按〕师云：「饮水流行，归于四肢，当汗而不汗出，身体疼重，谓之溢饮。」故病溢饮者，以得汗为出路。然饮既流溢，亦随人脏气寒热而化，饮从热化，故立大青龙汤辛凉发汗以行水；饮从寒化，故立小青龙汤辛温发汗以利水，二方并列，用者当酌其宜焉。
（膈在上，比心下稍高，）膈间（有）支饮，（迫近于肺，故）其人喘（膈间清虚，如天之空，饮气乘之，故其人）满，（满极，则连及）心下痞坚，（胃之精华在面，阴邪夺其正气，故不荣于）面（而）色黧黑，其脉（因水而）沉（因寒而）紧，得之数十日，医（或疑其在上而）吐（之，或疑其在下而）下之，（俱）不（能）愈，（宜开三焦水结，通上中下之气，以）木防己汤主之，（方用人参，以吐下后水邪因脾）虚（而结）者（服之）即愈，（若胃中有）实者，（虽愈而）三日复发，复与（前方，而病）不愈者，宜木防己汤去石膏（之寒），加茯苓（以直输水道，加）芒硝（以峻开坚结，作）汤主之。
此言支饮重证，而两出其方也。
〔正曰〕膈即心下之膜膈，正当心下，注膈在上，比心下稍高，分膈与心下为二物，非也。膈属三焦少阳，少阳无下吐法，正以其在膈膜间，吐下不能愈之也。三焦膈膜，通气行水之道也，故主防己之通有孔者，以行膜中之水。仲景治膜中之义，可由此推之。
〔男元犀按〕膈间支饮喘满者，支饮充满于膈间，似有可吐之义。然既曰支饮，则偏旁而不正中，岂一吐所能尽乎？云心下痞坚者，似有可下之义，然心下之旁，为脾之部，以病得数日之久，虽成坚满而中气已虚，下之恐蹈虚虚之弊，岂常法所可下乎？故曰医吐下之不愈也。面色黧黑者，是黑而黯黄，主脾虚胃肠实也。胃肠实则不能敷布精华于上，此面色黧黑之所由来也。脉沉紧者，沉为病在里，紧为寒为饮，饮邪充满，内阻三焦之气，喘满痞坚之证作矣。主以木防己汤者，以防己纹如车辐，运上焦之气，使气行而水亦行；石膏色白体重，降天气以下行，天气降，则喘满自平；得桂枝为助，化气而蒸动水源，使决渎无壅塞之患；妙在重用人参，补五脏益中焦，俾输转有权，以成其攻坚破结之用，故曰虚者即愈，实者胃肠成聚，实而有物，故三日复发也。复与不愈者，宜前方去石膏之凝寒，加茯苓以行其水气，芒硝以攻其结聚，斯支饮顺流而下出矣。魏氏云：「后方去石膏加芒硝者，以其既散复聚，则有坚定之物，留作包囊，故以坚投坚而不破者，以软投坚而即破也。加茯苓者，亦引饮下行之用耳。」此解亦超。
〖木防己汤方〗
木防己、桂枝各三两，人参四两，石膏如鸡子大二枚，一本十二枚。
上四味，以水六升，煮取二升，分温再服。
〔男元犀按〕防己入手太阴肺，肺主气，气化而水自行矣。桂枝入足太阳膀胱，膀胱主水，水行而气自化矣。二药并用，辛苦相需，所以行其水气而散其结气也。水行结散则心下痞坚可除矣。然病得数十日之久，又经吐下，可知胃阴伤而虚气逆，故用人参以生既伤之阴，石膏以镇虚逆之气，阴复逆平，则喘满面黧自愈。此方治其本来，救其失误，面面俱到。
〖木防己去石膏加茯苓芒硝汤方〗
木防己、桂枝各三两，茯苓四两，人参四两，芒硝三合。
上五味，以水六升，煮取二升，去滓，内芒硝，再微煎，分温再服，微利则愈。
心下有支饮，（虽不正中，而迫近于心，是饮邪上乘清阳之位，故）其人苦冒眩，泽泻汤主之。
〔正曰〕议已见上，浅注有差。
〖泽泻汤方〗
泽泻五两，白术二两。
上二味，以水二升，煮取一升，分温再服。
〔受业林礼丰按〕心者，阳中之阳。头者，诸阳之会。人之有阳气，犹天之有日也。天以日而光明，犹人之阳气会于头而目能明视也。夫心下有支饮，则饮邪上蒙于心，心阳被遏，不能上会于巅，故有头冒目眩之病。仲师特下一「苦」字，是水阴之气，荡漾于内，而冒眩之苦，有莫可言传者，故主以泽泻汤。盖泽泻气味甘寒，生于水中，得水阴之气，而能利水，一茎直上，能从下而上，同气相求，领水阴之气以下走。然犹恐水气下而复上，故用白术之甘温崇土制水者以堵之，如治水者之必筑提防也。古圣用方之妙有如此者。今人反以泽泻利水伐肾，多服伤目之说疑之，其说创于宋元诸医，而李时珍、张景岳、李士材、汪訒庵辈和之，贻害至今弗浅，然天下人信李时珍之本草者，殆未读《神农本草经》耶。余先业师《神农本经小注》最详，原业斯道者，三复之而后可。
支饮，胸满者，厚朴大黄汤主之。
上节言心下支饮，用补土镇水法，不使水气凌心，则眩冒自平，此节指支饮在胸，进一层立论，云胸满者，胸为阳位，饮停于下，下焦不通，逆行渐高，充满于胸故也，主以厚朴大黄汤者，是调其气分，开其下口，使上焦之饮顺流而下。厚朴性温味苦，苦主降，温主散。枳实形圆味香，香主舒，圆主转，二味皆气分之药，能调上焦之气，使气行而水亦行也。继以大黄之推荡，直通地道，领支饮以下行，有何胸满之足患哉！此方药品与小承气同，其分两主治不同，学人宜潜心体认，方知古人用药之妙。
〖厚朴大黄汤方〗
厚朴一尺，大黄六两，枳实四枚。
上三味，以水五升，煮取二升，分温再服。
〔补曰〕此如大陷胸之水火交结，以下火者下其水，故二方用大黄、芒硝，以见饮证，不尽虚寒，学者慎勿执一也。
〔元犀按〕支饮者，有支派之别也。胸乃阳气之道路，饮为阴邪，言胸满者，乃饮占阳位，填塞胸中而作满也。君以厚朴者，味苦性温，为气分之药，苦降温开，使阳气通，则胸中之饮化矣。枳实形圆臭香，香以醒脾，圆主旋转，故用以为佐。继以大黄，直决地道，地道通则饮邪有不顺流而下出哉。又按小承气汤，是气药为臣，此汤是气药为君，其意以气行而水亦行，意深矣。三物汤、小承气汤与此汤药品俱同，其分两主治不同，学者宜细心研究。
〔正曰〕圆主旋转，其说空泛，形圆者多矣，何得作此通解套法。支饮，不得息，（肺满而气闭也，闭者宜开，以）葶苈大枣泻肺汤主之。此为支饮气闭者而出其方治也。
〖葶苈大枣泻肺汤方〗（见肺痈。）
〔元犀按〕肺主气，为出入之路。师云：「支饮不得息者。」乃饮邪壅肺，填塞气路矣。方用葶苈泄肺气以开之，大枣补脾土以纳之，气息畅矣。
（凡）呕家（必伤津液，）本（应口）渴。渴者（病从呕出），为欲解。今反不渴，（是胃中之客邪可尽，而边旁之水饮常存，饮气能制燥，）心下有支饮故也，（以）小半夏汤主之。
此言支饮偏而不中，故不能与吐俱出也，小半夏汤，散结蠲饮，且能降逆。
〔正曰〕支字已详上文，解作偏而不中，非也。
〖小半夏汤方〗
半夏一升（一本五钱），生姜半斤（一本四钱）。
上二味，以水七升，煮取一升半，分温再服。
〔男元犀按〕《神农本草经》载半夏之功治甚大，仲师各方，无不遵法用之。凡呕者必加此味，元明后误认为治痰专药，遂有用朴硝水浸者，有用皂角水及姜水浸者，有用白浸者。芥子和醋，市中用乌梅、甘草、青盐等制造者，更不堪入药。近日通用水煎，乘热以白矾拌晒切片者皆失其本性，不能安胃止呕，宜从古法。以汤泡七次去涎用之，或畏其麻口，以姜汁、甘草水浸透心，洗净晒乾，再以清水浸三日，每日换水，蒸热晒乾用之。支饮之症，呕而不渴者，旁支之饮未尽也。用小半夏汤者，重在生姜，散旁支之饮，半夏降逆安胃，合之为涤饮下行之用，神哉！
（中脘以下为腹。）腹满，（责在下焦，何以上焦为）口舌干燥，此（为）肠间有水气，（水尽趋于下，则不能复润于上矣，以）己椒苈黄丸主之。（前后分攻水结，水结开豁，则腹满可除，水化津生，则口燥可滋矣。）
此下三节，俱言水病，水即饮也。饮之未聚为水，水之既聚为饮，师又统言之，以补上文所未备，此言肠间有水之治法。
〔补曰〕肠间有水气句，足证水道三焦膜油中，而不入小肠也。水走肠间，则为停水，水停而不行于三焦膜油之中，则水不化气而津不生，是以口舌燥。治法宜将未入肠间之水，引之走膜网三焦之故道，因用防己之纹理通彻，以通三焦之膜网。椒目色黑性温，温少阳水中之阳，以助三焦之气化，则水走膜中，津升口舌矣。其既停于肠中之水，又当夺去，免阻化机，故用葶苈、大黄以下之，知肠间与膜油间路道各别，则辨饮乃有把握。
〖己椒苈黄丸方〗
防己、椒目、葶苈、大黄各一两。
上四味，末之，蜜丸如梧子大，先食饮服一丸，日三服。（小服而频示缓治之意，）稍增，（大抵可渐增至五丸及十丸，）口中有津液。渴者，加芒硝半两。（渴，不应有津液，今津液多而久渴，故知胃有实热也。加芒硝以下之，所以救胃也。）
〔程氏曰〕防己、椒目，导饮于前；大黄、葶苈推饮于后，前后分消，则腹满减而水饮行，脾气转而津液生矣。与上方互异处，当求其理。
（无物曰呕，有物曰吐。病人）卒（然）呕吐，（邪从上越，则心下宜空旷无碍，乃仍然）心下痞，（是）膈间（停蓄）有水，（水阻阳气不升，则）眩（水凌心主不安，则）悸者，（宜辛温以开上焦之痞，淡渗以通决渎之壅，以）小半夏加茯苓汤主之。
此言膈间有水之治法。
〖小半夏加茯苓汤方〗
半夏一升，生姜半斤，茯苓四两。
上三味，以水七升，煮取一升五合，分温再服。
〔男元犀按〕水滞于心下则为痞，水凌于心则眩悸，水阻胸膈则阴阳升降之机不利，为呕吐。方用半夏降逆，生姜利气，茯苓导水，合之为涤痰定呕之良方。
假令瘦人，（则不应有水，今乃）脐下有悸，（是水动于下也。）吐涎沫（是水逆于中也。）而（且头目）颠眩，（是水犯于上也，形体虽瘦，而病实有水，）此水（之变机）也，（以）五苓散主之。
此言水之犯于上中下之治法。
〖五苓散方〗
泽泻一两六铢，猪苓、茯苓、白术各十八铢，桂枝半两。
上五味为末，白饮服方寸匕，日三服，多服暖水，汗出愈。（盖欲使表里分消其水，非挟有表邪而欲两解之谓。）
〔喻嘉言云〕水饮下郁于阴中，挟其阴邪，鼓动于脐则为悸，上入于胃则吐涎沫，及其郁极乃发，直上头目为颠为眩，五苓散利水以发汗，为分利表里阴阳法。
〔男元犀按〕脐下动气，去术加桂，仲师理中丸法也。兹何以脐下悸，而用白术乎？不知吐涎沫是水气盛，必得苦燥之白术，方能制水，颠眩是土中湿气，化为阴霾，上弥清窍，必得温燥之白术，方能胜湿。证有兼见，法须变通。
〖附方〗
〖外台茯苓饮〗：治心胸中有停痰宿水，自吐出水后，心胸间虚气满，不能食，消痰气，令能食。
茯苓、人参、白术各三两，枳实二两，橘皮二两半，生姜四两。
上六味，以水六升，煮取一升八合，分温三服，如人行八九里，进之。此痰饮善后最稳当之方。
〔男元犀按〕人参乃水饮症之大忌，此方反用之，盖因自吐出水后，虚气作满，脾弱不运而设也。方中人参补脾气，白术健胃气，生姜温中散寒气，茯苓降水气，橘皮枳实化痰，运参术徐徐斡旋于中，以成其补虚消食散满之妙用。此方施于病后调养则可，若痰饮未散者，切不可用。
（咳嗽症，表里寒热虚实，七情劳伤俱致之，最为虚损大关头，然泛而求之，条绪纷繁，连编累牍，不能尽也。切而求之，可以不烦言而喻。盖）咳家，其脉弦，为有水，十枣汤主之。
此提出咳家之大源头，治咳之大手法，俨如云端指示也。后人畏其峻而不敢用，自二陈汤、六安煎治嗽散，以及于宁嗽汤、八仙长寿丸、六八味丸、杏仁酪、燕窝粥之类，皆姑息养奸，引入虚损之门而死，余愿若辈发天良而自问，其亦当知变计矣。
〔正曰〕虚损咳嗽在肺痿门，与痰饮咳嗽不同，修园无别，故多致误。
〔许仁则云〕饮食咳者，由所饮之物，停滞在胸，水气上冲，肺得此气，便成咳嗽，经久不已，渐成水病，其状不限四时昼夜，遇诸动嗽物，即剧，乃至双眼突出，气如欲断，汗出，大小便不利，吐痰饮涎沫无限，上气喘急，肩息，每旦眼肿，不得平眠，此即咳家有水之证也。自著有乾枣三味丸方亦佳，大枣六十枚，葶苈一升，杏仁一升，合捣作丸，桑白皮饮下七八丸，日再稍稍加之，以大便通利为度。
〔按〕许氏代方，一则胆识不及，一则趋时行道，轻证可以取用，若重证不如三因十枣丸，犹存古人遗轨。
〖十枣汤方〗（见上。）
支饮家，咳烦，胸中痛者，不卒死，至一百日或一岁，宜此汤主之。
〔男蔚按〕凡人将咳之顷，喉间似梗非梗，似痒非痒，若有若无者，皆饮气干之也。饮气一干，则咳嗽作矣。除劳伤积损，脉极虚极细者，别有治法，若咳而脉弦，皆为水饮，皆宜十枣汤攻之。若诊得弦脉，畏不敢用，其饮动肺则咳，动心则烦，搏击阳气则胸痛，即至一百日、一岁之久，亦以此方为背城之借，然亦危矣。此言治法当如是也，非谓必用其方，以致败名取怨。喻云咳嗽必因于痰饮，而五饮之中，独膈上支饮，最为咳嗽根底，外邪入而合之，固嗽即无外邪，而支饮渍入肺中，自令人咳嗽不已。况支饮久蓄膈上，其下焦之气逆冲而上者，尤易上下合邪也。夫以支饮之故，而令外邪可内，下邪可上，不去支饮，其咳终无愈期矣。去支饮用十枣汤，不嫌其峻，岂但受病之初，即蓄病已久，亦不能舍此而别求良法。
夫有支饮家，（饮气扰乱清道，动肺则）咳（动心则）烦（搏击阳气则）胸中痛者，（已有死道，犹）不卒死，（延）至一百日，或一岁，（虽虚而元气未竭，医者不可逡巡畏缩，）宜以十枣汤。（单刀直入以救之，此不恤名，不避怨，自尽其道然也。若未至于一百日及一岁，更不必言矣。）
此承上节而言，十枣汤虽峻，舍此并无良法也。
〔喻嘉言云〕咳嗽必因之痰饮，而五饮之中，独膈上支饮，最为咳嗽根底，外邪入而合之。固嗽，即无外邪，而支饮渍入肺中，自令人咳嗽不已，况支饮久蓄膈上，其下焦之气，逆冲而上者，尤易上下合邪也。以支饮之故，而令外邪可内，下邪可上，不去支饮，其咳终无宁宇矣。去支饮用十枣汤，不嫌其峻，岂但受病之初，即病蓄已久，亦不能舍此别求良法，其曰：「咳家，其脉弦为有水，十枣汤主之。」正谓弦急之脉，必以治饮为急也。犹是治也，其曰：「夫有支饮家，咳烦，胸中痛，不卒死，至一百日一岁，宜十枣汤。」此则可以死而不死者，仍不外是方去其支饮，不几令人骇且疑乎？凡人胸膈孰无支饮，其害何以若此之大，其去害何必若此之力？盖膈上为阳气所治，心肺所居，支饮横据其中，动肺则咳，动心则烦，搏击阳气则痛，逼处其中，荣卫不行，魂动无依，则卒死耳。至一百日一年而不死，阳气未散，神魄未离可知，惟急去其邪，则可安其正，所以不嫌于峻攻也。扫除阴浊，俾清明在躬，较悠悠姑待其死，何得何失耶？
〔正曰〕解支饮为蓄在膈上，不知支字之义，且不知饮水游行之路道，只缘唐宋后不知三焦，即膈膜油网，而彷彿妄言，以为饮在膈上，非也。盖凡饮皆在膈膜油网之中，支饮在肝，已见上文，支如木枝上发，盖饮在板油中，为肝所司之肠下也。此是支饮之根，上僭而居于胸膈之中，则为心下坚满等症，此饮正在膈中，膈连于肝系，故肝之饮居于膈也。由膈上冲于肺，有如木枝上发则胸中痛，咳烦也。历观仲景所言支饮，或治胸前，是治支饮之类；或治心下，是治支饮在膈；或治胁下，是治支饮之根，十枣汤正是治其根也。喻注不免含糊。
久咳数岁，（缘支饮积肺而咳，饮久不已，则咳亦久而不已也。）其脉弱者，（知邪不进，为）可治。实大数者，（知邪日进，故）死。其脉虚者，（知正衰邪亦衰也。然邪虽衰，而正不能御之，亦足以上蔽清阳之气，故）必苦冒。（盖以）其人本有支饮在胸中故也，（十枣汤固为正法，而病家往往惑于时医之言而弃之，究竟当知其不易之治法，）治属饮家。
此复申言治咳必先治饮，即未定十枣汤之方，总不外十枣汤之意，寓蠲饮于补养之中也。
〔正曰〕此脉虚者必苦冒，是土虚而水得上干故冒，与上文心下有支饮，其人苦冒眩，泽泻白术主之证同。其不同者，此条有久咳也，然亦不得用十枣汤，仍须用白术泽泻加减主之。本书现有比例之证，何得妄拟十枣汤，致与症违，又观下节时复冒者，与苓桂五味甘草汤，再下言冒者必呕，复用半夏以去其水，凡言冒，均不用十枣汤也。
（然十枣汤虽为攻饮之良方，但其专主内饮，而不主外寒也。若）咳（而气）逆倚（几而）息（能俯凭而）不得（仰）卧，（咳逆之甚，何以至此，大抵久病多属水饮，新病每兼形寒，以）小青龙汤主之。（内饮外寒，兼驱为得。）
此节之上，以水饮为主，而出十枣汤一方，此节之下，以内饮外寒为主，而出小青龙汤一方，后从青龙而加减之，为咳证立两大法门。
〖小青龙汤方〗（见上。）
〔元犀按〕十枣汤，专主内饮而不及外邪，此方散外邪涤内饮，为内外合邪之的方也。以下五方，皆本此方为加减。
青龙汤（温散，惟有余之人宜之，若误施于下虚之人，其汤下咽已，即动其冲气，冲脉起于下焦，挟肾脉上行至喉咙，故）多唾口燥，（厥气上行，而阳气不治，故）寸脉沉，尺脉微，手足厥逆，（然多唾口燥，尚未显上冲之形也。甚者）气从小腹上冲胸咽，（手足厥逆，尚未至于痹也，甚者）手足（不用而）痹，（且）其面（色）翕热如醉状，（自腹而胸而咽而口而面，高之至也。然犹未至于脱，其上浮之阳，）因复下流阴股，（而不归其源，以行气化，以致）小便（甚）难，（然既已下流，而）时复上冒者，（其故何也。盖以肾邪挟冲大动，而龙雷之火无归，如电光之闪烁无定也。宜）与茯苓桂枝五味甘草汤治其气冲。
此言误服青龙，动其冲气，特出救逆之方治也。
〔按〕脉沉微，支支厥痹，面如醉，气冲，时复冒，似少阴，阴阳不交之症，学者可于临症时参辨之。
〖苓桂五味甘草汤方〗
桂枝、茯苓各四两，五味半升，甘草三两炙。
上四味，以水八升，煮取三升，去滓，分温三服。
〔男元犀按〕仲师五味子必与乾姜同用，独此方不用者，以误服青龙之后，冲气大动，取其静以制动，故暂停不用也。尤云：「苓桂能抑冲气，使之下行，然逆气非敛不降，故以五味之酸敛其气，土厚则阴火自伏，故以甘草之甘，补其中也。」
（今借苓桂味甘之方，服后）冲气即低，而反更咳，胸满者，（是下焦冲逆之气既平，而肺中之寒饮续出也。）用桂苓五味甘草汤去桂加乾姜细辛，以治其咳满。
此为肺中伏匿之寒饮，而出其方治也。桂气胜而主气，姜味胜而主形，以冲气既降，而寒饮在胸，寒饮为有形之病，重在形不重在气也，可知古人用药之严。
〔正曰〕姜桂之异，修园以为形气之别，真含糊语。盖未知冲脉之根源，是以不确。
《内经》云：「冲为气街。」冲脉起于脐下胞室气海之中，乃下焦之一大夹室也。胞在膀胱后，胞中肾阳蒸动膀胱之水，则水化而下，阳气归根，不致冲上肾阳者，即心火下交于肾，合为坎中满象，所谓水火既济也。凡人鼻吸天阳，其气管历心夹脊以入肾，便将心火引入肾中，是为火交于水又穿肾系，以达下焦油网，夹室之中，蒸动膀胱之水，则水化为气，阳不浮而水不停矣。若心火不下交，无真火以吸归于根，则胞中之阳浮上冲，故主桂枝助心火之气达于胞宫，为化水行气之本，所以水行而阳归于胞，不冲上矣。此用桂枝之义也。若此节之咳与冲不同，咳是肺气不收，冲是胞气上冲，胞满与小腹上冲不同，胸是肺所司，小腹是肝肾胞宫所司也。故治咳者主细辛、甘、姜以升阳，治冲者主桂枝、五味以纳阳，大有分别，岂可含糊哉！
〖苓甘五味姜辛汤方〗
茯苓四两，甘草、乾姜三两，细辛三两，五味子半升。
上五味，以水八升，煮取三升，去滓，温服半升，日三服。
（服前方，）咳满即止，而更复作渴，冲气复发者，以细辛、乾姜为热药（以逼之）也。服之当遂渴，（若渴而不已，自当另筹甘润咸寒降逆之剂，今者渴病甫增，未治其渴，）而渴反止者，（火不胜水，）为（有）支饮（故）也。（但有）支饮者，（必有的据，）法当冒，冒者必呕，呕者，（有水也，）复（用前汤，）内半夏以去其水。
此言咳满得细辛、乾姜而止，而冲气又因细辛、乾姜而发者，宜于渴与不渴辨之，若渴不止者，另治其冲，若渴即止而冒与呕者，惟治其水饮，半夏一味，去水止呕降逆，俱在其中，审其不渴，则用无不当矣。
〔补曰〕此言咳满止而作渴者，为冲气，非饮也，不得仍用姜、辛。若不作渴，而咳满不止者，为支饮，非冲气也，仍当用姜辛矣。细玩而渴反止者，下当有咳满不止意在，故断以为支饮。通观支饮，皆言咳满，则知此处有咳满不止之意在，仲景文如旋螺，此承上咳满而言，故不再重其词，而咳满之意已见。古人文法简奥，皆如是也。修园未能体会，不知支饮仍当用姜、辛原方，不得误作冲气治之，惟冲气有时复冒证，而支饮者法亦当冒，此不可以不辨。冲气之冒不呕，支饮之冒是饮犯胃必兼呕证，宜仍用姜、辛，原方加半夏，以去胃中之水则愈，勿误认为冲气也。
〖苓甘五味姜辛半夏汤方〗
茯苓四两，甘草二两，细辛二两，乾姜二两，半夏半升，五味半升。
上六味，以水八升，煮取三升，去滓，温服半升，日三服。
〔男元犀按〕前言气冲，是真阳上奔，必用桂苓招纳之，此言气冲是热药鼓之，只用半夏以降逆则愈。且冒而呕，半夏为止呕之神药也。一本去甘草，恐甘而助呕也。
（水在胃者，为冒为呕，水在肺者，为喘为肿，今）水去呕止，其人形肿者，（胃气和而肺气未通也。用前方）加杏仁主之，其证应内麻黄，以其人遂痹，故不内之，若逆而内之者必厥，所以然者，以其人血虚，（阳气无偶，发之最易厥脱，此方以杏仁代麻黄，因）而麻黄发其阳故也。
此为咳家形肿而出其方治也。
〖苓甘五味加姜辛半夏杏仁汤方〗
茯苓四两，甘草、乾姜、细辛各三两，五味、半夏、杏仁各半升。
上七味，以水一斗，煮取三升，去滓，温服半升，日三服。
〔男元犀按〕形气肺也，肺主皮毛，为治节之官。形肿者，肺气不行，凝聚不通故也。加杏仁者，取其苦泄辛开，内通肺气，外散水气。麻黄亦肺家之药，何以不用，虑其发越阳气，而重伤津液也。
若（兼见）面热如醉，此为胃热上冲薰其面，（即于前方）加大黄以利之。
此为前证面热如醉者，出其方治也。面热如醉，篇中两见，而义各不同，前因冲气，病发于下，此不过肺气不利，滞于外而形肿，滞于内而胃热，但以杏仁利其胸中之气，大黄利其胃中之热，则得耳。
〔尤在泾云〕水饮有挟阴之寒者，亦有挟阳之热者，若面热如醉，则为胃热随经上冲之证，胃之脉上行于面故也。即于消饮药中，加大黄以下其热，与冲气上逆，其面翕热如醉者不同。冲气上行者，病属下焦阴中之阳，故以酸温止之，此属中焦阳明之阳，故以苦寒下之也。
〔愚按〕咳嗽证《金匮》两见，一在肺痈、肺痿之下，大抵以润燥为主。一在痰饮之下，大抵以治饮为先。此仲师咳嗽各证，以此二法，立经权常变之钤法也，然其义蕴，过于深奥，难与中人以下语之，时传方书繁杂不可为训，而张隐庵、高士宗二家，虽未精粹，尚不支离，姑录之以备参考。
〔张隐庵云〕咳者，肺病也。有邪在皮毛而为肺咳者，有五脏受邪，各传之于肺而为咳者，此外因之咳也。有寒饮食入胃，从肺脉上至于肺，则肺寒而咳者，有脏腑之郁热，上蒸于肺而为咳者，此内因之咳也。盖肺者，五脏之长也，轻清而华盖于上，是以脏腑之病，皆能相传于肺而为咳，然其未见于肺，而其本在于脏腑之间，故当以本末之法，兼而行之，治无不应矣。《咳论》曰：「肺咳之状，咳而喘息有音，甚则咯血。心咳之状，咳则心痛，喉中介介如梗状，甚则咽肿喉痹。肝咳之状，咳则两胁下痛，甚则不可以转，转则两胠下满。脾咳之状，咳则右胁下痛，阴阴引肩背，甚则不可以动，动则咳剧。肾咳之状，咳则肩背相引而痛，甚则咳涎。胃咳之状，咳而呕，呕甚则长虫出。胆咳之状，咳呕苦汁。大肠咳状，咳而遗矢。小肠咳状，咳而失气，气与咳俱失。膀胱咳状，咳而遗溺。三焦咳状，咳而腹满，不欲饮食。」
〔高士宗云〕语云：「诸病易治，咳嗽难医。」夫所以难医者，缘咳嗽根由甚多，不止于肺，今世遇有咳嗽，即曰肺病，随用发散消痰清凉润肺之药，药日投而咳日甚，有病之经脉，未蒙其治，无病之经脉，徒受其殃，至一月不愈，则弱证将成，二月不愈，则弱证已成，延至百日，身命虽未告殂，而此人已归不治之证矣。余因推本而约言之，《素问咳论》云：「五脏六腑，皆令人咳，非独肺也。」是以咳病初起，有起于肾者，有起于肝者，有起于脾者，有起于心包者，有起于胃者，有起于中上二焦者，有起于肺者，治当察其原，察原之法，在乎审证，若喉痒而咳，是火热之气上冲也。火欲发而烟先起，烟气冲喉，故痒而咳。又有伤风初起，喉中一点作痒，咽热饮则少苏，此寒凝上焦，咽喉不利而咳也，或寒或热，治当和其上焦。其有胸中作痒，痒则为咳，此中焦津血内虚，或寒或热而为咳，法当和其中焦，此喉痒之咳，而属于上中二焦也。若气上冲而咳，是肝肾虚也，夫心肺居上，肝肾居下，肾为水脏，合膀胱水腑，随太阳之气，出皮毛以合肺，肺者天也，水天一气，营运不息，今肾脏内虚，不能合水腑而行皮毛，则肾气从中土以上冲，上冲则咳，此上冲之咳而属于肾也。又肝藏血，而冲任血海之血，肝所主也，其血则热，内充肤，澹渗皮毛，卧则内归于肝，今肝脏内虚，不合冲任之血，出于肤腠，则肝气从心包以上冲，上冲则咳，此上冲之咳而属于肝也。又有先吐血，后咳嗽者，吐血则足厥阴肝脏内伤，而手厥阴心包亦虚，致心包之火，上克肺金，心包主血脉，血脉虚，夜则发热，日则咳嗽，甚则日夜皆热皆咳，此为虚劳咳嗽，先伤其血，后伤其气，阴阳并竭，血气皆亏，服滋阴之药则相宜，服温补之药则不宜，如是之咳，百无一生，此咳之属于心包也。又手太阴属肺金，天也。足太阴属脾土，地也。在运气则土生金，在脏腑则地天交，今脾土内虚，土不胜水，致痰涎上涌，先脾病而地气不升，因而肺病，为天气不降，咳必兼喘，此咳之属于脾与肺也。又胃为水穀之海，气属阳明，足阳明主胃，手阳明主大肠，阳明之上，燥气治之，其气下行。今阳明之气，不从下行，或过于燥而火炎，或失其燥而停饮，咳出黄痰，胃燥热也。痰饮内积，胃虚寒也。此为肠胃之咳，咳虽不愈，不即殒躯，治宜消痰散饮，此咳之属于胃也。夫痰聚于胃，必从咳出，故《咳论》云：「聚胃关肺。」使不知咳嗽之原，而但以清肺清痰疏风利气为治，适害己也。外有伤风咳嗽初起，便服清散药，不能取效者，此为虚伤风也，最忌寒凉发散，投剂得宜，可以渐愈。又有冬时肾气不足，水不生木，致肝气内虚，清涕不收，鼻窍不利，亦为虚伤风，亦忌发散，投剂得宜，至春天和冻解，清涕始收，鼻窍始利，咳嗽大略，其义如是。得其意而引伸之，其庶几乎！
〔又云〕咳嗽俗名曰呛，连嗽不已，谓之顿呛。顿呛者，一气连呛二三十声，少则十数声，呛则头倾胸曲，甚则手足拘挛，痰从口出，涕泣相随，从膺胸而下，应于少腹，大人患此，如同哮喘，小儿患此，谓之时行顿呛，不服药至一个月亦愈。所以然者，周身八万四千毛窍，太阳膀胱之气应之，以合于肺，毛窍之内，即有络脉之血，胞中血海之血应之，以合于肝，若毛窍受寒，致胞血凝濇，其血不能澹渗于皮毛络脉之间，气不煦而血不濡，则患顿呛，至一月则胞中之血一周环复，故一月可愈。若一月不愈，必至两月，不与之药，亦不丧身，若人过爱其子，频频服药，医者但治其气，不治其血，但理其肺，不理其肝，顿呛未已，又增他痛，或寒凉过多，而呕吐不食，或攻下过多，而腹满泄泻，或表散过多而浮肿喘急，不应死而死者，不可胜计矣。
〖苓甘五味加姜辛夏杏大黄汤方〗
茯苓四两，甘草二两，乾姜、细辛各三两，五味、半夏、杏仁各半升，大黄三两。
上八味，以水一斗，煮取三升，去滓，温服一升，日三服。
〔男元犀按〕与冲气上逆，发热如醉者不同。彼因下焦阴中之阳虚，此不过肺气不利，滞于外而形肿，滞于内而胃热，但以杏仁利其胸中之气，大黄泄其胃中之热则病愈矣。从咳逆倚息起至此六方五变为结局，学者当留心细认。
〔徐忠可云〕以上数方，俱不去姜、辛，即面热如醉，亦不去何也。盖以二味最能泄满止咳，凡饮邪未去，须以二味刻刻预防也。按：孙真人最得此秘，观麦门冬汤、五味子汤、补肺汤可见。余于此汤，凡桑白皮、阿胶、天冬、麦冬、茯苓、龙骨、牡蛎之类，随证加入，其效无比。
（水停心下，当知其先后之分，何以为）先渴（水能格火，火独行而上烁喉舌，则为渴，可于未呕之前，追溯其为水停心下，何以为）后呕，（渴必多饮，饮多上逆则必呕，可于既渴之后，实指其）为水停心下，此属饮家，（医者不管其已过之渴，只据其现下之呕而治之，以）小半夏加茯苓汤主之。
此于咳嗽后，忽又言及水饮，以水饮为咳嗽之根，故言之不厌其复也。
〖小半夏加茯苓汤方〗（见上。）
先渴后呕为水停心下，此属饮家，此汤主之。犀在直趋庭闻训曰：「此一节与上文似不相属。」而不知先生治咳，著眼在「水饮」二字，故于完篇之后，随口逗出，此言外之提撕也。今试畅发其义，盖饮，水邪也。其本起于足太阳、足少阴，以二经为水之专司也。然太阳之水为表水，肤腠不宣，水气以致壅塞而为饮，则以小青龙发之，不能尽者，当从太阳之里而疏瀹之，十枣汤是也。少阴之水为里水，下焦有寒，不能制伏本水，以致逆行而为饮，则以真武汤镇之，而不尽服者，当从少阴之表而化导之，苓桂汤是也。更进一步，从中土以提防之，从高原而利导之，熟则生巧，不能以楮墨传也。如以六安煎、金沸草汤居于青龙之上，济生肾气丸、七味地黄丸，驾乎真武之前，大体不碍者，吾亦姑如其说，究竟不如原方，效如桴鼓也。
〔正曰〕水停则气不化，气不上升则无津液，水化为气，气升为津液，故不渴。后呕者，停水既多，不能上行则呕矣。浅注解先渴为水格火，不知津即气化之所生也，所误非小。

消渴小便不利淋病脉证治第十三  ***************************
厥阴（为风木之脏，中见少阳相火，若风郁火燔，）之为病，（脏燥求救于水，则为）消渴，（消渴者，水入不足以制火，而反为火所消也。又须旁参他证，方知其为真厥阴之病，其）气上冲心，心中疼热，（火生于木，肝气通于心也。胃受木克，而求救于食，则饥。然既受克而致虚，虚未回，则虽）饥而（仍）不欲食，（即强）食之，则（随肝气上冲而作）吐，（此厥阴消渴证外，兼见之证也。虽《内经》有云：「二阳结，谓之消。」二阳，阳明也。阳明之消，得下则止，而此属之厥阴，）下之不肯止。
此节与《伤寒论》厥阴首条，末句二句三字不同，其义迥别，盖以消证后人有上消、中消、下消之分，而其病源总属厥阴。夫厥阴风木，中见少阳相火，风郁火燔，则病消渴，《内经》亦有风消二字，消必兼风言之，亦即此意。且上消系太阴者，心热移肺也。中消系阳明者，火燔土燥也。下消系少阴者，水虚不能制火实，火虚不能化水也。时医俱不言及厥阴，而不知风胜则乾，火从木出，消证不外乎此。师故于开宗处，指出总纲，次节言寸口脉，即心营肺卫之部位也。厥阴横之为病，则太阴受之，言趺阳脉，阳明之部位也。厥阴纵之为病，则阳明受之。三节言男子消渴，「男子」两字，是指房劳伤肾而言，厥阴病乘其所生，则足太阴受之，以厥阴为主，分看合看互看，头头是道，师未出方，然无不可于乌梅丸及伤寒中各条悟出对证之方。
〔补曰〕此言食则吐，与厥阴伤寒食则吐蛔不同，吐蛔是寒证，故用乌梅丸。但吐是热证，木火上焰，故消渴，下则伤津液，故渴仍不止，宜清木火，非言仍用乌梅丸也。学者当会心。
寸口脉浮而迟，浮（不因表，）即（气不敛而）为虚，迟（不因寒，）即（营不充而）为劳，（气既不敛而）虚则卫（行脉外之）气不足，（营既不充而）劳则营（行脉中之）气亦竭。（心营肺卫，膈消之治法可悟也。然营者水穀之精气，卫者水穀之悍气，虚而且迟，水穀之气，不上充而内郁，则胃热矣。此上消中消，可分而可合之旨，更诊其）趺阳脉浮而数，浮即为气，（经所谓热气蒸胸中是也。）数即（为气盛，气有余，便是火，火盛则）消穀而大坚，（坚则不能消水，如以水投石，水去而石自若也。且夫）气（之）盛（即火之盛也。火热本足消水也，水入本足救渴也，今胃中坚燥，全不受水之浸润，转从火热之势，急奔膀胱，）则溲数，溲数则坚，（愈数愈坚，愈坚愈数，）坚数相搏，即为消渴。
此以寸口诊营卫，而上消之证含于其中，趺阳诊阳明，而中消之证详而不漏，然二证实相因而起也。师未出方，今补拟其略。大抵上消证，心火亢盛，移热于肺，为膈消者，用竹叶石膏汤去半夏加栝蒌根之类，或不去半夏，喻嘉言最得其秘。心火不足，移寒于肺，为肺消者，用炙甘草汤或柴胡桂姜汤加人参、五味子、麦门冬之类。中消证，责在二阳，以人参白虎汤送下脾约丸颇妙，然亦须随证变通，不可胶柱也。
（饮水多而小便少者，水消于上，名上消。食穀多而大便坚者，食消于中，名中消。饮水少而小便反多者，水消于下，名下消。上中二消属热，惟下消寒热兼之，以肾为水火之脏也。）男子消渴，小便反多，以饮一斗，小便亦一斗，（中无火化可知，以）肾气丸主之。（从阴中温养其阳，使肾阴摄水，则不直趋下源，肾气上蒸，则能生化津液，何消渴之有耶？）
此提出「男子」两字，是指房劳伤肾，为下消立法，而以肾气丸为主治也。尤在泾谓：「水液属阴，非气不至，气虽属阳，中实含水，水与气未尝相离也。」肾气丸内有桂附，所以斡旋肾中颓坠之气，而使上行心肺之分，不然则滋阴润燥之品，同于饮水无济，但益下趋之势而已。驯至有降无升，饮一溲二，久而小便不臭，反作甘气，此肾败而土气下泄也。更有浮在溺面如脂者，此肾败而精不禁也，皆为不治。赵养葵谓：「治消之法，无分上中下，惟以六八味，专主水火津液之源而救之。」然亦在治之于早，而大剂以进，或全料，或半料，加人参两许，煮汁，一日夜服尽为妙。此后人近理之言，亦可取以并参也。
〖肾气丸方〗（见妇人杂病。）
〔尤在泾云〕水液属阴，非气不至，气虽属阳，中实含水，水与气非一亦非二也。方中若无桂附，何以振作肾中颓落之阳，游溢精气，上输脾肺耶。
〔补曰〕尤注知水气之理，然究不实也。盖火交于水，即化为气，命门之火，在下蒸水上腾为气，气著于物即复化为水，气在上焦则为津液，有津液则不渴矣。气之生于水中，有如西法以火熬水而取气，其理一也。肾气丸于水中补火，正是化气之法，故名曰肾气，知此气化，则知补肾止渴诸理矣。
（更有似消渴而非真消渴者，姑附之以备参考。若病发于表，为）脉浮，（水停于中，为）小便不利，（因表邪不去，而发）微热，（因停水不能化，而为）消渴，（此与真消渴悬殊，治者）宜利小便发汗，（以）五苓散主之。
此言外邪内水之渴，与真消渴不同也。
〔补曰〕膀胱化水下出为小便，化气外出于皮毛，主周身之表，故脉浮应膀胱太阳经也。小便不利，则膀胱之水不下出，反渍浸于皮毛，而为微热，以太阳气不得出于皮毛也。当从汗解，有汗则膀胱之气化，不必治渴而津自生，故用桂枝，以火交于水而化膀胱之气，气化则水行汗解矣。
〖五苓散方〗（见痰饮。）
〔尤在泾云〕热渴饮水，水入不能已其热，热亦不能消其水，水与热结，热浮水外，故小便不利，微热消渴，此利其与热俱结之水，去其水外浮溢之热，热除水去，渴当自止。又热已消而水不行，则逆而成呕，乃消渴之变证，曰水逆，亦主之。
〔正曰〕水与热结，热浮水面，非五苓散之治理也。太阳伤寒，动其水气，寒在外而发热，水停蓄而津不升，故见渴证，桂枝解太阳之寒，而余药利水，则寒水解而气化津升，尤注不免有误。
（热）渴欲饮水，（饮过多，热虽消而水不行，以致）水入则吐者，名曰水逆，（此因渴而生出呕病，更与真消渴证无涉，亦以）五苓散主之。
此言因渴而生呕，更与真消渴不同也。
（太阳病应发汗，而以水潠之，外寒制其内热，以致）渴欲饮水不止者，（非味咸质燥，不能渗散其水气，以）文蛤散主之。（此更与真消渴证相隔霄壤也。）
此言外寒制其内热而为渴，又与真消渴不同也。
〖文蛤散方〗
文蛤五两。
上一味，杵为散，以沸汤五合，和服方寸匕。
〔男元犀按〕与《伤寒论》文蛤散症不同，《伤寒论》云：「肉上粟起，反不渴者。」水寒浸肺涌于外，遏于上，其热被却不得出也。文蛤入肺降肺气，除湿热，利小便，取其以壳治壳之义也。本节云：「渴欲饮水不止者。」上无水热遏郁，中有燥湿上焚，脾干胃燥，不能生津滋渴。饮水不止者，燥甚也。水性轻和，不能生津润燥，文蛤则味咸寒，能育阴润燥，洒除热气，下出小便，燥热除，阴液长，而渴饮平矣。
淋之为病，小便（短而频数，尿出）如粟（米）状，（病在下焦及肝，则）小腹弦急，（及肾则）痛引脐中。
此言淋证之病状也。后人有石淋、砂淋、血淋、气淋、膏淋之分，此则统言之也。
（淋病为下焦之热，而下焦则本于中焦。趺阳者，胃也。）趺阳脉数，胃中有热，即消穀引饮，大便必坚，小便则数。（数而无度，茎中不痛，是热气燔烁，消渴之渐也。频数而短，茎中作痛，是热气下注，淋病之根也。）
此言淋病，由于胃热下注，与消渴异流而同源也。师篇中凡复言叠叙之证，皆有深意。
淋家（热结在下。）不可发汗，（若）发汗则（阴液重伤，水府告匮，热逼于下，必小）便（出）血。
此言淋家不可发汗也。
（膀胱为通身之水道，今）小便不利者，（为膀胱之气不化，便知其）有（停而不行之）水气，（设令不渴，则病止在于膀胱也。）其人若渴，（是中焦土弱，津液不能布散于上，而转输于下，且上焦有热而乾涸，其气化不达于州都也。以）栝蒌瞿麦丸主之。
此言小便不利，求之膀胱，然膀胱之所以能出者，气化也。气之所以化者，不在膀胱而在肾，故清上焦之热，补中焦之虚，行下焦之水。各药中加附子一味，振作肾气，以为诸药之先锋，方后自注「腹中温」三字，为大眼目，即肾气丸之变方也。
〖栝蒌瞿麦丸方〗
薯蓣三两，茯苓三两，栝蒌根二两，附子一枚炮，瞿麦一两。
上五味，末之，炼蜜丸如梧子大，饮服二丸，日三服，不知，增至七八丸，以小便利腹中温为知。
〔男元犀按〕《内经》云：「膀胱者，州都之官，津液存焉，气化则能出矣。」余于气化能出之义，而借观之烧酒法，益恍然悟矣。酒由气化，端赖锅下之火力，方中附子，补下焦之火，即其义也。酒酿成之水穀，收于锅内而蒸之，其器具亦须完，固方中茯苓、薯蓣，补中焦之土，即其义也。锅下虽要加薪，而亦其上要频换凉水，取凉水之气，助其清肃，以下行则源源不竭，方中栝蒌根清上焦之热，即其义也。至于出酒之窍道，虽云未所当后，亦须去其积垢而通达，方中瞿麦一味专通水道，清其源而并治其流也。方后自注「腹中温」三字，大有深义。
（若无水气而渴，止是）小便不利，（其证不杂，其方亦不必求深，审系湿热，）蒲灰散主之，（若系血分，即用）滑石白鱼散、（若欲驱除阴分之水湿，）茯苓戎盐汤并主之。
此为小便不利，并出三方，听人之随证择用也。
〖蒲灰散方〗
蒲灰半分，滑石二分。
上二味，杵为散，饮服方寸匕，日三服。
〖滑石白鱼散方〗
滑石、乱发烧、白鱼各二分。
上三味，杵为散，饮服方寸匕，日三服。
〖茯苓戎盐汤方〗
茯苓半斤，白术三两，戎盐弹丸大一枚。
上三味，先将茯苓、白术煎成，入戎盐再煎，分温三服。
尤在泾云：「蒲，香蒲也。」宁原云：「香蒲去湿热，利小便，合滑石为清利小便之正法也。」《别录》云：「白鱼开胃下气，去水气。血余，疗转胞，小便不通。合滑石为滋阴益气，以利其小便者也。」《纲目》：「戎盐，即青盐。咸寒入肾以润下之性，而就渗利之职，为驱除阴分水湿之法也。」仲师不详见证，而并出三方，以听人之随证审用，殆所谓引而不发者欤！按：蒲灰散主湿热气分，滑石白鱼散主血分，戎盐汤入肾除阴火，二散可疗外疮多效。
（虽然，治病之道，循其所当然者，更当求其所以然，淋证小便不利，病在水也。然金为水母，肺热则涸其源，胃为燥土，胃热则塞其流，今）渴欲饮水，口干燥者，（肺胃热盛也，治求其本，以）白虎加人参汤主之。
此肺胃热伤之方治也。
〖白虎加人参汤方〗（见暍病。）
〔男元犀按〕小便不利者，水病也。天水一气，金为水母，金气不行，则水道不通。曰渴欲饮水，口干燥者，火甚烁金，水源皆竭也。治求其本，故用白虎加人参汤润燥金，补水源，使天气降而水气行，则渴燥自止矣。
（且胃热为脉浮，为热，为渴，为小便不利，与太阳之五苓证不同，阳明之）脉（大而）浮（肌肉上蒸蒸）发热，渴（则）欲饮（冷）水，小便（因热盛液乾而）不利者，（与太阳五苓证，发汗利水，两解其表里者迥别，故不用五苓散，而以）猪苓汤主之。
此因「脉浮，发热，小便不利」二句，与五苓节文同，故又分别其为猪苓汤之方治，盖二证二汤，毫釐千里，学人不可不细心研究。
〔正曰〕趺阳脉浮为胃热，此但言脉浮，是指寸口脉言，非胃脉也。且但言脉浮，未言脉大，浅注添一「大」字便错，此与五苓散证，发作之脏腑不同，故寒热亦异也。玩仲景文法之次序自见，五苓散证，发于膀胱，膀胱之阳不能化水，故先小便不利，次乃随太阳经，而见于表为热，水既停则津不升，故最后乃见消渴之证，是先病膀胱之水而后见热渴，但当温膀胱之寒水为主，故用桂枝也。此节猪苓汤证，是证发于肺经，肺主皮毛而先见发热，是肺有热也。肺热津不布，故渴欲饮也。外热上渴，肺既受伤，不能通调水道，因而水道不利，是先病肺之虚热也。但当滋肺经之虚热为主，故用阿胶与滑石。二证之发见先后不同，脏腑遂异，独其脉皆浮，何哉？盖五苓散之浮，应太阳主表之义也。猪苓汤之浮，应肺主皮毛之义也。脉虽同而见证有先后，遂大异焉。修园但云毫釐千里而不指出，又注是胃热，谬矣。
〖猪苓汤方〗
猪苓去皮、茯苓、阿胶、滑石、泽泻各一两。
上五味，以水四升，先煮四味，取二升，去滓，内胶烊消，温服七合，日三服。〔男元犀按〕此与五苓散证迥别，五苓散主脾不转输而水停，故发汗利水，为两解表里法。此则胃热甚而津液乾，故以清热而滋燥，用育阴利水法。二者只差一粟，学者自当细察焉。
〔正曰〕此与五苓散之治不同，非陈注所能明也。余已详原文注中，兹不再赘。

水气病脉证并治第十四  ***************************
师曰：「病有风水，有皮水，有正水，有石水，有黄汗。」
此言肤肿病，《内经》概言目窠上微肿，如新卧起之状，其颈脉动，时咳，阴股间寒，足颈肿，腹乃大，水已成矣，以手按其腹，随手而起如里水之状，而不分别为言，然而病因不同，则治法迥异，师故立五名以为大纲，而脉证标本变化之微，详悉于下。
风水（之脉证奈何），其脉自浮，（浮为风，故）外证骨节疼痛，（风尚在表，故）恶风。皮水（之脉证奈何，水行皮间，内合肺气，故）其脉亦浮，外证跗肿，按之没指，（其邪既去经而在皮间，既去经故）不恶风，（在皮间故）其腹（外实中空）如鼓，（肿在皮外，而未及肠脏，故）不渴，当发其汗。（俾皮间之水从汗解，）正水（之脉证奈何，三阴结，而非风结，故）其脉沉（水属阴，故其脉）迟，（三阴结而下焦阴气不复与胸中之阳相调，水气格阳在上，故其）外证自喘。（喘为此证之眼目，至于目窠如蚕两胫肿腹大，与石水证相同者，不必言也，）石水（之脉证奈何，水聚于下而不行，故）其脉自沉，（水在下而未伤中气，中未虚冷，故但沉而不迟，病专在下，而不及于上，故其）外证（少）腹满（而）不喘。（不喘为此证眼目，与正水所同等证，亦不必言也。）黄汗（之脉证奈何，水邪内郁，故）其脉沉迟，（心受邪郁，故）身发热，（热伤在上，故）胸满，（阳部之邪从阳，故）四肢头面肿，久不愈，（则邪气侵阴，荣气不通，）必致痈脓。
此于五条分晰其脉证也。
〔正曰〕既去经，乃在皮间，其说非也。盖皮水与风水，皆是肿在皮肤，惟兼风邪者名风水，不兼风但有水者名皮水，故其辨法在恶风与不恶风也。其「不渴」二字，又是别于里水而言，下文里水有渴，故此言不渴以别之，见水恰在皮不在里也。仲景文法，前后照映，不可忽之。
（试详风水之证，而别其相似之病。）脉浮而洪，浮则为风，（风者，天之气也。）洪则为气，（气者，人之气也。是皆失其和者也。）风气相搏，（若）风强（于气，）则（气从风而浸淫肌肤，而）为瘾疹，身体为痒，痒者（藉瘙而稍疏浅，为）泄风，久（则生虫，）为痂癞，（若）气强（于风，）则（风从气而鼓涌水液，而）为水，（水成则肿胀喘满，）难以俯仰，（若）风气（并强，）两（相维）繫，（而水液从之，以致）身体洪（大而）肿，（盖风为虚邪，自汗恶风，乃其的证，今因）汗出乃愈，恶风则（邪之属）虚，（无有疑议，故直指之曰，）此为风水。（彼夫）不恶风者，（表无风也。）小便通利，（非风水之相搏也。）上焦有寒，其口多涎，（乃水入伤心，汗内返而为湿所致。）此为黄汗。
此详风水之病源，且风水病最与黄汗相似，故节末又郑重以分别之，风水脉浮，黄汗脉沉，浅而易知，师故未言之。
〔补曰〕此节当分数小节读，首言浮则为风，洪则为气，浮洪之脉，则风气常相搏而不解也。次言风若不与气相搏，则其风单发而为瘾疹，身体为痒，痒者为泄风，泄风之名见《内经》，如今之风瘙等是。泄风久则变为痂癞，此风强者终不与气搏，故为泄风痂癞，而终不为风水也。次言若气强而风不强者，亦不相搏，气即水中所化之阳而能复化为水，故气著漆石仍化为水也。是以气强则单为水证，肿胀难以屈伸，此内水也。由积气而生，亦非风与水合之证也。入后乃言惟风气相维繫者，即所谓风与气相搏也。气即为水，风与水相合而发于皮肤，则身体洪肿，必须汗出，而风与水气俱得外泄乃愈。若恶风而汗不出，则卫阳虚而水气不得外泄，此所以成其风水之症也，此是正论风水。以下又言，不恶风而汗出者为黄汗，又与风水有别矣。层层剥辨，浅注尚多粘混。（风水中有变异者，不可不知也。风之脉，浮也。水之脉，滑也。今）寸口脉沉滑者，（不见风脉，但见水脉。）中有水气，（似属正水，然高巅之上，惟风可到，故）面目肿大，（风为阳邪，故身中）有热，（证既属风，其沉亦将变而为浮，而未变之初，无不可先正其）名曰风水。视（其）人之目窠上微肿，如蚕新卧起状，其颈脉动，时时咳，（此正水之征也。乃）按其手足上陷而不起者，（知非正水，而为气水矣。风气必相繫，亦可正其名曰）风水。
此言风水证虽有变异，而真面目不可掩也。
〔正曰〕前言风水脉浮，此言脉沉，修园不得其解，乃强捏曰：「此是风水变症，其沉脉亦将变而为浮。」直欲改经从己，实为谬误。盖脉法，浮主表，寸亦主表，沉滑而见于寸部，即是水犯于表之诊，故亦断为风水，与浮洪浮紧之断为风水，同一在表之义也。且浮脉但断为风，必兼洪紧，乃为风而兼水，沉滑亦当但断为水，因见于寸脉，乃为水犯于表而兼风也。仲景文法细密如是，学者当玩焉。
太阳病，脉浮而紧，法当骨节疼痛，（此阴邪表实证也。今）反不疼，（即与阴邪迥别，且）身体（不为疼而）反（为）重（，重则便知其为正水也。不为疼）而（为）痠，（则便知其为风也。风水涣于外，未入于内，故）其人不渴，（病在外者宜汗，故）汗出即愈，此为风水。（此外另有汗后反）恶寒者，此为极虚（之证，误因），发汗得之。（亦另有芍药甘草附子汤之治法，不在风水之例。若前证更有）渴而不恶寒者，（渴似风水，而于不恶寒处，得其机关，知非病风，而独病水。不在皮外，而在皮中，视风水较深一层，）此为皮水，（其证）身肿而冷，状如周痹。（盖以周痹为寒湿痹其阳，皮水为水气淫于肤，所以大略相似也。若前证更有）胸中（气）窒，（窒而作胀，则）不能食，（窒而不行，则）反聚痛，（至）暮（为阴分，更）躁（而）不得眠，（明是有水伤心，寒郁其热，其证全在于胸，）此为黄汗。（若前证之脉浮紧，而）痛在骨节，（脉证却不相反，且）咳而喘，不渴者，（乃水寒伤肺，）此为肺胀，其状如肿，（肺主皮毛，皮毛受邪，）发汗则愈。然诸病此者，（均宜发汗，惟）渴而下利，小便数者，（为邪已内入，恐非一汗所能愈，）皆不可发汗。
此言风水中有类太阳脉，而不出太阳证者，又有相似而实为皮水者，有相似而实为黄汗者，有相似而并非皮水、黄汗，实为肺胀者，师分别其证，未出其方，后人补以越婢加术汤，亦未甚周到，节末以渴者，下利者，小便数者，戒其发汗，大有深意。或问：「前二条云：『风水外证骨节疼。』此言骨节反不疼，身体反重而痠。前条云：『皮水不渴。』此云渴，何也？」曰：「风与水合而成病，其流注关节者，则为骨节疼痛，其侵淫肌肤者，则骨节不疼，而身体痠重，由所伤之处不同故也。前所云皮水不渴者，非言皮水本不渴也。谓腹如鼓而不渴者，病方外盛，而未入里，犹可发其汗也，此所谓渴而不恶寒者，所以别于风水之不渴而恶风也。程氏曰：『水气外留于皮，内薄于肺，故令人渴。』是也。」
（风水皮水之外，又有温湿郁于里，为）里水者，一身面目黄肿，（其分别处在于黄，若黄而汗出亦黄，则为黄汗，身黄而无汗出，则为里水，水在里，故）其脉（不浮而）沉，（热久郁，故）小便不利，（积于内者溢于外，）故令病水。假令小便自利，（不因此自利而除其黄肿，反因）此（自利而）亡（其）津液，（津液亡）故令渴，（以）越婢加术汤主之。（方见中风。）
此又从风水皮水外而言里水也。
〔补曰〕此里字，反对皮言，谓皮内之白膜，即腠理也。居皮之内，故名曰里，腠理之膏油，是脾所司，水渍膏油，发见脾土之色，则肿而黄。上节所谓黄汗与此节所谓黄肿，皆在膜腠之中，皆属脾也，故均用耆桂等药。浅注解里字，未能确切。
〔尤在泾云〕越婢加术是治其水，非治其渴也。以其身面悉肿，故取麻黄之发表，以其肿而且黄，知其湿中有热，故取石膏之清热，与白术之除湿，不然，则渴而小便利者，而顾犯不可发汗之戒耶！或云此治小便利黄肿未去者之法，越婢散肌表之水，白术止渴生津也，亦通。
〖越婢加术汤〗（即越婢汤，加白术四两，方见下。）
〔男元犀按〕水被热蓄，气为湿滞，致外不得通阳而作汗，内不能运气而利水，故令病水。云「假令小便自利」三句，疑非里水病也。越婢汤发肌表之邪，以清内蓄之热，加白术运中土、除湿气，利其小便，此分消表里法也。或云：「越婢散肌表之水，加白术止渴生津也。」按岂有小便自利，亡津液而作渴者，仍用此汤，不顾虑其重伤津液乎。
（又有兼宿疾而致水，不可不知也。）趺阳（系胃脉，脉本不伏，因水蓄于下，气伏）脉（亦）当伏，今反紧，（紧则为寒，此因其人）本自有寒，疝瘕腹中痛，医（不温其寒，而）反下之，（阳气重伤，）即胸满短气。（而水病大作，所以然者，阳以下而伤，则决渎无权，水不行而泛滥矣。气以下而耗，则精凝血滞，变其常而化水矣。）趺阳脉（因水病而）当伏，今反数，（数则为热，此因其人）本自有热，（热则当）消穀（而）小便数，今反不利，（则水液日积，）此欲作水。（所以然者，阴虚无以配阳，则水为热蓄而不行也。）
此言水病人，别有宿疾，当从趺阳脉与其旧疾见证而兼顾之，不可以见肿治肿为能事。
（水病有五，而正水之病居多，当于脉而体认其所由成，然脉之元妙，可以意会，而不可以言传也。）寸口脉浮而迟，浮脉则热，迟脉则潜，热潜相搏，名曰沉。趺阳脉浮而数，浮脉即热，数脉即止，热止相搏，名曰伏。沉伏相搏，名曰水。沉则络脉虚，伏则小便难，虚难相搏，水走皮肤，即为水矣。
〔徐忠可云〕此段论正水所成之由也。谓人身中健运不息，所以成云行雨施之用，故人之汗，以天地之雨名之，人之气，以天地之疾风名之。故寸口脉主上，犹之天道必下济而光明，故曰阴生于阳。趺阳脉主下，犹之地轴必上出而旋运，故曰卫气起于下焦。今寸口脉浮而迟，浮主热，乃又见迟。迟者，元气潜于下也。既见热脉，又见潜脉，是热为虚热，而潜为真潜，故曰：「热潜相搏名曰沉。」言其所下济之元气，沉而不复举，非沉脉之沉也。今趺阳脉浮而数，浮主热，乃又见数，数者，卫气止于下也，既见热脉，又见止脉，是客气为热，而真气为止，故曰：「热止相搏名曰伏。」言其宜上出之卫气，伏而不能升，非伏脉之伏也。从上而下者，不返而终沉，从下而上者，停止而久伏，则旋运之气，几乎熄矣。熄则阴水乘之，故曰：「沉伏相搏名曰水。」见非止客水也。恐人不明沉伏之义，故又曰：「络脉者，阴精阳气所往来也。」寸口主阳气，沉而在下则络脉虚。小便者，水道之所从出也。趺阳真气止而在下，气有余即是火，火热甚则小便难，于是上不能运其水，下不能出其水，又安能禁水之胡行而乱走耶？故曰：「虚难相搏，水走皮肤，即为水矣。」水者，即身中之阴气，合水饮而横溢也。沉伏二义，俱于浮脉见之，非真明天地升降阴阳之道者，其能道只字耶，此仲景所以为万世师也。
〔次男元犀按〕仲景此节，深文奥旨，得徐忠可此注，如暗室张灯，大有功于斯道，但有论无方，读者每苦无下手工夫，先君从原本上下文搜讨，得其要紧，从经方中加出一味，名消水圣愈汤，授受有先叔，屡试屡验，奉为枕秘，厥后此方刻入《时方妙用》中，彼时一齐众楚，无一人能发其旨，以致无上名方，反为俗论所掩。己卯秋，先君以老归田，重订旧著，命余读之后，后颇有所悟，遂于《时方妙用》中一节，录此方并方论，附于本节之后。第方中天雄难得，不妨以附子代之，菌桂绝无佳者，不妨以桂枝尖代之，方用天雄炮一钱，牡桂去皮二钱，细辛一钱，麻黄一钱五分，甘草炙一钱，生姜二钱，大枣二枚，知母去皮三钱，水二杯半，先煮麻黄至二杯，去上沫，次入诸药，煎八分服，日夜三服，当汗出，如虫行皮中，即愈。水盛者，加防己二钱。天雄补上焦之阳而下行入肾，犹天道下济而光明，而又恐下济之气潜而不返，故取细辛之一茎直上者以举之。牡桂暖下焦之水，而上通于心，犹地轴之上行而旋运，而又恐其上出之气止而不上，故取麻黄之勇往直前者以鼓之。人身小天地，惟健运不息，所以有云行雨施之用，若潜而不返，则气不外濡，而脉络虚，故用姜、枣、甘草，化气生液，以补络脉。若止而不上，则气聚为火，而小便难，故以知母滋阴化阴，以通小便，且知母治肿，出之《神农本草经》，而《金匮》治历节风，脚肿如脱，与麻黄、附子并用，可以比例而明也。此方即仲景桂甘姜枣麻辛附子汤，加知母一味，主治迥殊，可知经方之变化如龙也。
〔补曰〕徐注可谓有特见，而陈注附消水圣愈汤，则未尽合。盖热潜相搏，明言热气潜藏于下也。名曰沉，徐注所谓沉而不举，是热沉于下，则阳虚于上也。热止相搏，又言热气止而在下也，名曰伏。徐注所谓停止久伏，是热伏于下，故水道不通也。水道不通于下，反乘上焦之虚而乱走，遂发水肿，治宜解伏热则水道通，举沉阳则上焦治而津液化血，络脉不虚矣。此为虚难两治之法，圣愈汤尚未尽合。末节云：「沉则络脉虚，伏则小便难，虚难相搏，水走皮肤，则为水矣。」此又是仲景自加注脚，以解上文沉伏之意，盖言沉则元阳不能返于上焦。《内经》云：「上焦如雾，布散津液，灌溉络脉。」所谓脉者，血管也。津液奉心化血，然后灌溉血脉，水行气管中，血行脉管中，脉管充实，则气管窄细，自无容水之隙，脉管空虚，则气管放松，乃有容水窜走之路矣。伏则热伏下焦，《内经》云：「下焦如渎，通利水道。」以化气卫外，气化不宣，阳郁于下，则小便难而水不下出，势必乱窜矣。总之，虚者脉管虚也，脉管虚而气管放松，则水有走窜之路。难者，小便难也，小便难而水无消路，则势必上行外出而发水肿。故虚难相搏，水走皮肤，则为水肿，实知虚难二字之理，则思过半矣。
（正水病在将成未成之际，其脉如何？）寸口脉弦而紧，（紧为寒，）弦则卫气（为寒所结而）不行，（卫气不行，则藩篱不固，而）即恶寒，（卫气不行，则）水（液不运，而）不沾流，走于肠间。（遂横流于肌肤肢体矣。）
此言水病之初成，责在卫气，以寸口主乎卫气也。意者寒气外束，阳气被抑，水之所由成也。
（正水病在既成之际，脉又何如？）少阴脉紧而沉，紧则为痛，沉则为水，小便即难。
此言水病之既成，责在肾阳，以少阴主肾阳也。意者寒自内生，而气化不速，水之所由盛也。
（正水之脉，有恒有反，不可不知。盖以水阴也，阴盛则脉沉，水行皮肤，营卫被遏，则脉亦沉，今）脉得诸沉，当责有水，（然必合之）身体肿重，（方可断其为水，此脉与证相符之恒也。若正）水（之）病，（其）脉（应沉而陡然暴）出者，（是真气离根，脱散于外，脉证相反，故主）死。
此言正水之常脉则沉，若陡然而出则为反也。尤氏云：「出与浮迥异，浮者，盛于上而弱于下，出则上有而下绝无也。」
（正水之治，缓则筑以防堤，急则行其疏凿。）夫水病人，（脾胃为水气所犯，故）目下有（形如）卧蚕，（水明亮而光润，故）面目鲜泽，（正水脉沉，沉极则）脉伏，其人（胃中津液水饮，俱外溢于皮肤肌肉，无以上于喉舌，则为）消渴。（此皆水病先见之征也。及其）病水（之势既成，则）腹大，小便不利，其脉沉（甚而欲）绝者，（诊其脉则为无阳，审其势则为）有水，可（于扶阳中疏凿其水以）下之。（俾水去则阳回，而元自复矣。）
此言正水病，腹大，小便不利，脉道被遏而不出，其势已甚，子和舟车、神祐等丸，虽为从权救急之计，然虚人不堪姑试，余借用真武汤温补肾中之阳，坐镇北方以制水，又加木通、防己、川椒目以导之，守服十余剂，气化水行，如江河之沛然莫御矣，此本论中方外之方也。
〔补曰〕可下之。谓水不去则温补无益，如十枣汤之类，急夺去之，然后再议温补也。修园力斥舟车丸，而必守温补，于仲景斩关夺隘之法，未能明也。须知可下，是斟酌其可而与之，非一味冒昧也。
问曰：「病下利后，（阴液亡则）渴（欲）饮水，（饮水多而）小便不利，（水有入而无出，积于腹中，而为）腹满，（固事之常也。乃）因（而为）肿者，（其故）何也？」答曰：「（水必得气而行，）此（缘利后气伤，饮水过多，）法当病水，若（得）小便自利，（则水从下通，）及汗（自）出者，（则水从外泄，水虽聚而常行，）自当愈。（然其所以汗与利者，气内复而机自行也。而辛散渗淡之药，不足恃耳。）」
此言客水成肿，易成而亦易愈，调其中气则气复，而水自从利从汗而行矣。
有一张姓者，疟愈后，日饮水数升，小便不利，有用四苓加木通，服之三日，溺时茎痛，一日夜尿不及半小盏，尿盆底如朱砂，日更医，遍服利水之药，形肿日增。有一老医马姓，主以济生肾气丸，早吞五钱，暮服六君子汤一服，许以半月必愈，服至二十余日不效，又增出不寐、气喘、呕逆之逆证，病家极恼前医之失，而求治于予，予诊其色，鼻准黄润，诊其脉，虽细小中而却有缓象，直告之曰：「此证误在前医，救在后医，止守前此丸汤并进，再十日必效。」予无别法也，病家埋怨已极，誓不再服，叩头求请另方。予不得已，以权辞告之曰：「前方虽佳，但日服不改，病气与药气，习以为常，所以不效，今且用茯苓四钱，蛤蜊粉三钱，灯草十四寸，煎水服之，三日后再服前此之药方，必另有一番好处。」病家喜而服之，是夜小便如涌，其肿亦退去十分之七，皮肤中时见汗意，再一服，大汗如雨，肿全消，而神气亦复，喜告于予，予令其遵马先生丸汤之法，渠弗听，从此即不服药，半月病愈体康，到寓面谢时，还痛说前医之过，甚矣哉！医道之弗明也，详附于此，以为尤注「气内返而机自行」句之铁案，亦以见医术挟时命而行。
〔补曰〕气内复而机自行，气是何气，机是何机，此笼统语，未能实指出其义也。须思下利后是伤脾，脾者内外膜膈上所生之膏油，皆其物也。凡人饮水，皆从膜膈内走下膀胱。凡人津液，是膀胱水中之气化而上达，亦从膜膈内上达喉舌。脾之膏油即在膜膈间，升津利水，以司其事。若病下利后，脾气伤而不升津则渴，脾气伤而不利水则小便不利，水渍膏膜之间则腹满，水渍外膜则身体肿，故于法当病水也。然受水者脾也，而化水者，责在三焦、膜膈与夫太阳膀胱也。三焦化水而决渎通，小便自利则腹中膏膜不积水而自不满，太阳膀胱化气上行则不渴，外达则汗出周身，外膜之水从汗泄则不肿。然则其病在脾，而转机在三焦，化气则在膀胱，岂徒混言气机哉！
（正水病，久则相传而概病，而其初则有五脏之分，心火脏，）心水者，（水凌于心，）阳气被郁，则其身重而少气，（郁而不泄，致伤心气，则）不得卧，烦而躁，（阳虚不能下交于阴，阴气不化，则）其人阴肿。（肝木脏，）肝水者，（水气凌肝，必传于脾，脾部在腹，则）其腹大，不能自转侧，（肝气横，其痛在）胁下（传则）腹痛，（厥阴之气，冲逆水邪，随之而上下，则）时时津液微生，小便续通。（肺金脏，为治节之官，）肺水者，（肺主气，虚则失其统御之权，故）其身肿，（治节不行，则水乱，故）小便难，时时鸭溏。（谓如鸭粪之清浊不贯也。脾土脏，主腹，而气行四肢，）脾水者，（水气凌脾，脾气不行，则）其腹大，四肢苦重，（津气生于穀，脾不能化穀，则）津液不生，但苦少气，（脾气不舒，则）小便难。（肾者，主水而藏精，其所赖以为锁钥之司也。其气上通于心，领心阳之气，下达水府，）肾水者，（肾气虚，不能上领心阳之气，而水凝矣，脐腹属少阴，少阴病，阳虚阴甚，则）其腹大脐肿腰痛不得溺，阴下湿如牛鼻上汗，（阳不及下，则）其足逆冷，（面者，诸阳之会也。肾虚不能上会，则其）面反瘦。
此分晰五脏之水，以补《内经》所未备，使人寻到病根，察其致病之脏而治之，不域于脾肺肾通套成方以试病，则善矣。
师曰：「诸有水者，（分其内外表里而治之，不若分其上下，尤为确切，）腰以下肿，（阴为主用，）当利小便，腰以上肿，（阳为主用）当发汗乃愈。」
〔沈自南云〕此以腰之上下分阴阳，即风皮、正水之两大法门也。腰以下主阴，水亦属阴，以阴从阴，故正水势必从于下部先肿，即腰以下肿，然阳衰气郁，决渎无权，水逆横流，疏凿难缓，利小便则愈，经谓洁净府是也。腰以上主阳，而风寒袭于皮毛，阳气被郁，风皮二水，势必起于上部先肿，即腰以上肿，当开其腠理，取汗通阳则愈，经谓开鬼门是也。窃谓利水发汗，乃言其常，而未及其变，当审实者施其常，虚者施其变，但治变之法，欲汗者当兼补阳，即麻黄附子汤之类，欲利小便者，兼养其阴，即栝蒌瞿麦丸之类，然开腠通阳而利小便，必兼变法，乃为第一义耳。
〔按〕时医治水病，只守二方，一曰五皮饮，桑白皮、橘皮、生姜皮、茯苓皮、大腹皮各二钱，取其以皮入皮，不伤中气之义，上肿加紫苏、防风、杏仁各三钱以汗之，下肿加木通、防己、泽泻、赤小豆各二钱以利之，且气分加白术、黄耆、肉桂之类，血分加当归、川芎、桃仁、五灵脂之类，寒加附子、肉桂、小茴香、巴戟天、乾姜之类，热加黄柏、知母、生蛤蜊之类，诸虚合四君子汤，诸实合三子养亲汤，轻者颇效，而重病则否矣，而济生肾气丸，熟地黄四两，山萸肉、山药、泽泻、丹皮、肉桂、车前子、牛膝各一两，茯苓三两，熟附子五钱，蜜丸每服三五钱，百沸汤送下，或作汤服，此方自薛立斋极赞其妙，而张景岳、李士材和之，至今奉为水肿气肿等证之神丹，而不知一派阴药中，类以些少桂附，亦从阴化，久服必致阴霾四布，水势滔天，不可救援，谁制此方，大为金匮罪人，后医反以此方名为金匮肾气丸，荒经侮圣，大可浩叹。今因沈自南有栝蒌瞿麦丸养阴一说，余亦谓栝蒌瞿麦丸之用附子，与肾气丸之附子同义，恐后学错认章旨而误用之，则余亦薛立斋、张景岳、李士材之流辈耳。孟夫子云：「尔何曾比予于是。」当知昔贤当时不得已之言也。
师曰：「（上焦主气，诊之寸口，若）寸口脉沉而迟，沉则为水，迟则为寒，寒水相搏，（则为水肿，可知水肿之必关营卫也。中焦主水穀，诊之趺阳，若）趺阳脉（不起而）伏，（则为）水穀不化，（第不化有二，若）脾气衰，（而不化，）则（水杂于粪，为）骛溏，胃气衰（而不化，）则（水溢于外，而）身肿。（下焦主血，诊之两尺，右尺为阴中之少阳，若）少阳之脉（沉弱而卑为相火之）衰，（左尺为阴中之少阴，若）少阴之脉（微损而）细，（为真水之虚，北方龟蛇，非一而亦非二，均在下焦而主血，）男子（病此，）则（水精不化，而）小便不利，妇人（病此，）则（血化为水，而）经水不通。（而其所以然者，则皆阳气不行，阴气乃结之故，）经为血，（而属于阴，阴）血（阻滞）不利则（渐成）为水，名曰血分。（男妇之病一体，惟妇则有经可征也。）」此言正水之偏于下焦者为血分，而又合上中二焦而言，为寸口、趺阳、少阴，上中下三诊之全法也。《伤寒论》《金匮》多用此笔法。
〔男元犀按〕此节及下一节，字字金针，宜熟玩之。
〔补曰〕此分三节，寸口属肺，肺脉沉迟，则为寒水泛于上焦，遂发水肿矣。为第一段。趺阳脉伏，趺阳是足上胃脉，诊脾胃者也。脾主化穀，胃主化水，脾胃气虚则水穀不化，水为阳，胃亦属阳，水湿而胃燥，以阳从阳，以燥去湿，故胃之阳土，主行水也。穀为阴，有形质色味者，皆阴类也。脾亦属阴，穀坚而脾湿，足以濡软之，以阴从阴，化液归血分，故脾之阴土，主化穀也。脾气衰则穀不化而鹜溏，不在水肿之例，惟胃气衰则水不化而身肿，此等水肿，与上段又不同也。此为第二段。然此两段皆属气分，非血分也。注家不明章句，牵搭下文，以上两段皆归血分解，则不通矣。下一段少阳脉，诊于跷前，少阳三焦起于脐下关元，即胞宫血海也。少阳脉卑陷，则知其病在血海，其血不行也。少阴脉诊于太溪，本诊肾与膀胱，今其脉细亦是血少，脉为血管，血少故细。肾与膀胱血少则水道不活动，胞室血濇则壅水，故男子小便不利，妇人经水不通。观经属血分，血分滞则阻水血从气化，亦为水病，虽在水而实发于血，故名曰血分，知血分之能致水，则气血之理明矣。下文末节言气分，与此对举。
师曰：「（血分病在下焦，亦与上中二焦相关，属于虚者，上言之详矣。而属于虚中之实者，不可不知。）寸口脉沉而数，数则为出，沉则为入，出则（肺气壅于阳，）为阳实，入则（水气滞于阴，）为阴结。趺阳脉微而弦，微则（中土本伤，而）无胃气，弦则（胃受木克，而气）不得息。少阴脉沉而滑，沉则为病在于里，滑则为（里邪之）实，沉滑相搏，血结胞门，其（凝聚坚）瘕不泻，经络不通，（而肿病大作，）名曰血分。」
此承上节血分而言也。与第八节「沉则脉络虚，伏则小便难」等句，互相发明，又合寸口、趺阳、少阴，而见气壅于阳，胃病于中，血结于阴，分之则三，合之则一也。
〔男元犀按〕胞为血海，男女皆有之，此云胞门，在关元、气海之间，指膀胱之位而言也。先君口传，蔡明府名本谦，患水肿垂死复生验案，用泽兰之法，本于此。
〔补曰〕此与上节均古诊法，遍求各经而诊之，非近时寸关尺法也。若拘近时脉诀解之则窒矣。寸是言手之三部，趺阳是言足上胃脉，少阳是诊足之蹻前脉。少阴是诊足之太溪脉。沉为阴结，谓血结于内，则阳欲出而不得出矣。弦则不得息，谓肝脉应弦，必肝血凝结，气不得畅，故不得息。沉应理而滑应实，实结在里，则为血结胞门，其瘕结不得泻利，则经络不通而水肿，肿由于血滞，故不曰血分也。此上一节分三段，上二段是水分，下一段乃是血分。若本节又合为一段，皆是言血分也。二节文法不同，细玩自见，多读汉晋文字者，方能别之。能别其文，则意义显然，并不费解。
〔尤在泾云〕上条之结，为血气虚少，而行之不利也。此条之结，为阴阳壅郁，而欲行不能也。仲景并列于此，以见血分之病，有全虚者，有虚中之实者，不同如此。
（血分为男妇兼有之病，而亦有专为妇人而言者，以妇人之病，以经为主也。或有）问（于师）曰：「病有血分水分何也？」师曰：「经水前断，后病水，名曰血分，此病难治。先病水，后经水断，名曰水分，此病易治。何以故？去水其经自下。」
〔尤在泾云〕此复设问答，以明血分水分之异。血分者，因血而病为水也。水分者，因水而病及血也。血病深而难通，故曰难治。水病浅而易行，故曰易治。
问曰：「病者苦水，面目身体四肢皆肿，小便不利，（医者）脉之（病人竟）不言（苦）水，反言胸中痛，气上冲咽，状如炙肉，当微咳喘，审如师言，其脉何类？」师曰：「（水气中原不得有此证，其先）寸口脉沉而紧，沉为（水紧为积）寒，沉紧相搏，（则微水积寒，）结在关元，始时（水与寒）尚微，年盛（邪不胜正而）不觉，（迨至）阳衰之后，（前此所结之邪，觉）营卫（中稍稍）相干，阳（日就）损阴（日加）盛，（而所）结（之）寒微动，（遂挟）肾气上冲，咽喉塞噎，胁下急痛。（此时若以温肾祛寒之药治之，法当渐愈，乃）医以为留饮而大下之，（未得病源，病）气（维）繫而不去，其病（根）不除，复重吐之，（以诛伐无过，一则大下以伤其胃，一则吐伤上焦之阳，而下焦之阴火乘之，以致）胃家虚烦，咽燥欲饮水，（火乘于上，阳虚于下，以致决渎失职，）小便不利，（釜底乏薪，）水穀不化，（水气日盛，而）面目手足（皆见）浮肿，又与葶苈丸下其水，（虽非治其病根，而肿势证既盛，）当时如小瘥，（此后或因）食饮过度，肿复如前，（又加）胸胁苦痛，状若奔豚，（且）其水（气）扬溢，（时）则咳（而）喘逆，（治者）当先攻击（，与桂苓五味甘草汤类，）冲气令（其即低而）止，（止后方）乃治（其）咳，（用苓甘五味姜辛汤等，令其咳止，）咳止，其喘（不治而）自差。（所以然者，病根深固，不能骤除，当）先治（冲气咳喘之）新病，（而水气之）病当在（所）后。（虽然，治病必溯其所由来，关元结寒，水病之所由来也。）」
〔徐忠可云〕此言正水之成，有真元太虚，因误治成水，又误治而变生新病，当以治新病为急。
〔按〕第十二章，痰饮咳喘病，有小青龙汤加减五方之法，一字一珠，宜参看。
（兹试为各证补言其未及，而并出其方。）风水，（其）脉必浮（而其为本证之确据者，则在）身重，（又合之）汗出，恶风（及前后论列诸证，或兼或不兼）者，（一见身重脉浮，汗出恶风，其为风水内挟湿气无疑矣，以）防己黄耆汤主之。（若胃中不和，兼见）腹痛者，加芍药。（以泄之。）
〔按〕此节即太阳病，脉浮汗出恶风者，中风症也。盖以太阳为寒水之经，病则水不行，水不行，则必化湿，而生胀满矣，故名曰风水。其证身重脉浮者，内挟湿气无疑矣，故以防己黄耆汤治之。
〔张隐庵云〕防己生汉中，纹如车辐，主通气行水。耆术解肌散湿，助决渎之用，姜枣草和营卫，补中央，交通上下之气，使气行而水亦行矣。腹痛者，胃不和也，加芍药以泄之。湿气篇云：「胃不和者，加芍药三分。」可知耳。徐注谓为补脾之虚，误矣。
〖防己黄耆汤〗（见湿病。）
〔男元犀按〕恶风者，风伤肌腠也。身重者，湿伤经络也。脉浮者，病在表也。何以不用桂枝、麻黄以发表祛风，而用防己、黄耆以补虚行水乎？盖以汗出为腠理之虚，身重为土虚湿胜，故用黄耆以走表塞空，枣、草、白术以补土胜湿，生姜辛以去风，温以行水，重用防己之走而不守者，领诸药环转于周身，上行下出，外通内达，迅扫而无余矣。
〔尤云〕水与湿，非二也。
〔正曰〕水与湿不同，尤注有误，当参看伤寒太阴篇首，总注自明。
风水（证），（身重则为湿多，而此则）恶风，一身悉肿，（则为风多，）脉浮，不渴，（病在表而不在里也。身原无汗，而）续（偶见其）自汗出，（身）无大热，（其微热不去，为表实也。以）越婢汤主之。
〔徐忠可云〕上节身重则湿多，此节一身悉肿则风多，风多气多热亦多，且属急风，故欲以猛剂铲之。恶寒为卫虚，加附子。《古今录验》加术，并驱湿矣。
〖越婢汤方〗
麻黄六两，石膏半斤，生姜三两，甘草二两，大枣十二枚。
上五味，以水六升，先煮麻黄，去上沫，内诸药，煮取三升，分温三服。恶风加附子一枚。风水加术四两。
〔男元犀按〕恶风者，风也。一身悉肿者，水也。脉浮者，风发也。风为阳邪，风动则水火战而浪涌矣。涌于上则不渴，涌于外则续自汗出。云无大热者，热被水披，不得外越，内已酝酿而成大热矣。前章云身重为湿多，此章云一身悉肿为风多，风多气多热亦多，系属猛风，故君以石膏重镇之品，能平息风浪以退热，引麻黄直越其至阴之邪，协生姜散肌表之水，一物而两握其要也。又以枣草安中养正，不虑其过散伤液，所以图万全也。
皮水为病，四肢肿，水气在皮肤中，（前论已详，不必再赘，惟）四肢聂聂动者，（更为皮水之的证，以）防己茯苓汤主之。
此为皮水证出其方治也。
〖防己茯苓汤方〗
防己、黄耆、桂枝各三两，茯苓六两，甘草二两。
上五味，以水六升，煮取二升，分温三服。
〔徐忠可云〕药亦同防己黄耆汤，但去术加桂等者，风水之湿，在经络近内；皮水之湿，在皮肤近外，故但以苓协桂，渗周身之湿，而不以术燥其中气也。不用姜、枣者，湿不在上焦之荣卫，无取乎宣之也。
（一身面目黄肿，谓之）里水，（乃风水深入肌肉，非脏腑之表里也。腠实无汗，胃热内向，欲迅除其热，）越婢加术汤主之，（欲迅发其汗，）甘草麻黄汤亦主之。
此为里水证出其方治也。
〔补曰〕上文里水，一身面目黄肿，下文黄汗水从毛孔入得之。曰入，曰里，皆指膜腠言，膜上之膏，是脾之物，故能发黄，此等字义唐宋后多失解也。
〖越婢加术汤方〗（见上。）
〔男元犀按〕风水皮水之外有正水，而兼色黄名里水，里水虽无发汗之法，而邪盛正不衰者，亦必藉麻黄之力，深入其中透出于外，以收捷效。今色黄是湿热杂于内，宜此汤，如寒气凝结于内，宜甘草麻黄汤。
〖甘草麻黄汤方〗
甘草二两，麻黄四两。
上二味，以水五升，先煮麻黄，去上沫，内甘草，煮取三升，温服一升，重覆汗出，不汗再服，慎风寒。
〔蔚按〕麻黄发汗最捷，徐灵胎谓其无气无味，不专一经，而实无经不到。盖以出入于空虚之地，凡有形之气血，不得而御之也。
水之为病，其脉沉小，属少阴，（即为石水，彼夫）浮者为风。（即是风水其内）无水，（而为）虚胀者（其病不为水，而）为气。（气病不可发汗，）水，（病）发其汗即已。（然而发汗之法，各所不同，若）脉沉者，（水在少阴，当温其经，）宜麻黄附子汤。（脉）浮者，（水在皮毛，当通其肺，宜）杏子汤。
此为石水证出其方也。而并言及风水与气肿，从反面掉出正旨，时文有借宾定主之法，汉文已开之。
〖麻黄附子汤方〗
麻黄三两，附子一枚，甘草二两。
上三味，以水七升，先煮麻黄，去上沫，内诸药，煮取二升半，温服八合，日三服。
〖杏子汤方〗（阙，恐是麻黄杏仁甘草石膏汤。）
客问曰：「《金匮》水气篇杏子汤方缺，诸家注说，疑为麻杏甘石汤，不知是否。」犀答曰：「非也。麻杏甘石汤，《伤寒论》治发汗后汗出而喘，主阳盛于内也。本节云水之为病，发其汗即已，未云热之为病，自汗出也。盖麻杏甘石汤，治内蕴化热自汗出之证，此水之为病，发其汗为宜，则麻杏甘石汤不可用矣。」客又曰：「何以知杏子汤方用麻黄，而不用石膏乎？」余答曰：「师云水病发其汗即已，故知其必用麻黄而不用石膏矣。夫以石膏质重，寒凉之性能除里热、清肺胃，同麻黄、杏仁降逆镇喘，外则旋转于皮毛，用之退热止汗则可，用之发表驱寒则不可耳。然则此篇师言脉沉小，属少阴，用附子温经散寒，主石水之病，即可知脉浮属太阳，用杏子启太阴之气，主正水之病，为变其脉症言之也，恐石膏之凝寒，大有关于脾肾，故不可用焉。高明如徐忠可及二张二程，俱疑为麻杏甘石汤，甚矣。读书之难也。余以为即麻黄杏仁甘草三味，不知是否，以俟后之学者。」客悦而去。
（逆而不顺，谓之）厥而皮水（浸淫日久，腐溃而出水）者，（厥而不顺之证也。宜用外敷之法，以）蒲灰散主之。
此言皮水溃烂谓之厥，出其外治之方也，诸家俱作水伤阳气而厥冷解，误矣，此照钱太医定之。
〖蒲灰散方〗（见消渴。）
问曰：「（汗出黄色，而身不黄，与发黄之证异，别其名曰黄汗。）黄汗之为病，身体肿，发热，汗出而渴，状如风水，汗沾衣，色正黄，如柏汁，脉自沉，（前此详其病状，而其病源，）何从得之？（请再申言，而出其方治。）」师曰：「以汗出入水中浴，水从汗孔入得之，（盖汗出则腠疏，客水之气，从毛孔而伤其心，故水火相蒸而色黄，水气搏结而脉迟，然此证亦有从酒后汗出当风所致者，虽无外水，而所出之汗，因风内返，亦是水也。凡脾胃受湿，湿久生热，湿热交蒸而成黄者，皆可以汗出入水之气推之也。）宜耆芍桂酒汤主之。」
〔正曰〕水从毛孔入，是入腠理油膜间，油是脾之物，水气内居于此，卫气不得外出，是以相蒸而发黄。黄者，脾土之色也。故用耆桂，助三焦之卫气以达于腠理，用芍酒和脾土之营气，以达于膏油，则膜油间之郁湿解而黄汗已。合观方论，皆指膜腠气分之病，与历节之在血分者不同。中风篇云：「汗出入水中，如水伤心历节痛。」伤心者，水伤心火而入于血分也。血凝气滞故痛，是水伤心惟历节痛，然此汗从孔入，是入腠理气分，不得引伤心之入血分为解。毫釐千里，修园不免贻误。此为黄汗证出其方治也。
〔尤在泾云〕黄汗之病，与风水相似，但风水脉浮而黄汗脉沉，风水恶风而黄汗不恶风为异。其汗沾衣色正黄如柏汁，则黄汗之所独也。风水为风气外合水气，黄汗为水气内遏热气，热被水遏，水与热得，交蒸互郁，汗液则黄。黄耆、桂枝、芍药行阳益阴，得苦酒则气益和而行愈周，盖欲使营卫通行，而邪气毕达耳。云苦酒阻者，欲行而未得遽行，久积药力，乃自行矣，故曰：「服至六七日乃解。」
〔又云〕前第二条云：「小便通利，上焦有寒，其口多涎，此为黄汗。」第四条云：「身肿而冷，状如周痹。」此云：「黄汗之病，身体肿，发热，汗出而渴。」后又云：「剧者不能食，身疼重，小便不利。」何前后之不侔也，岂新久微甚之辨欤？夫病邪初受，其未郁为热者，则身冷小便利，口多涎。其郁久而热甚者，则身热而渴，小便不利，亦自然之道也。
〖黄耆芍药桂枝苦酒汤方〗
黄耆五两，芍药、桂枝各三两。
上三味，以苦酒一升，水七升相合，煮取三升，温服一升，当心烦，服至六七日乃解，若心烦不止者，以苦酒阻故也。
〔男元犀按〕桂枝行阳，芍药益阴，黄耆气味轻清，外皮最厚，故其达于皮肤最捷。今煮以苦酒，则直协苦酒之酸以止汗，但汗出于心，止之太急，反见心烦，至六七日，正复邪退，烦必自止，而不止者，以苦酒阻，其余邪未尽故耳。又按：凡看书宜活看，此证亦有从酒后汗出当风所致者，虽有外水，而所出之汗是亦水也。凡脾胃受湿，湿久生热，湿热交蒸而成黄，皆可以汗出入水浴之意悟之也。
黄汗之病，（阳被郁而不下通，则）两胫自冷，（身热而胫冷，为黄汗之的证。）假令（一身中尽）发热，此属历节。（不为黄汗也。然黄汗郁证也。汗出则有外达之机，若）食已汗出，（乃荣中之热，因气之动而外浮）又身常（于入）暮盗汗出者，（乃荣中之热，乘阳之间而潜出，）此（皆责之）荣气（之热）也。若汗出已，反发热者，（是热与汗俱出于外也。）久久其身必甲错，发热不止者，必生恶疮。（所谓自内之外，而盛于外是也。）若身重，汗出已辄轻者，（是湿与汗俱出也。然湿虽出，而阳亦伤。）久久必身瞤，瞤即胸中痛。又（若）从腰以上汗出，下无汗，（是阳上通，而下不通也。故）腰髋弛痛，如有物在皮中（之）状，（不能便捷，更有病）剧（而未经得汗）者，（则窒于胸而）不能食，（壅于肉理而）身疼重，（郁于心而）烦躁，（闭于下而）小便不利，（此其进退微甚之机，不同如此，而要皆水气伤心之所致，可以切指之曰，）此为黄汗，（以）桂枝加黄耆汤主之。
此言黄汗变证不一，总缘发黄，本为郁病，得汗不能透彻，则郁热不得外达，所以又出一桂枝加黄耆之方法也。
〔补曰〕此要分作四节解，中两节是借宾定主。首言黄汗之证，阳气不得下通，身热而胫冷，为黄汗之的证，此为首段。假令发热，假令字反承上文，则发热字正对胫冷，是言两胫发热也。两胫发热则属历节，而非黄汗，此为第二段。又有似黄汗而非黄汗证者，食已则卫强而汗出，又暮夜阳不入阴，常盗汗者，非黄汗也，此为荣血阻滞其气也。若盗汗既出后而热退者，是气随汗出，而荣血尚得暂为安静，不入暮即不发热矣。设汗出后热仍不息反发热者，是郁气不能尽泄，荣滞不得暂安，久久荣血凝濇，卫气薰灼而为乾血，身必甲错，血为气蒸则化脓，故发热。若不止而不盗汗者，则气更不得泄，必蒸为恶疮，此出汗是荣气，此发热为乾血或恶疮，皆非黄汗之发热出汗也，此为第三段。以下乃入正文，申明黄汗之证曰。若黄汗是湿病，必身重，得汗出已，其湿略泄则身辄轻，便知其病在湿郁，久久必身瞤，瞤者，阳气欲通而不得通也。即胸中郁而不开则痛，与小柴胡之胸满、小结胸之胸痛，皆是郁而不开之例。又从腰以上汗出，下无汗，即是郁而不通，身热而两胫自冷之例也。髋股骨弛痛，如有物在皮中状，皆是阳气不达于下也。下无汗，故如有物在皮中，即《伤寒论》如虫行皮中同例。剧则不能食，身疼重，小便不利，皆气不通达，为黄汗之的证也。如此分段则能解矣。又用方亦可知矣。
〖桂枝加黄耆汤方〗
桂枝、芍药各三两，甘草、黄耆各二两，生姜三两，大枣十二枚。
上六味，以水八升，煮取三升，温服一升，须臾，啜热稀粥一升余，以助药力，温覆取微汗，若不汗，更服。
师曰：「（心营肺卫，脉应寸口，今）寸口脉迟而濇，迟（者其病在营，无以速卫气之行，）则为寒，濇（者其病在卫，无以致营血之濡，）为血不足。（再诊之胃脉之趺阳，今）趺阳脉微而迟，微则（知其病）为（不足于）气，迟则（知其不足于气，即）为寒，（合寸口趺阳而诊之，则知其）寒（而）气（血）不足，即手足逆冷，（盖以阳气起于四肢，以贯一身，而调营卫故也。）手足逆冷，则营卫不利，营卫不利，则腹满胁鸣，（腔中纯是客寒，）相逐，气转膀胱，营卫俱（困乏而疲）劳，（盖以营卫受气于阳明，而太阳又为营卫之统司也。经云：「巨阳主气，为诸阳所属。」要知膀胱内主津液之灌注，则为阳中之阴，外主阳热之布护，则为阳中之阳，）阳（热之）气不通，即身冷，阴（液之）气不通，即骨疼。（此阴阳之各自为病也。）阳前（而阴不与俱）通，则（阴失阳而）恶寒，阴前（而阳不与俱）通，则（阳独治而）痹不仁。（此阴阳之互相为病也。总由阴阳相失，遂闭塞而成痞，治之者，当使）阴阳相得，其气乃行，大气一转，其气乃散。（若证之）实（者，得药）则矢气，（邪从大便喧吹而出，证之）虚（者，得药）则遗溺，（邪从小便涌溢而行，病之所以成，病之所以散，皆一气主之。故）名曰气分。」
此非黄病，因黄病之脉沉，上下营卫不通等证，触类引伸，而及于气分之专证，其实水与气，虽分有形无形，而其源则非二也。肿与胀虽分在外在内，而其病则相因也。然每见病胀者，以治水之法施之，往往不效，至腹胀而四肢不肿，名曰单鼓胀，或因水病而攻破太过者有之，或因宿有症瘕积块痞块，重加外感内伤而发者有之，有日积月累，初时不觉，及觉而始治之，则已晚矣，若至腹大如箕，腹大如瓮，虽卢扁亦莫之何。《内经》明胀病之旨，而无其治，仲景微示其端，而未立其法，后人用大攻大下大补大温等剂，愈速其危，而不知仲景于此节虽未明言胀病单鼓，而所以致此之由，所以治此之法，无不包括其中，下节两出其方，一主一宾，略露出鼓胀之机倪，令人寻绎其旨于言外。按沈自南以「大气」二字，指膻中之宗气而言，颇为得解。喻嘉言《寓意草》谓人身胸中空旷如太空，地气上则为云，必天气降而为雨，地气始收藏不动，诚会上焦如雾，中焦如沤，下焦如渎之意，则云行雨施，而后沟渎皆盈，水道通决，乾坤有一番新景象矣。
此义首重在膀胱一经，经云：「膀胱者，州都之官，津液藏焉，气化则能出矣。」如人之饮酒无算而不醉者，皆从膀胱之气化而出也。膻中位于膈内，膀胱位于腹内，膀胱之气化，则空洞善容，而膻中之气得以下运。若膀胱不化，则腹先胀而膻中之气安能下达耶？然欲膀胱之气化，其权尤在于葆肾，肾以膀胱为腑者也。肾气动，必先注于膀胱，屡动不已，膀胱满胀，势必奔逆于胸膈，其窒塞之状，不可明言，肾气不动，则收藏愈固，膀胱得以清净无为，而膻中之气注之不盈矣，膻中之气下注，则胸中旷若太空矣。
〔徐忠可云〕仲景于论正水后，结出一血分，于论黄汗后，结出一气分，何也？盖正水由肾受邪，发于下焦，下焦血为主用，故论正水而因及于经血不通。黄汗由心受邪，发于上焦，上焦气为主用，故因黄汗而推及于大气不转，惟上下之气血阳阴不同，此仲景治黄汗以桂枝为君，主取其化气，而治正水以麻黄为君，主取其入营也。石水以附子为君，主取其破阴也。审其立言之次第，则立方之意，不晓然耶！
（病在）气分，（大气不转，其）心下坚，大如盘，边如旋盘，（其势亦已甚矣。然不直攻其气，而止用辛甘温药行阳而化气，以）桂甘姜枣麻辛附子汤主之。
此承上节气分之结病而出其方治也。
〖桂甘姜枣麻辛附子汤方〗
桂枝、生姜各三两，细辛、甘草、麻黄各二两，附子一枚炮，大枣十二枚。
上七味，以水七升，先煮麻黄，去上沫，内诸药，煮取二升，分温三服，当汗出如虫行皮中，即愈。（即结之阳，复散行于周身，乃有是象。）
此证是心肾不交病，上不能降，下不能升，日积月累，如针石之难破，方中用麻黄、桂枝、生姜以攻其上，附子、细辛以攻其下，甘草、大枣补中焦以运其气，庶上下之气交通，而病可愈。所谓大气一转，其结乃散了。
（若夫病源不同，而病形相类者，不可不辨而药之。）心下坚，大如盘，边如旋盘，（当于所言之病因病证，细辨而知其系）水饮所作，（乃气分之大分别也。水有形，药宜苦泄，以）枳术汤主之。
此言水饮以别乎气分，亦借宾以定主也。
〔补曰〕此合上二节，当为一章，皆论气分也。缘上历言血分，能成水病，此因补论气分，尤为水之所由成也。上文「名曰气分」一节，文词奥衍，未能悉解。然「大气一转，其气乃散」，此两句是一节之主，其意盖谓宗气，乃太阳膀胱所化之气，上达至胸，借脾肺之转枢而气乃散达。次节承明曰设气分结不达而「心下坚，大如盘，边如旋盘」，则为大气不转之症，主用桂甘姜枣麻辛附子汤，以转其大气，大气一转，则水病不作矣。本节又承申之曰：「心下坚，大如盘，边如旋盘。」本是气不散，然气积则为水气积，不散水饮所由起也。「作」字即「起」字之义，兼治水饮，用枳术汤。此共三节，推到水饮所作，以见水病多起于气分，较上文起于血分者尤多。此仲景缴补正意，遥对血分，错综文字，贵人会心。
〖枳术汤方〗
枳实七枚，白术二两。
上二味，以水五升，煮取三升，分温三服，腹中软，即当散也。
〔蔚按〕言水饮所以别于气分也。气无形以辛甘散之，水有形以苦泄之。方中取白术之温以健运，枳实之寒以消导，意深哉！此方与上方互服亦妙。
〖附方〗
〖外台防己黄耆汤方〗（见风湿。）
治风水，脉浮为在表，其人或头汗出，表无他病，病者当下重，从腰以上为和，腰以下当肿及阴，难以屈伸。

黄瘅病脉证并治第十五  ***************************
寸口脉浮而缓，浮则为风，缓则为痹，痹（者，风与湿合而不去，）非（若疼痛之）中风，（所以然者，风得湿而变热，湿应脾而内行，是以）四肢（不疼痛而）苦烦，脾（病者，）色必黄，（脾以其所）瘀（之）热以（外）行。（则肢体面目尽黄矣。）
此以寸口脉而言黄瘅初时之病因也。
〔正曰〕痹非中风，四肢苦烦，相连读。盖脉缓者本主风痹，乃今之痹，非中风四肢烦痛之痹，是既无四肢烦痛证，而又见缓脉，其应当在脾经，必系风热内陷入于脾经，必见脾湿合热之色而发黄也。本文一个「非」字，直贯到四肢苦烦一个「必」字，恰与上文反接。浅注将四肢苦烦，属于脾色必黄，文法既乖而脉证亦不合矣。又按瘀热以行一「瘀」字，便见黄皆发于血分，凡气分之热，不得称瘀，小便黄赤短濇，而不发黄者多矣。脾为太阴湿土，主统血，热陷血分，脾湿遏郁，乃发为黄，故五色惟赤色受潮湿则发黄色，五行惟火生土，五色惟赤回黄，故必血分湿热乃发黄也。所以鼻衄目黄亦是此义。观茵陈汤、硝石、栀子、猪膏，正治黄之方，皆治血分，惟五苓、小半夏，是治气分，然皆变法也。若茵陈诸方，乃为正法，可知黄属血分矣。
趺阳脉紧而数，数则为热，（胃）热则消穀，紧则为寒，（脾寒遇）食即为满。（满者必生湿，是胃热而脾湿，为黄瘅之病源也。）尺脉浮为（风）伤（于）肾，趺阳脉紧为（寒）伤（于）脾。（是肾得风生热，脾得寒生湿，为黄瘅之病源也。凡）风（热与）寒（湿）相搏，（其气必归脾胃。脾胃者，仓廪之官也。）食穀即（助其热而为）眩，穀气（瘀而）不消，（则）胃中苦浊，浊气（自当）下流，（若小便通，则浊随溺而去。今）小便不通，（则浊虽下流，而不外出，于是）阴（脏）被其寒，（而客）热流入膀胱，（膀胱为太阳，统主一身之肌表。故）身体尽黄，名曰穀瘅。（以病虽始于风寒，而实成于穀气也。）
此言趺阳脉以明胃热脾寒，郁而成瘅。又言肾脉浮，趺阳脉紧，为肾热脾寒，亦能郁而成瘅。又归于膀胱之不化气，以膀胱主一身之肌表，不化气则湿热无去路，而亦成瘅，其病虽有各经之不同，而总以脾胃为主，故以穀瘅结之。
〔补曰〕阴被其寒，是言太阴，脾受寒生湿，此句总承上文，脉紧为伤脾，穀气不消而言，总见脾寒生湿也。热流膀胱是言阳明胃热，此句是总承胃中苦浊，而小便不通言，总见阳明胃热，陷于湿土之中也。浅注解阴为阴脏，解热为邪热，与上文理不相承接，则义不明矣。
额上（心之部也。肾邪重而水色见于火部，故）黑，（肾热上行，而通于心，则）微汗出，（手心名劳宫，属心。足心名涌泉，属肾。肾虚不能配火，水火未济，则）手足中热，（酉主肾，肾虚，则其热）薄暮即发，膀胱（为肾外腑，肾病则外腑必）急，（肾虚不能摄水，则）小便自利，（此得之房劳过度，热从肾出。故）名曰女劳瘅。（至）腹（满）如水状，（脾肾两败，）不治。
此为女劳瘅而另言其证也。
〔正曰〕女劳瘅，色慾过度，慾火结于胞宫、血海之中，故曰腹如水状，言如水实，非水，少腹血室中胀满也。血室有瘀热胀满，则膀胱受其逼窄而急，其实病在胞室，不在膀胱，故膀胱虽急，而小便自利，以见病不在膀胱，而在血室中也。此如蓄血，小腹满而小便自利者，同一例也。故手足心属血分，薄暮入夜属血分，即发热，与热入血室，夜则谵语同例。阴虚不能敛阳，瘀热发则微汗，胞室瘀热上应心部，则额上黑，总见女劳瘅，在胞宫血分之中也。凡阴阳易，男女交感，为疮为淋者，其病皆在胞室。与女劳瘅一例，浅注以肾与膀胱，不能摄水为解，不知硝石方条明言非水病也。何得复以膀胱为主哉？
（脾虽黄色，有因于酒者，酒多湿而性阳，故伤在上焦，心为酒所困，则）心中懊而热，（热内蓄，则）不能食，（热上冲，则时）时欲吐，（酒气薰心，而味归脾胃而作黄，）名曰酒瘅。
此言酒瘅之证也。
（瘅病属实者多，而属虚亦复不少。）阳明病，（实者脉必数，今竟）脉迟，（其胃弱可知，胃弱则化穀不速，）食难用饱，饱则（不运，火聚而）发烦，（胃中填塞，上下俱阻，清者阻于上升，则）头眩，（浊者阻于下降，则）小便必难，此（因穀气郁而生热，而非胃有实热，察其病势，）欲作穀瘅，虽下之，腹满如故，所以然者，以脉迟（为虚）故也。
此言胃虚欲作穀瘅之证也。
〔正曰〕浅注言胃虚欲作穀瘅，非也。此即上文阴被其寒，热流膀胱之义。「阳明病」三字，是言胃家实热。凡仲景称某经病，皆照伤寒六经提纲言之，故知此阳明病，是言胃家实热。胃热者脉当数，今脉迟，则是脾受寒，故不见胃之数脉，而见脾之迟脉，必脾不运化，食难用饱，饱则当腹满，且反壅胃热，发烦头眩，胃中浊气下流，必小便难，欲作穀瘅。虽其证有胃热腹满之象，然兼脾寒亦不当下，若下之则腹满如故，穀瘅之病，仍能不解也。所以然者，以脉迟脾寒，故不当下也。按腹满如故，承上文言其如故也，则知上文「食难用饱」句，下有腹满证在矣。读仲景书者，当于文法明暗处，细心体玩。
（上言心中懊憹等证，酒瘅之证，犹未备也。今且历陈之，）夫病酒黄瘅，（固属上焦之病，而实不止于上焦也。水出高原，上焦湿热既盛，其下）必小便不利，（然）其（有确切不可易之）候（曰）心中热，（从心热来，其小便不利，自不等于穀瘅之小便不通，其）足下热，（又不等于女劳瘅之手足中热也。）是其（为酒瘅之的）证也。
〔补曰〕酒味厚，入血分，一入于胃，则上薰心包，故必心中热，心中懊恼，心中如啖大蒜状，皆是酒薰心包之故。包络与三焦相表里，包络移热于三焦，则决渎不清而小便不利。足下热，亦是血分之热，与女劳瘅之手足心热，同义也。温经汤证，手足心热，皆同义也。知酒瘅在血分，益知女劳瘅亦在血分，酒瘅腹满与女劳瘅之腹满，皆是瘀血，如温经之腹满证，亦是此义。惟其发见之因，各有不同，故不独温经汤单治血，与此治法不同，即酒瘅、女劳瘅，一则伤在包络，一则伤在胞宫，故治方又各不同。此数节当互参之。
酒黄瘅者，（以心中热为正候，亦或有热去于心，而）无热，（无热则心靖，心）靖（则其）言了了。（然亦有心中无热，邪竟注于阳明，为）腹满，（为）欲吐，（又验之）鼻燥，（则知其为阳明证无疑。夫腹满宜下，欲吐宜越，因势而利导之法也。今既腹满，而且欲吐，则可下而亦可吐，必须审）其脉浮者，（为邪近上，而）先吐之，沉弦者，（为邪近下，而）先下之。
（上言无热，吐下尚未可定也。若）酒瘅，心中热，（而且有）欲吐（之意）者，（乘机）吐之（则）愈。
（上言可下，为无热而腹满者言也。若）酒瘅，（而心中热，病在上而误）下之，（则伤其下，其阳明之邪，乘下之虚，其邪别入少阴，积渐而肾伤，故）久久为黑瘅，（乙癸同源，肝病而）目青（肾病而）面黑，（然虽曰黑瘅，而其原则仍是酒家，故）心中（热气薰烁，）如啖蒜齑状，（此于变证中，露出酒瘅真面目也。肾虚则阴火熬血而为瘀血，瘀于里则）皮肤爪之不仁，（此绝类女劳瘅，何以知其为酒瘅也？然酒脉必浮，此虽因下而弱，要辨）大便正黑，（血不荣于表，则）其脉浮（中带）弱，（其色）虽黑（黑中仍带）微黄，故知之。
此四节，言酒瘅之相因为病，以补二条懊憹等证所未备也。
〔补曰〕仲景言酒瘅久为黑瘅，女劳瘅亦云作黑瘅。酒瘅大便正黑，女劳瘅亦云大便必黑。酒瘅足下热，女劳瘅亦云足下热。盖酒入于胃，味厚归血，酒味薰灼，心包络受之，醉则心神先乱，多饮则醉成死血。凡酒瘅者皆病在血分，瘀血入大便，则化黑色。瘀血在经络，壅热则为足下热。瘀血发出心血焦灼之色，则为黑瘅，憔悴黑瘦，皆是血分瘀热之故。女劳慾火结于血室，病亦在血分之中，故与酒瘅见证皆同。其不同者，酒瘅以心中热，小便不利为别。盖酒先入心包，遗热于小肠，故见心中热，小便不利也。若女劳瘅，又以膀胱急，小便自利为别，盖瘀热在胞室，逼窄其膀胱，故急。然膀胱之中实无瘀，故小便自利，此所以异也。故治酒瘅，以心胃为主，治女劳疸，以三焦胞室为主。
师曰：「病黄瘅，（湿热也。湿淫于内，则烦喘胸满，热淫于内，则发热口燥，今）发热，烦渴，胸满，口燥者，以病发时，（不用汗解之正法，而以）火劫（逼）其汗，（以热攻热，）两热（相搏）所得，然（使热不与湿合，必不作黄，凡）黄家所得，从湿得之，（原不可以一下尽其法也。须审其）一身尽（发）热而黄，（而）肚热，（视一身之热为尤甚，是因火劫，而令火）热（尽）在（于）里，（法）当下之。」
此概言黄瘅有因误火而得之证，又辨其湿热相合者，为瘅病之常。独热在里者，为瘅病之变，使人分别论治也。
（瘅病将成未成，必先见有一二证，而可卜之。凡病在里，则）脉沉，（里热，则）渴欲饮水，（饮水多而）小便不利者，（水无去路，则郁于里而为湿，湿与热合，交相蒸郁，）皆（可卜其）发黄。（脾之部位在腹，脾之脉络连舌本散舌下，若）腹满，舌痿黄，（是脾有湿而不行矣，又胃不和，则卧不安，若）躁不得睡，（是胃有热而不和矣，湿热相合，为）属黄家。
此二节，言黄之将成，欲人图之于早，不俟其既成而药之，意含言外。
（黄者，土之色也。土无定位，寄王于四季之末各十八日，故）黄瘅之病，当以十八日为期，（盖谓十八日脾气王，而虚者当复，即实者亦当通也。治之者，当使其）十日以上（即）瘥，（不逾乎十八日之外，乃妙也。若逾十八日，不瘥，而）反剧为（土气不能应期而王）难治。
此言黄瘅之愈有定期，欲医者期前而速治也。
〔按沈自南云〕此取阳病阴和，阴病阳和为大纲也。十八乃三六，阴数之期也。十日二五，阳土之数也。黄瘅乃湿热郁蒸，阳邪亢极，脾阴大衰，故治之须候一六二六三六，阴气来复，制火之期，而为定期。若至十日以上，土阴气复则当瘥，而反剧者，乃脾阳亢极，阴气化灭，故为难治，此虽非正解，亦互相发明。
（瘅病是郁热外蒸之象，）瘅而渴者，（内热更结，内外交病，）其瘅难治。瘅而不渴者，（热从外宣，内之正气自运，）其瘅可治。发于阴部，（里为阴，里气之逆，）其人必呕，（发于）阳部，（表为阳，表邪之盛，）其人振寒而发热也。
此以渴不渴别瘅之难治可治，以呕与寒热，辨黄之在表在里也。（今试为瘅病出其方。）穀瘅之病，（其初多病寒热，其）寒热（作时，则）不食，（寒热止时，即或时食，）食即（热上冲而）头眩，（内滞塞而）心胸不安，（湿瘀热郁不解，）久久（身面）发黄，为穀瘅，以茵陈蒿汤主之。
此为穀瘅证而出其方也。
〔徐忠可云〕前第一段论穀瘅，不言寒热，而有小便不通，第二段论穀瘅，不言心胸不安，而有小便必难，此独不言及小便，盖穀瘅证亦有微甚不同，前所云「小便不通」，此势之甚急者也。所云「阳明病脉迟者，小便必难」，乃既见阳明证，而因脉迟挟虚，以致不运，此表病中之间有者也。若此云寒热，则非二三日之病矣。「不食，食即头眩」，则虽眩而食未尝断，可知矣。故曰「久久发黄」，见迟之又久，乃相因而为病，其势渐而缓，则小便亦未至不通耳。然观方下注云，一宿腹减，此亦必小便不快，而腹微胀可知，但不必专责之耳。穀瘅三证，止出一方，盖阳明病一至发黄，则久暂皆宜开郁解热，故此方实为主方，若阴黄，则后人以附子合茵陈，乃此方之变也。按心胸不安，与酒瘅之心中懊憹亦不同，彼因心中热，至有无可奈何之象，此言不安，仅微烦也。即阳明脉迟证所谓发烦头眩耳。
〖茵陈蒿汤方〗
茵陈蒿六两，栀子十四枚，大黄二两。
上三味，以水一斗，先煮茵陈，减六升，纳二味，煮取三升，去滓，分温三服，小便当利。尿如皂角汁状，色正赤，一宿腹减，黄从小便去也。
〔男元犀按〕太阴，湿土也。阳明，燥土也。经云：「穀入于胃，游溢精气。」其上输下转，藉脾气之能也。穀瘅者，食穀入胃，脾气不输，湿与热并，久则薰蒸成黄，黄成则荣卫流行之机为之阻而不利，故有寒热不食之病。经云：「食入于阴，长气于阳。」食即头眩，心胸不安者，穀入于胃，挟浊气以上干也。主以茵陈蒿汤者，茵陈禀冬令寒水之气，寒能胜热。佐以栀子，味苦泻火，色黄入胃。挟大黄以涤胃肠之郁热，使之屈曲下行，则穀瘅之邪，悉从二便而解矣。
（凡发热而不恶寒，为阳明病，若）黄家，（当申酉之时，名曰）日晡所（，应其时）发热，而反恶寒，此（非阳明热证，）为女劳得之。（以女劳之病在肾，肾之腑为膀胱，申时气血注于膀胱，酉时气血注于肾也。肾为热逼，则）膀胱必急，（膀胱既急，则）少腹（亦）满，（其一）身（虽）尽黄，而额上（独）黑，（一身虽尽热，而）足下（尤）热，（因此病势浸淫，肾邪遍于周身，不独额上，而身上俱）作黑瘅，（然其中犹有可疑者，腹胀便溏，证同脾湿，然究）其腹胀（非水，而）如水状，大便必（变）黑，（而）时溏，此女劳之病，（肾热而气内结，）非（脾湿而）水（不行之为）病也。（但证兼）腹满者，（为阳气并伤，较为）难治。（以）硝石矾石散主之。
此为女劳瘅出其方治也。立论独详，所以补先之未备也。
〔正曰〕此条浅注，以肾与膀胱为解，不知女劳瘅是瘀热在血室，不在肾与膀胱，故本文曰非水病也。又观其方自注曰：「病随大小便去，小便正黄，大便正黑。」盖胞宫在大肠之前，膀胱之后，前后全以油膜相连，胞乃油膜中一大夹室，故用硝矾，均走油膜去瘀浊，使瘀血从浊道走大肠而出，使热邪从清道走小便而出，皆从油膜透达而出，此两途也。浅注以为属肾，似指为虚劳之证，而又见其方非治虚，故解不的确。余已详于上条，当细参之。
〖硝石矾石散方〗
硝石熬黄、矾石烧等分。
上二味，为散，大麦粥汁和服方寸匕，日三服，病随大小便去。小便正黄，大便正黑，是其候也。
〔徐忠可云〕硝能散虚郁之热，为体轻脱而寒不伤脾。矾能却水，而所到之处，邪不复侵，如纸既矾，即不受水渗矣。以大麦粥服调，益土以胜水，合而用之，则散郁热解肾毒，其于气血阴阳汗下补泻等法，毫不受涉，所以为佳。
〔正曰〕硝软坚速降，而云散虚郁之热，非也。矾能逐浊，有澄清之力，但云却水，亦非也。盖本文原言是女劳瘅，非水也。须知女劳瘅是男女交媾，慾火结聚在胞宫、精室之中，硝咸寒直达精室，以攻其结热，白矾佐之，以除其浊，令结污之邪从大小便出，故曰：「小便正黄，大便正黑。」徐注谓与汗下等法，毫不相干，岂不谬耶？
酒瘅，（前论已详，似可毋庸再赘矣。而）心中懊憹，（为此证第一的据，）或热痛，（为此证中之更甚者。以）栀子大黄汤主之。
此为酒瘅而出其方治也。
〖栀子大黄汤方〗
栀子十四枚，大黄二两，枳实五枚，豉一升。
上四味，以水六升，煮取二升，分温三服。
〔元犀按〕栀子、豆豉彻热于上，枳实、大黄除实去满于下，此所谓上下分消，顺承热气也。
〔徐忠可云〕因酒徒，阴分大伤，故不用燥药以耗其津，亦不用渗药以竭其液，谓热散则湿不能留也。凡治湿热而兼燥者，于此可悟。
〔正曰〕既有湿矣，何又兼燥，自相矛盾，只因于燥湿之理未明也。燥即不湿，湿即不燥，其不用燥药者，因此是湿热，燥能助热，故不用也。
诸（凡）病黄家，（概属湿热交郁而成，小便为气化之主。）但利其小便。（下窍气通，则诸气自不能久郁。）假令脉浮，（则气病全滞于表分，徒利其小便，无益也。）当以汗解之，宜桂枝加黄耆汤主之。
此以下皆治正黄瘅方也。
〔徐忠可云〕黄瘅家，不独穀瘅，酒瘅、女劳瘅有分别，即正黄瘅，病邪乘虚，所著不同。予治一黄瘅，百药不效而垂毙者，见其偏于上，令服鲜射干一味斤许而愈，又见有偏于阴者，令服鲜益母草一味数斤而愈，其凡有黄瘅初起，非系穀瘅、酒瘅、女劳瘅者，辄令将车前根叶子合捣，取自然汁，酒服数碗而愈，甚有卧床不起者，令将车前一味自然汁数盂，置床头，随意饮之而愈，然则汗下之说，亦设言以启悟，其可无变通耶！
〔补曰〕但利其小便，是治黄正法，亦治黄定法也。此后汗下温补诸方，皆是变法，故其文法，以「假令」二字别之，便是仲景示人有别之意。盖在仲景之意，以为世多知正治之法，而惟变证变法，则恐不知，故凡正方正法每以一二语了之，反于法之变者，特加详焉。此仲景著书之通例，玩其文法，便可识矣。有如此条，诸黄家但利其小便，一语已尽正治之法，其余变证兼证，主中之宾，读其书者，幸勿玩其所详，而忽其所略也。
〖桂枝加黄耆汤方〗（见水气。）
〔男元犀按〕黄瘅证多由湿热内郁而成，为病在内也。郁在内者，宜内解，故曰但当利其小便，小便通则所郁皆去矣。假令脉浮者，在肌表也，当外解，故曰当以汗解之。桂枝汤解肌发表，加黄耆助之，以黄耆有发汗退黄之专长也。
诸黄，（缘湿热经久，变为坚燥，譬如盦而湿合热郁而成黄，热久则湿去而乾也，以）猪膏发煎主之。
此言黄瘅中另有一种燥证，饮食不消，胃胀有燥屎者，而出其方治也。徐氏谓为穀气实所致，并述治友人骆天游黄瘅，腹大如鼓，百药不效，服猪膏发灰各四两，一剂而愈。按此条师止言「诸黄」二字，而未详其证，余参各家之说而注之，实未惬意，沈自南注浮浅又极附会，余素不喜，惟此条确有悟机，姑录而互参之。其云：「此黄瘅血分通治之方也。」寒湿入于血分，久而生热，郁蒸气血不利，证显津枯血燥，皮肤黄而暗晦，即为阴黄，当以猪脂润燥，发灰入血和阴，俾脾胃之阴得其和，则气血不滞，而湿热自小便去矣。盖瘅皆因湿热郁蒸，相延日久，阴血必耗，不论气血二分，皆宜兼滋其阴，故云诸黄主之。
〖猪膏发煎方〗
猪膏半斤，乱发如鸡子大三枚。
上二味，和膏中煎之，发消药成，分再服，病从小便出。（《千金》云：「太医校尉史脱家婢黄病，服此胃中燥粪下便差，神验。」）
〔男元犀按〕猪膏主润燥，发灰主通小便，本《神农本草经》，有自还神化句最妙。谓发为血余，乃水精奉心化血所生，今取以炼服，仍能入至阴之脏，助水精以上奉心脏之神，以化其血也。沈自南谓：「寒热入于血分，久而生热，郁蒸气血不利，证显津枯血燥，皮肤黄而暗晦，即为阴黄，当以此治之。」且热郁既久，阴血无有不伤，治者皆宜兼滋其阴，故曰诸黄主之。又按时医惑于以人补人之说，每遇虚证，辄以紫河车配药。余幼时随侍，闻家君与客常谈及紫河车一物，曰某也服此，今反服后羸瘦；某也服此，病反增剧。吾行道数十年，见有用紫河车者，未尝一效，余默识之。今省中行道辈，遇病人家有余货，或病证虚弱、火炽等证，即曰非紫河车不能成功也。呜呼！是医也，而能活人乎？是药也，而能活人乎？
黄瘅病，（审其当用表里两解法者，以）茵陈五苓散主之。（若夫脉沉腹满，在里则为大黄硝石汤证。脉浮无汗，在表则为桂枝加黄耆汤证矣。当知此方非治黄通用之方。）
此为黄瘅而出表里两解之方也。徐云：「治黄瘅不贵补。」存此以备虚证耳。
〖茵陈五苓散方〗
茵陈十分末，五苓散五分。
上二味和，先食饮服方寸匕，日三服。
〔男元犀按〕五苓散功专发汗利水，助脾转输，茵陈蒿功专治湿退黄，合五苓散，为解郁利湿之用也。盖黄瘅病由湿热瘀郁，薰蒸成黄，非茵陈蒿推陈致新，不足以除热退黄；非五苓散转输利湿，不足以发汗行水。二者之用，取其表里两解，为治黄之良剂也。
黄瘅，腹满，小便不利而赤，（里实也。黄瘅最难得汗，若）自汗出，（表和也，）此为表和里实，（实者）当下之，宜大黄硝石汤。
此为黄瘅而出其里实之方也。视栀子大黄及茵陈蒿汤较峻。
〖大黄硝石汤方〗
大黄、黄柏、硝石各四两，栀子十五枚。
上四味，以水六升，煮取二升，去滓，内硝更煮，取一升，顿服。
〔男元犀按〕黄瘅病湿热交郁，不得外通，今自汗出者，外已通也。腹满，小便不利而赤者，湿热仍实于里也。实者当下，故用大黄除满去实，硝石领热气下趋二便，又以黄柏除湿退黄，栀子散热解郁。湿热散，二调便，则里气亦和矣。
黄瘅病，（实热者，小便当赤短，若）小便色不变，（而且）欲自利，（其无内热，确凿有据，可知其）腹满而喘，（非里实气盛，乃为虚满虚喘也。虽有瘅热，亦）不可（以寒下之药）除（其）热，热除（则胃）必（寒而作）哕。哕者，（宜先调其胃降其逆，然后消息治之，以）小半夏汤主之。
此为黄瘅之虚证，误治增病，而出其救治之方，非谓小半夏汤即能治黄瘅也。后人以理中汤加茵陈蒿，颇有意义。
〖小半夏汤方〗（见痰饮。）
〔元犀按〕《伤寒论》云：「瘀热在里，身必发黄。」此云小便色不变，欲自利者，可知内无瘀热矣。盖喘满属中气虚弱，故曰：「不可除热。」师恐后人误投寒剂伤中，故立小半夏汤以救误治也。用半夏和胃以镇逆，生姜温理中脏，中温则升降自如，而喘满呕逆自愈。又按若中虚发黄者，余每用理中汤、真武汤等加茵陈蒿多效。
诸黄，腹痛而呕者，（少阳之木邪克土也。）宜柴胡汤。
此言黄瘅有土受木克之证，以柴胡汤治其呕痛，亦非谓柴胡汤治诸黄也。止言柴胡汤，未分大小，意者随见证而临时择用也。
〖柴胡汤方〗（见呕吐。）
〔男元犀按〕呕者，胃气不和也。腹痛者，木邪犯胃也。小柴胡汤达木郁，和胃气，使中枢运，则呕痛止而黄退矣。非小柴胡汤，可概治诸黄也。
男子黄，小便自利，（知非湿热交郁之黄，而为土虚其色外现之黄。）当与虚劳小建中汤。此为虚黄证而出其方也。黄证不外于郁，虚得补则气畅而郁开，郁开则黄去矣。单言男子者，谓在妇人则血分有热，正未可知，又当另有消息也。
〔补曰〕女劳瘅，亦小便自利，然有膀胱急证，是胞宫有瘀积也。此小便自利，无膀胱急证，则知为虚矣。「虚劳」二字是此节眼目，男子虚劳而发痿黄之色者多矣，非黄瘅之本证也。不可不知。
〔尤在泾云〕黄瘅之病，湿热所郁也。故在表者汗而发之，在里者攻而去之，此大法也。乃亦有不湿而燥者，则变清利为润导，如猪膏发煎之治也。不热而寒，不实而虚者，则变攻为补，变寒为温，如小建中之法也。其有兼证错出者，则先治兼证，而后治本证，如小半夏及小柴胡之治也。仲景论黄瘅一证，而于正变虚实之法，详尽如此，其心可谓尽矣。
〔男蔚按〕此言土虚而现出黄色也。虚极者宜补土之母，四逆辈可与间服。然单言男子，谓妇人血瘀发黄，尚有桃仁承气汤法也。苟属虚黄，亦宜以此汤加当归、益母草之类也。
〖附方〗
〖瓜蒂散〗：治诸黄，方见暍病。（按《删繁方》云：「服讫吐出黄汁，亦治脉浮欲吐者之法也。」）
〔男元犀按〕瓜蒂散《伤寒论》三见，俱主胸中之病。《金匮》取之，附治诸黄何也？盖黄乃湿热相并，郁蒸不得外越，用瓜蒂散吐而越之，使上膈开而下窍达，湿热之邪，自有出路矣。故曰治诸黄。
〖《千金》麻黄醇酒汤〗：治黄瘅。麻黄三两。
上一味，以美酒五升，煮取二升半，顿服尽，冬月用酒，春月用水煮之。
〔男元犀按〕麻黄轻清走表，乃气分之药，主无汗表实证。黄瘅病不离湿热之邪，用麻黄醇酒汤者，以黄在肌表荣卫之间，非麻黄不能走肌表，非美酒不能通荣卫，故用酒煮，以助麻黄发汗，汗出则荣卫通，而内蕴之邪，悉从外解耳。

惊悸吐衄下血胸满瘀血病脉证第十六  ***************************
寸口脉动而弱，（为惊悸之主脉也。惊自外至，气乱则脉动，）动即为惊，（悸自内惕，气怯则脉弱，）弱则为悸。（外有所触，内不自主，则脉动而弱。有惊与悸而并见者，有惊与悸而各见者。）
此言惊属外一边，悸属内一边，惊悸并见，为内已虚而外复干之也。
师曰：「（衄为清道之血，从督脉由风府贯顶下鼻中，其所以上越而妄出者，由肝肾之郁热逼也。若其人）尺脉浮，（则知肾有游火矣。）目睛晕黄，（则知肝有蓄热矣。肝肾之火上冲，则）衄未止，（若）晕黄去，目睛慧了，（肝肾之热俱除，故）知衄今止。」
此言血随火而升也。
又曰：「（衄既为阳经清道之血，总非阴经所主，彼手足少阳之脉，不能入鼻頞，所以不主衄也。主之者惟手足太阳、手足阳明四经，太阳行身之表为开，春生夏长，阳气在表，有开之义之也。故）从春至夏衄者（属）太阳，（阳明行身之里为阖，秋收冬藏，阳气在里，有阖之义，故）从秋至冬衄者（属）阳明。」
此以四时合四经，而提衄血之大纲也。四时宜活看。
〔尤在泾云〕血从阴经并冲任而出者，则为吐。从阳经并督脉而出者，则为衄，故衄病皆在阳经。但春夏阳气浮，则属太阳，秋冬阳气伏，则属阳明，为异耳。所以然者，就阴阳言，则阳主外，阴主内。就三阳言，则太阳为开，阳明为阖，少阳之脉，不入鼻頞，故不主衄也。
或问：「衄皆在阳是已。然所谓尺脉浮，目睛晕黄者，非阴中事乎？」曰：「前所谓尺脉浮，目睛晕黄者，言火自阴中出，非言衄自阴中来也。此所谓太阳阳明者，言衄所从出之路也。谁谓病之在阳者，不即为阴之所迫而然耶？」
衄家，（为阴血已亡，）不可（再）汗，（以重竭其阴，若）汗出必额上陷，（中之）脉（为热所烁而）紧急，（目得血而能视，血亡则目）直视不能眴，（阳归于阴则卧，阳亢则）不得眠。
此言衄家当以发汗为戒也。知所戒，则知所治矣。况泻心汤、黄土汤皆衄证之的方乎！
〔补曰〕此条垂戒。见凡失血者，皆不可发汗也。汗者水中之阳，化津外达以充体者也。衄家循太阳经脉之血，既由额上注于鼻而为衄，则血伤矣。若气不伤，犹充于外，而额不陷，今再令汗出，则太阳膀胱气化之水津，又从汗而亡。血不守而气又不充，必至额上陷下矣。血脉既虚，气又促之，则脉紧急，肝开窍于目，血不养肝，而水又不生木，则目系戾乖，直视不能眴、不得眠，皆气之津不能救血之故。总见血家，不可复伤气津也。本注但解为亡阴血，而不知汗是气分之阳津，非血分也。故衄已亡血，额尚不陷，惟再汗伤气分，额乃陷。浅注不得其解。高士宗云：「欲辨衄之重轻，须察衄之冷热，衄出觉热者，乃阳明络脉之血，轻也，治宜凉血滋阴。衄出觉冷者，乃阳明经脉之血，重也，治宜温经助阳。」要言不烦，特附录于此。
〔男元犀按〕泻心汤，即凉血之剂。黄土汤，即温经之剂。但后人多用滋阴，究不若养阴引阳之为得也。
病人面无色，（便知其血气衰而不华于面也。身）无寒热，（便知其外无病而内自亏也。然《内经》云：「察色按脉，当别阴阳。」今按其脉沉为肾，弦为肝，其）脉沉弦（并见）者，（是龙雷之火迅发，血随上溢而为）衄。（若察其面无色，按其）脉浮弱，（浮为阴虚，弱为阳弱，浮弱之极）手按之（即）绝者，（阳不下交于阴，则阴失阳而脱陷，所以）下血。（若察其面无色，按其脉浮弱，而竟见）烦咳者，（曷故？盖日月出矣，焰火无光，此为胸中之阳不宣，而阴火乘之。乘于心则烦，乘于肺则咳，咳则气逆于上而血随之，可以）必（其）吐血。
合参此条「面无色」三字是主，盖人身中阴阳相维，而阴实统于阳。血者，阴也，故阳能统阴，则血无妄出。今面无色，知其阳和不足，阳和不足，则阴火乘之，假令脉平，则如平人无事，尚可支持而度日也。今观其面既已无色，察其证又无表邪之寒热，而诊其脉，何以忽见此沉弦之象，当知沉为肾，弦为肝，沉弦并见，为肝肾之气不靖，龙雷之火肆逆于上，逼血奔于清道，则为衄矣。若面无色，其脉不为沉而为浮，不为弦而为弱，浮为阴虚，弱为阳弱，极其虚弱之象，以手按之即绝，此为阴阳两虚，而阳为阴主。若虚在下焦之阴，无元阳以维之，而血下漏矣。面无色，脉浮弱，按之绝者，忽见烦咳证，烦属心，咳属肺，心肺病，而胸中之阳，不能以御阴火，血随虚火涌于浊道，则从口出矣。以上三条，皆起于真阳不足，血无所统，故治血之良法，大概苦寒不如甘温，补肾必兼补脾，所以黄土汤原治先便后血之证，其方下小注云：「亦主吐衄。」此即金针之度也。余每用此方，以乾姜易附子，以赤石脂一斤代黄土，取效更捷，甚者加乾侧柏四两，鲜竹茹六斤。
〔正曰〕面无色者，血脱不荣于面也，余见者多矣。今以面无色，为阳和不足，理颇近似，而实非也。《内经》明言：「心之合，脉也。其荣，色也。」则知面无色，是血脉脱之故，又以咳为胸中之阳不能御阴火。夫阴火诚有之，谓其火之生于阴分者，非谓此火属阴，而即不与阳火合也。有如鬼磷，即阴火也，而西洋取磷，以为自来火，名曰猛火药，则阴火未始不然。又如焰硝即阴火也，硫磺即阳火也。硫磺无硝不烈，以知阴火未尝不合于阳火。修园谓胸中之阳不能御阴火，意在助阳火，以敌阴火，而不知益张其焰矣。特阳火宜逆治之，阴火宜从治之，反佐可也。若一意从阳，则未知治法。
夫（人卒然）吐血，（血后不咳，其证顺而易愈，若）咳逆，上气，（则阴虚而阳无附而矣，若）其脉数而（身）有热，（夜间）不得卧者，（是既耗之阴，而从独胜之阳，有不尽不已之势，主）死。
此言血后真阴亏而难复也。若用滋润之剂，恐阴云四合，龙雷之火愈升，若用辛温之方，又恐孤阳独胜，而燎原之势莫当，师所以定其死而不出方也。余于死证中觅一生路，用二加龙骨汤加阿胶，愈者颇多。
〔正曰〕血与气交会，在血室、气海中，血随气为运行，气以血为依归，但病血而不病气，则气足以资血源，为可治。但病气而不病血，则血足以招气归，亦为可治。惟气血交病，则不可治矣。气者，水中之阳也。肾水枯竭，阳气上越，薰灼肺金，肺痿咳逆，上气不休，则气不归根矣。血者，心火所化之阴汁也。心中血管动跳，而为周身之动脉，心血太虚，其火独旺，则脉数身热，盗汗心烦，不得安卧，而血不灌溉矣。凡此二者，病血不病气，则犹借气以启血之化源，病气不病血，则犹可借血以引气归其宅，若两无根蒂，不死何为？又详吾《医经精义》及《血证论》，自宋有龙雷之火说与，比拟不伦，于阴阳血气多不识真，最易误人。
（吐血，有不尽由于气虚不摄者，亦有不尽由于阴虚火盛者。）夫（不有）酒客（热积于胃，而上薰于肺者乎？薰于肺，则肺为热伤，未有）不咳者，（咳则击动络脉，）必致吐血，此（与上言吐血分途，以其）因极饮过度所致也。
此言酒客吐血，专主湿热而言，凡湿热盛者，皆可作酒客观也。师未出方，余用泻心汤及猪苓汤，或五苓散去桂加知母、石膏、竹茹多效。
寸口脉（轻按）弦而（重按）大，弦则为（阳气微而递）减，大则为（外盛而中）芤，减则（阳不自振，）为（诸）寒，芤则（阴不守中）为（中）虚，虚寒相搏，此名为革。（革脉不易明，以弦减芤虚二脉形容之，则不易明者，明矣。见此脉者，）妇人则（不能安胎而）半产（不能调经而）漏下，男子则亡血失精。
此因上二节，一言阴虚，一言阳盛，恐人误走滋阴泻火一路，故于此节急提出虚寒失血之证，以见阳虚阴必走也。可见古人立言精密。
（上言衄家不可汗，虑其亡阴，然而不止亡其阴也。凡）亡血（者，既亡其阴，）不可发其表，（更伤其阳，若服表药，令其）汗出，阳（不外固，）即寒慄（阴不内守，）而（动）振。
此遥承上节衄后复汗为竭其阴，此则并亡其阳也。
〔正曰〕此与上衄家汗出则额上陷，其义一也。浅注解彼是竭阴，此是亡阳，不知彼亦是亡阳，不过衄出之经脉在额上，故主额上陷，此亡血是指吐血、下血言，是伤周身之血，故重发其汗，则周身寒慄而振。盖气分之津被伤，不得充达周身，气津不能济血液之穷，欲发痉掣拘急之症，故寒慄而振，与疮家去血，再发其汗则痉，其例一也。即与衄家发汗，则额上陷，亦是一例，总见血液亡者，不可再亡气津也。气，阳也。亡气分之津，亦可称为亡阳，然实非亡真火之阳，幸勿妄用桂附，且余是就浅注亡阳字立论，究仲景文无此二字，宜勿添设。
（试言瘀血之证。）病人（血瘀，则气为之不利而）胸满，（血瘀不荣于唇则）唇痿，（血瘀而色应于舌则）舌青，（血瘀而气不化液则）口燥，但欲漱水，（而）不欲咽，（上虽燥而中无热也。病非外感，则身）无寒热，脉微大来迟，（以血积经隧，则脉濇不利也。）腹本不满，（而）其人（竟自）言我满，（外无形而内有滞，知其血积在阴，而非气壅在阳也。此）为有瘀血。病者如有热状，烦满，口干燥而渴，（既现如此之热状，应见数大之热脉，乃）其脉反无热，此（非阳之外扰，）为阴（之内）伏，（阴者何？）是（即）瘀血也，（瘀属有形，）当下之。
此二节，辨瘀血之见证也。
〔徐忠可云〕仲景论妇人有瘀血，以其证唇口干燥，故知之，则此所谓唇痿口燥，即口干燥，足证瘀血无疑矣。然前一证言漱水不欲咽，后一证又言渴，可知瘀血证，不甚则但漱水，甚则亦有渴者，盖瘀久而热郁也。
（试为惊者出其方。）火邪（者，所包者广，不止以火逼劫亡阳惊狂一证，然举其方治，可以启其悟机，但认得火邪为主，即以），桂枝去芍药加蜀漆牡蛎龙骨救逆汤主之。
此为惊证出其方也。以「火邪」二字为主，而其方不过举以示其概也。
〔补曰〕此节有脱简。《伤寒论》云：「医以火迫劫之，亡阳必惊狂，此方主之。」便知此节文有脱字也。脉浮为阳，浮于外，又以火劫之。劫之者，掠去也。灸不得法，外阳随火飞越则惊，故用通阳镇浮之药以治之。观此，则知惊与悸不同，与狂与癫更不同。
〔徐忠可云〕惊悸全属神明边病，然仲景以此冠于吐衄下血及瘀血之上，可知此方重在治其瘀结，以复其阳，而无取乎镇坠，故治惊全以宣阳散结宁心去逆为主。至于悸，则又专责之痰，而以半夏、麻黄发其阳，化其痰为主，谓结邪不去，则惊无由安，而正阳不发，则悸邪不去也。
〖桂枝去芍药加蜀漆牡蛎龙骨救逆汤方〗
桂枝三两去皮，甘草二两炙，龙骨四两，牡蛎五两，生姜三两，大枣十二枚，蜀漆三两洗去腥。
上为末，以水一斗二升，先煮蜀漆减二升，纳诸药，煮取三升，去滓，温服一升。
〔孙男心典禀按〕举火邪冠于方首，示人治血先治火也。又恐治火专主寒滞之品，故拈出此方，不寒不滞，以立榜样，意深哉！《伤寒论》注解甚详，不必再释。
（为悸者出其方。）心下悸者，半夏麻黄丸主之。
此为悸证出其方也。但悸病有心包血虚火旺者，有肾水虚而不交于心者，有肾邪凌心者，有心脏自虚者，有痰饮所致者，此则别无虚证，惟饮气之为病欤！
〔补曰〕《伤寒论》心下悸，用桂枝以宣心阳，用茯苓以利水邪，此用半夏、麻黄，非故歧而二之也。盖水气凌心则心下悸，用桂枝者，助心中之火以敌水也。用麻黄者，通太阳之气以泄水也。彼用茯苓，是从脾利水，以渗入膀胱。此用半夏，是从胃降水，以抑其冲气，冲降则水随而降。方意各别，学者正宜钩考，以尽治法之变。
〖半夏麻黄丸方〗
半夏、麻黄各等分。
上二味末之，炼蜜和丸小豆大，饮服三丸，日三服。
〔尤在泾云〕半夏蠲饮气，麻黄发阳气，妙在作丸与服，缓以图之，则麻黄之辛甘，不能发越津气，而但能升引阳气。即半夏之苦辛，亦不得蠲除饮气，而并和养中气，非仲景神明善变者，其孰能与于此哉！
（为吐血不止者出其方。凡吐血者，热伤阳络，当清其热。劳伤阳络，当理其损。今）吐血（服诸寒凉止血之药而）不止者，（是热伏阴分，必用温散之品，宣发其热，则阴分之血，不为热所逼而自止。以）柏叶汤主之。
此为吐血不止者出其方也。吐血无止法，强止之则停瘀而变证百出，惟导其归经是第一法，详于《时方妙用》《三字经》《实在易》三书，不赘。又徐氏谓此方有用柏叶一把，乾姜三片，阿胶一挺合煮，入马通汁一升服，无马通以童便代之，存参。
〔补曰〕柏叶汤与泻心汤，是治血证两大法门，因章节间隔，人遂未能合睹，不知仲景明明示人一寒一热，以见气寒血脱当温其气，气热血逆而当清其血。气寒血脱者，与女子之血崩，同一例也。气热血逆者，与女子之倒经同一例也。其间辨别，又有气虚气实之故。虚寒者则气虚，有奄奄欲息之象。实热者则气实，有咳逆哕满之情，详余《血证论》中。
〖柏叶汤方〗
柏叶、乾姜各三两，艾三把。
上三味，水五升，取马通汁一升合煮，取一升，分温再服。（《千金》加阿胶三两亦佳。）热气伏藏于阴分，逼血妄行不止，马属火，取其通之同气以导之。姜、艾二味温散，宣发其热，使行阳分，则阴分之血无所逼，而守其经矣。柏叶逆之使降，合马通导之使下，则余烬之瘀，一概出矣。愚每用此方，病家皆惊疑不能听，今拟加减法，用生侧柏五钱，乾姜炮透一钱五分，生艾叶三钱，水一杯半，马通一杯，煎八分服。如无马通，以童便代之。马粪用水化开，以布滤汁，澄清为马通水。
（为先便后血者出其方。凡）下血，先便后血，此远血也，以黄土汤主之。
〔尤在泾云〕下血先便后血者，以脾虚气寒，失其统御之权，以致胞中血海之血，不从冲脉而上行，外达渗漏于下而失守也。脾去肛门远，故曰远血。
〔高士宗云〕大便下血，或在粪前，或在粪后，但粪从肠内出，血从肠外出。肠外出者，从肛门之宗眼出也。此胞中血海之血，不从冲脉而上行外达，反渗漏于下，用力大便，血随便出矣。
〔徐忠可云〕下血较吐血，势顺而不逆，此病不在气也，当从腹中求责。故以先便后血，知未便时气分不动，直至便后努责，然后下血，是内寒不能温脾，脾元不足，不能统血，脾居中土，自下焦而言之，则为远矣。故以附子温肾之阳，又恐过燥，阿胶、地黄壮阴为佐，白术健脾土之气，土得水气则生物，故以黄芩、甘草清热，而以经火之黄土与脾为类者，引之入脾，使脾得暖气，如冬时地中之阳气而为发生之本，真神方也。脾肾为先后天之本，调则营卫相得，血无妄出，故又主吐衄。愚谓吐血自利者尤宜之，愚每用此方，以赤石脂一斤，代黄土如神，或以乾姜代附子，或加鲜竹茹、侧柏叶各四两。
〖黄土汤方〗（亦主吐衄。）
甘草、乾地黄、白术、附子各三两炮，阿胶三两，黄芩三两，灶中黄土半斤。
上七味，以水八升，煮取三升，分温三服。
〔王晋三云〕《金匮》以下血，先血后便为近血，明指脾络受伤，日渗肠间，瘀积于下，故大便未行而血先下，主之以赤小豆，利水散瘀，当归和脾止血。若先便后血为远血，明指肝经别络之血，因脾虚阳陷生湿，血亦就湿而下行，主之以灶心黄土，温燥而去寒湿。佐以生地、阿胶、黄芩，入肝以治血热。白术、甘草、附子，扶阳补脾，以治本虚。近血内瘀，专力清利。远血因虚，故兼温补。治出天渊，须明辨。按此方以灶心黄土易赤石脂一斤，附子易炮乾姜二两，炮紫更妙，或加侧柏叶四两，络热加鲜竹茹半斤。
〔正曰〕近血辨详下节，王主近血，未知其解也。
（为先血后便者出其方。凡）下血，先血后便，此近血也，（以）赤豆当归散主之。（方见狐惑中。）
〔尤在泾云〕下血先血后便者，由大肠伤于湿热，热气太盛，以致胞中血海之血，不能从冲脉而上行，渗漏于下而奔注也，大肠与肛门近，故曰近血。
〔正曰〕注远血是血海之血不从冲脉上行，注近血亦是如此，岂不混哉？盖远血之异于近血也，岂惟先后之别？尤有形迹之异。近血者，即今之脏毒痔疮，常带脓血者是也。何以知之，观仲景用赤豆当归散而知之矣。狐惑有脓者，赤豆当归散主之。赤豆发芽是排其脓，则知先血后便亦是脏毒有脓，其用赤豆亦以排脓，即所以行血也。注家不知近血是何证，故致混淆，其注赤豆散，尤多凿矣。
〖赤小豆散〗（见狐惑。）
〔男元犀按〕肝为血海，气通胞中，主宣佈之权，虚则失其权矣。曰先血后便者，肝失其统，不能下宣，致胞中之血，渗入肛门也。近血者，胃接二肠，胞与肠前后，此其最近也。若胃肠受湿热致伤其气，必通于胞中而迫血妄行，赤小豆入心清热解脏毒，当归入肝补虚散郁，能宣其血，入于经隧也。
〔正曰〕赤豆发芽排脓，能通血分之毒，故狐惑有脓者用之，此近血亦痔漏等，其有脓可知矣，即今脏毒下血也。故用赤豆发芽，以透血分之瘀毒。陈注赤小豆入心清热，于豆之用不明，于近血亦不知是痔漏等之下血矣。循名不责实可乎！
（为吐血衄血妄行不止者出其方。病人）心（中之阴）气不足，（则阳独盛，逼其胞中血海之血，出于浊道，则为）吐血，（逼其胞中血海之血，出于清道，则为）衄血，（须以苦寒下瘀之药降其火，火降则血无沸腾之患矣。宜）泻心汤主之。
此为吐衄之神方也。妙在以连芩之苦寒，泄心之邪热，即所以补心之不足。尤妙在大黄之通，止其血，而不使其稍停于瘀，致血愈后酿成咳嗽虚劳之根，且釜下抽薪，而釜中之水自无沸腾之患。此中秘旨，非李时珍、李士材、薛立斋、孙一奎、张景岳、张石顽、冯楚瞻辈，所能窥及，济生用大黄、生地汁治衄血，是从此方套出。
〖泻心汤方〗
大黄二两，黄连、黄芩各一两。
上三味，以水三升，煮取一升，顿服之。
〔按〕《金匮》所论血证，虽极精微，而血之原委，尚未明示，致后人无从窥测。余阅高士宗、张隐庵书，视各家大有根据，但行文滞晦繁冗，读者靡靡欲卧，今节录而修饰之，以补《金匮》所未及。人身毛窍之内，则有孙络，孙络之内则有横络，横络之内则有经焉。经与络皆有血也。其孙络横络之血，起于胞中之血海，乃冲任脉之所主。（经云：「冲脉于脐左右之动脉是也。」脐下为小腹，小腹两旁为少腹。少腹者厥阴肝脏，胞中血海之所居也。以血海居膀胱之外，名曰胞中。膀胱居血海之内。膀胱者，胞之室也。）其血则热肉充肤，澹渗皮毛，皮毛而外，肺气主之，皮毛之内，肝血主之。盖以冲任之血，为肝所主，即所谓血海之血也。行于络脉，男子络唇口而生髭鬚，女子月事以时下，此血或表邪迫其妄行，或肝火炽盛，或暴怒伤肝而吐者，以致胞中之血，不充于肤腠皮毛，反从气冲而上涌于胃脘。吐此血者，其吐必多，吐虽多而不死，盖以有余之散血也。其经脉之血，则手厥阴心包主之，乃中焦取汁以奉生身之血也。行于经隧，内养其筋，外荣于脉，莫贵于此，必不可吐，吐多必死也。经云：「阳络伤则吐血，阴络伤则便血。」此血海之血也。（即上所言络血。）一息不运则机针穷，一丝不续则霄壤判，此经脉之血也。（营行脉中，如机针之转环，一丝不续，乃回则不转，而霄壤判矣。是以有吐数口而即死者，非有伤于血，乃神气不续也。）然高士宗以络血经血，分此证之轻重死生，可谓简括，第有从血海而流溢于中。冲脉与少阴之大络，起于肾，上循背里心下夹脊，多血，虽不可与精专者，行于经隧，以奉生身之血并重而视。散于脉外，充于肤腠，皮毛之血，贵贱不同，如留积于心下，胸中必胀，所吐亦多，而或有成块者，此因焦劳所致。若屡吐不止，或咳嗽而成劳怯，或伤肾脏之原，而后成虚脱，所谓下厥上竭，为难治也。（喻嘉言《寓意草》，以阿胶煮汤，送下黑锡丹。）其有身体不劳，内无所损，卒然咯血数口，或紫或红，一咯便出者，为脾络之血。脾之大络，络于周身，络脉不与经脉和谐，则有此血，下不伤阴，内不伤经，此至轻至浅之血，不药亦愈。若不分轻重，概以吐血之法治之，（如六味地黄汤、三才汤加藕节白芨阿胶黑栀子之类。）致络血寒凝，变生怯弱咳嗽等病，医之过也。总而言之，治络之血，当调其营卫，和其三焦，使三焦之气和于荣卫，荣卫之气下合胞中，气归血附，即引血归经之法也。其经脉之血，心包主之，内包心，外通脉，下合肝。合肝者，肝与心包皆为厥阴，同一气也。若房劳过度，思虑伤脾，则吐心包之血也。吐此血者，十无一生，惟药不妄投，大补心肾，重服人参。（《十药神书》用人参一两，顿服，可于十中全其一二。）若从血海流溢于心包而大吐，与心包之自伤而吐者有别，以由病络而涉于经，宜从治络血之法，引其归经可也。又五脏有血，六腑无血。（试观剖诸兽腹中，心下夹脊包络中多血，肝内多血，心中有血，脾中有血，肺中有血，肾中有血，六腑无血。）吐心脏之血者，一二口即死，吐肺脏之血者，形如血丝，吐肾脏之血者，形如赤豆，五七日必死，若吐肝脏之血，有生有死，贵乎病者能自养，医者善调治尔。脾脏之血若罗络，即前咯血是也。（按：此脾络血，非脾脏血也，有因腹满而使血唾者，为脾虚不能统摄也。）凡吐血多者，乃胞中血海之血，医者学不明经，指称胃家之血。夫胃为仓廪之官，受承水穀，并未有血，谓胞中血海之血，为六淫七情所逼，上冲于胃脘而出则可，若谓胃中有血则不可也。
〔蔚按〕火邪盛而迫血，则错经妄行，血为心液，血伤无以养心，致心阴之气不足也。故曰心气不足，非心阳之气不足也。用芩连苦寒之品，入心清火，以培心气，大黄去瘀生新，此一补一泻之法也。
〔补曰〕陈注于血之源流，终未能明也。余于此篇，亦有未尽发挥处，以另有《中西医解》及《血证论》，于血之源流，颇有发明，学者当参观焉。

呕吐哕下利病脉证治第十七  ***************************
夫（呕吐或穀或水或痰涎或冷沫，各不相同，今）呕家（因内）有痈脓，（与诸呕自当另看，切）不可治呕，（俟其痈已）脓尽（则呕）自愈。
此以痈脓之呕撇开，以起下文诸呕也。
（呕家必有停痰宿水，若）先呕却渴者，（痰水已去，而胃阳将复，）此为欲解。先渴却呕者，（因热而饮水过多，热虽去而饮仍留，此）为水停心下，此属饮家。（新水之致呕者其一，又）呕家（水从呕去，）本（当作）渴，今反不渴者，心下（著）有支饮（愈动而愈出）故也，此属支饮。（宿水之致呕者又其一。）
此以呕后作渴为欲解，先渴后呕为停饮，呕而不渴为支饮也。
问曰：「病人脉数，数为热，（热则）当消穀引饮，而反吐者，何也？」师曰：「（数不尽为热也。而虚者亦见数脉。）以（过）发其汗，令阳微膈气虚，（其）脉乃数，（此）数（不为胃热，而）为客热，（揆其所以）不能消穀，（皆）胃中虚冷故也。（又）脉弦者，（肝邪之象也。土虚而木乘之，）虚（则受克也。今）胃气（匮乏）无余，朝食暮吐，变为胃反。（推其致病之由，）寒本在于上，而医反下之，（土气大伤，）令脉反弦，故名曰虚。」
此言误汗而脉数，误下而脉弦，当于二脉中认出虚寒为胃反之本也。
〔补曰〕脉数为热，若热在胃，则当消穀引饮而不吐也。反吐者，非胃中有热，乃客热也。因过发其汗，令太阳之气伤而微弱，不能充达于膈，膈与心包相连，太阳之气从此而出者也。太阳之气不充达于膈，则膈气虚，膈虚连及心包，致脉不靖而数。凡人之脉，皆应心包而动，详余《中西医解》。膈气动而脉数，故曰数为客热，以胃为主，则膈为客也。客热在膈中，不在胃中，胃中仍虚冷，故脉数而仍不能消穀也。此即五泻心汤及连理丸之治。又即仲景所谓「胃中空虚，客气动膈」之谓。膈与胃，近人不辨，是以此证此脉，多不能明。此是言客热为上段，其下段又是言虚寒，分为两段，各不相蒙，连接解之，便不可通。下节云：「脉弦者，下焦虚寒也。」乃胃反之候，而所以致此胃反脉弦者何故？盖寒本在上，而医反下之，以致肝经下焦之阳亦虚，不能化穀，故胃反，令脉亦弦，是肝下焦之虚寒，不仅胃冷而已也。按此两段，虽皆论胃，而一是兼膈言，一是兼肝言，当分别之。
（上言数为客热，今则推言及脉微而数乎！盖）寸口脉微而数，微则（卫虚而）无气，无气则荣（气随卫气而俱）虚，荣（气随之）虚则血（日见）不足，血不足（虽见阴火之数脉，而上焦之宗气大虚，）则胸中（必）冷。
此承上节数为客热，而推言脉微而数者为无气，而非有热也。
〔补曰〕此以脉微为主，而兼见脉数，故为真寒假热，若脱微字言数脉，则非真寒假热之脉矣，故注仲景书，一字不可略过。「微则无气」以下数句，注更不透。盖气化津液，微则阳气微而气乏，气乏则津液不足。《内经》云：「水入于经，其血乃成。」是言津液上交于心，即化为血。西洋医书及余《中西医解》言之甚详。此云「无气则荣虚」者，即谓津液不能化血也。故曰：「荣虚则血不足。」血者，心火之化，血足则火旺，血不足则胸中冷，指心包络血不温通而言。致呕之由，亦多有此，若脱去呕字，又于荣卫生化之理，不能透彻则浮浅矣。
〔尤在泾云〕合上二条言之，客热固非真热，不可以寒治之。胸中冷亦非真冷，不可以热治之，是皆当以温养真气为主。真气－冲和纯粹之气，此气浮则生热，沉则生冷，温之则浮焰自收，养之则虚冷自化，若热以寒治，寒以热治，则真气愈虚，寒热内贼，而其病愈甚矣。
（上言胃气无余，变为胃反，今且由胃而推言及脾乎！盖胃者阳也。脾者阴也。）趺阳脉浮而濇，浮则为（胃之阳）虚，濇则（为阴虚而）伤（在）脾，脾伤则（胃中所纳之穀，而）不（能消）磨，（化为糟粕而出，）朝食暮吐，暮食朝吐，宿穀不化，（不下行而上出，）名曰胃反。若脉（和缓，其土气尚未败也。倘若邪甚而）紧（，液竭）而濇，其病难治。
〔补曰〕涩而为阴虚，液竭而涩。阴液二字，浅注颇确，惜未发明，且注紧字，亦未显。盖饮食入胃，胃为阳土，主燥以化水；脾为阴土，主润以化食。脉涩则阴液虚，不能濡化其穀。西洋医法谓有甜肉汁入胃化穀，亦即此理。今之膈食病，粪如羊屎者，皆是阴液虚故也。然往往治癒，则以脾阴虚而胃阳不虚，治阴而不虑损阳，是以可愈。若紧而涩，紧则为寒，寒伤胃阳，脾阴虚而胃阳亦虚，补阳则伤阴，滋阴则损阳，故为难治。
此承上节胃气无余，变为胃反，而推言其病之并在于脾也。
〔补曰〕呕吐胃反，无不兼别脏之病者。故上凡三节，脉数者是兼膈气，脉弦者是兼肝虚，脉微数者是兼心血虚，脉浮濇者是兼脾土虚。读仲景书，须如此分看合看，乃能贯通。
病人欲吐者，（病势在上，）不可（强）下之。哕（虽在上，）而腹满，（却不在上，是病在下而气溢于上也。当）视其（二阴之在）前（在）后，知何部不利，（以药）利之（而）愈。
此二节，言病势之欲上欲下，宜顺其势而利导之也。哕病应归橘皮竹茹汤节中，此特举之，与上节为一上一下之对子，非错简也。
（胸为阳位，呕为阴邪，使胸中阳气足以御邪则不呕，即呕而胸亦不满。若）呕而胸满者，（是阳不治而阴乘之也。以）吴茱萸汤主之。
此言浊阴居阳位，呕而胸满也。
〔补曰〕仲景所谓胸满，皆指膈膜言。凡言胸中是指心肺，凡言心下，是正指膈，凡言胸前，是指膈上之膜连及于胸者也。膈之根，正在肝中，肝体半在膈上，半在膈下，西洋医法、《医林改错》，皆剖视过，证之《内经》，其理不爽。又与仲景凡言胸膈者，其意皆合。此胸满，正是肝中寒气逆上而为胸膈满且吐也，故主吴萸以温肝经。此节是肝寒之循膈而上者则胸满，下节是肝寒之循经而上者则头痛，仲景文义细密如此。
〖吴茱萸汤方〗
吴茱萸一升，人参三两，生姜六两，大枣十二枚。
上四味，以水五升，煮取三升，温服七合，日三服。
〔受业林礼丰按〕胸为阳位，旷若太空。呕而胸满者，阴邪占居阳位也。故重用生姜、吴萸之大辛大温，以通胸中之阳，以破阴霾之气。佐以人参、大枣之一阴一阳，以建脾胃之气，以镇逆上之阴，使阳光普照，而阴翳自消，有何于呕胸满吐涎沫之患哉？
（有声无物，谓之）乾呕，（无物则所）吐（者尽是）涎沫，（更兼）头痛者，（是寒气从经上攻于头也。以）吴茱萸汤主之。（温补以驱浊阴，又以折逆冲之势也。）
此承上节而补出吐涎沫头痛，以明此证用此汤之的对也。〔李氏云〕太阴少阴从足至胸，俱不上头，二经并无头痛证。厥阴经上出额，与督脉会于巅，故呕吐涎沫者，里寒也。头痛，寒气从经脉上攻也。不用桂附用吴茱萸者，以其入厥阴经故耳，余皆温补散寒之药。
（阳不下交而上逆，则）呕（，阴不上交）而（独走则）肠鸣，（其升降失常，无非由于）心下痞（所致）者，（以）半夏泻心汤主之。
此为呕证中有痞而肠鸣者，出其方也。此虽三焦俱病，而中气为上下之枢，但治其中，而上呕下鸣之证俱愈也。
〔补曰〕此心下痞，仍是指膈言。观胸痹及结胸、陷胸、痞满等证，皆指膈间言。盖心包络连肺系，循腔子，为一层白膜，至胸骨尽处则为膈，由膈而下为油网，以达心火于小肠，此心与小肠相表里之路径也。凡人饮水入胃，走膜膈，下油网以至膀胱，绝不从小肠中行也，详吾《中西医解》。今若心下膈间，火不达于小肠，水不走入膀胱，水火纠结则为心下痞，上逆犯胃则为呕，下溢犯小肠则为肠鸣，皆水火纠结所致。故用姜半以破水，芩连以制火，参枣甘草，保胃实肠，使水火不犯肠胃，各循其消导之路则愈。必如是解而后仲景所论痞满陷痹，皆能会通矣。
〖半夏泻心汤方〗
半夏半升洗，黄芩、乾姜、人参、甘草各三两炙，黄连一两，大枣十二枚。
上七味，以水一斗，煮取六升，去滓，再煮取三升，温服一升，日三服。
〔男元犀按〕呕而肠鸣，并无下利、心下痞，不因误下，何以上下之阻隔若是？盖因饮停心下，上逆为呕，下干为肠鸣，饮不除则痞不消，欲蠲饮，必资中气。方中参枣草以培中气，藉半夏之降逆，佐芩连以消痞，复得乾姜之温散，使痞者通，逆者降矣。妙在去滓再煎，取其轻清上浮，以成化痞降逆之用耳。
（乾呕，胃气逆也。若下利清穀乃肠中寒也。今）乾呕而下利（浊粘）者，（是肠中热也。可知呕为热逆之呕，利为挟热之利，以）黄芩加半夏生姜汤主之。
此言热邪入里作利，而复上行而为乾呕也。与《伤寒论》大同小异。
〖黄芩加半夏生姜汤方〗
黄芩、生姜各三两，甘草二两，芍药一两，半夏半升，大枣十二枚。
上六味，以水一斗，煮取三升，去滓，温服一升，日再，夜一服。
〔男元犀按〕太阳主开，少阳主枢。乾呕者，少阳之邪欲从太阳之开而外出也。下利者，太阳之邪不能从枢外出，而反从枢内陷也。用黄芩加半夏生姜汤者，转少阳之枢，达太阳之气，交上下，清里热，而姜夏又能止呕降逆也。此即小柴胡汤去柴胡、人参加芍药，去之者恐其助饮而增呕，加之者取其和胃而降逆，伊圣之方，鬼神莫测也。
（有声有物为呕，有物无声为吐。）诸呕吐，（有寒有热。食入即吐，热也。朝食暮吐，寒也。而此则非寒非热，但觉痰凝于中，食）穀不得下（咽）者，（以）小半夏汤主之。（祛停饮，散气结，降逆安胃，自效。）
此为呕吐而穀不得下者，而出其总治之方也。
〖小半夏汤方〗（见痰饮。）
〔犀按〕胃主纳穀，穀不得下者，胃气虚寒也。呕吐者，饮随寒气上逆也。胃虚饮逆，非温不能散其寒，非辛不能降其逆，用半夏涤饮降逆，生姜温中散寒，使胃气温和，而呕吐自平。
呕吐，而（饮）病在（于）膈上，（饮亦随呕吐而去，故呕吐之）后思水者（知其病已）解，急（以水少少）与之。（以滋其燥。若未曾呕吐，而先）思水者，（为宿有支饮，阻其正津而作渴，渴而多饮，则旧饮未去，新饮复生，法宜崇土以逐水，以）猪苓散主之。
此遥承第二节之意而重申之，并出其方治也。少与之饮以救其液，恐旧饮方去，新饮复来，崇土以逐水，不使支饮阻其正津则不渴。
〔补曰〕从一「后」字，悟出思水者是先思水。浅注真能玩味原文者也。仲景书皆当如此读。
〖猪苓散方〗
猪苓、茯苓、白术各等分。
上三味，杵为散，饮服方寸匕，日三服。
（呕而心烦，心中懊憹，内热之呕也。今）呕而脉弱，（正气虚也。）小便复利，（中寒盛也。）身有微热，见厥者，（正虚邪盛，而阻格其升降之机也。此为表里阴阳之气，不相顺接，故为）难治，（以）四逆汤主之。
此为虚寒而呕者，出其方治也。阴邪逆则为呕，阳虚而不能摄阴，则小便利。真阴伤而真阳越，则身有微热。虚阳又不能布护周身，而见厥脉弱者，此表里阴阳气血俱虚之危候也。此症虚实并见，治之当求其本矣。
〔补曰〕呕者小便不利，身热者不见厥。今两者俱见，则是上下俱脱之形，故难治。
〖四逆汤方〗
附子一枚生用，乾姜一两半，甘草二两炙。
上三味，以水三升，煮取一升二合，去滓，分温再服，强人可大附子一枚，乾姜三两。
〔男元犀按〕呕与热为阴邪所迫。小便利与见厥，证属无阳。脉弱者，真脏虚寒也。用四逆汤，撤上下之阴邪，招欲散之残阳，引气血接回其厥，外温经，内温脏，面面俱到。
（四逆汤，为少阴之专剂，所以救阴枢之折也。然少阴为阴枢，少阳为阳枢，病主呕。今）呕而（不厥，）发热（不微）者，（是少阳相火之病也。以）小柴胡汤主之。
此与上节，为一阴一阳之对子。少阴厥而热微，宜回其始绝之阳，少阳不厥而发热，宜清其游行之火。
〖小柴胡汤方〗
柴胡半斤，半夏半升，黄芩、人参、甘草、生姜各三两，大枣十二枚。
上七味，以水一斗，煮取六升，去滓再煎，取三升，温服一升，日三服。
〔男蔚按〕呕而发热者，少阳表证也，表未解，则内不和，故作呕也。阳明主肌肉，木邪忤土，故作肌热而呕，用小柴胡汤，转枢以出其邪，邪解则热退，而呕止矣。
（胃主纳穀，其脉本下行，今反挟冲脉之气而上逆，名曰胃反。）胃反，呕吐者，（以）大半夏汤主之。
此为胃反证出其正方也。《千金》治胃反不受食，食入而吐。《外台》治呕，心下痞硬者。可知此方泛应曲当之妙也。俗医但言半夏治痰，则失之远矣。
〔补曰〕此胃反，即脾阴不濡，胃气独逆，今之膈食病是矣。或粪如羊屎，或吐后微带血水，用半夏降冲逆即是降胃，用参蜜滋脾液以濡化水穀，则肠润穀下。西医所谓食物全凭津液及甜肉汁、苦胆汁化之，正与此理合。《内经》名脾为太阴，亦正是以阴濡阳之谓也。自李东垣专知燥土，而阳明之理显，太阴之理昧矣。
〖大半夏汤方〗
半夏三升，人参三两，白蜜一升。
上三味，以水一斗二升，和蜜，扬之二百四十遍，煮药取二升半，温服一升，余分再服。
〔男元犀按〕此方用水之多，取其多煮，白蜜去其寒而用其润，俾粘腻之性，流连于胃不速下行，而半夏、人参之力，可以徐徐斡旋于中，非参透造化之理者，不能悟及。余遇医辈，偶谈及于此，不能再三问难，便知其庸陋欺人，则不复与谈矣。凡膈咽之间，交通之气，不得降者，皆冲脉上行，逆气所作也。师以半夏降冲脉之逆，即以白蜜润阳明之燥，加人参以生既亡之津液，用甘澜水以降逆上之水液，古圣之经方，惟师能用之。
（又有阳明有热，大便不通，得食则两热相冲，）食已即吐者，（以）大黄甘草汤主之。
此为食入即吐者出其方治也。东垣谓：「幽门不通，上冲吸门者。」本诸此也。《外台》治吐水，可知大黄亦能开脾气之闭，而使散精于肺，通调水道，下输膀胱矣。
〖大黄甘草汤方〗
大黄四两，甘草一两。
上二味，以水三升，煮取一升，分温再服。
〔蔚按〕师云：「欲吐者，不可下之。」又云：「食已即吐者，大黄甘草汤下之。」二说皆反，何也？曰：「病在上而欲吐，宜因而越之，若逆之使下，则愦乱矣。若既吐矣。吐而不已，是有升无降，当逆折之。」
〔尤在泾云〕云雾出于地，而雨露降于天，地不承则天不降矣。可见天地阴阳，同此气机和则俱和，乖则并乖。人与天地相参，故肺气象天，病则多及二阴脾胃。大小肠象地，病则多及上窍。丹溪治小便不通，用吐法而开提肺气，使上窍通，而下窍亦通，与大黄甘草汤之治呕吐，法虽异而理可通也。
（胃反病为胃虚挟冲脉而上逆者，取大半夏汤之降逆，更取其柔和以养胃也。今有挟水饮而病）胃反，（若吐已而渴，则水饮从吐而俱出矣。若）吐（未已）而渴欲饮水者，（是旧水不因其得吐而尽，而新水反因其渴饮而增，愈吐愈渴，愈饮愈吐，非从脾而求输转之法，其吐与渴，将何以宁？以）茯苓泽泻汤主之。此为胃反之因于水饮者而出其方治也。此方治水饮，人尽知之，而治胃反，则人未必知也。治渴，更未必知也，然参之本论猪苓散，《伤寒论》五苓散、猪苓汤，可以恍然悟矣，且外台用此汤治消渴脉绝胃反者，有小麦一升，更得其秘。
〔李氏云〕五苓散治外有微热，故用桂枝，此证无表热而亦用之者，以桂枝非一于攻表之药也。乃彻上彻下，可外可内，为通行津液，和阳治水之剂也。
〔补曰〕桂枝是火交于水以化气，气化则水行，理详痰饮门，李注虽似透彻，而实未确也。
〖茯苓泽泻汤方〗
茯苓半斤，泽泻四两，甘草、桂枝各二两，白术三两，生姜四两。
上六味，以水一斗，煮取三升，内泽泻，再煮取二升半，温服八合，日三服。
〔徐忠可云〕此方于五苓散中去猪苓者，以胃反证，水从吐出，中无水气而渴也。加生姜、甘草者，合苓术等药，以解表里之虚邪，更能和中而止呕也。
（前言先吐却渴为欲解者，以其水与热随吐而俱去。今）吐后渴欲得水，（且以水不足以止其燥，）而贪饮（不休）者，（是水去而热存也。以）文蛤汤主之，（方中有麻、杏、生姜等，除热导水外，）兼主微风，脉紧头痛。
此为吐后热渴而出其方治也。
〖文蛤汤方〗
麻黄三两，杏仁五十枚，大枣十二枚，甘草、石膏、文蛤各五两，生姜三两。
上七味，以水六升，煮取二升，温服一升，汗出即愈。
〔元犀按〕水虽随吐而去，而热却不与水俱去，故贪饮不休，与思水者不同。方中麻黄与石膏并用，能深入伏热之中，顷刻透出于外，出汗而解，热解则渴亦解，故不用止渴之品。并主微风脉紧头痛者，以风为阳邪，得此凉散之剂，而恰对也。
乾呕吐逆，（胃中气逆也。）吐涎沫，（上焦有寒，其口多涎也。以）半夏乾姜散主之。
此为胃寒乾呕者而出其方也。
〔徐忠可云〕此比前乾呕吐涎沫头痛条，但少头痛而增吐逆二字，彼用茱萸汤，此用半夏乾姜散，何也？盖上焦有寒，其口多涎，一也。然前有头痛，是浊阴上逆，格邪在头为疼。与浊阴上逆，格邪在胸而满相同，故俱用人参、姜、枣助阳，而以茱萸之苦温，下其浊阴。此则吐逆，明是胃家寒重，以致吐逆不已，故不用参，专以乾姜理中，半夏降逆，谓与前浊阴上逆者，寒邪虽同，有高下之别，特未至格邪在头在胸，则虚亦未甚也。
〔正曰〕吴茱萸汤，是兼治肝，此是单治胃。言吴茱萸证是格邪在头误矣。格字尤有语弊。
〖半夏乾姜散方〗
半夏、乾姜各等分。
上二味，杵为散，取方寸匕，浆水一升半，煮取七合，顿服之。
病人（寒邪抟饮，结于）胸中（阻其呼吸往来出入升降之机，其证）似喘不喘，似呕不呕，似哕不哕，（寒饮与气，相抟互击，逼处心脏，欲却不能，欲受不可，以致）彻心中愦愦，无可奈何（之状，而不能明言）者，（以）生姜半夏汤主之。
此为寒邪搏饮，似喘、似呕、似哕而实非者，出其方治也。
〔徐忠可云〕喘、呕、哕，俱上出之象，今有其象，而非其实，是膈上受邪，未攻肺，亦不由胃，故曰胸中，又曰：「彻心中愦愦无奈。」彻者，通也，谓胸中之邪既重，因而下及于心，使其不安，其愦愦无可奈何也。生姜宣散之力，入口即行，故其治最高，而能清膈上之邪。合半夏并能降其浊涎，故主之。与茱萸之降浊阴，乾姜之理中寒不同。盖彼乃虚寒上逆，此惟客邪搏饮于至高之分耳，然此即小半夏汤，彼加生姜煎，此用汁而多，药性生用则上行，惟其邪高，故用汁而略煎，因即变其汤名，示以生姜为君也。
〖生姜半夏汤方〗
半夏半升，生姜汁一升。
上二味，以水三升，煮半夏取二升，内生姜汁，煮取一升半，小冷，分四服，日三夜一，呕止停后服。
（彼夫初病，形气俱实，气逆胸膈间，以致）乾呕（与）哕，若手足厥者，（气逆胸膈，不复行于四肢也。以）橘皮汤主之。
此为哕之不虚者而出其方治也。古哕证即今之所谓呃也。要知此证之厥，非无阳，以胃不和，而气不至于四肢也。
〖橘皮汤方〗
橘皮四两，生姜半斤。
上二味，以水七升，煮取三升，温服一升，下嚥即愈。
〔犀按〕《金匮》论哕与方书不同，专指呃逆而言。
（更有胃虚而热乘之，而作）哕逆者，以橘皮竹茹汤主之。此为哕逆之挟虚者，出其方治也。
〔徐忠可云〕此不兼呕言，是专胃虚而冲逆为哕矣。然非真元衰败之比，故以参甘培胃中元气，而以橘皮、竹茹，一寒一温，下其上逆之气，亦由上焦阳气不足以御之，因呃逆不止，故以姜、枣宣其上焦，使胸中之阳，渐畅而下达，谓上焦固受气于中焦，而中焦亦禀受于上焦，上焦既宣，则中气自调也。
〖橘皮竹茹汤方〗
橘皮二斤，竹茹二升，大枣三十枚，生姜半斤，甘草五两，人参三两。
上六味，以水一斗，煮取三升，温服一升，日三服。
〔犀按〕浅注已详，方义不再释。《金匮》以呃为哕。凡呃逆证皆是寒热错乱，二气相搏使然。故方中用生姜、竹茹，一寒一热以祛之，人参、橘皮，一开一阖以分之，甘草、大枣，奠中安土，使中土有权而哕逆自平矣。此伊圣经方，扁鹊丁香柿蒂散，即从此方套出也。
（总而言之，病证不同，而挈要之道，在气则曰阴阳，在身则曰脏腑。）夫六腑之气（阳也。阳气虚）绝（不温）于外者，手足（无阳以运之，则时觉畏）寒，（胸中无阳以御下焦之阴，则呕吐哕之类，皆为阴逆。）上气，（且）脚（下无阳气之运而生寒，寒主收引而为）缩。五脏（之）气（阴也。阴气虚）绝（不守）于内者，（则下）利不禁。下（利之）甚者，（阴脱不随阳气以营运，则）手足不仁。
此提出脏腑，以阳绝阴绝为危笃证，指出两大生路，总结上文呕吐哕等证，并起下文利证，此于上下交界处著神。
〔沈自南云〕六腑为阳，气行于外，盖胃为众腑之原，而原气衰，阳不充于四肢，则众腑之阳亦弱，故手足寒，上气，脚缩，即阳虚而现诸寒收引之象也。诸脏属阴，藏而不泻，然五脏之中，肾为众阴之主，真阳所寄之地，但真阳衰微，则五脏气皆不足，胃关不阖，泻而不藏，则利不禁而下甚，甚者阳气脱而阴血痹著不行，故手足不仁，此仲景本意，欲人治病以胃肾为要也。
下利（证有重轻，当以脉别之。假如下利），脉沉（者主里，）弦者，（主急，见是脉者，则知其里急）下重。脉大者，（为邪盛，又为病进，见是脉者，）为未止。（微弱者，正衰而邪亦衰也，数者，阳之象也。）脉微弱（中而见）数者，（则）为（阳气将复，故知其利）欲自止，虽（下利以发热为逆证，而既得微弱中见数之脉，邪去正复，）发热（必自已而）不死。
此以脉而别下利之轻重也。《内经》以肠澼身热则死，寒则生。此言虽发热不死者，以微弱数之脉，知其邪去而正将自复，热必不久而自退，正与《内经》之说相表里也。
下利，手足厥冷，（阳陷下，不能行于手足也。）无脉者，（阳陷下，不能充于经脉也。）灸之，（起陷下之阳，手足应温，而竟）不温。（然手足虽不温，而犹望其脉还为吉兆，）若脉（亦）不还，反（加）微喘者，（是下焦之生气，不能归元，而反上脱也。必）死。（所以然者，脉之元始于少阴，生于趺阳，少阴趺阳为脉生始之根。少阴脉不至，则趺阳脉不出，故少阴在下，趺阳在上，故必）少阴（上合而）负（于）趺阳者，（戊癸相合，脉气有根，其证）为顺也。（其名负，奈何？如负戴之负也。）
此言下利阳陷之死证，而并及于脉之本原也。
〔补曰〕少阴脉既有根，而上生趺阳之脉，即尺脉有根，上入于关，由下升上之谓也。原文是言足之少阴，足之趺阳，余以例推之，尺脉渐生，上至关者，亦作如是论。
下利，（大热而渴，则偏于阳，无热不渴则偏于阴，皆未能即愈。若）有微热而渴，（则知其阴阳和也。）脉弱者，（则知其邪气去也。见此脉证，）今自愈。下利脉数，（为热利也。若身无大热，止）有微热，汗出，（其热亦随汗而衰矣。）今自愈，设脉紧（者，为表邪未衰，故）为未解。下利，（以见阳为吉。若）脉数而渴者，（是阳能胜阴。）今自愈，（表和热退，而脉数与渴，）设不差，必圊脓血，以（里）有热（反动其血）故也。下利，（脾病也。弦，肝脉。脾病忌见肝脉，若下利）脉反弦，（似非美证，但弦中浮而不沉，兼见外证）发热，身汗者，（其弦不作阴脉看，与脉数有微热汗出一例，当自）愈。下利（而失）气（不已）者，（是气滞而乱，又在寒热之外，但）当利其小便。（小便利，则气化而不乱矣。）下利（属寒者，脉应沉迟。今）寸脉反浮数，其（阳强可知）尺中自濇者，（其阴弱可知，以强阳而加弱阴，）必圊脓血。
前章既言下利脉微弱数，为欲自止，虽发热不死，此六节即承前意而言，脉证或有参差，其内邪喜于外出，则一理也，但变热者，必见血耳。
〔补曰〕仲景文，总是错举互见，使人比较而辨其真也。此章论下利先辨脉，亦是交互文字。下利脉沉弦下重，脉大者为未止，是言痢证也。古无痢字，通称下利，故仲景恐人不辨，因与洞泻利下并论之，使人得分别焉。脉微弱数者欲自止，痢证脉忌大，以微弱为邪轻，痢证忌发热，虽发热而脉微弱，故不死。下一节，下利手足厥冷，是言洞泻虚寒，与上节迥异。盖同名下利，而上节是痢证，此节是洞泻，故脉法之生死，大不同也。此两节是一寒一热之提纲。以下又承明之曰，下利若是痢证，有微热而渴，脉弱者，今自愈。下利脉数有微热，热不甚，而脉尚不大故汗出，今自愈。设脉紧，则是下利脉大之例，故为未解。下利脉数而渴，设不差，必圊脓血。凡此数节，皆是申明痢证之脉，总见痢证脉微弱者邪轻，脉大紧濇者邪重。后人不知此是辨痢证，而牵混洞泻飧泄，故多不明。自此节以下，又是辨洞泻之脉，故下节先提明「下利清穀」四字，以见是洞泻与上之痢证不同也。脉沉而迟，其面戴阳，下虚故也。下利后，脉还者生，不还者死，皆虚寒洞泻之脉也。能分痢证、洞泻为两证，则仲景文瞭如指掌。
下利清穀，（为里虚气寒也。宜温其中，）不可攻其表，（若服表药，令其）汗出（则阳虚者气不化，）必胀满。此言里气虚寒，不可误汗以变胀也。
下利，脉沉而迟，（其为阴盛阳虚无疑矣。阳虚则气浮于上，故）其人面少赤，（虽）身有微热。（尚见阳气有根，其奈阳不敌阴，为）下利清穀（而不能遽止）者，（是阳热在上，阴寒在下，两不相接，惟以大药救之，令阴阳和，上下通，）必郁冒汗出而解，（然虽解而）病人必微厥，所以然者，其面戴阳，（阳在上而不行于下，）下（焦阳）虚故也。
此言三阳之阳热在上，而在下阴寒之利，可以冀其得解。师于最危急之证，审其一线可回者，亦不以不治而弃之，其济人无己之心，可谓至矣。
下利后，（中土虚也。中土虚，则不能从中焦而注于手太阴，故）脉绝，（土贯四旁，而主四肢，土虚则）手足厥冷，（脉以平旦为纪，一日一夜，终而复始，共五十度而大周于身。）晬时（为循环一周，而）脉（得）还，手足温者，（中土之气将复，复能从中焦而注于太阴，故）生。脉不还者，（中土已败，生气已绝，故）死。
此言生死之机，全凭于脉，而脉之根，又藉于中土也。其脉生于中焦，从中焦而注于手太阴，终于足厥阴，行阳二十五度，行阴二十五度，水下百刻一周，循环至五十度，而复会于手太阴，故还与不还，必视乎晬时也。通脉四逆汤、白通汤或加胆尿，皆神剂也。前皆言下利，此复言利后，须当分别。
下利后，腹胀满，（里有寒也。）身体疼痛者，（表有寒也。一时并发，当以里为急，）先温其里，乃攻其表。（所以然者，恐里气不充，则外攻无力，阳气外泄，则里寒转增也，）温里宜四逆汤，攻表宜桂枝汤。
此为寒而下利，表里兼病之治法也。
〖四逆汤方〗（见上。）
〖桂枝汤方〗
桂枝、芍药、生姜各三两、甘草二两，大枣十二枚。
上五味，㕮咀，以水七升，微火煮取三升，去滓，适寒温，服一升。服已，须臾，啜热稀粥一升，以助药力，温覆令一时许，遍身漐漐，微似有汗者益佳，不可令如水淋漓，病必不除。若一服汗出，病差，停后服。
（然亦有实邪之利，所谓承气证者，何以别之？）下利，三部脉皆平，（不应胸中有病，然）按之心下坚者，（此有形之实证也。其初未动气血，不形于脉，而杜渐即在此时，法当）急下之，宜大承气汤。下利脉迟（者，寒也。）而（迟与）滑（俱见）者，（不为寒而为）实也。（中实有物，能阻其脉行之期也。实不去，则）利未欲止，急下之，宜大承气汤。下利，脉（本不滑，而）反滑者，（为有宿食，）当有所去，下乃愈，宜大承气汤。
下利已差，至其年月日时复发者，（陈积在脾，脾主信而不愆期，）以（前此之积）病（去而）不尽故也，当下之，宜大承气汤。
此言下利有实邪者，不问虚实久暂，皆当去之，不得迁延养患也。
〔正曰〕飧泄洞泻，无至期复发之证，惟痢证，有去年泻痢，今年复发者，乃湿热未尽，至来年长夏感湿热之气，内外合邪，故期而复发。陈注不能确为指明，乃有不问虚实，皆当去之之说，岂可信耶？盖此数节，惟上文四逆、桂枝是治洞泻，大承气、小承气皆是治痢，泻痢有实积者宜下之也。又恐人但知痢是实热，而不知亦有虚寒之痢，故即继之曰：「下利便脓血者，桃花汤温涩之。」但桃花汤之便脓血，不里急后重。合观《伤寒论》所论桃花汤，均无后重之文，可知虽是痢证，而实有洞泻之情，故主濇之。其下即继曰：「热利下重者，白头翁汤主之。」此热利承上文，亦兼有便脓血证在内，因承上文而言，故省文也。下利更烦，亦是痢证，故用栀子豉汤。夫此数节，皆痢证也。又恐人误认洞泻与痢证混淆，即于下节复提申之曰，若非痢证而下痢清穀者，是洞泄寒证也，宜通脉四逆汤。此数节，以四逆汤、桂枝汤、桃花汤为治寒之方。大承气、小承气、白头翁、栀子豉，为治热之方，既是对子，而仲景却不对举，文法错落出之，正欲今人比较，使知有正面即有反面也。今人不知仲景文法，故多失解。
大承气汤（见痉病。然大承气外，又有小承气之证，不可不知。）下利，谵语者，（火与阳明之燥气相合，中）有燥屎也。（燥屎坚结如羊屎，若得水气之浸灌不骤者，可以入其中，而润之使下，若荡涤过急，如以水投石，水去而石自若也。故不用大承气，而以）小承气汤主之。
此言为下利谵语，下不宜急者，出其方治也。
〖小承气汤方〗
大黄四两，枳实三枚，厚朴二两炙。
上三味，以水四升，煮取一升二合，去滓，分温二服，得利则止。
下利，便脓血者，（由寒郁转为湿热，因而动血也，以）桃花汤主之。
此为利伤中气，及于血分，即《内经》阴络伤则便血之旨也。桃花汤姜米以安中益气，赤石脂入血分而利湿热，后人以过濇疑之，是未读本草经之过也。
〖桃花汤方〗
赤石脂一斤一半全用一半研末，乾姜二两，粳米一升。
上三味，以水七升，煮米热，去滓，温七合，纳赤石脂末方寸匕，日三服，若一服愈，余勿服。
热利下重者，（热邪下入于大肠，火性急速，邪热甚，则气滞壅闭，其恶浊之物，急欲出而未得遽出故也。以）白头翁汤主之。
此为热利之后重，出其方治也。辨证全在后重，而里急亦在其中。
〖白头翁汤方〗
白头翁二两，黄连、黄柏、秦皮各三两。
上四味，以水七升，煮取三升，去滓，温服一升，不愈更服。
（前既言下利后之厥冷矣。今更请言下利后之烦乎？）下利后，（水液下竭，必热上盛，不得相济，乃）更（端复起而作）烦，（然）按之心下濡者，（非上焦君火亢盛之烦，乃下焦水阴不得上济之烦，乃）为虚烦也。（以）栀子豉汤主之。
此为利后更烦者，出其方治也。下利后二条，一以厥冷，一以虚烦，遥遥作对子，汉文之奥妙处，不可不细绎之。
栀子豉汤方栀子十四枚擘，香豉四合绵裹。
上二味，以水四升，先煮栀子得二升半，内豉煮取一升半，去滓，分二服，温进一服，得吐则愈。（末八字，宜从张氏删之。屎水杂出，而色不大黄，名为）下利清穀，里寒（而格其）外热，（阳气外散而）汗出（阳气虚微）而厥，（以）通脉四逆汤主之。
此为下利阴内盛而阳外亡者，出其方治也。里不通于外，而阴寒内拒，外不通于里，而孤阳外越，非急用大温之剂，必不能通阴阳之气于顷刻。上言里热下利而为下重，此言里寒下利而为清穀，隔一节，以寒热作对子。
〖通脉四逆汤方〗
附子一枚生用，乾姜二两强人可四两，甘草二两炙。
上三味，以水三升，煮取一升二合，去滓，分温再服。下利，肺痛，紫参汤主之。
〔赵氏曰〕大肠与肺合，大抵肠中积聚，则肺气不行，肺有所积，大肠亦不固，二害互为病。大肠病而气塞于肺者痛，肺有积者亦痛，痛必通用，紫参通九窍，利大小肠，气通则痛愈，积去则利自止。喻氏曰：「后人有疑此非仲景之方者，夫讵知肠胃有病，其所关全在肺气耶！」程氏疑是腹痛，本草云：「紫参治心腹积聚，寒热邪气。」余忆二十岁时，村中桥亭，新到一方士，蓬头跣足，腊月冷食露卧，自言悬壶遍天下，每诊一人，只取铜钱八文，到十人外，一文不取，人疑不敢服其药，间有服之者，奇效。掀髯谈今古事，声出金石，观者绕于亭畔，时余在众人中，渠与余拱而立曰：「我别老友二十年矣，我乐而汝苦，奈何？」随口赠韵语百余言，皆不可解。良久又曰：「士有书，农医无书，重在口传，汉人去古未远，得所传而笔之，归其名于古。」即于《本经》中指出笔误十条，紫参其一也。南山有桔梗根，似人参而松，花开白而带紫，又名紫参等语。余归而考之，与书不合，次早往问之，而其人去无踪迹矣。始知走江湖人，好作不可解语以欺人，大概如此。渠妄言之，而予不能妄听之也。今因注是方，而忆及紫参即桔梗之说，颇亦近似，姑附之以广闻见。
〔补曰〕肺痛二字，不见他处，《内经》亦无此文，其证未明，紫参究系何物，亦未能考。陈注：意即以为丹参也。然丹参于《本经》亦不名紫参，则紫参究无所考，且与肺痛之证，何以相治，诸家未明，余亦不敢强解，此等终当阙疑。
〖紫参汤方〗
紫参半斤，甘草三两。
上二味，以水五升，先煮紫参取二升，内甘草煮取一升半，分温三服。
〔男蔚按〕肺为华盖，诸脏之气皆上薰之，惟胃肠之气下降，而不上乾于肺，故肺为清肃之脏，而不受浊气者也。夫肺与肠相表里，肠胃相连，下利肺痛者，肠胃之浊气上干于肺也。故主以紫参汤。《本经》云：「紫参主治心腹寒热积聚邪气。」甘草解百毒奠中土，使中土有权，而肺金受益，肠胃通畅而肺气自安，肺气安则清肃之令行矣。何有肺痛下利之病哉？
气利，诃黎勒散主之。
〔沈自南云〕此下利气之方也。前云当利小便，此以诃黎勒味濇性温，反固肺与大肠之气，何也？盖欲大肠之气，不从后泄，则肺旺木平，气走膀胱，使小便自利，正为此通则彼塞，不用淡渗药，而小便自利之妙法也。
〔补曰〕气利、利气、失气，皆俗所谓放屁也。气利之治，必利小便何也？盖小便清窍，主行气，气行则水行，水行则气自通快，不走大肠矣。大肠传糟粕，行地浊阴之质，属血分，气不当走入血分也。小便清窍主气液下出，水化而气自通理，详水饮门。气利虽出于大肠，而其责则在膀胱三焦，气道不通之故，所以利小便，则气道通而气利止矣。惟失气之「失」，当是「矢」字，矢即俗名屎也。古人名矢，取其直出如矢之意，今俗亦有名矢者。凡言转矢气即俗所谓放屁也，误作失字则不得其解也。
〖诃黎勒散方〗
诃黎勒十枚煨。
上一味，为散，粥饮和，顿服。
〖附方：〗
〖《千金翼》小承气汤〗：治大便不通，哕数，谵语，方见上。
〖《外台》黄芩汤〗：治乾呕下利。
〔尤在泾云〕此与前黄芩加半夏生姜汤治同，而无芍药、甘草、生姜，有人参、桂枝、乾姜，则温里益气之意居多。凡中寒气少者，可于此取法焉，其小承气汤，即前下利谵语有燥屎之法，虽不赘可也。
黄芩、人参、乾姜各三两，桂枝一两，大枣十二枚，半夏半斤。
上六味，以水七升，煮取三升，温分三服。
〔次男元犀按〕《金匮》此篇，论证透发无遗，惟方书所谓隔食证，指胃脘乾枯，汤水可下，穀气不入者。《金匮》呕吐哕证中，尚未论及，虽《伤寒论》厥阴篇有乾姜黄芩黄连人参汤方，治食入即吐。本论有大黄甘草汤方，治食已即吐。略陈其概，而其详则不得而闻也。先君宗其大旨，于《时方妙用》《医学实在易》二书中，引各家之说而发明之，学人当参考，而知其一本万殊，万殊一本之妙，其下利一证，本论已详，参之《伤寒论》厥阴篇，则更备矣。惟方书有里急后重、脓血、赤白痢证，专指湿热而言，时医用芍药汤，「调气则便脓自愈，行血则后重自除」等句，颇有取义，即《内经》肠澼之证也，但下利证以「厥少热多」为顺，肠澼证以「身热则死，寒则生」立训，冰炭相反。先君于《时方妙用》而续论之，更于《实在易》书中，参以时贤伏邪之说，张隐庵奇恒之论以补之，且于发热危证云：「非肌表有邪，即经络不和，取用《活人》人参败毒散，加食米煎服，得汗则痢自松。」又口授众门人云：「痢证初起发热，宜按六经而治之，如头痛项强，恶寒恶风，为太阳证，自汗宜桂枝汤，无汗宜麻黄汤。如身热鼻乾不眠，为阳明证，宜葛根汤。如目眩、口苦、咽乾、喜呕、胁痛、寒热往来，为少阳证，宜小柴胡汤。如见三阴之症，亦按三阴之法而治之。」此发前人所未发也。其余详于本论，一字一珠，学人潜心而体认之，则头头是道矣。
〔又按〕隔食证，后人以为火阻于上，其说本于论中黄芩加半夏生姜一汤，及《伤寒》乾姜黄连黄芩人参汤，其甘蔗汁、芦根汁及左归饮去茯苓加当归、人参、地黄之类，变苦为甘，变燥为润，取其滋养胃阴，俾胃阴上济，则贲门宽展而饮食纳，胃阴下济，则幽门阑门滋润而二便通，此从本论大半夏汤中之人参、白蜜二味得出也。其借用《伤寒论》代赭石旋覆花汤，是又从大半夏汤之多用半夏，及半夏泻心汤得出也。《人镜经》专主《内经》「三阳结谓之隔」一语，以三一承气汤节次下之，令陈物去则新物纳，亦即本论大黄甘草汤之表里也，尚于古法不相刺谬。故先君于《时方妙用》《实在易》二书中，亦姑存其说，但不如《金匮》之确切耳，至于肠澼，先君又于《金匮》外，补出伏邪奇恒，更无遗义。时贤张心在云：「痢疾，伏邪也。夏日受非时之小寒，或贪凉而多食瓜果，胃性恶寒，初不觉其病，久则郁而为热，从小肠以传大肠，大肠喜热，又不觉其为病，至于秋后，或因燥气，或感凉气，或因饮食失节，引动伏邪，以致暴泻，旋而里急后重，脓血赤白，小腹疼痛，甚则为噤口不食之危证，当知寒气在胃，热气在肠，寒热久伏而忽发之病，用芍药汤荡涤大肠之伏热，令邪气一行，正气自能上于脾胃，如若未效，即用理中汤以治胃中之伏寒，加大黄以泄大肠之伏热，一方而两扼其要。」但予闻之前辈云：「痢疾慎用参术。」亦是有本之言，务在临证以变通也。张隐云：「《内经》之论疾病者，不及二十余篇，论奇恒之章有八，有因于奇恒之下利者，乃三阳并至，三阴莫当，积并则为惊，病起疾风，至如澼砺，九窍皆塞，阳气旁溢，咽喉乾塞，并于阳则上下无常，薄为肠澼，其脉缓小迟濇，血温身热死，热见七日死。盖因阳气偏剧，阴气受伤，是以脉小沉濇，急宜大承气汤，泻阳养阴，缓则不救。医者不知奇恒之因，见脉气和缓，而用平易之剂，又何异于毒药乎！」叶大观病此，误补而死。
〔元犀按〕《外台》黄芩汤，即小柴胡汤变法。方中以桂枝易柴胡，以乾姜易生姜，去甘草是也。太阳病不解，并入阳明，阴阳舛错，而为呕吐下利也。方用黄芩、乾姜，寒温并进，使之入胃以分阴阳，又以参枣安胃，桂枝祛邪，半夏降逆，且半夏生当夏半，正阴阳交界之间，取之以和阴阳，阴阳和则中枢转，上下交而呕利止矣。
〔补曰〕《内经》以痢属于肝热，故曰诸呕吐酸，暴注下迫，皆属于热。下迫与吐酸同言，则知其属于肝热也。仲景于下利后重，便脓血者，亦详于厥阴篇中，皆以痢属肝经也。盖痢多发于秋，乃肺金不清，肝木遏郁，肝主疏泄，其疏泄之力太过，则暴注里急，有不能待之势，然或大肠开通，则直泻而下矣。乃大肠属肺金之府，金性收濇，而不使泻出，则滞濇不得快利，遂为后重，治宜开利肺气，使金性不收，则大肠通快，而不后重矣。枳壳、桔梗、粉葛、枇杷叶，皆须为用，又宜清降肝血，使木火不郁，则肝不大疏泄而不暴注矣。白芍、当归、生地、丹皮、地榆皆须为用，至于肠胃之热，皆从肝肺而生，西医名肠中发炎，言其已红肿也。故黄连、黄芩、胆草、黄柏，能退肝火；石膏、知母、天冬、麦冬、花粉、连翘、银花、白菊，能清肝火，皆当择用，此清肺气调肝血之法也。大世医泛言调气调血，不能明肺气肝血之所以然，则多不能效。痢危证噤口，世多不知治法，惟仲景存胃津液，足以救之，此即胃炎，欲靡烂之候也。非大寒凉中加人参、花粉，不能助救，故凡噤口痢，但得舌上津回，则能进食而生矣。至于大黄，惟满实者，一暂用之，其余酝酿之热，皆宜苦坚守治，不可用慄悍药也。仲景治痢，主白头翁汤。夫白头翁，一茎直上，中空有瓤，能升达木气，而偏体有毛，无风独摇，有风不动，其色纯白，兼秉金气，总为金木交合之物。予从白头翁，悟出清肝木达风气之法，又从下利肺痛，一肺字悟出，肝之对面，即是肺金，清金以和大肠，又为效屡之法矣。因书之以补前人所未详。

疮痈肠痈浸淫病脉证并治第十八  ***************************
（两手）诸（部，俱见）浮数之脉，（浮主表，数主热，若表邪）应当发热，（今不发热，）而反洒淅恶寒，（必其气血凝滞，即经所谓营气不从，逆于肉理，乃生痈肿。阳气有余，营气不行，乃发为痈是也。）若有痛处，（更明明可验。然而痈者，壅也。欲通其壅，）当（以麻黄、荆芥之类，透）发其（凝滞之）痈。师曰：「诸痈肿，欲知有脓无脓，以手掩肿上，热者（毒已聚，）为有脓，不热者，（毒不聚，）为无脓。」
此言痈之所由成，而并辨有脓无脓也。言外见痈之已成者，欲其溃，未成者，托之起也。内外原不分科，分之者，以针砭刀割薰洗等法，另有传习谙练之人，士君子置而弗道。然而大证，断非外科之专门者，所能治也。《薛氏医案》论之最详，然以六味丸、八味丸、补中益气汤、十全大补汤、归脾汤、六君子汤、异功汤、逍遥散等剂，出入加减，若溃后虚证颇宜，其实是笼统套法，于大证难以成功。《金匮》谓浮数脉，当发热而反恶寒者，以卫气有所遏而不出，卫有所遏，责在荣之过实，止此数语寥廖，已寓痈肿之绝大治法。再参六经之见证，六经之部位，用六经之的方，无有不效，外科之专门，不足恃也。
〔补曰〕当发其痈，不但托之起，并言消之去也。盖起发是发，发散亦是发，仲景留此一字，开千古法门，惟后人或用麻桂，或用参耆，但助其气，而不行其血，岂知反洒淅恶寒，一「反」字便明明示人曰，气本通而反不通，是有血阻之也。便知发痈之法，不但助气，而尤当破血矣。盖血阻气则为疮痈，气蒸血则化腐为脓。气即水也，血从气之化，而亦为水，不似清水者，以血质之所化也，较水更浓，故名曰脓。观下节，内痈有脓用薏苡，排脓汤用枳桔，皆是行气，即以行脓。夫已成脓者当行气，即知未成脓者当破血，血行则气散，气散则痈愈矣。观大黄牡丹皮汤，言脓未成者可下之，则知凡痈皆当先破其血使不阻气则内自消，既成脓者，但行其气使水不停则脓尽。
肠痈之为病，（气血为内痈所夺，不得外荣）肌肤（，故其身枯皱，如鳞）甲（之交）错，腹皮（虽）急，（而）按之（则）濡，（其外虽）如肿状，（而其）腹（则）无积聚，（其）身（虽）无热，（而其）脉（则似表邪之）数，此为（营郁成热，）肠内有痈脓，（以）薏苡附子败酱散主之。（此痈之在于小肠也。）
此为小肠痈而出其方治也。败酱一名苦菜，多生土墙及屋瓦上，闽人误为蒲公英。
〖薏苡附子败酱散方〗
薏苡仁十分，附子二分，败酱五分。
上三味，杵为散，取方寸匕，以水二升，煎减半，顿服，小便当下。
〔王晋三云〕心气抑郁不舒，则气结于小肠之头，阻传道之去路，而为痈肿，即《内经》所谓：「脏不容邪，则还之于腑也。」故仲景重用薏苡，开通心气，荣养心境，佐以败酱，化脓为水。使以附子，一开手太阳小肠之结，一化足太阳膀胱之气，务令所化之毒，仍从水道而出，精微之奥，岂庸浅所能测哉？
〔正曰〕痈疽是死血，遇阳气蒸之，则化为脓，故用附子也。脓成则为水类，苡仁行水，所以排脓。注言用薏苡开通心气，荣养心境，此真宽泛语也。试问薏苡，何以能荣养心境哉？
（痈之在于大肠者，何如？大肠居于小肠之下，若）肿（高而）痈（甚）者，（逼处膀胱，致）少腹肿痞，按之即痛如淋，（而实非膀胱为害，故）小便（仍见）自调，（小肠为心之合，而气通于血脉，大肠为肺之合，而气通于皮毛，故彼脉数身无热，而此则）时时发热自汗出，复恶寒。（再因其证而辨其脉，若）其脉迟紧者，（邪暴遏而营未变，为）脓未成，可下之。（令其消散，若其）脉洪数者，（毒已聚而营气腐，为）脓已成，（虽下之，亦不能消，故）不可下也。（若）大黄牡丹汤（不论痈之已成未成，皆可）主之。
此为大肠痈而出其方治也。
〔正曰〕脓已成者，宜利其水，水行则脓行，气行则水行，痈毒既化，则非实积矣，故不可下。其脓未成则是血积，故可下之。浅注但曰虽下之，亦不消，皆含糊而已。
〖大黄牡丹汤方〗
大黄四两，牡丹一两，桃仁五十个，冬瓜仁半升，芒硝三合。
上五味，以水六升，煮取一升，去滓，内芒硝，再煎沸，顿服之。有脓当下，如无脓，当下血。
〔王晋三云〕肺与大肠相表里，大肠痈者，肺气下结于大肠之头，其道远于上，其位近于下，治在下者，因而夺之也。故重用大黄、芒硝开大肠之结，桃仁、丹皮下将败之血，至于清肺润肠不过瓜子一味而已。服之当下血，下未化脓之血也。若脓已成形，肉已坏，又当先用排脓散及汤，故原文云：「脓已成不可下也。」
问曰：「寸口脉浮微而濇，法当亡血，若汗出，设不汗出者，云何？」曰：「（血与汗，皆阴也。微为阳弱，濇为血少。）若身有疮，被刀斧所伤，（而）亡血（血亡而气亦无辅，此脉微而又濇之）故也。（且夺血者无汗，此脉浮而不汗出之故也。）」
此为金疮亡血辨其脉也。
（凡一切）病金疮，（统以）王不留行散主之。此为金疮出其总治之方也。
〔徐忠可云〕此非上文伤久无汗之金疮方，乃概治金疮方也。故曰：「病金疮，王不留行散主之。」盖王不留行，性苦平，能通利血脉，故反能止金疮逐血痛。蒴藋亦通利气血，尤善开痹，周身肌肉肺主之。桑根白皮最利肺气，东南根向阳，生气尤全，以复肌肉之生气，故以此三物甚多为君。甘草解毒和荣，尤多为臣。椒、姜以养其胸中之阳，厚朴以疏其内结之气，芩、芍以清其阴分之热为佐。若有风寒，此属经络客邪，桑皮止利肺气，不能逐外邪，故勿取。
〔孙男心兰按〕金疮亡血者忌发汗，以阴伤故也。若偶感风邪，其人不省，仍宜以破伤风论治，勿泥于亡血之禁。
〖王不留行散方〗
王不留行十分八月八日采，蒴藋细叶十分七月七日采，桑东南根白皮十分三月三日采，甘草十八分，黄芩二分，川椒三分，厚朴二分，乾姜二分，芍药二分。
上九味，王不留行、蒴藋、桑皮三味，烧灰存性，各别杵筛，合治之为散，服方寸匕。小疮即粉之，大疮但服之，产后亦可服。
〔尤在泾云〕金疮，经脉斩绝荣卫阻弛，治之者，必使经脉复行，荣卫相贯而后已。除烧灰外，余药不可日爆、火炙，方效。
〔元犀按〕金刃伤处，封固不密，中于风则疮口无汁，中于水则出青黄汁，风则发痉，水则湿烂成疮。王不留行，疾行脉络之血，灌溉周身，不使其湍激于伤处。桑根皮泄肌肉之风水。蒴藿叶，《释名》接骨草，渗筋骨之风水。三者皆烧炭，欲其入血去邪止血也。川椒祛疮口之风，厚朴燥刀痕之湿，黄连退肌热，芍药散恶血，乾姜和阳，甘草和阴，用以为君者，欲其入血退肿生肌也。风湿去，阴阳和，疮口收，肌肉生，此治金疮之大要。
〖排脓散方〗
枳实十六枚，芍药六分，桔梗二分。
上三味，杵为散，取鸡子黄一枚，以药散与鸡黄相等，揉和令相得，饮和服之，日一服。
枳实得阳明金气以制风，禀少阴水气以清热，又合芍药以通血，合桔梗以利气，而尤赖鸡子黄之养心和脾，取有情之物，助火土之脏阴，以为排脓化毒之本也。
〔正曰〕枳实得阳明金气以制风，禀少阴水气以清热，此高而不切之语，与排脓二字，相隔天渊。盖不知血从气化而为水，即成脓矣。气即是水，气行则水行，水行则脓行，故桔梗、枳壳开利其气，即是排脓。脓由血化，故兼利血而用芍药。其用鸡子黄，则以血既腐而去者，必多排去其脓，是去其气分之实，即当补其血分之虚，故用鸡子黄。
〔元犀按〕枳实行气滞，芍药通血滞，从血气以排之，人所易知也。妙在揉入鸡子黄一枚，取有情之物，以养心肝之阴，则排之之法，独得其本也。
〖排脓汤方〗
甘草二两，桔梗三两，生姜一两，大枣十枚。
上四味，以水三升，煮取一升，温服五合，日再服。此亦行气血和营卫之剂。
〔元犀按〕方中取桔梗、生姜之辛，又取大枣、甘草之甘，辛甘发散为阳，令毒从阳化而出，排之之妙也。
浸淫疮，（留流不已，俗名棉花疮、杨梅疮、恶疠之类。）从口（起，）流向四肢者，可治。（以其从内走外也。）从四肢流来入口者，不可治。（以其从外走内也。）浸淫疮，（以）黄连粉主之。（方未见。）
此为浸淫疮出其方治也。方未见，疑即黄连一味为粉，外敷之，甚者亦内服之，诸疮痛痒，皆属心火，黄连苦寒泻心火，所以主之。余因悟一方，治杨梅疮、棉花等疮甚效，连翘、蒺藜、黄耆、金银花各三钱，当归、甘草、苦参、荆芥、防风各二钱，另用土茯苓二两，以水煮汤去滓，将此汤煮药，空心服之，十日可愈。若系房欲传染者，其毒乘肾气之虚，从精孔深入中肾，散于冲任督脉，难愈，宜加龟板入任，生鹿角末入督，黄柏入冲等药，并先用黑牵牛制末，作小丸，和烧裩散，以土茯苓汤送下，令黑粪大下后，再加前汤如神。
〖黄连粉方〗（未见。）
〔元犀按〕浸淫疮，系传染之疾也。从口起流向四肢者，毒气外出也，故可曰治。从四肢起，流来入口者，毒气由外入内，固结于脏腑之间，故曰不可治。黄连粉，方未见，疑即黄连一味为末，或敷或服随宜择用。
〔补曰〕淫毒从精窍入，淋浊茎烂，是从入之路病也。或聚睾丸，睾丸是发精之物，又主筋，因之筋结，俗名结毒。或从任脉上口，生杨梅疮。或从冲脉上咽，为喉疳生虫。或从督脉入脑，为脑疳鼻柱陷，皆发于血室丹田中也。用龙胆泻肝汤加胡黄连为主。病管窍者，加苁蓉、车前。病睾丸者，加荔核、川楝。病筋结者，加羚羊、犀角。病督脉者，加生鹿角。病任冲脉者，加黄连、牛膝、杏仁。

跌蹶手指臂肿转筋狐疝蛔虫病脉证治第十九  ***************************
师曰：「（得）病（因）跌（而致）蹶，其人但能前（步而）不能后却，（当）刺腨（肠）入二寸，此太阳经伤也。」
人身经络，阳明行身之前，太阳行身之后。太阳伤，故不能却也。太阳之脉，下贯腨内，刺之所以和利其经脉也。腨，足肚也。然太阳经甚多，而必刺腨肠者，以此穴本属阳明，乃太阳经络所过之处，与阳明经气，会合阳、承筋间，故刺之，使太阳阳明气血相贯通利，则前后如意矣。
病人常以手指臂肿动，（盖以肿而知其为湿，动而知其为风。湿盛生痰，风从火发，不易之理也。若）此人身体瞤瞤者，（风痰在膈，逼处于心肺，以致心为君主，不行其所令，肺为相傅，不行其治节，泛泛无以制群动也。以）藜芦甘草汤主之。（方未见。）
此为手臂肿动而出其方治也。手之五指，乃心、肺、包络、大小肠、三焦之所属，当依经治之，若臂外属三阳，臂内属三阴，须按其外内而分治之。然亦有不必分者，取手足之太阴，以金能制木而风平，土能胜湿而痰去，又取之阳明，以调和其肌肉之气，是为握要之法，师用藜芦甘草，大抵为风痰之盛初起，出其涌剂也。
〖藜芦甘草汤方〗（未见。）
〔男元犀按〕痰涎为湿气所生，留滞胸膈之间，久则变生无定。云病人常以手指臂肿动，身体瞤瞤者，是气被痰阻，湿无去路，或加邪风，风行气亦行，引动积痰毒气，此所以群动并发，扰乱心君不宁也。手足项背牵引掣痛，走易不定者，心君之令不行，肺无以传其治节也。藜芦性毒，以毒攻毒，吐久积风痰，杀虫通肢节，除喉痹也。助用甘草者，取甘润之意，以其能解百毒也。方虽未见，其意不过如是耳。
转筋之为病，其人臂脚直，（不能屈伸，是转筋之证也。）脉（长直而）上下行，微（中不和而）弦。（是转筋之脉也。）转筋（痛不能忍，甚而）入腹者，（牵连少腹，拘急而剧痛，为肝邪直攻脾脏，以）鸡屎白散主之。（是方也，取其捷于去风下气，消积安脾，先清其内，徐以治其余也。）
此为转筋入腹而出其方治也。
〖鸡屎白散方〗
鸡屎白为末，取方寸匕，以水六合和，温服。
〔尤在泾云〕《内经》曰：「诸暴强直，皆属于风。」转筋入腹者，脾土虚而肝木乘之也。鸡为木畜，其屎反利脾气，故治是病，且以类相求，则尤易入也。
（凡痛连少腹，皆谓之疝。古有心疝、肝疝等名，上卷有寒疝，皆是也。而此独见之外肾睾丸肿大，因前阴之间，有狐臭之气，遂别其名为）阴狐疝气者，（其睾丸或偏左，或）偏（右，）有小大，（病发时则坠而下，病息时则收而上，因发）时（息）时（而）上下，（以）蜘蛛散主之。
此言寒湿袭阴，为阴狐疝气者，出其方治也。后人分为七疝，曰寒疝、水疝、筋疝、血疝、气疝、㿗疝、狐疝之不同。狐疝似止七疝之一，而不知师言狐疝，以病气之腥臭，如狐之臊，所以别上卷寒疝也。方书于「时时上下」句误解，遂有许多附会也。
〔补曰〕虽或坠下则囊大，收上则囊缩，实则收上为疝退，坠下乃为疝发也。但当令其收上，勿使坠下则愈。常见有手揉始收者，有卧后得温暖始收者，可知是寒也。故用桂枝以散之，而蜘蛛则取其坠而能收。名狐者言其出入无定也。予曾见此病，并不臊臭云。
〖蜘蛛散方〗
蜘蛛十四枚熬煎，桂枝半两。
上二味为散，取八分一匕，饮和服，日再服，蜜丸亦可。按此病用桂枝，不如用肉桂力更大。
〔王晋三云〕蜘蛛性阴而厉，隐见莫测，可定幽暗之风，其功在壳，能泄下焦结气。肉桂芳香入肝，专散沉阴结疝。四时刺逆从论曰：「厥阴滑为狐疝风。」推仲景之意，亦谓阴狐疝气，是阴邪挟肝风而上下无时也。治以蜘蛛，如披却导窾。
问曰：「病腹痛有虫，其脉何以别之？」师曰：「腹中痛，（多由寒触其正，所谓邪正相搏，即为寒疝。寒属阴，）其脉当沉若（病甚而卫气必结，脉更兼）弦，（兹）反洪大，（则非正气与外邪为病，乃蛔动而气厥也。故于此脉，而参其吐涎心痛证，而知其）有蛔虫。」
此言蛔虫腹痛之脉也。
蛔虫之为病，令人吐涎心痛，发作有时，毒药不止者，甘草粉蜜汤主之。此为脏燥而为蛔痛者，出其方治也。
〔尤在泾云〕吐涎，吐出清水也。心痛，痛如咬啮，时时上下是也。发作有时者，蛔饱而静，则痛立止。蛔饥求食，则痛复发也。毒药，即锡粉、雷丸等杀虫之药。毒药者，折之以其所恶也。甘草粉蜜汤者，诱之以其所喜也。白粉即铅白粉，能杀三虫，而杂于甘草、白蜜之中，诱使虫食，甘味既尽，毒性旋发而虫患乃除，此医药之巧也。
〖甘草粉蜜汤方〗
甘草二两，白粉二两，白蜜四两。
上三味，以水三升，先煮甘草取二升，去滓，纳粉蜜，搅令和，煎如薄粥，温服一升，差即止。
按：粉铅性善杀虫，今杂于甘草、白蜜之中，以大甘掩其本性，所谓先诱之，而后攻之也。
蛔厥者，（蛔动而手足厥冷，）其人当吐蛔。今病者静，而复时烦，此为脏寒。蛔上入其膈，故烦。须臾复止，得食而呕，又烦者，蛔闻食臭出，其人当自吐蛔。蛔厥者，以乌梅丸主之。
此为脏寒之蛔厥，而出其方治也。谨考御纂《医宗金鉴》注：「此为脏寒之此字，当是非字。」
〖乌梅丸方〗
乌梅三百个，细辛六两，乾姜十两，黄连一斤，当归、川椒各四两，附子炮、桂枝、人参、黄柏各六两。
上十味，捣筛，合治之，以苦酒渍乌梅一宿，去核，蒸之五升米下，飯熟捣成泥，和药令相得，内臼中，与蜜杵二千下，丸如梧子大，先食饮，服十丸，日三服，稍增至二十丸，禁生冷滑臭等食。
〔徐忠可云〕黄连之苦，可以安蛔，则前甘草与蜜，何以亦能安蛔也。不知上条之蛔，因燥而上逆，致使心痛，故以白粉杀蛔为主，而加甘蜜以润其燥。若蛔厥未尝攻心，且蛔因脏寒而上，故以乌梅酸收，黄连苦降，以收伏降蛔为主，而加辛热而追脏寒，所以一心痛而不吐蛔，一吐蛔而不心痛，此是二条大分别也。
〔补曰〕蛔虫者，风所生也。既生之后，又有吐出、不吐出之别，吐出是肝脏寒，不吐出是心包热，二脏总属一经，皆司风气，故论虫总归厥阴，详见伤寒。

妇人妊娠病脉证治第二十  ***************************
师曰：「妇人（经断后，而）得平（和之）脉，（关后为阴，其）阴脉（视关前稍见）小弱，（是胎元蚀气也。）其人渴，（非上焦有热，乃阴火上壅也。）不能食，（非胃家有病，乃恶心阻食也。）无寒热，（外无表邪也。）名（曰）妊娠，（凡一切温凉补泻之剂，皆未尽善，惟以）桂枝汤主之。于法六十日，（胎已成而气干上，）当有此证，设有医（者，不知为孕，而误药之为施）治之逆者，却一月。（先见此证，若）加吐下者，（当明告其一误不可再误，前为药苦，兹）则绝之。（《易》所谓「勿药有喜」是也。）」
〔尤在泾云〕平脉，脉无病也，即《内经》身有病而无邪脉之意。阴脉小弱者，初时胎气未盛，而阴方受蚀，故阴脉比阳脉小弱，至三四月经血久蓄，阴脉始强，《内经》所谓：「手少阴脉动者妊子。」《千金》所谓：「三月尺脉数」是也。其人渴，妊子者内多热也。一作呕，亦通。今妊妇二三月，往往恶阻不能食是已。无寒热者，无邪气也。夫脉无故而身有病，而又非寒热邪气，则无可施治，惟宜桂枝汤和调阴阳而已。徐氏云：「桂枝汤，外证得之为解肌和营卫，内证得之，为化气调阴阳也。」今妊娠初得，上下本无病，因子室有凝，气溢上下，故但以芍药一味固其阴气，使不得上溢，以桂甘姜枣，扶上焦之阳，而和其胃气，但令上之阳气充，能御相侵之阴气足矣。未尝治病，正所以治病也，否则以渴为热邪而解之，以不能食为脾不健而燥之，岂不谬哉！六十日当有此证者，谓妊娠两月，正当恶阻之时，设不知而妄治，则病气反增，正气反损，而呕泻有加矣。绝之，谓禁绝其医药也。楼全善云：「尝治一妇人恶阻病吐，前医愈治愈吐，因思仲景绝之之旨，以炒糯米汤代茶，止药月余，渐安。」又一本，绝之，谓当断绝其病根，不必泥于安胎之说，而狐疑致误也，亦通。
〔补曰〕绝之二字，究是何义，尚待详求，同年秦仪鸿名渐和曰：「此言医治之逆，再一月，反吐下之，则胎动而必堕，是断绝其妊娠也。」其说颇通。
〖桂枝汤方〗（见伤寒。）
〔徐忠可云〕桂枝汤，表证得之为解肌和荣卫，内证得之为化气调阴阳，时医以姜桂碍胎戒用，汲汲以养血滋阴为事，皆不知仲景之法也。愚按本章末三句未明，愿后之学者补续之。
妇人（行经时经未净，或遇冷气房事，六淫邪气，冲断其经，则余血停留，凝聚成块，结于胞中，名为症病。如）宿有症病，（或不在子宫，则仍行经而受孕，经断即是孕矣。乃）经断未及三月，而得漏下不止，胎（无血以养则辄）动（，若动）在（脐下，则胎真欲落矣。今动）脐上者，此为（每月凑集之新血，因）症（气）痼（坚，阻其不入于胞之为）害，（其血无所入而下漏，其实非胎病也。虽然，经断原有胎与衃之异，欲知其的证，必由今之三月，上溯前之三月，统共以六月为准，若）妊娠六月动者，（问而知其）前三月经水（顺）利（应）时，（而无前后参差，其经断，即可必其为）胎也。（若前之三月，其期经水迟早不定，便知今之）下血者，（乃）后断三月，（所积之）衃（而非胎）也。（然既有胎，何以又为漏下，而不知旧血未去，则新血不能入胞养胎，而下走不止。）所以血不止者，其症不去故也。（症不去，则胎终不安，必）当下其症，（以）桂枝茯苓丸主之。
此为妊娠宿有症病，而出其方治也。
〖桂枝茯苓丸方〗
桂枝、茯苓、丹皮、桃仁去皮尖熬、芍药各等分。
上五味，末之，炼蜜丸如兔屎大，每日食前服一丸，不知，加至三丸。
〔受业林礼丰按〕师云：「妇人宿有症病」者，谓未受胎之前，本停瘀而有症病也。经断者，谓经水净尽之后，交媾而得胎也。未及三月，而得漏下不止者，谓每月凑集之血，因宿有昔之症痼妨害之而下漏也。盖六月胎动者，胎之常，而三月胎动者，胎之变。然胎当居脐下，今动在脐上者，是本有症痼在脐下，逼动其胎，故胎不安，而动于脐上也。因复申言之曰：「前三月经水利时，胎也。下血者，后断三月，衃也。」衃者，谓每月凑集之血，始凝而未痼也。所以血不止者，其症不去，必害其胎，去其症，即所以安其胎，故曰当下其症。主以桂苓丸者，取桂枝通肝阳，芍药滋肝阴，茯苓补心气，丹皮运心血，妙在桃仁监督其间，领诸药直抵于症痼而攻之，使瘀结去而新血无伤，瘀既去，则新血自能养胎，虽不专于安胎，而正所以安胎也。
妇人怀妊六七月，脉弦，发热，（有似表证，）其胎愈胀，（乃头与身不痛，而）腹痛（背不恶寒，而腹）恶寒，（甚至）少腹（阵阵作冷状）如（被）扇，所以然者，子脏开（而不能阖，而风冷之气乘之）故也。（夫脏开风入，其阴内胜，则其弦为阴气，而发热且为格阳矣。胎胀者，热则消，寒则开也。）当以附子汤温其脏。
此为胎胀少腹如扇者，出其方治也。
〔李氏云〕子脏，即子宫也。脐下三寸为关元，左二寸为胞门，右二寸为子户，昔人谓命门，为女子繫胞之处，非谓命门即子脏也。《金匮》明明指出少腹，何荒经者之聚讼纷纷也。
〖附子汤方〗（见伤寒。）
〔男元犀按〕太阳主表，少阴主里，脉弦发热者，寒伤太阳之表也。腹病恶寒者，寒侵少阴之里也。夫胎居脐下，与太少相连，寒侵太少，气并胞宫，迫动其胎，故胎愈胀也。腹痛恶寒，少腹如扇者，阴邪盛于内，寒气彻于外，故现出阵阵如扇之状也。然胎得暖则安，寒则动，寒气内胜，必致堕胎，故曰所以然者，子脏开故也。附子汤温其脏，使子脏温而胎固，自无陨坠之虞矣。附子汤方未见，疑是伤寒附子汤。
师曰：「妇人有漏下者，（妊娠经来，俗谓之激经也。有四五月堕胎，谓之半产，）半产后，（伤其血海，）因续下血，都不绝者，有妊娠下血者。（如前之因症者固有之，）假令妊娠，（无症而下血，惟见）腹中痛（者），（则）为胞阻，（胞阻者，胞中之气血不和，而阻其化育也。以）胶艾汤主之。（推而言之，凡妇人经水淋沥，及胎产前后下血不止者，皆冲任脉虚，阴气不守也。此方皆可补而固之。）」
此为胞阻者而出其方治也。然此方为经水不调，胎产前后之总方。
〔补曰〕此节须分宾主，妇人有无胎，即经水漏下不匀者，有半产后因下血不绝者，此两症是宾。有妊娠下血者，此一句是主。假令二字，承上文而言，假令妊娠而下血，腹中痛者，此为胞阻也。胞阻是阻胞中之血，恶阻是阻胃中之水，此又当辨。
〖胶艾汤方〗
乾地黄六两，川芎、阿胶、甘草各二两，艾叶、当归各三两，芍药四两。
上七味，以水五升，清酒三升，合煮取三升，去滓，内胶，令消尽，温服一升，日三服，不差，更作。
〔男元犀按〕芎归芍地，补血之药也。然血不自生，生于阳明水穀，故以甘草补之。阿胶滋血海，为胎产百病之要药。艾叶暖子宫，为调经安胎之专品，合之为厥阴、少阴、阳明及冲任之神剂也。后人去甘草、阿胶、艾叶，名为四物汤，则板实而不灵矣。妇人怀孕，腹中㽲痛，当归芍药散主之。
此为怀妊腹中㽲痛者，出其方治也。
〔徐忠可云〕㽲痛者，绵绵而痛，不若寒疝之绞痛，血气之刺痛也。乃正气不足，使阴得乘阳，而水气胜土，脾郁不伸，郁而求伸，土气不调，则痛绵绵矣，故以归芍养血，苓术扶脾，泽泻泻其有余之旧水，芎藭畅其欲遂之血气，不用黄芩，㽲痛因虚，则稍挟寒也。然不用热药，原非大寒，正气充则微寒自去耳。
〖当归芍药散方〗
当归、芎藭各三两，芍药一斤，茯苓、白术各四两，泽泻半斤。
上六味，杵为散，取方寸匕，酒和，日二服。
〔男元犀按〕凡怀妊腹痛多属血虚，而血生于中气。中者，土也，土过燥不生物，故以归芎芍药滋润之。土过湿亦不生物，故以苓术泽泻渗之。燥湿得宜，则中气治而血自生，其痛自止。
妊娠，（胃中有寒饮，则呕吐，）呕吐不止，（则寒而且虚矣。以）乾姜人参半夏丸主之。
此为妊娠之呕吐不止，而出其方也。半夏得人参，不惟不碍胎，且能固胎。
〖乾姜人参半夏丸方〗
乾姜、人参各一两，半夏二两。
上三味，末之，以生姜汁糊为丸，梧子大，饮服十丸，日三服。
〔尤在泾云〕阳明之脉，顺而下行者也，有寒则逆，有热亦逆，逆则饮必从之。寒逆用此方，热逆用《外台》方。青竹茹、橘皮、半夏各五两，生姜、茯苓各四两，麦冬、人参各三两，为治胃热气逆呕吐之法，可补仲师之未备。娄全善云：「余治妊阻痛，累用半夏，未尝动胎。」亦有故无陨之义也。
妊娠小便难，饮食如故，以当归贝母苦参丸主之。
〔尤在泾云〕小便难而饮食如故，则病不由中焦出，而又无腹满身重等证，则更非水气不行，知其血虚热郁，而津液濇少也。当归补血，苦参除热，贝母主淋沥邪气，以肺之治节，行于膀胱，则邪热之气除而淋沥愈矣。此兼清水液之源也。
〖当归贝母苦参丸方〗
当归、贝母、苦参各四两。
上三味末之，炼蜜丸如小豆大，饮服三丸，加至十丸。
〔男元犀按〕苦参、当归，补心血而清心火，贝母主开肺郁而泻肺火，然心火不降则小便短濇，肺气不行于膀胱则水道不通，此方为下病上取之法也。况贝母淋沥邪气，《神农本经》有明文哉！
妊娠有水气，（谓未有肿胀，无其形，但有其气也。水气在内，则）身重，小便不利，（水气在外，则）洒淅恶寒，（水能阻遏阳气上升，故）起即头眩，（以）葵子茯苓散主之。（是专以通窍利水为主也。葵能滑胎而不忌，有病则病当之也。）
此为妊娠有水气者，而出其方治也。
〖葵子茯苓散方〗
葵子一升，茯苓三两。
上二味，杵为散，饮服方寸匕，日二服，小便利则愈。
〔男元犀按〕葵子，俗人畏其滑胎，不必用之。《中藏经》五皮饮加紫苏水煎服，甚效。
妇人妊娠，（无病不须服药，若其人瘦而有热，恐热气耗血伤胎，）宜常服当归散主之。
〔徐忠可云〕生物者，土也，而土之所以生物者，湿也。血为湿化，胎尤赖之，故以当归养血，芍药敛阴。肝主血而以芎藭通肝气，脾统血而以白术健脾土。其用黄芩者，安胎之法，惟以凉血利气为主，白术佐之，则湿无热而不滞，故白术佐黄芩，有安胎之能，是立方之意，以黄芩为主也。胎产之难，皆由热郁而燥，机关不利，养血健脾，君以黄芩，自无燥热之患，故曰：「常服，易产胎，无疾苦，并主产后百病也。」
〖当归散方〗
当归、黄芩、芍药、芎藭各一斤，白术半斤。
上五味，杵为散，酒服方寸匕，日再服，妊娠常服，即易产胎，无疾苦，产后百病，悉主之。
妊娠（胞中有寒，当以温药）养胎，白术散主之。
〔尤在泾云〕妊娠伤胎，有因湿热者，亦有因湿寒者，随人脏气之阴阳而各异也。当归散，正治湿热之剂，白术散，白术牡蛎燥湿，川芎温血，蜀椒去寒，则正治湿寒之剂也。仲景并列于此，其所以诏示后人者深矣。
〖白术散方〗
白术、川芎、蜀椒三分去汗、牡蛎。
上四味，杵为散，酒服一钱匕，日三服，夜一服。但苦痛，加芍药。心下毒痛，倍加芎藭。心烦吐痛，不能食饮，加细辛一两，半夏大者二十枚，服之后，更以醋浆水服之。若呕，以醋浆水服之，复不解者，小麦汁服之。已后渴者，大麦粥服之，病虽愈，服之勿置。
此方旧本三物各三分，牡蛎阙之，徐灵胎云：「原本无分两，按方下云，日三服，夜一服者，牡蛎用一分可也。」
妇人伤胎，怀身腹满，不得小便，从腰以下重，如有水状，怀身七月，太阴当养不养，此心气实，当刺泻劳宫及关元，小便微利则愈。
〔尤在泾云〕伤胎，胎伤而病也。腹满不得小便，从腰以下重，如有水气，而实非水也。所以然者，心气实故也。心，君火也，为肺所畏，而妊娠七月，肺当养胎，心气实，则肺不敢降，而胎失其养，所谓太阴当养不养也。夫肺主气化者也，肺不养胎，则胞中之气化阻，而水仍不行矣。腹满便难身重，职是故也，是不可治其肺，当刺劳宫以泻心气，刺关元以行肾气，使小便微利则心气降，心降而肺自行矣。劳宫，心之穴。关元，肾之穴。
〔徐忠可云〕按仲景妊娠篇凡十方，而丸散居七，汤居三，盖汤者，荡也，妊娠当以安胎为主，则攻补皆不宜骤，故缓以图之耳。若药品无大寒热，亦不取泥膈之药，盖安胎以养阴调气为急也。
〔正曰〕尤注胎伤而病，是言胎伤之后，乃有腹满等症，然则伤胎之证，究何在哉？不知仲景是言先有腹满等症，然后伤胎，特其文法倒装，故致错注。盖其文法，言妇人所以伤胎者，多由是怀身腹满，小便不利，腰以下重，如有水气，即致胎伤之证也。而所以致此证者，又由于怀身七月，太阴当养不养，肺不行水之过，夫肺又何故不行水哉？此必心气实致胎之伤也。能将文法分段读，则义自明矣。故注仲景书，并当知汉人文法，且此节有奥义。余再详之曰，胎外有水衣裹之，故将产先破水衣，护胎亦全赖水衣，盖水衣，包血衣者，气统血故也。凡人之水，化而下行则为溺，水中之阳，化而上升则为气，气为水所化，故仍复化而为津，津者非水而实水也。故气出口鼻，著物复化为水，气聚于胎，亦结而为水衣，实积气以举胎也。若有形之水质不下行，则逼其胎之下坠，气陷而不上升则胎不举，此胎所以致伤也。推原水之不化，由于肺不通调，而肺不通调，又由于心火克金，世传胎前不宜热者，其说实出于此，然其奥义，则知者少矣。

妇人产后病脉证治第二十一  ***************************
问曰：「新产妇人有三病，一者病痉，二者病郁冒，三者大便难，何谓也？」师曰：「新产（之妇，畏其无汗，若无汗，则营卫不和，而为发热无汗等证，似乎伤寒之表病，但舌无白苔，及无头痛项强可辨也。然虽欲有汗，又恐其）血虚（气热，热则腠理开而）多汗出，（汗出则腠理愈开，而）喜中风，（血不养筋，而风又动火，）故令病痉。（新产之妇，畏血不行，若不行，则血瘀于内，而为发热腹痛等证，似乎伤寒里病，但舌无黄苔，又无大烦躁大狂渴之可辨也。然虽大烦躁，欲血下，又恐下过多而）亡血，（血亡，其气无偶而外泄，则）复汗，（气血两耗，则寒自内生，而）寒多，（血为阴，阴亡失守，气为阳，阳虚上厥，）故令（头眩目瞀，或不省人事而）郁冒。（新产之妇，虽欲其汗出血行，又恐汗与血过多，以致）亡津液，胃（乾肠）燥，故大便难。（三者不同，其为亡血伤津，则一也。）」
此为产后提出三病以为纲，非谓产后止此三病也。
〔正曰〕故令郁冒，「故」字是承亡血复汗寒多来，《浅注》解寒多是寒自内生而解，故令冒。又在故字上，添出阳上厥来，故字与《浅注》相承，而与本文却不相承，文法既乖，意义岂合哉？盖寒多，是言亡血复汗，则外寒多得袭之，故令郁冒。郁者外寒郁闭，故周身无汗。冒者，阳被郁而不得四达，从下冲上，独冒于头上，故眩运而独头汗出。余见产妇外感，致郁冒者多矣。《浅注》解故字，不承上文寒字。解寒字，又不承上文汗字，而以为内寒。文法未玩，且与下小柴胡汤，亦不合矣。
（上言新产之病，其纲有三，然痉病有竹叶汤之治法，另详于后，试先言郁冒与大便难相兼之证。）产妇郁冒，（邪少而虚多，故）其脉微弱，（中虚，故）呕（而）不能食，（胃液乾，故）大便反坚，（身无汗，）但头汗出。（此数证，皆郁冒中兼有之证也。究其郁冒之）所以然者，血虚（则阴虚，阴虚）而（阳气上）厥，厥而必冒，冒家（令其）欲解，必大汗出，（是阳气郁，得以外泄而解也。然其所以头汗奈何，）以血虚（为）下（之阴气既）厥，（则阳为孤阳，）孤阳上出，故头汗出。（又或不解，其）所以（然者，请再申之。盖）产妇（头汗既出，又喜其通身）汗出（而解）者，亡阴血虚，阳气独盛，故当（损阳令其）汗出，（损阳就阴，则）阴阳乃（平而）复，（须知其）大便坚，（不为实热，而为津少也。其呕不为胃气寒，而为胆气逆也。其逆）不能食，（不为热不杀穀，而为胃气不和也。以）小柴胡汤主之。（此汤为邪少虚多之对症也。）
此为郁冒与大便难之相兼者，详其病因而出其方治也。
〖小柴胡汤方〗（见呕吐。）
〔孙男心兰按〕产妇脉微弱者，血虚也。血虚而阴不维阳，则为孤阳，阳独行于上，则头汗而冒，阳不及于下则下厥，阳郁阴伤，无以养肠胃，故大便坚，阴阳不和扰动于中，故作呕而不能食，盖血虚无以作汗，故郁冒不得从汗而解也。治之者，当审其病情，以胃家欲解，既不从头汗而泄，必得大汗而解者，以小柴胡汤发之，使阳从汗泄则郁开，而阴阳和矣。此损阳就阴法也。
（郁冒之）病（既）解（而）能食，（至）七八日更发热者，（能发热而不恶寒，便知其不在表而在里矣。因能食而更发热，便知其非虚病，而为食复矣。）此为胃实，宜大承气汤主之。
此言大虚之后有实证，即当以实治之也。若畏承气之峻而不敢用，恐因循致虚，病变百出，甚矣哉！庸庸者不堪以共事也，若畏承气之峻，而用穀芽、麦芽、山楂、神麴之类，消耗胃气，亦为害事。〔补曰〕产中停食者多矣。每因发热殆误，故仲景特揭以示人。盖产后虚证易辨，实证难明，故后世浅医，只言产后当补，而列十全大补等汤，在仲景意以为产后宜补，更何待惟当攻者，则极难辨，不可不知也。读者须知仲景书例。
〖大承气汤方〗（见痉。）
产后（属虚，客寒阻滞气血，则）腹中㽲痛，（以）当归生姜羊肉汤主之。并治腹中寒疝，虚劳不足。
参各家说，㽲痛者，缓缓痛也。概属客寒相阻，故以当归通血分之滞，生姜行气分之寒。然胎前责实，故当归芍药散内加茯苓、泽泻，泻其水湿，此属产后，大概责虚，故以当归养血而行血滞，生姜散寒而行气滞，又主以羊肉味厚气温，补气而生血，俾气血得温，则邪自散而痛止矣。此方攻补兼施，故并治寒疝虚损，或疑羊肉太补，而不知孙真人谓羊肉止痛利产妇，古训凿凿可据，又何疑哉！
〔补曰〕上节方言当攻，盖其变也。此节即继以当补，乃其常也。产后常虚，不止㽲痛一症，推之寒疝亦当温补，又推之诸虚劳不足，凡见虚象，无一而不当补，胥视此矣。仲景虽止一方，而文法重叠，包括许多产后温补之法，善读者当知仲景文例也。再按㽲当训作虚痛。何以知之？观下节满痛，是反承此节而言，则知此是虚痛也。
〖当归生姜羊肉汤方〗（见寒疝。）
（然痛亦有不属于虚者，不可不知。）产后腹痛，（若不烦不满，为中虚而寒动也。今则火上逆而）烦（气壅滞而）满（胃不和而）不得卧，（此热下郁而碍上也。以）枳实芍药散主之。
此为腹痛而烦满不得卧者，出其方治也。方意是调和气血之滞，所谓通则不痛之轻剂也。下以大麦粥者，兼和其肝气而养心脾，故痈脓亦主之。
〖枳实芍药散方〗
枳实烧令黑勿太过、芍药各等分。
上二味，杵为散，服方寸匕，日三服，并主痈脓，大麦粥下之。
〔男蔚按〕枳实通气滞，芍药通血滞，通则不痛，人所共知也。妙在枳实烧黑得火化，故主痈脓而善攻停积，下以大麦粥，和肝气而兼养心脾，是行滞中而寓补养之意也。
〔补曰〕注仲景书，最怕似是而非，有如此节，注烦是火上逆，注满是气壅滞，注不得卧是热上碍，就其注观，似的确矣。然何以既是火热而不用芩连，既是气壅而枳实又须炒黑，此何故也？又自言此方并主痈脓，则又何说？陈注但以「调和气血」四字，笼统言之，既与其注未洽，又与其方未明，真所谓似是而非也。盖烦满腹痛，虽是气滞，然见于产后，则其滞不在气分，而在血分之中也。故用芍药以利血，用枳实而必炒黑使入血分，以行血中之气，并主痈脓者，脓乃血所化，此能行血中之滞故也。知主痈脓，即知主产后满痛矣。若寓补养之义，故主痈脓，则尤谬矣。
师曰：「产妇腹痛，法当以枳实芍药散，假令不愈者，此为（热灼血乾，）腹中有瘀血（其痛）著（于）脐下，（非枳实、芍药所能治也。）宜下瘀血汤主之，亦主经水不利。」
此为痛著脐下，出其方治也。意者病去则虚自回，不必疑其过峻。
〖下瘀血汤方〗
大黄三两，桃仁三十个，蟅虫二十枚去足熬。
上三味，末之，炼蜜和为四丸，以酒一升，煮丸，取八合，顿服之，新血下如豚肝。（张石顽云：「加蜜以缓大黄之急也。」）
〔男元犀按〕服枳实、芍药而不愈者，非积停不通，是瘀结不散，用此方攻之。方中大黄、桃仁能推陈下瘀，蟅虫之善攻乾血，人尽知之，妙在桃仁一味，平平中大有功力，郁血已败而成瘀，非得生气，不能流通。桃得三月春和之气，而花最鲜明似血，其生气皆在于仁，其味苦又不能开泄，故入血中而和之散之，逐其旧而不伤其新也矣。
（然亦有不可专下其瘀者，不可不知。）产后七八日，无（头痛发热恶寒之）太阳证，少腹坚痛，此恶露不尽，（治者，不外下其瘀血而已。然其）不大便，烦躁发热，切脉微实，（是胃家之实也。阳明旺于申酉戌，日晡是阳明向旺之时，其）更倍发热，（至）日晡时烦躁者，（又胃热之验也。食入于胃，长气于阳，若）不食，（则已而）食入则（助胃之热为）谵语，（又胃热之验也。然又有最确之辨。昼，阳也。夜，阴也。若病果在阴，宜昼轻而夜重，今）至夜（间，应阳明气衰之时，而）即（稍）愈，（其为胃家之实热，更无疑也，）宜大承气汤主之。（盖此汤，热与结兼祛，以阳明之）热在里，（少腹之）结在膀胱也。
〔补曰〕末二句「热在里，结在膀胱」，是仲景自注此节之文，言无太阳表证，而有烦躁发热及不大便谵语之证，则是热在阳明之里也。阳明部位不在少腹，今因产后，热邪乘虚入血室则恶露不尽，结在膀胱也。膀胱者，胞之室，血结亦可干膀胱，此虽产后，而既见热实证，又见血结，便不得以产后为虚而不攻，仲景举例，以为凡见热实，治法总视乎此，非谓产后仅此数证也。又自后世有「产后不宜凉」一语，误人不少，须知仲景示人之意，教人随证处方，慎无拘泥，此下伤寒中风下利等，皆略举一证，以为通例云尔。
此言血虽结于少腹，若胃有实热，当以大承气汤为主，若但治其血而遗其胃，则血虽去而热不除，即血亦未必能去也。此条「至夜即愈」四字，为辨证大眼目，盖昼为阳而主气，暮为阴而主血，观下节妇人伤寒发热，经水适来，昼日明瞭，暮则谵语，如见鬼状者，此为热入血室，以此数句而对面寻绎之，便知至夜则愈，知其病不专在血也。
〖大承气汤〗（见伤寒。）
〔孙男心典按〕在太阳者，外无病也。脉微实躁烦发热，食则谵语者，胃热也。恶露不尽者，主太阳之气，随经也。盖膀胱接胃连少腹，血结其所，热聚其中，宜此汤下瘀除热。
产后中风续续数十日不解，（似不应在桂枝证之例矣。然）头微疼，恶寒，时时有热，（皆桂枝本证，中唯一证）心下闷，（邪入胸膈，为太阳之里证，其余）乾呕，汗出，（俱为桂枝证例中本有之证，是桂枝证更进一层，即为阳旦证。桂枝汤稍为加增，即为阳旦汤，病）虽久，（而）阳旦证续在者，可与阳旦汤。
〔补曰〕阳旦本是伤寒杂证，原非产后应有，然使产后而见伤寒杂证者，仍照法治之，毋庸拘忌。故仲景特举一证，以为例曰：「如阳旦证续在者，可与阳旦汤。」以此为例，则凡一切伤寒杂证，但见何证即与何方，幸勿拘于产后也。
〔张石顽云〕举此与上文承气汤为一表一里之对子，并不以日数之多，而疑其无表证也。愚按：此言产后阳旦证未罢，病虽久而仍用其方也。《伤寒论》太阳篇，有「因加附子参其间，增桂令汗出」之句。言因者，承上病证象桂枝，因取桂枝汤之原方也。言增桂者，即于桂枝汤原方外，更增桂枝二两，合共五两是也。言加附子参其间者，即于前方间，参以附子一枚也。孙真人于此数句未能体认，反以桂枝汤加黄芩为阳旦汤，后人因之，至今相沿不解。甚哉！读书之难也，然此方《伤寒论》特笔用「令汗出」三字，大是眼目，其与桂枝加附子汤之治遂漏者，为同中之异而亦异中之同。盖止汗漏者，匡正之功，令出汗者，驱邪之力，泛应曲当，方之所以入神也。上节里热成实，虽产七八日，与大承气汤而不伤于峻，此节表邪不解，虽数十日之久，与阳旦汤而不虑其散，此中之奥妙，难与浅人道也。丹溪谓：「产后惟大补气血为主，其余以末治之。」又云：「芍药伐生生之气，此授庸医藏拙之术以误人，不得不直斥之。」头疼恶寒，时时有热，自汗，乾呕，俱是桂枝证，而不用桂枝汤者，以心下闷，当用桂枝去芍药汤之法。今因产后亡血，不可径去芍药，须当增桂以宣其阳，汗出至数十日之久，虽与发汗遂漏者迥别，亦当借桂枝加附子汤之法，固少阴之根以止汗，且止汗即在发汗之中，此所以阳旦汤为丝丝入扣也。
〖阳旦汤方〗（坊本俱作桂枝汤加黄芩，今因《伤寒论》悟出，是桂枝汤增桂加附子。）
〔男元犀按〕头痛发热恶寒汗出，太阳表症也。心下闷者，太阳水邪瀰漫心下，而作闷也。阳旦汤即桂枝汤倍桂枝加附子以温固。数十日不解，其邪仍在于太阳之经，故仍用桂枝汤解太阳之表邪，加桂以化膀胱之水气，加附子以温固水脏，使经脏气化，则内外之邪出矣。《伤寒论》桂枝加附子治漏汗，加桂治气从少腹上冲心，去芍治胸满，俱有明文可据。孙真人以桂枝汤加黄芩为阳旦汤，其意以心下闷为热气，误矣。夫有热气则当心烦，今曰心下闷则非热可知矣。况微恶寒，时时有热，乾呕汗出，为太阳桂枝汤之的症。盖太阳底面，便是少阴，续续至数十日不解，显系少阴之君火微，而水寒之气盛，寒气上凌阳位，是以为心下闷之苦，故取桂枝汤，增桂以扶君主之阳，加附子以镇水阴之逆，使心阳振，水脏温，则上逆之阴邪，不攻而自散矣。
（前以痉病为产后三大纲之一，然痉病皆由起于中风，今以中风将变痉而言之。）产后中风，发热，面正赤，喘而头痛，（此病在太阳，连及阳明，而产后正气大虚，又不能以胜邪气，诚恐变为痉证，以）竹叶汤主之。
此为产后中风，正虚邪盛者，而出其补正散邪之方也，方中以竹叶为君者，以风为阳邪，不解即变为热，热甚则灼筋而成痉，故于温散药中，先以此而折其势，即杜渐防微之道也。
〔次男元犀按〕太阳之脉，上行至头，阳明脉过膈，上循于面，二经合病，多加葛根。
〔补曰〕上两条，是仲景教人勿拘泥产后。此下共三条，又是仲景教人要照顾产后。盖谓中风虽同，而面赤与喘，为虚阳上浮，乃产后独有也，故散风而尤要补正，幸勿忘却产后，而以寻常中风治之也。上是恐人拘于产后，此又恐人忘却产后，仲师之法，面面俱圆。
〖竹叶汤方〗
竹叶一把，葛根三两，防风、桔梗、桂枝、人参、甘草各一两，附子一枚炮，生姜五两，大枣十五枚。
上十味，以水一斗，煎取二升半，分温三服，覆使汗出。颈项强，用大附子一枚，破之如豆大（一本作入），前药扬去沫，呕者加半夏半升洗。
〔张石顽云〕附子恐是方后所加，治颈项强者，以邪在太阳，禁固其筋脉，不得屈伸，故用附子温经散寒。扬去沫者，不使辛热上浮之气，助其虚阳上逆也。
〔程云来云〕证中未至背反张，而发热面赤，头痛，亦风痉之渐，故用竹叶主风痉，防风治内痉，葛根疗刚痉，桂枝治柔痉，生姜散风邪，桔梗除风痹，辛以散之之剂也。又佐人参生液以养筋，附子补火以致水，合之甘草，以和诸药，大枣以助十二经，同诸风剂，则发中有补，为产后中风之大剂也。
妇人乳中虚，烦乱，呕逆，安中益气，竹皮大丸主之。
〔徐忠可云〕乳者，乳子之妇也。言乳汁去多，则阴血不足，而胃中亦虚。《内经》云：「阴者，中之守也。」阴虚不能胜阳，而火上壅则烦，气上越则呕。烦而乱则烦之甚也。呕而逆，则呕之甚也。病本全由中虚，然而药止用竹茹、桂、甘、石膏、白薇者，盖中虚而至为呕为烦，则胆腑受邪，烦呕为主病，故以竹茹之除烦止呕者为君。胸中阳气不用，故以桂甘扶阳，而化其逆气者为臣。以石膏凉上焦气分之虚热为佐。以白薇去表间之浮热为使。要知烦乱呕逆而无腹痛下利等证，虽虚无寒可疑也。妙在加桂于凉剂中，尤妙在甘草独多，意谓散蕴蓄之邪，复清阳之气，中即自安，气即自益，故无一补剂，而反注其立汤之本意曰：「安中益气，竹皮大丸。」神哉！喘加柏实，柏每西向，得西方之气最清，故能益金，润肝木而养心，则肺不受烁，喘自平也。有热倍白薇，盖白薇能去浮热，故《小品》桂枝加龙骨牡蛎汤云：「汗多热浮者，去桂加白薇、附子各三分，名曰二加龙骨汤。」则白薇之能去浮热可知矣。
〔补曰〕「妇人乳」作一读，谓乳子也。「中虚」作一句，谓中焦受气取汁，上入心，以变血，下安胃，以和气。乳汁去多，则中焦虚乏，上不能入心化血，则心神无依烦乱。下不能安胃以和气，则冲气上逆而为呕逆。是以其方君甘草、枣肉，以填补中宫，化生汁液，而又用桂枝、竹茹达心通脉络，以助生心血，则神得凭依而烦乱止。用石膏、白薇以清胃降逆，则气得安养而呕逆除。然此四药相辅而行，不可分论，必合致其用，乃能调阴和阳，成其为大补中虚之妙剂也。徐注尚有未合。
〖竹皮大丸方〗
生竹茹、石膏各二分，桂枝、白薇各一分，甘草七分。
上五味末之，枣肉和丸弹子大，饮服一丸，日三夜二服。有热，倍白薇。烦喘者，加柏实。
〔男元犀按〕血者，中之所生也。乳者，血之所变也。血虽生于中焦，尤藉厥少之气传变而为乳。乳中虚者，谓乳子去汁过多而致虚也。中虚无血奉心则烦，心神不安则乱，阳气上升则呕，逆者呕之甚也。用竹皮大丸者，以竹茹降逆止呕，白薇除热退烦，石膏通乳定乱，重用甘草、大枣，定安中焦，以生津液，血无阳气不运，妙以桂枝一味，运气血奉心通乳，则呕逆止而中即自安，烦乱退而气即自益矣。复申明其立方之本意，曰：「安中益气，竹茹大丸。」神哉！
〔正曰〕原注方解多不的确，即如此方，注竹叶为降逆止呕，注石膏为通乳定乱，皆与药性未合。竹茹是竹之脉络，以云通乳，尚于理近，今注为降逆之药，而又注石膏为通乳，则仍多误也。
（凡下利，病多由湿热，白头翁之苦以胜湿，寒以除热，固其宜也。而）产后，下利，虚极，（似不可不商及补剂，但参术则恐其壅滞，苓泽则恐其伤液，惟以）白头翁加甘草阿胶汤主之。（诚为对证，方中甘草之甘凉，清中即所以补中，阿胶之滋润，去风即所以和血，以此治利，即以此为大补，彼治利而好用参术者，当知所返矣。）
此为产后下利虚极者，而出其方治也。
〖白头翁加甘草阿胶汤方〗
白头翁、甘草、阿胶各二两，秦皮、黄连、柏皮各三两。
上六味，以水七升，煎取二升半，内胶，令消尽，分温三服。
〔补曰〕本注笼统言之，以为下利虚极之方，而斥好用参术者之非，不能指出下利是何等利，虚极是何等虚，安得妄斥参术之误哉？盖此下利，是言痢疾便脓血也。仲景此数节，或言产后伤寒，或言产后中风，此又言产后或得痢疾，仍当照法用白头翁汤，惟系产后血虚之极，故宜加补血之品，此仲景举例，以见其概，非谓产后痢疾，仅此一方。又非谓虚寒洞泻而下利，亦用是方也。本注不分别，而遽斥参术，可乎哉！
〔男元犀按〕产后去血过多，又兼下利亡其津液，其为阴虚无疑，兹云虚极，理宜大补，然归芎芍地则益其滑而下脱，参术桂耆，则动其阳而上逆，皆为禁剂。须知此虚字，指阴虚而言，与少阴证，阴气欲绝同义。少阴证，与大承气汤急下以救阴，与此证与白头翁大苦以救阴同义。此法非薛立斋、张景岳、李士材辈以甘温为主，苦寒为戒者，所可窥测。尤妙在加甘草之甘，合四味之苦，为苦甘化阴法，且久利膏脂尽脱，脉络空虚，得阿胶之滋润，合四味之苦以坚之，则源流俱清，而利自止。
〖附方〗
〖千金三物黄芩汤〗：治妇人（未离产所，尚）在（于）草蓐，自发（去衣被）露（其身体而）得（微）风，（亡血之后，阳邪客入，则）四肢苦烦热，（然此证当辨其头之痛与不痛，若）头痛者，（是风未全变为热，）与小柴胡汤。（以解之，若）头不痛但烦者，（则已全变为热矣。热盛则虫生，势所必至，以）此汤主之。
按附方者，《金匮》本书阙载，而《千金》《外台》等书载之，其云出自《金匮》，后人别之曰附方。
黄芩一两，苦参二两，乾地黄四两。
上三味，以水六升，煮取二升，温服一升，多吐下虫。
〔受业林礼丰按〕《千金》云：「妇人在草蓐」是新产时也。新产血虚，厥阴主血，血虚则厥阴之相火动，火动则毛窍开，因自发去衣被，露其身体，风邪遂乘虚而袭焉。夫风为阳邪，四肢为诸阳之本，两阳相搏，故四肢苦烦热也。头热者，风邪从脏而干于腑，有欲外出之象，故与小柴胡汤达之，使其从呕以外出也。头不痛但烦者，风邪内郁，扰动心包之热，心包火炽，血液必伤，故主以三黄汤，取地黄之甘寒多液者，补阴血之虚。黄芩、苦参之苦寒者，泻心包之热，使火平而风熄，阴复而肝宁，何有四肢苦烦热之病哉？且心包有热，必挟风木而生虫，故方下云：「服后多吐下虫。」
〖《千金》内补当归建中汤〗：妇人产后虚羸不足，腹中刺痛不止，吸吸少气，或苦少腹中急痛引腰背，不能食饮，产后一月，日得服四五剂为善，令人强壮宜。
当归四两，桂枝、生姜各三两，芍药六两，甘草二两，大枣十二枚。
上六味，以水一斗，煮取三升，分温三服，一日令尽。若大虚加饴糖六两，汤成内之，于火上暖令饴消。若去血过多，崩伤内衄不止，加地黄六两、阿胶二两，合八味，汤成内阿胶。若无当归，以芎藭代之。若无生姜，以乾姜代之。
〔徐忠可云〕产后虚羸不足，先因阴虚，后并阳虚，补阴则寒凝，补阳则气壅，后天以中气为主，故治法亦出于建中，但加当归，即偏于内，故曰内补当归建中汤。谓腹中刺痛不止，血少也。吸吸少气，阳弱也。用桂枝、姜、当归即满于内，故曰：「内卫之气。」甘草、白芍以养其脾阴之血，而以饴糖、大枣峻补中气，则元气自复，而羸者丰，痛者止也。然桂枝于阴阳内外，无所不通，尤妙得当归善入阴分，治带下之疾，故又主少腹急，牵痛引腰背不能饮食者，盖带下痛去，而中气自强也。曰产后一月，日得服四五剂为善，谓宜急于此调之，庶无后时之叹。然药味和平，可以治疾，可以调补，故又曰令人强壮，宜其云大虚加饴糖，以虚极无可支撑，惟大甘专于补脾，脾为五脏六腑之母，止此一条，可以得其生路也。其去血过多，崩伤内衄，加乾地黄、阿胶，以其所伤原偏于阴，故特多加阴药，非产后必宜用地黄、阿胶也。
〔受业林礼丰按〕产后吸吸少气，不能饮食者，病在太阴也。腹中剌痛不止，或苦少腹急挛痛、引腰背者，病在厥阴也。病属虚羸不足，故用桂枝汤倍芍，以助脾气之输，而刺痛牵引，乃血瘀滞著，故用当归以通凝聚之瘀，使脾气有权，而得上输下转之力，故产后一月，日得服四五剂为善也。令人强壮宜者，得补益之功也。加饴糖者，以中土大虚，故用稼穑之味，以补中焦之气血。若去血过多，崩伤内衄不止，则血海空虚，阴气失守，故用当归、地黄、阿胶之重浊味厚者以养阴，名之曰内补者，以产后虚羸，病偏于内也。古圣之方无不到。神乎！神乎！

妇人杂病脉证并治第二十二  ***************************
妇人中风，七八日，（业已热除而身凉，而复）续来寒热，发作有定时，（因其病而问其）经水已（来而）适断者，（盖以经水断于内，而寒热发于外，虽与经水适来者不同，而）此（症亦名）为热入血室，其血（为邪所阻，则）必结，（结于冲任厥阴之经脉，内未入脏，外不在表，而在表里之间，乃属少阳。）故使（寒热往来）如疟状，发作有时，（以）小柴胡汤主之。（达经脉之结，仍藉少阳之枢以转之，俾气行而血亦不结矣。）
此为风热入血室，经水适断者，出其方治也，盖以邪既流连于血室，而亦浸淫于经络，若但攻其血，血虽去而邪必不尽，且恐血去而邪反得乘虚而入也，故小柴胡汤解其热邪而愈。
〔正曰〕热入血室，何故使如疟状？何故发作有时？《浅注》解为内未入脉，夫血即脉也，何既入血室而尚未入脉哉？此一误也。又曰乃属少阳，故使如疟状，夫仲景明言热入血室，故使如疟，今引半表半里为解，皆误也。且问发作，何故必有其时，注皆不能明之，安知仲景微意耶。予特详之曰，人之卫气，昼行于阳二十五度，夜行于阴二十五度，疟邪伏于膜原之中，卫气会之，阻不得行则相争为寒热。今妇人热入血室，其血必聚结不得散，阻其卫气，遇卫气行至其间阻而不达，遂亦相争发为寒热，有如热状，发作有时，视卫气所过之时而发也。故用小柴胡汤透达卫气为主，使邪热随卫气透达于外，则血分自清矣。
（热入血室，不独中风有之，而伤寒亦然。）妇人伤寒，（寒郁而）发热，（当其时）经水适来，（过多不止，血室空虚，则热邪遂乘虚而入之也。昼为阳而主气，暮为阴而主血，今主气之阳无病，故）昼日明瞭，（主血之阴受邪，故）暮则谵语，（谵语皆非习见之事。）如见鬼状者，（医者可于其经之适来，而定其证曰，）此为热入血室。（非阳明胃实所致也。既非阳明胃实，则）治之，（者）无（以下药）犯（其）胃气，（以）及上二焦，（一曰胃脘之阳，不可以吐伤之。一曰胃中之汁，不可以汗伤之。惟俟其经水尽，则血室之血，复生于胃腑水穀之精，）必自愈。
此为伤寒热入血室，经水适来者，详其证治也。师不出方，盖以热虽入而血未结，其邪必将自解，汗之不可，无方之治，深于治也。郭白云：「谓其仍与小柴胡汤，或谓宜刺期门，犹是浅一层议论。」
〔正曰〕解必自愈，以为不须治之，其邪必将自解。夫谵语重症，岂易自解，况此条明有「治之」二字，何得以为不须治之。夫《伤寒论》，原有热入血室，暮则谵语者，与小柴胡汤，又承上小柴胡汤而言，则治之二字即是按法，当与小柴胡汤也。下文无犯胃气，及上二焦，又因谵语常法，应用承气，攻其胃与上二焦，此谵语在下焦血室，与寻常谵语不同，恐人误治，故戒之曰无犯胃气及上二焦，意谓但治其下焦血室，而谵语必自愈，不可误治其谵语也。玩其文法自见。
妇人中风，发热恶寒，（当表邪方盛之际，而）经水适来，（盖经水乃冲任厥阴之所主，而冲任厥阴之血，又皆取资于阳明，今）得（病）之（期，过）七（日而至）八日，（正值阳明主气之期，病邪乘隙而入，邪入于里，则外）热除，（其）脉迟身凉和，（已离表证，惟冲任厥阴，俱循胸胁之间，故）胸胁满，（但病不痛，与大结胸不按自痛分别。厥阴脉皆循胸胁，究其满盛，亦）如结胸之状，（而且热与血搏，神明内乱，而作）谵语者，此为热入血室。（治者握要而图，）当刺（肝募之）期门，随其实而取之。（何以谓之实？邪盛则实也。）
此承本篇第一节，而言中风热入血室之证治也。但第一节言寒热已除而续来，此言寒热方盛而并发。前言经水已来而适断，此言方病经水之适来。前言血结而如疟，此言胸胁满如结胸。前无谵语，而此有谵语，以此为别。
〔补曰〕如结胸而非真结胸，其辨在热，除脉迟身凉和，与真结胸不同也。然此辨法，人所易易，惟热入血室，何故能如结胸？何故能谵语？则人多不知也。盖气是魂之根，血是魄之质，血死则魄死，血乱则魄乱。鬼即魄也。故血结则能如见鬼状，又凡阳明胃实，亦如见鬼，此肠胃糟粕浊物皆属血分，胃火尤易薰心，扰心血，故血魄亦能乱也。观此则邪热入血室，所以有谵语也。又血室乃脐下夹膜，上循则为胸膈，所以能如结胸也。此等微义，不可以不辨。
（然亦有不在经水适来与适断，而为热入血室者，不可不知。）阳明病，下血谵语者，此为热入血室。（其证通身无汗，）但头上汗出，当刺期门，随其实而泻之，（令通身）濈然汗出者愈。
此言阳明病，亦有热入血室者，不必拘于经水之来与断也。但其证下血头汗出之独异也。盖阳明之热，从气而之血，袭入胞宫，即下血而谵语，不必乘经水之来，而后热邪得以入之，彼为血去而热乘其虚而后入，此为热入而血有所迫而自下也。然既入血室，则不以阳明为主，而以冲任厥阴之血海为主。冲任，奇脉也。又以厥阴为主，厥阴之气不通，故一身无汗，郁而求通，遂于其少阳之腑而达之，故头上汗出，治法亦当刺期门，以泻其实，刺已，周身濈然汗出，则阴之闭者亦通，故愈。
〔正曰〕汗出皮毛，总归太阳经，此云厥阴之气不通，故一身无汗，非也。盖热入血室，邪在膜油血分之中，不达于皮毛，故无汗。血室中冲任脉皆上行，肝脉亦上头，由膜腠而循行上头，热气上冲则但头汗出。仲景但言刺法，然推其例，即照《伤寒论》所言热入血室法治之，意自见于言外也。又按郁冒，但头汗出者，外寒闭其皮毛也。热入血室，但头汗出者，外热入血不出也。故令汗出，热仍向外而愈。
妇人咽中，（帖帖）如有炙脔，（吐之不出，吞之不下，俗谓之梅核气病。多得于七情郁气，痰凝气阻，）半夏厚朴汤主之。
此为痰气阻塞咽中者，出其方治也。
〔徐忠可云〕余治王小乙咽中每噎塞，嗽不出，余以半夏厚朴汤投之即愈，后每发，复细问之，云夜中灯下，每见晕如团五色，背脊内间酸，其人又壮盛，知其初因受寒，阴气不足，而肝反郁热，甚则结寒微动，挟肾气上冲，咽喉塞噎也。即于此方加大剂枸杞、菊花、丹皮、肉桂，晕乃渐除，而咽中亦愈，故曰男子间有之，信不诬也。
〖半夏厚朴汤方〗
半夏一升，厚朴三两，茯苓四两，生姜五两，苏叶二两。
上五味，以水一斗，煎取四升，分温四服，日三，夜一服。
〔男元犀按〕咽喉者高之极，小腹者下之极，炙脔贴于咽中者，病在上。奔豚起于小腹者，病在下。俱属于气，但其病有上下之分。盖妇人气郁居多，或偶感客邪，依痰凝结，窒塞咽中，如有炙脔状，即《千金》所谓：「咽中贴贴状，吞之不下，吐之不出」者，今人名曰梅核气是也。主以半夏降逆气，厚朴解结气，茯苓消痰，尤妙以生姜通神明，助正祛邪，以紫苏之辛香，散其郁气，郁散气调，而凝结焉有不化者哉？后人以此汤变其分两，治胸腹满闷呕逆等症，名七气汤，以治七情之病。
妇人脏燥，（脏属阴，阴虚而火乘之，则为燥，不必拘于何脏，而既已成燥，则病证皆同。但见其）悲伤欲哭，象如神灵所作，（现出心病，又见其）数欠（喜）伸，（现出肾病。所以然者，五志生火，动必关心，阴脏既伤，穷必及肾是也。以）甘麦大枣汤主之。
此为妇人脏燥，而出其方治也。麦者，肝之穀也，其色赤，得火色而入心，其气寒，乘水气而入肾，其味甘，具土味而归脾胃，又合之甘草、大枣之甘，妙能联上下水火之气，而交会于中土也。
〔正曰〕注云脏属阴，又曰不必拘于何脏，此真惝恍语也。盖妇人子宫，古亦名子脏，子脏之血液，本于胃中，胃中汁液多，则化乳化血下达与催乳相似，乳多即是化血之本，又与麦门冬汤，滋胃阴以达胞室者相似。浅注联上下水火，交会于中土，大而无当之言，岂能与方证相合哉？再按肺散津而主悲，肺津虚则悲伤欲哭，心藏血而主神，心血虚则神乱，而如有神灵所凭，津血两虚，则不能下润子脏，故统以滋补汁液者化生津血。
〖甘麦大枣汤方〗
甘草三两，小麦一升，大枣十枚。
上三味，以水五升，煮取三升，分温三服，亦补脾气。
〔魏念庭云〕世医竟言滋阴养血，抑知阴盛而津愈枯，阳衰而阴愈燥，此方治脏躁大法。
妇人吐涎沫，（上焦有寒饮也。）医（者不与温散，而）反下之，（则寒内入，而）心下即痞，当先治其吐涎沫，（以）小青龙汤主之。（俾外寒内饮除，而）涎沫（可）止，（涎沫止后，）乃治（其）痞，（亦如伤寒表解乃可攻里之例也。以）泻心汤主之。
此为吐涎沫与痞兼见，而出先后之方治也。
〖小青龙汤方〗（见咳嗽。）
〖泻心汤方〗（见惊悸。）
妇人之病，（所以异于男子者，以其有月经也。其因月经而致病，则有三大纲，曰）因虚（曰）积冷（曰）结气，（三者或单病，或兼病，或新病，或相因而为病，或偏胜而为病。病则）为诸经水断绝，（此妇人之病根也。其曰诸者奈何，以经水有多少迟速，及逢期则病，与大崩漏难产之后不来等证，皆可以此例之，无论病之初发，以）至（病）有历年。（大抵气不足则生寒，气寒则）血（亦）寒（，由是冷侵不去而为）积（气著不行而为）结，胞门（为）寒（所）伤，（由外而入内，由内而达外，渐至）经络凝坚，（经水之源头受伤，则病变无穷矣。然又有上中下之分，其病在上肺胃受之，若客寒而伤逆于胃口，则为）呕吐涎唾，（或寒）久（变热，热盛伤肺，则）成肺痈，（其）形体（之受）损（则一，而为寒为热，俨若两人之）分。（病若）在中（肝脾受之，邪气从中）盘结，（或为）绕脐寒疝，（或为）两胁疼痛，与（胞宫之）脏相连，（此寒之为病也。）或（邪气郁）结（为）热中，（热郁与水寒相搏，）痛在关元，脉（现出）数（热，而身）无（溃烂与痛痒等）疮，（其）肌（肤干燥，状）若鱼鳞，（偶逢交合）时著男子，非止女身。（此热之为病也。所以然者，何义？盖以中者，阴阳之交也。虽胞门为寒伤则一，而中气素寒者，以寒召寒，所谓邪从寒化是也。中气素热者，寒旋变热，所谓邪从热化是也。病若）在下（肾脏受之也。穷而归肾，证却）未多，经候不匀，令阴（中）掣痛，少腹恶寒，或（上）引腰脊，下根气街，气冲急痛，膝胫疼烦，（盖以肾脏为阴之部，而冲脉与少阴之大络，并起于肾故也。甚则）奄忽眩冒，状如厥巅，（所谓阴病者，下行极而上也。）或有忧惨，悲伤多嗔，（所谓病在阴，则多怒及悲愁不乐也。总而言之曰，）此皆带下，非有鬼神。（言病在带脉之下为阴，非后人以不可见之鬼神为阴也。）久则（肌肉削而）羸瘦，（气不足则）脉虚多寒，（统计十二症、九痛、七害、五伤、三痼之）三十六病，千变万端，审脉阴阳，虚实紧弦，行其针药，治危得安，其虽同病，脉各异源，（寻其所异之处，即为探源。）子当辨记，勿谓不然。
此言妇人诸病，所以异于男子者，全从经起也。病变不一，因人禀有阴阳，体有强弱，时有久暂而分，起处以三大纲总冒通节，中又分出上中下以尽病变，后以「此皆带下」四字，总结本节之义。至于言脉，百病皆不外「阴阳虚实」四个字，而又以弦紧为言者，盖经阻之始，大概属寒，气结则为弦，寒甚则为紧，示人以二脉为主，而参之兼脉则得耳。
〔补曰〕此条惟「损分未多」四字，恐有传写之讹，阙疑不敢强解，须分数节解，不可牵搭，以致淆混。首段因虚积冷，至经络凝坚为一节，是言虚冷之故，以致经水断绝也。次段言血积在上焦，则呕吐涎唾，久则蒸成肺痈，其形体损分为一节，是言上焦之血积也。第三段在中磐结，是言在中焦，故为绕脐寒疝，脐膜连及两胁并连于脏，故或两胁皆痛，并及子脏，此血寒之病也。又或血热为结，热在血分之中，痛在关元脐下，血室之内，脉见热象而无疮，蒸为乾血，肌若鱼鳞，时著男子，非但女人病此，此为血结中焦之证也。第四节在下焦，经候不匀，血积下焦，令阴掣痛，少腹恶寒，下焦油膜上循则连腰脊，故或引痛及腰，其痛之根下在气街，其脐下两旁，正胞室之地也。气冲即是气街，当冲脉之地有缩急痛状，又下焦下连膝胫，故膝胫疼烦，奄忽眩冒，状如厥巅，即热入血室之郁冒例也。血聚则魄乱，肝气横逆，故或忧惨悲伤多嗔，似见鬼神而实非也。皆带下，血积在下焦也。此为第四段。末乃总结曰：久则羸瘦，血虚多寒，三十六病，千变万端，皆由血滞而致，医者当审脉之阴阳，虚实弦紧，分别寒热，行其针药，治危得安，此虽同是血病，而脉各异源，则有虚实寒热、上中下之各别，而不可不辨也。分作五段解，自然了明，若不知文法，则误矣。以皆带下作结，非也。
问曰：「妇人年五十所，（七七之期已过，天癸当竭，地道不通，今）病（前阴血下）利数十日不止，暮即发热，少腹里急，腹满，手掌烦热，唇口干燥，何也？」师曰：「（前言妇人三十六病，皆病在带脉之下。）此病属带下，何以故？曾经半产，瘀血在少腹不去。何以知之？（盖以瘀血不去，则新血不生，津液不布。）其证唇口干燥，故知之，（况暮热掌心热，俱属阴，任主胞胎，冲为血海，二脉皆起于胞宫，而出于会阴，正当少腹部分，冲脉挟脐上行，冲任脉虚，则少腹里急，有乾血亦令腹满，其为宿瘀之证无疑。）当以温经汤主之。」
此承上节言历年血寒积结胞门之重证，而出其方治也。
〔尤在泾云〕妇人年五十所，天癸已断，而病下利，似非因经所致矣。不知少腹旧有积血，欲行而未得遽行，欲止而不能竟止，于是下利窘急，至数十日不止。暮即发热者，血结在阴，阳气至暮，不得入于阴，而反浮于外也。少腹里急腹满者，血积不行，亦阴寒在下也。手掌烦热，病在阴，掌心亦阴也。唇口干燥，血内瘀者不外荣也。此为瘀血作利，不必治利，但去其瘀，而利自止。吴茱萸、桂枝、丹皮入血散寒而行其瘀，芎、归、芍药、麦冬、阿胶以生新血，人参、甘草、姜、夏以正脾气，盖瘀久者荣必衰，下多者脾必伤也。
〖温经汤方〗
吴茱萸三两，当归、芎藭、芍药、人参、桂枝、阿胶、丹皮、生姜、甘草各二两，半夏半升，麦冬一升。
上十二味，以水一斗，煮取三升，分温三服。亦主妇人少腹寒，久不受胎，兼治崩中去血，或月水来过多，及至期不来。
〔李氏云〕《内经》谓：「血气虚者，喜温而恶寒。」寒则凝濇不流，温则消而去之，汤名温经，以瘀血得温即行也。方内皆补养气血之药，未尝以逐瘀为事，而瘀血自去者，此养正邪自消之法也。
〔男元犀按〕方中当归、芍药、阿胶，肝药也。丹皮、桂枝，心药也。吴茱萸肝药亦胃药也。半夏胃药亦冲药也。麦门冬、甘草，胃药也。人参补五脏，生姜利诸气也。病在经血，以血生于心，藏于肝也。冲为血海也，胃属阳明，厥阴冲脉而之也。然细绎方意，以阳明为主，用吴茱萸驱阳明中土之寒，即以麦门冬滋阳明中土之燥，一寒一热，不使偶偏，所以谓之温也。用半夏、生姜者，以姜能去秽而胃气安，夏能降逆而胃气顺也。其余皆相辅而成温之用，绝无逐瘀之品，故过期不来者能通之，月来过多者能止之，少腹寒而不受胎者，并能治之。统治带下三十六病，其神妙不可言矣。
（妇人因经致病，凡三十六种，皆谓之）带下，经水（因寒而瘀，）不（能如期而）利，（以致）少腹满痛，（然既瘀而不行，则前经未畅，所行不及，待后月之正期而先至，故其）经一月再见者，（以）土瓜根散主之。此为带下而经候不匀一月再见者，出其方治也。土瓜，即王瓜也，主驱热行瘀，佐以蟅虫之蠕动逐血，桂芍之调和阴阳，为有制之师。
〖土瓜根散方〗
土瓜根、芍药、桂枝、蟅虫各三分。
上四味，杵为散，酒服方寸匕，日三服。
〔男元犀按〕此条单指经水不利之带下病也。经者，常也，妇人行经，必有常期。尤云：「血满则行，血尽复生，如月之盈亏，海之潮汐，必定应期而至谓之信。」此云经水不利，一月再者，乃蓄泄失常，则有停瘀之患也。然瘀既停，必著少腹之间作满而痛也。立土瓜根散者为调协阴阳，主驱热通瘀之法，方中桂枝通阳，芍药行阴，使阴阳和，则经之本正矣。土瓜根驱热行瘀，蟅虫蠕动逐血，去其旧而生新，使经脉流畅，常行不乱也。
寸口脉（轻按）弦而（重按）大，弦则为（阳微而递）减，大则为（外盛而中）芤，减则（阳不自振）为（诸）寒，芤则（阴不守中）为（中）虚，寒虚相搏，此名曰革。（革脉不易明，以弦减芤虚形容之，则不易明者明矣。凡）妇人（得革脉，气血虚也。内无以养脏腑，外无以充形体，）则（胎亦无以养矣。故）半产（其气不能转运而）漏下，（用）旋覆花汤（运气行血以）主之。
此为虚寒而半产漏下者，出其方治也。但此方为调气行血之用，或者病源在肝，肝以阴脏而含少阳之气，以生化为事，以流行为用，是以虚不可补。解其郁聚，即所以补，寒不可温，行其气血，即所以温欤！钱氏谓必是错简，半产漏下，气已下陷，焉有用旋覆花下气之理，两说俱存，候商。
〖旋覆花汤方〗
旋覆花三两，葱十四茎，新绛少许。
上三味，以水三升，煎取一升，顿服之。
〔犀按〕旋覆花《金匮》中两见，一治积聚症，以通肝著之气。一治妇人杂出病症，以化弦芤为革之脉。若革脉不化，则必半产漏下，但此方，非谓漏下时始用耳。
妇人陷经，（其血）漏下（不止，且血色）黑（亦）不解，（是瘀血不去，新血不生，荣气腐败，然气喜温而恶寒，以）胶姜汤主之。
此为陷经而色黑者，出其方治也。方未见。林亿云：「想是胶艾汤，《千金》胶艾汤有乾姜，似可取用。」丹溪谓经淡为水，紫为热，黑为热极，彼言其变，此言其常也。
〖胶姜汤方〗（缺。或云即是乾姜、阿胶二味煎服。林云即是胶艾汤，《千金》胶艾汤亦可取用。）
道光四年，闽都间府宋公，其三媳妇，产后三月余，半夜腹痛发热，经血暴下鲜红，次下黑块，继有黑水，崩下不止，约有三四盆许，不省人事，牙关紧闭，挽余诊之，时将五鼓矣。其脉似有似无，身冷面青，气微肢厥。余曰：「血脱当益阳气，用四逆汤，加赤石脂一两。」煎汤灌之，不差。又用阿胶、艾叶各四钱，乾姜、附子各三钱，亦不差。沉思良久，方悟前方用乾姜守而不走，不能导血归经也。乃用生姜一两，阿胶五钱，大枣四枚，服半时许，腹中微响，四肢面有微汗，身渐温，须臾甦醒，自道身中疼痛。余令先与米汤一杯，及进前方，血崩立止，脉复厥回，大约胶姜汤，即生姜、阿胶二味也。盖阿胶养血平肝，去瘀生新，生姜散寒升气，亦陷者举之，郁者散之，伤者补之育之之义也。
妇人少腹满如敦状，（盖少腹，胞之室也。胞为血海，有满大之象，是血蓄也。若）小便微难而不渴，（可知其水亦蓄也。若病作于）生（产之）后者，此为水与血俱结在血室也。（宜用水血并攻之法，以）大黄甘遂汤主之。
此为水血并结在血室，而为少腹满大，小便难，口不渴者，出其方治也。
〔补曰〕敦音对，古之盛黍稷器，所谓朱盘玉敦也。与今之碗相似，如敦状，即谓胀满。如今之碗状，此等字无关大义，然特注明，以见不通秦汉文字者，不能读仲景书也。又「生后者」三字最紧要，杂病水肿条，仲景详言水分血分。妇人伤胎条，予亦注明。水衣血衣，又予所作《血证论》，详言胎水胎血，水行则气行，水蓄则血蓄，理可互明。故生产之后，水气畅行，血不停瘀也。气不畅血不行，则二者并结矣。通观水火血气各条，其理自然融澈。
〖大黄甘遂汤方〗
大黄四两，甘遂、阿胶各二两。
上三味，以水三升，煮取一升，顿服，其血当下。
〔男元犀按〕方中大黄攻血蓄，甘遂攻水蓄。妙得阿胶本清济之水，伏行地中，历千里而发于古东阿县之井北，方取其以水行水之义也。《内经》谓济水内合于心，用黑骡皮煎造成胶，以黑属于肾，水能济火，火熄而血自生，此方取其以补为通之义也。然甘遂，似当减半用之。
妇人经水（久闭不至者，有虚实寒热之可辨也。有行而不畅者，如一月再见之可征也。若小腹结痛，大便黑，小便利，明知血欲行而）不（肯）利下，（不得以寻常行血导气，调和营卫，补养冲任之法，迂阔不效，径以）抵当汤主之。
此为经水不利之属实者，出其方治也。
〖抵当汤方〗
水蛭熬、虻虫熬各三十个，桃仁三十个，大黄三两酒浸。
上四味，为末，水五升煮取三升，去滓，温服一升。
〔男元犀按〕妇人经水不利下，脉证俱实者，宜此方。否则当养其冲任之源，不可攻下。
妇人经水闭（而）不利，（其子）脏（因有凝滞而成）坚癖，（又因湿热腐变，而为下）不止，（其凝滞维何？以子脏）中有乾血，（其下不止维何？即湿热腐变所）下（之）白物，（时俗所谓白带是也。宜用外治，治以）矾石丸主之。
此为经水闭由于子脏有乾血，得湿热而变成白物者，出其方治也。
〖矾石丸方〗
矾石三分烧，杏仁一分。
上二味，末之，炼蜜丸枣核大，内脏中，剧者再内之。
〔尤在泾云〕脏坚癖不止者，子脏乾血坚凝成癖而不去也。乾血不去，则新血不荣，而经闭不利矣。由是蓄泄不时，胞宫生湿，湿复生热，所积之血，转为湿热所腐，而成白物，时时自下，是宜先去其脏之湿热。矾石却水除热，合杏仁破结润乾血也。
妇人六十二种风，腹中血气刺痛，红蓝花酒主之。
此为妇人凡有挟风，腹中血气刺痛者，出其方治也，言血气者，所以别乎寒疝也。六十二种未详。
〔张隐庵云〕红花色赤多汁，生血行血之品也。陶隐居主治胎产血晕，恶血不尽，绞痛，胎死腹中。《金匮》红蓝花酒，治妇人六十二种风，又能主治痎疟。临川先生曰：「治风先治血，血行风自灭。」盖风乃阳邪，血为阴液，此对待之治也。红花枝茎叶，且多毛刺，具坚金之象，故能制胜风木。夫男女血气相同，仲祖单治妇人六十二种风者，良有以也。盖妇人有余于气，不足于血，所不足者，乃冲任之血，散于皮肤肌腠之间，充肤热肉，生毫毛。男子上唇口而生髭鬚，女人月事以时下，故多不足也。花性上行，花开散蔓，主生皮肤间散血，能资妇人之不足，故主治妇人之风。盖血虚，则皮毛之腠理不密，而易于受风也。此血主冲任，故专治胎产恶血。《灵枢经》云：「饮酒者，卫气先行皮肤。」故用酒煎，以助药性，疟邪亦伏于膜原之腠理间，故能引其外出。夫血有行于经络中者，有散于皮肤外者，而所主之药，亦各不同。如当归、地黄、甘草之类，主养脉内之血者也。红蓝花，主生脉外之血者也。川芎、芍药、丹皮、红麴之类，又内外之兼剂也。学人能体认先圣用药之深心，思过半矣。
〔正曰〕言血分脉内脉外，不知血之道路者也。近日西洋医书，言血之道甚详，添之《内经》、仲景书，皆有确据，此尚未得其实。
〖红蓝花酒方〗
红蓝花二两。
上一味，酒一大升，煎减半，顿服一半，未止，再服。妇人腹中诸疾痛，当归芍药散主之。
此为妇人腹中诸疾痛，而出其方治也。寒热虚实气食等邪，皆令腹痛，谓可以就此方为加减，非真以此方而统治之也。
〔尤在泾云〕妇人以血为主，而血以中气为主。中气者，土气也。土燥不能生物，土湿亦不生物，芎芍滋其血，苓术泽泻治其湿，燥湿得宜，而土能生物，疾痛并蠲矣。
〖当归芍药散方〗（见妊娠。）
〔犀按〕妇人腹中诸疾痛者，不外气郁血凝带下等症，用当归芍药散者，以肝为血海，遂其性而畅达之也。方中归藭入肝，解郁以伸木，芍等散瘀而出水，白术培木养木。妙在作散以散之，酒服以调之，协诸药通气血调荣卫，以顺其曲直之性，使气血和，郁滞散，何患乎腹中诸疾痛不除。
妇人腹中痛，小建中汤主之。
此为妇人虚寒里急腹中痛者，出其方治也。按《伤寒论》云：「阳脉濇，阴脉弦，法当腹中急痛，宜小建中汤主之。不差，更与小柴胡汤。」
〖小建中汤方〗（见虚劳。）
〔元犀按〕妇人腹中痛，主以建中汤者，其意在于补中生血，非养血定痛也。盖血无气不生，无气不行，得建中之力，则中气健运，为之生生不息，即有瘀痛者，亦可平之。
问曰：「妇人病饮食如故，烦热不得卧，而反倚息者，何也？」师曰：「（饮食如故者，病不在胃也。烦热者，阳气不化也。倚息不得卧者，水不下行也。）此名转胞，不得溺也，以胞系（不顺而）了戾，故致此病，（既无兼证，）但当利（其）小便，则（胞中之气，使之下行气道，斯胞系不了戾而）愈，（以）肾气丸主之。」
此为转胞证，胞繫了戾而不得溺者，出其方治也。了戾与缭戾同，言胞系缭戾而不顺，而胞为之转，胞转则不得溺也。治以此方，补肾则气化，气化则水行而愈矣。然转胞之病，亦不尽此，或中焦脾虚，不能散精归于胞，及上焦肺虚，不能下输佈于胞，或胎重压其胞，或忍溺入房，皆能致此，当求其所因而治之。
〔正曰〕修园以此胞为子宫，故有脾不散精于胞，肺不输佈于胞之解，不知所说是子宫脏躁之证，非此转胞证也。按此胞字即脬字。脬，膀胱也。《史记·仓公传正义》曰：「脬通作胞。」此转脬，或胎压其脬，或忍溺入房，以致膀胱之系缭戾而不得小便，其系即下焦网油也。何以知之？以《内经》云：「下焦当膀胱上口」而知之也。膀胱上口之网膜，转戾小水不得入，故不得小便，水因反上冲肺，则倚息不得卧。烦热者，膀胱太阳之气乱也。凡逆转者，当顺举之，而后得返其正，故用肾气丸振动肾气以举之，举之则所以利之也。《浅注》于胞字，尚解不踏实。
〖肾气丸方〗
乾地黄八两，山药、山茱萸各四两，泽泻、丹皮、茯苓各三两，桂枝一两，附子一枚炮。
上八味，末之，炼蜜和丸梧子大，酒下十五丸，加至二十丸，日再服。
〔男元犀按〕胞为血海，与膀胱并列于脐下，俱悬空之腑，其气相通，全赖肾气充溢于其间，其胞系乃正。若肾气不充，则胞繫了戾，胞繫了戾，必不得溺矣。是病虽在胞，其权则专在肾也，故以肾气丸主之。方中地黄、山药固肾脏之阴，山茱萸、附子补肾脏之阳，桂枝化腑气，茯苓行水道，妙在泽泻形圆善转，俾肾气旺，则能充于胞，而系自正，系正则小便不利者而可利矣。又主虚劳腰痛，少腹拘急，小便不利者，以腰为肾之外腑，肾司开阖，主骨髓，为作强之官，与膀胱相表里。若少阴精气虚，不能主骨则腰痛。少阴阳气虚，不能通腑则少腹拘急，小便不利。本方补益真阴，蒸动水气，使阴平阳秘，开阖之枢自如，故能治虚劳之病。然小便自利者，不宜服之，以其渗泄而更劫阴也。
〔正曰〕小便自利，饮一溲二为下消，亦用肾气丸。盖渗泄者有形之水质，而蒸腾者无形之水气也。气腾则津自升，安有劫阴之说哉？
妇人阴中寒，（宜）温（其）阴中，（不用内服，止以药纳入，谓之）坐药，蛇床子散主之。
此遥承上节令阴掣痛少腹恶寒证，而出其方治也。但寒从阴户所受，不从表出，当温其受邪之处则愈。蛇床子温以去寒，合白粉燥以除湿，以寒则生湿也。
〖蛇床子散方〗
蛇床子。
上一味，末之，以白粉少许，和合相得，如枣大，绵裹内之，自然温。
少阴（肾）脉滑而数者，（滑主湿，数主热，湿热和合，而结于阴分，故令前）阴中即生疮，阴中蚀疮烂者，（乃湿热之盛而生）[匿/虫]（也。以）狼牙汤洗之。
此为湿热下流于前阴，阴中生疮蚀烂者，出其方治也。狼牙草味酸苦，除邪热气，疥瘙恶疮，去白虫，故取治之。若无野狼牙草，以野狼毒代之。
〖狼牙汤方〗
狼牙三两。
上一味，以水四升，煮取半升，以绵缠箸如茧，浸汤沥阴中，日四遍。
〖妇人阴挺论〗
阴挺证，坊刻外科，论之颇详，大抵不外湿热下注为病，薜立斋以补中益气汤、加味逍遥散、六味地黄丸、知柏八味丸为主，以当归芦荟丸、龙胆泻肝汤之类为辅，可谓高人一著，而究治无一效，何也？盖为前人「温热」二字误之也。予在籍时，医道颇许可于人，治疗三十七载，阅历不为不多，而阴挺证，从未一见，意者古人用心周到，不过得所闻而备其病名乎。迨辛酉以县令发直候补，公余之顷，时亦兼理斯道，方知直隶妇女，十中患此病者，约有三四，甚者突出一二寸，及三四寸，大如指，或大如拳，其形如蛇如瓜如香菌如虾蟆不一，或出血水不断，或乾枯不润，或痛痒，或顽麻不一，以致经水渐闭，面黄食少，羸瘦，咳嗽吐血，寒热往来，自汗盗汗，病成劳伤而死。轻者但觉阴中滞碍，而无其形，或有形亦不甚显，无甚痛害，若经水匀适，尚能生育，时医名之曰[疒/番]，又名喫血劳，所用之药，均无一效，或用刀割，一时稍愈，旋且更甚。余亦尝按前人之法而治之，亦未见效，未知何故，后读《内经》《金匮》《千金》等书，及各家秘藏等本，寻其言外之旨，而参以所见所闻，颇有所悟，因知此证南人不患，即偶有之，治亦易愈。北人常患，治皆罔效，自有其故。盖以南人之阴挺由于病变，书有其方，按法多效，北人之阴挺，由于气习，病象虽同，而病源则异，所以弗效，其云气习奈何？北俗日坐湿地，夜卧土炕，寒湿渐积，固不待言，男子劳动而散泄，妇人则静而常伏，至春夏以及长夏，湿得暑气之蒸，上腾有如蒸飯，妇女值经水之适来，血海空虚，虚则善受，且终日坐于湿地，而勤女红，土得人气而渐乾，湿随人气以内入，即《金匮》胞门寒伤之义，更有甚者，长夏乾土，得雨之后，则土中之虫，无不蠕动，一闻血腥之气，虫头上仰，嘘吸其气，虫为阴类，血为阴汁，以阴从阴，毒气并之，即为阴挺之病根。推而言之，即不坐湿地，凡妇女不用马桶，蹲于厕中而便溺，厕中为污秽幽隐之处，更多湿虫之潜伏，其毒气皆能随其血腥之气而上乘之也。余家山中，每见小儿坐于湿地，多患阴茎肿胀，或作痛痒，俗谓蚯蚓吹也。治者揭开鸭嘴含之，以鸭喜食蚓也，或以花椒白矾汤洗之，以椒能胜寒，矾能除湿也。知此，而阴挺之病根，更瞭如指掌矣。医者不察其由，止按成方以施治，无怪病日增剧，更有一种渔利之徒，以下水消肿攻毒之峻药，为丸内服，又以蟾酥、硼砂、芒硝、麝香、雄黄、冰片、阿魏、白砒之类外敷，为害更烈，余所以不忍默然而坐视也。
予于此证之初患者，以五苓散料，加蜀椒、黄柏、小茴、附子、沙参、川芎、红花之类，蜜丸，每服四钱，一日两服。外以花椒、苦参、苍术、槐花煎汤，入芒硝薰洗。又以飞矾六两，铜绿四钱，五味子、雄黄各五钱，桃仁一两，共为细末，炼蜜为丸，每重四钱，雄黄为衣，纳入阴中，奇效。或久而成劳，经水不利，以温经汤、肾气丸主之，而龟版、鳖甲、蒺藜之类，随证出入加减，亦有愈者。笔楮难尽，惟于《金匮》妇人杂病及全部中，属词比事，得其一言一字，以启悟机，断无不可治之证矣。
〖续记〗
傅廉访观察清河时，其弟南安寄来慎修（修园，又号慎修）医两卷，《东皋四书文》八卷，披阅不倦，题句云：「东皋制义慎修医，万顷汪洋孰望涯。」辛酉余到直候补，叨识于牡牝元黄之外，此一时之盛事也，亦彼时之仅事也。日者，奉委赴热河，禀辞甫出，又传入署，曰：「雅著数种，俱经抄录，详加评点。」但集中阙妇人阴挺一证，此证北方最多，亦最险逆而难治，必不可阙。若到热河办公，公余当续补之。予答以近日医过两人效获之故，差次繁冗之中，立论尚恐弗详，不如即于寓中走笔书之，书成呈阅，一阅一击节。又问曰：「闻二十年前，患此者少，自北地种产甘薯，妇女食之，多生此疮，盖以疮形与甘薯相仿也。」余曰：「此亦想当然语，其实不然，甘薯始自闽省，俗名地瓜，性同山药，而甘味过之。闽自福清以南，及漳泉二府滨海处，以此作飯，终身不生他病，《本草从新》谓其补脾胃，驱湿热，养气血，长肌肉，海滨人多寿，皆食此物之故。今薯谱极赞其功，闽人治下痢，以白蜜同煮食之，甚效。妇人患赤白带，用此法亦效。可知其利湿热之功钜也。味甘属土，土能胜湿，可知其利湿之功尤钜也。鄙意以甘薯堪为阴挺病之专药，盖以阴挺之本，不离于湿，而此为探本之治。阴挺之形，突出如瓜，而此为象形之治。患此者令其如法服药敷药之外，又以此物代飯，其效当必更速，观察曰善。请附于前著之后，以补千古之阙，并析一时之疑，洵大方便之一事。」
胃气下泄，（不从大便为失气，而从前）阴吹（出）而正喧，（谓其连续不绝，喧然存声，）此穀气之实（大便不通故）也，（以）膏发煎主之。（取其滋润以通大便，则气从大便而出，此通而彼塞矣。）
〖膏发煎方〗
猪膏半斤，乱发如鸡子大三枚。
上二味，和膏中煎之，发消药成，分再服，病从小便出。（按《千金》云：「太医尉史脱家婢黄病服此，胃中燥粪下便差，神验。」）
〔徐忠可云〕下泄与下陷不同，下陷为虚，下泄者气从阴门而泄出，故曰阴吹。吹者，气出而不能止也。
〔尤在泾云〕穀气实者，大便结而不通，是以阳明下行之气，不得从其故道，而乃别走旁窍也。猪膏发煎，润导大便，便通气自归矣。
〖小儿疳虫蚀齿方〗
雄黄、葶苈。
上二味，末之，取腊月猪脂，熔以槐枝，绵裹头四五枚，点药烙之。
〔犀按〕虫有大小之别，随生处而异其形，总不离于风火湿，挟厥阴之气化所生也。小儿疳虫病者，多由母氏乳少，多飼以火燥干粮助火之品，致小儿烦啼不已，动其心包之火。火动必薰灼于肝，蒸郁从风木化而为虫。夫虫乃有情之物，乱有情之心脏，起伏无定，妖妄作祟，故其证烦热多汗，面青腹胀，喜食辛燥之味。又有蚀虫，蚀者，食虫也。其形不一，小者名寸白虫，主风木之气，郁于中土所生也。大者为蚀虫，乃宿食所化也。有下蚀者，本心包之火，协三焦蕴热而成，著于前后二阴，名曰阴蚀，小如丝，色白，抑或湿热下注，兼以房事相侵，致阴中蚀烂，名曰蚀疮。三者皆能使人咽乾而阴中痛痒。有蚀齿者，生于齿缝齿龈，小如丝发，疼痛难忍，或名齿蛇，或名牙疳，能穿肉入骨，此症本于外感未解，邪火协心火，薰灼而成。有小鱼虫者，如盆鱼子，初生时小有两目，有生足者，有无足者，吐出时如鱼子动游状，此乃胸气不布，痰饮协大气所生，故肝著症久而不愈，多生红蚀，亦有眼目多壤。有鼠妇虫者，形如小鼠妇，背有鳞甲，色微赤，有头足眼目，吐出能跳跃，此受恶浊异气，酒性郁怒，合化而生。然虫症虽多，而仲师之方，未有不备也。今举小儿疳病治法，意以补土清金，使天气降而热气消，则土润叶茂矣。近医知为疳病，不辨寒热实虚，多用药毒杀虫，而不知其愈杀愈生也。本方用雄黄、葶苈、猪脂、槐枝，主通气行血之品。点药烙之，如打摩之法，去积聚，调气血，点之亦即薰之之法也。后人有神照法，从《内经》马膏桑钩方，及此方套出。
〖附：引牛痘法〗
按婴儿之有痘患久矣，宋以来始有引痘一法，取痘苗吹入鼻孔，递入五脏，引毒以外出，可谓事捷而功钜矣。然犹不能操券而万全，则尽美而未尽善焉，粤东有种牛痘法，自岛夷传入，其法取牛痘以为苗，此盖考诸《本草纲目》见稀痘方，用白牛虱而有悟也。至其引法，则取手少阳之经穴，一曰消烁，一曰清冷渊，按古针刺法，用尖刀拨开皮膜，将痘浆点入，满浆脱痂，无不按其常期，亦永无再出之患。所以然者，痘毒秉于先天，深藏于肾，手少阳三焦有气无形，与足少阴之肾气相通，《内经》云：「少阳主肾所生病。」又云：「少阳属肾是也。」痘浆一从少阳经点入，即能直入肾经，引肾脏深藏之毒，还按手少阳之经穴而出，故痘出之数，适与拨点之数相符，而不别生枝节，且不用方药，而小儿之饮食嬉戏如常，真万不失一焉。此以视夫吹鼻之术，不更为尽美而尽善也哉！予莅任燕京，见是法而羡之，因又虑其术无由广佈，笔之书，以附圣经之末，使传于天下后世，是亦区区保赤之婆心也夫！
