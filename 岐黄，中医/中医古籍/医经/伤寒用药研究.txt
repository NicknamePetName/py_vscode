

卷上  ——————————————————————————————————————————————————————————————————————————————————————————

总论  ***************************
凡说药品，昉于神农本草，中于李当之陶弘景，下则及于唐宋元明诸家本草，品物至千有馀数，而其说纵横百出矣，然则措焉不论乎，曰否，凡极事物之理，虽尚至广至远，而唯驱广远，而不知约之，则事而无不惑焉，物而无不疑焉，夫疾病之状态，虽不一，而均于伤其常则一也，以是乎备其品物也，不可不先约之施用，而推弘其才能矣，但设千有馀数之药品，而不为推弘之才能，则不素生疑惑而已，不能必疗其疾病也，夫穀肉果菜鸟兽鳞介者，皆养人之常者也，然其要在于节之矣，岂谓尽举穀肉果菜鸟兽鳞介之数，而不食之，则不能养人之常，而遂不知节之，则不素无益而已，恐伤其常也，故药品可约，而得以疗其疾病焉，穀肉果菜鸟兽鳞介，可节而得以养其平常焉，李时珍于本草纲目，品物益多多，而说其主治也，亦弥纷冗，请举其一言之，凡诸药方有五甘草者，则尽取其证候，而以归之于甘草一品之能，其他数类，亦皆无不然矣，果其说之是乎，既足以一品普治众病也，何俟品物千有馀数，而后疗其疾病乎，嗟乎，其言之矛盾，如是甚矣，殆不知所适从矣，所谓唯驱广远，而不知约之者也，药品不可不约以疗其疾病，主治不可不统以取其要，此余之所以著伤寒用药研究也，于伤寒用药研究之撰，就品物千有馀数之中，约取其一百五十品，次主治之十百，而先品物之体与用也，盖体也者，大体也，蔽一品之能之谓也，用也者，活用也，数味相据，而为效用之谓也，按古人亦有言体用者，虽然，充其体以气味，充其用以效用，故体用画其域，而为两断也，余意则不然，夫体用者，犹经纬然矣，体以贯用，用则出于体，经以贯纬，纬则繫于经，体用经纬，其义之似也如此，然则体与用，统一于效用而言之也，岂为配气味与效用乎，不可不考焉，或曰，吾子凿凿乎论体用之异同，虽然，尚效之于古，而以气味与效用，亦无害而已，何则，气之于寒热温凉平，味之于甘苦辛酸咸淡涩敛，皆自然之性也，品物之用，无一不出于自然之性矣，夫既性以出用，则气味与效用，固一其归，岂两断乎哉，如吾子之言，可谓勉而好违古，曰不然矣，体用者，皆以药之才能言之也，气味者，药之性而非才能也，譬之音与药，则音者体也，乐者用也，夫盖音之性，金石丝竹匏土革木也，乐之性，乃音之相和也，是虽异其性，而于有其声之可听，则音乐同一矣，然则声者，音乐之才能，而非性也，故药之才能，犹音乐之于声也，岂以气味与效用，得充体用乎哉，曰，体用之具品物，既受教，虽然，令驱使品物也，问主治于脉证，则历然而有形，以品物之体用而临脉证，则泛然无形，有形则事顺，无形则事不顺，吾子复有说乎，曰有，夫脉证之虽有形，而不辨虚实之分界，则不能察主客之疑似也，不察主客之疑似，而漫从有形于外，则至处其方也必违矣，可谓有形之归无形也，以是乎，欲知虚实之分界，则不可不察主客之疑似也，盖察主客之疑似者，在推脉证于内，而究其本源也，夫脉证之于本源，皆在于血液神气之失常也，故脉证者，量血液神气之标也，既知血液神气之如何，而以体用蔽之，则本源复，而其标从矣，譬如破竹乎，刃触其端，则末自分离矣，不可不考焉。

其二  ***************************
宋元以降，医家者流，忸汰阴阳配当，五行生剋之理，滔滔乎疾医之道，遂不讲也既已久矣，以是乎近世唱古医方者，皆恶说理，而唯取外脉证焉，不为推脉证之源始，乃修饰之，各以其家言，曰或气，或毒，或水，或寒，皆牵强己之所癖，而决乎不顾矣，嗟叹是何偏乎恶说理，而颇乎建家言也，可谓恶陷阱而被杖者也，且其言曰，随脉证治之，是千古之哲论，万代之龟鉴矣，是于其言，似则似矣，而未可许以善矣，论曰，观其脉注，知犯何逆，随证治之，此言推穷其脉证之出于何逆，则自足辨于证之主客，主客既辨，则弃之客证，而随之主证也，何为以唯随外脉证焉尽而不残哉，故处方之要，虽固在于脉证，而不穷其所源始，则脉证亦不可从焉，试举脉之不可从者言之，如桂枝汤曰脉洪大，大青龙汤曰脉浮缓，茯苓桂枝白术甘草汤曰脉沉紧，建中汤曰阴脉弦，小柴胡汤曰阳脉涩，瓜蒂散曰脉微浮，大承气汤曰脉迟，又曰脉弦，猪苓汤曰脉浮，四逆汤曰脉浮而迟，当归四逆汤曰脉细欲绝，则不皆推其所源始，则脉与方，大不相惬者也，此岂得但随脉而治之乎哉，试举证之不可从者言之，如大青龙汤曰身不疼，但重乍有轻时，桂枝汤曰时发热，自汗出而不愈者，承气汤曰头痛有热者，厚朴生姜甘草半夏人参汤曰腹胀满者，茯苓桂枝甘草大枣汤曰脐下悸者，真武汤曰仍发热，四逆汤曰发热头痛，小柴胡汤曰身热恶风，颈项强，又曰腹中急痛，小建中汤曰心中悸而烦者，大柴胡汤曰郁郁微烦，柴胡加芒硝汤曰日晡所发潮热，已而微利，柴胡加龙骨牡蛎汤曰讝语一身尽重，不可转侧者，桂枝甘草龙骨牡蛎汤曰烦躁者，大陷胸汤曰不大便五六日，舌上燥而渴，日晡所小有潮热，自心下至少腹，硬满而痛不可近者，柴胡桂枝汤曰支节烦疼，心下支结，甘草泻心汤曰下利日数十行，穀不化，赤石脂禹馀粮汤曰心下痞硬旋覆代赭石汤曰心下痞硬，桂枝人参汤曰心下痞硬，大柴胡汤曰心下痞硬，白虎加人参汤曰时时恶风，又曰背微恶寒，调胃承气汤曰不吐不下心烦者，猪苓汤曰发热渴欲饮水，小柴胡汤曰发潮热，大便溏，大承气汤曰小便不利，大便乍难乍易，时有微热，又曰，发热汗多者，麻黄附子细辛汤曰始得之反发热，附子汤曰口中和，其背恶寒者，吴茱萸汤曰吐利手足厥冷，烦躁欲死者，四逆散曰四逆，大承气汤曰自利清水，白虎汤曰脉滑而厥者，当归四逆汤曰手足厥寒，茯苓甘草汤曰厥而心下悸者，乾姜黄连黄芩人参汤曰本自寒下，白头翁汤曰热利下重，小承气汤曰下利讝语者，小柴胡汤曰差已后更发热者，则不皆推其所源始，则证与方，大不相惬者也，此岂得但随证而治之乎哉，以是乎脉证之源始，不可不推以穷极矣，脉证之源始既明，而处方可得施焉，处方之先务，在于辨品物之体用，体用既明，而处方从焉。

其三  ***************************
伤寒之于论也，辞简旨深，唯标其要语耳矣，疾病之与人活，本末主客，轻重变化，入机而出机，岂尽之于笔舌之间哉，将使读者沉研感刻，思而得之也，故其学之也，犹习剑法乎，彼我互对场，而至决其雌雄，则虽固无暇以其法，而平常习法之熟者，无不必得胜利矣，伤寒之于论也，曲尽圆熟，则至疗其疾病也，机用备焉，神妙出焉，曲尽圆熟之有道矣，先推脉证之本源于内，而辨识其病位，则纵令脉证同态，奚眩曜乎，曰，究极脉证之本源也者何，曰，推之于内，而不眩曜于脉证之同态也，今举脉之同态者言之，则桂枝汤曰脉洪大，白虎汤亦曰脉洪大，不可不分别矣，盖于桂枝汤则以初发汗之过于法，其邪气尽扬越于太表，而尚未解，一时使脉洪大者也，故于其洪大，必无根柢者也，于白虎汤，则邪气已陷一身，其势跋扈于表里，使脉洪大者也，故于其洪大，必有力，又有根柢者也，虽均一于洪大之字，而推之内而极其本源，则果有其别也如此矣，其他论中标脉者，亦皆无不然矣，不可不推知焉，又举证之同态者言之，则少阳之热，内结于心下，而为痞硬此为之半夏泻心汤也，生姜泻心汤，甘草泻心汤属焉，下焦畜水气，不和之气，遂犯于心下，而为痞硬，此为之赤石脂禹馀粮汤也，病新解后，以活气弛，乃酿成痰饮于心下，而为痞硬，此为之旋覆代赭石汤也，表里有邪气，其势交会心下，而为痞硬，此为之桂枝人参汤也，病虽尚在于少阳，而其势将转于胃，乃迫心下而为痞硬，此为之大柴胡汤也，是虽皆均为心下痞硬，而推之内而极其本源，则果有其别也如此矣，其他论中论证者，亦皆无不然矣，不可不推知焉，是故脉证之虽不可缓而不推极之本源，但拘泥其脉证，则脉证亦何益乎，其要在推之于内，而先辨其病位也，病位既辨，而脉证之正变主客彰然矣，于是乎处方之意初一矣。

其四  ***************************
夫人之所以立者无他，以血液宣布，神气运行也，是为之其常也，若乃当其有邪气也，血液为之失其常度，神气为之紊其机用，于是乎脉证出焉，脉证也者，有形之者也，邪气也者，无形之者也，无形之克生有形者，盖邪气之在于人身乎，即以血液神气为其态故也，是故脉证者，不止出于邪气而已，血液神气亦职之由矣，然则于治疗之道，可推脉证于内，而索血液神气之如何，而后以之治法矣，是为之医之先务也，若其血液神气之于其常也，非固草水虫石之所与，而但穀肉果菜得以养之也，若其血液神气之，为邪气失其常也，非固穀肉果菜之所与，而但草木虫石得以复之也，本论诸篇，如所论之脉证，皆推究之于内，则无不惑于血液凝结，或于血液偏满，或于血液虚耗，又或乘乎神气之怠慢，或乘乎神气之微乏或乘乎神气之不旺也，夫然故血液神气之既神仙灵妙于往日，亦以为邪气，魑魅魍魉于今日，是故于治疗之道也，可推脉证于内，而索夫血液神气之为魑魅魍魉者，而以施其治法耳矣，且夫药有刚柔，升降，疏密，开闭，干润，散收之宜，可择以制夫血液神气之为魑魅魍魉者，而使之复其常度，使之振其机用矣，既如此，则邪气何为得淹留矣哉，犹大海之不承尘芥然矣，于是乎处其方剂也，先识于血液神气之如何，而后足渐辨脉证之正变主客也，此余之所以先于病之源始，而后于脉证也，虽然，不既明脉证，则亦不能度量血液神气矣，岂敢忽脉证矣哉，岂敢忽脉证矣哉。

其五  ***************************
病有表里内外之分矣，药无表里内外之别矣，凡药之入腹中也，即就病之所在，而以为之位者也，于是能得其肯綮乎，乃立之功绩，其相戾乎，乃为反逆者也，岂药得固有表里内外之别，而独期其所之乎哉，夫人身之有病也，犹河海之浮船乎，病非人身之所固有也，船亦非河海之所固有也，乃其水之积厚乎，其力无劳乎负船，船必能济焉，精之最健乎，其势亦无劳乎逐病，病必扬越焉，若夫水之积既薄也，何胜负船，船恐委于泥沙焉，精之既衰也，亦何胜逐病，病或沉滞于重地焉，于是乎船加之以顺风，则如之何，盖病之得治方，其犹船之于顺风乎矣，船得顺风，而焉无不能济矣，病得治方，而亦焉无不愈矣，苟药之反于病也，亦犹船之于逆风也，病乎，不得不必至笃危矣，船乎，不得不必为破毁矣，且夫风有西东南北之宜，药有峻剧平易之宜，风得船而厉其势，药待病而见其力，不得风之宜，则奈船何，不得药之宜，则奈病何，是故凡药之入腹中也，固无表里内外之别，即就病之所在，而以为之位者也，岂独期其所之乎哉。

气  ***************************
气者机也，机发神妙，此谓之气也，夫人身之有气也，有先天后天之分，不可不辨焉，盖以先天言之，则指出于天元之一气，故曰之元气也，以后天言之，则指历乳汁穀肉之养，故曰之精气也，是故元气精气固同一，而唯其所指之别而已，后世论气极多端，曰宗气，曰神气，曰大气，虽然，要之皆不出元气精气之外者也，于是乎知元气精气之可谓，而诸气之不可谓也，故论中单曰气者，皆指精气言之也，如曰其气上冲，曰气上冲胸，曰气上冲咽喉，曰少气，曰气上撞心，曰气逆欲吐者是也，时又有冠气以物者，此皆指其机发言之也，如曰胃气不和，曰心下有水气，曰噫气不除，曰胃中有邪气，曰腹中转矢气者是也，岂但是而已哉，凡以气属天地之动物，则唯弥其机发之义也，所谓如天气地气然矣，其他万物亦皆无不然矣，是故今但就人身，单曰气，则精气之气也，冠气或以胃，或以水，或以噫，或以邪，或以矢，则皆指其机发之谓也，然则气之虽一，而因所其指，异其意义，岂可混同乎，详说见于脉证式。

正邪  ***************************
正气者，天地四时之气也，此气克养万物，亦克伤矣，然则气候之于万物也，顺而养逆而伤乎，曰不然，顺逆相据为养，顺逆相与亦为伤，故顺逆者，可与谓正气，而不以配正邪，若夫于天地之间也，苟有邪气而流行乎，何不使万物尽病，且毙矣乎，观于前有罹病者，后有在常者，右有毙者，左有生者，亘往古晚近而不改其政令，则岂天地之间，得别有邪气哉，唯天地之正气为然矣，盖邪气者，俟人之弥也，故正气犯人，则初现其态者也，凡人之于体也，精气贯通，血液宣布，苟无一点之亏隙，此为之其常也，既如此，则纵令其气候逆，奚得伤之矣乎，而况于气候之顺乎，必无害守其常也，若夫人之于体也，虽固无病，而衣食之不适，情欲之不从，劳逸之不节，则不能不为一时之虚，一时之不足也，既如此，则纵令其气候顺，奚得守其常矣乎，而况于气候之逆乎，必不得不被伤也，于是乎病与不病，我自取焉，岂强之天地四时之气候之为哉，古语曰，邪气乘虚入，此即名字人之疾病，而曰邪气者也，奚外人身言之乎，后世不辨此义，论邪气必于天地四时，复必于人之疾病也，以是受病之原，昏懵而可不知焉，癖或胚胎于兹，嗟叹悲哉。

虚实  ***************************
虚也者，精气之虚也，实也者，邪气之实也，故虚则初于实，而实则生于虚，以是乎有实则有虚，有虚必有实，实待虚而弥实，虚待实而益虚，实与虚，其不相离也如此矣，虽然，于疾医之道，先立之标，而不期其方隅，则术无所从矣，于是乎其实之益实，则虽不能无虚，而单曰实，其虚之益虚，则虽不能无实，而单曰虚，此欲期其方隅也，然则实有本末，虚有首尾，实之为实，独在其本，而不在其末，以末之专于虚也，虚之为虚，独在其尾，而不在其首，以首之专于实也，此所以虚实之两隅互相待者，而归之一隅，而单曰实，单曰虚也，虚实之义既明，而阴阳定矣，故虚实者，阴阳之原也。

阴阳  ***************************
阴阳者，内外之名，而显隐之义也，夫邪气之伤人身，其状态千差万别，虽固不可穷极，而统以阳与阴，系以合併或虚实间，往乎来乎，不得必离于此等之位焉，盖邪气虽一，而各殊异其状态者，不惟于邪气之轻重而已，精虚之多少尤与矣，于是乎实之据虚，则邪气虽盛，而精尚有所振矣，故病显著于外，此呼之阳也，虚之据实，则精气已受败，邪气自旺矣，故病隐晦于内，此呼之阴也，阳之繫于外，阴之藏于内，其义详悉，而未见其状态，状态之可见于外者，为寒热也。

寒热  ***************************
寒热者，邪气之状态也，正气胜于邪气，则以热为其候也，邪气胜于正气，则以寒为其候也，寒之状态，初于恶寒，而终手足厥寒厥逆也，热之状态，初于发热，而终外热也，是故寒则以其终为本色焉，热则以其始为本色焉，寒之于发热恶寒也，是为之标也，寒之于手足厥寒厥逆也，是为之本也，何则以寒之专于虚地也，热之于发热也，是为之本也，热之于外热也，是为之标也，何则以热之专于实地也，夫既虽热之在实地，而有其标及虚地者，虽寒之在虚地，而有其标及实地者，然则热而有虚实，寒而有虚实，虚实寒热如扰乱然矣，于是乎，拆半寒热虚实，呼热之专于实地者曰阳，呼寒之专于虚地者曰阴，可知热之在阳位，寒之在阴位也，是故寒热者，阴阳之候法也。

虚实间  ***************************
夫热之因于阳与实，寒之因于阴与虚，不能无浅深轻重之别矣，于是乎有三阳三阴之分也，太阴为表，以肌肉间为其位也，少阳为表里间，以心胸为其位也，阳明为里，以胃之内郭为其位也，如三阴，亦皆为之里也，而太阴位于胃内之上口，少阴位于胃内之中央，厥阴位于胃内之下尾，故如阳明，太阴，少阴，厥阴，则虽有区别，而均是皆里也，如少阳则以间于表里，前顾太阳之表，后临阳明与太阴之里者也，故少阳之转于阳明者，不俟论焉，而又时有转于太阴者也，夫盖少阳之邪，弥益实之势，则转于阳明也，此为之其常也，故其转也迅速，而必无踌蹰于其中间者矣，少阳之邪，既交精之虚，则转于太阴也，此为之非常也，故其转也缓慢，而必有踌蹰于其中间者矣，于是乎，无论有少阳之转于太阴者，或有少阳之证未解，已交于太阴之证者，此为之少阳太阴之并病也，或有既去少阳之位地，而未及太阴之位地，惟在其中间，而虚实均待而为脉证者，此为之虚实之间位也，此于其虚实之间位也，不唯出于少阳，而入于太阴而已，又有出于太阴，而入于少阳者也，何则于是位也，以虽有精虚，而未专见虚候，虽有邪实，未专见实候也，故其实之终駸乎，必见虚候矣，乃为之太阴病也，其虚之渐复乎，必见实候矣，乃为之少阳病也，虚实间之于少阳太阴也，为殊易混淆矣，不可不慎以稽之脉证也，曰，然则本论何不设虚实间之一篇，使读者别知有此位地乎，曰，本论既张虚实间之一篇，则判然嫌于与三阳三阴为对应也，此于是位也，殊不然矣，不归少阳，则必转于太阴，不转太阴，则必归于少阳，唯始终于其中间者也，岂若三阳三阴之转机纵横不可期者矣，此本论所以不设，虚实间之篇也，且夫于各位之间，亦皆不能无间位也，虽然，以虚实互偏，乃留连于各位之间者尤寡矣，倘其留连者，亦不得不迅速其转迁矣，如虚实间之位，则以间表里阴阳，亘虚实两端，为其部位也，太甚广矣，而于其脉证，亦不一定而止焉，不可不论焉，本论少阳太阴，接其篇者，欲示此等之义也，不可不稽矣。

方位  ***************************
夫医之驱使药方，不可不渔猎于氾滥，虽然，不辨其部位，但驱其氾滥，则见而无不理，与而无不善，此术之所以为拙也，以是先辨其部位，而一必顾于兹，十亦顾于兹，则十而如一，一果应十，纵横无尽，不惑其氾滥，方意明瞭，而其用不违，药方之部位，不可不辨，故今序其方位如下。
桂枝汤　桂枝加葛根汤　桂枝加厚朴杏仁汤　桂枝麻黄各半汤
桂枝二麻黄一汤　桂枝二越婢一汤　葛根汤　葛根加半夏汤　麻黄汤　大青龙汤　小青龙汤
上十一方，为太阳部位之方也。
葛根黄芩黄连汤　柴胡桂枝汤
上二方，为太阳少阳间之方也。
麻黄杏仁甘草石膏汤
上一方，为太阳阳明间之方也。
桂枝加附子汤　桂枝去芍药加附子汤
上二方，为太阳少阴间之方也。
小柴胡汤　柴胡加龙骨牡蛎汤　大柴胡汤　柴胡加芒硝汤　柴胡桂枝干姜汤
上五方，为少阳正位之方也。
茯苓桂枝白术甘草汤　五苓散　栀子豉汤　栀子甘草豉汤　栀子生姜豉汤　大陷胸汤　小陷胸汤　白散　半夏泻心汤　十枣汤　大黄黄连泻心汤　生姜泻心汤　甘草泻心汤　瓜蒂散　黄连汤　栀子蘖皮汤
上十六方，为少阳变位之方也。
调胃承气汤　白虎汤　白虎加人参汤　小承气汤　大承气汤
上五方，为阳明部位之方也。
乾姜甘草汤　芍药甘草汤　桂枝芍药汤　桂枝去桂加茯苓白术汤　桂枝甘草汤　茯苓桂枝甘草大枣汤　厚朴生姜甘草半夏人参汤　茯苓甘草汤　栀子厚朴汤　栀子乾姜汤　桃核承气汤　救逆汤　桂枝加桂汤　桂枝甘草龙骨牡蛎汤　抵当汤　附子泻心汤　赤石脂禹馀粮汤　旋覆代赭石汤　桂枝人参汤　黄芩汤　黄芩加半夏生姜汤　桂枝附子汤　甘草附子汤　猪苓汤　蜜煎导　茵陈蒿汤　吴茱萸汤　猪肤汤　麻黄连轺赤小豆汤　桂枝加芍药大黄汤　黄连阿胶汤　桃花汤　甘草汤　桔梗汤　苦酒汤　四逆散　当归四逆汤　当归四逆加吴茱萸生姜汤　乾姜黄连黄芩人参汤　白头翁汤　竹叶石膏汤
上四十一方，为虚实间之方也。
新加汤　小建中汤　桂枝加芍药汤　理中丸
上四方，为太阴部位之方也。
乾姜附子汤　芍药甘草附子汤　茯苓四逆汤　真武汤　桂枝附子去桂枝加白术汤　麻黄附子细辛汤　麻黄附子甘草汤　附子汤　白通汤　白通加猪胆汁汤
上十方，为少阴部位之方也。
四逆汤　四逆加人参汤　通脉四逆汤　通脉四逆加猪胆汁汤
上四方，为厥阴部位之方也。
通计一百一方，伤寒论之旧方也。
禹馀粮丸
上方法阙，故省之。
抵当丸　大陷胸丸　文蛤散　炙甘草汤　土瓜根方　猪胆汁方　麻仁丸　半夏散　乌梅丸　麻黄升麻汤　烧裩散　枳实栀子汤　牡蛎泽泻散
上十三方，证方不稳当，手段或出于怪异，恐后人之补入，故亦暂省，而俟后考。


卷下  ——————————————————————————————————————————————————————————————————————————————————————————

桂枝  ***************************
体贯通而开发，缓融宣畅为之用。
开发（桂枝汤，桂枝加厚朴杏仁汤，桂枝加葛根汤，桂枝二麻黄一汤，桂枝麻黄各半汤，桂枝二越婢一汤，葛根汤，麻黄杨，小青龙汤，大青龙汤，柴胡桂枝汤，开发表位也）。
缓融（柴胡桂枝干姜汤，缓融胸胁也，黄连汤，缓融胸腹也，茯苓桂枝白术甘草汤，缓融心胸下也，小建中汤，桂枝加芍药汤，加芍药加大黄汤，缓融腹中也，茯苓甘草汤，当归四逆汤，当归四逆加吴茱萸生姜汤，缓融心胃间也，桂枝人参汤，缓融表里也，桃核承气汤，缓融血道也）。
宣畅（桂枝去芍药汤，桂枝去芍药加附子汤，新加汤，桂枝加附子汤，桂枝附子汤，甘草附子汤，宣畅表里也，五苓散，宣畅肌肉间也，桂枝加桂汤，救逆汤，茯苓桂枝甘草大枣汤，桂枝甘草汤，桂枝甘草龙骨牡蛎汤，宣畅虚实间也）。
按交趾为上，东京广东次之，取味辛甘，而香气多者，可任用，盖桂枝名枝条之皮也，枝条之皮则薄，薄者味必辛甘，而香气多，身干之皮则厚，厚者味必涩苦，而香气少，此所谓肉桂也，肉桂之劣于桂枝已甚。

葛根  ***************************
体摧折而弛张，清解为之用。
弛张（桂枝加葛根汤，葛根汤，葛根加半夏汤，弛张表位也）。
清解（葛根黄芩黄连汤，清解表里也）。
按当取入土深实大者，破而日乾之而已，不须蒸曝之制矣。

麻黄  ***************************
体疏漏而轻散，清开为之用。
轻散（麻黄汤，桂枝麻黄各半汤，桂枝二麻黄一汤，桂枝二越婢一汤　，葛根汤，小青龙汤，大青龙汤，轻散表位也，麻黄附子细辛汤，麻黄附子甘草汤，轻散腹中也）。
清开（麻黄杏仁甘草石膏汤，清开表里也，麻黄连轺赤小豆汤，清开虚实间也）。
按新茎肥满，青色微黄者为佳，如其根节，不堪任用，和产无之，本邦以密慈独久萨充之者，恐不是。

桔梗  ***************************
体固屈，而排达为之用。
排达（桔梗白散，排达胸中也，桔梗汤，排达喉咙也）。
按今称花坛者为胜，其他待制造者，总不备体用，如华产气味却薄。

细辛  ***************************
体分披而消散，追逐为之用。
消散（小青龙汤，消散表位，及心下也）。
追逐（当归四逆汤，当归四逆加吴茱萸生姜汤，追逐心胃间也，麻黄附子细辛汤，追逐腹中也）。
按小细柔直，味极辛如嚼椒者佳，本邦产，形状颇类杜衡，虽然以其体用，则充之细辛，亦无害矣。

茵陈蒿  ***************************
体轻清，而疏通为之用。
疏通（茵陈蒿汤，疏通虚实间也）。
按唤葛窊刺欲木及者是也，山野坡岸多有之，阴乾用之。

连轺  ***************************
体发达，而扬散为之用。
扬散（麻黄连轺赤小豆汤，扬散虚实间也）。
按连轺亦作连苕，本经云连翘根也，又按实与根共均扬散之用也，惟实则专扬散于外，根则专扬散于内，是为之小区别也。

秦皮  ***************************
体收涩，而解散为之用。
解散（白头翁汤，解散虚实间也）。
按秦皮，即秦树皮也，邦俗唤大叶笃涅慄谷者是也，细叶者不足任用。

通草  ***************************
体疏达，而通利为之用。
通利（当归四逆汤，当归四逆加吴茱萸生姜汤，通利心胃间也）。
按邦俗呼遏结弼者是也，舶来通草，多是葡萄藤，不可不择焉。

泽泻  ***************************
体疏通，而渗泄为之用。
渗泄（五苓散，渗泄肌肉间也，猪苓汤，渗泄虚实间也）。
按华产为上，吾邦仙台产次之，新根肥大切之为片者，可任用。

猪苓  ***************************
体轻举，而渗泄为之用。
渗泄（五苓散，渗泄肌肉间也，猪苓汤，渗泄虚实间也）。
按皮面粗黑，内白而轻举者为佳，近世本邦虽多出之，体用大劣于华产。

葱白  ***************************
体通气，而利达为之用。
利达（白通汤，白通加猪胆汁汤，达利腹中也）。
按茎大而色洁白，新裁者堪用，不俟阴乾等之制。

瓜蒂  ***************************
体疏泄，而通越为之用。
通越（瓜蒂散，通越胸中也）。
按瓜蒂，即甜瓜蒂也，须瓜既熟取其蒂自落用之，本邦越州产最为上品。

旋覆花  ***************************
体徐回，而注走为之用。
注走（旋覆代赭石汤，注走心下也）。
按旋覆即金沸草，邦俗呼屋孤儿末者是也，单叶者，可取以供用。

梓白皮  ***************************
体条理，而利达为之用。
利达（麻黄连轺赤小豆汤，利达虚实间也）。
按邦俗呼遏葛蔑葛失窊者是也，生梓白皮者，即谓临用新取之也，盖叶亦其体为条理用则为发达也，皮与叶异内外上下之用，不可不辨焉。

竹叶  ***************************
体清亮，而开达为之用。
开达（竹叶石膏汤，开达虚实间也）。
按苦竹淡竹之二种可通用，用时须撰取新叶，不拘叶之大小厚薄也。

白头翁  ***************************
体轻摇，而疏利为之用。
疏利（白头翁汤，疏利虚实间也）。
按花叶茎根总合，隐乾用之，俗呼热葛已速乌者是也，舶来无之。

柴胡  ***************************
体融荡而解散，消化为之用。
解散（小柴胡汤，大柴胡汤，柴胡加龙骨牡蛎汤，柴胡加芒硝汤，柴胡桂枝汤，柴胡桂枝干姜汤，解散胸胁也）。
消化（四逆散，消化心胃间也）。
按须撰新产无蛀者，本邦呼鎌仓产者，胜诸品。

甘草  ***************************
体柔顺而和缓，融彻宽道为之用。
和缓（桂枝汤，桂枝加葛根汤，桂枝加厚朴杏仁汤，桂枝二麻黄一汤，桂枝麻黄各半汤，桂枝二越婢一汤，葛根汤，葛根加半夏汤，麻黄汤，小青龙汤，大青龙汤，和缓表位也，小柴胡汤，柴胡加龙骨牡蛎汤，柴胡桂枝干姜汤，和缓胸胁也，葛根黄芩黄连汤，柴胡桂枝汤，和缓表里也，芍药甘草汤，桂枝甘草汤，竹叶石膏汤，和缓虚实间也）。
融彻（半夏泻心汤，生姜泻心汤，甘草泻心汤，旋覆代赭石汤，融彻心下也，调胃承气汤，白虎汤，白虎加人参汤，融彻胃中也，小建中汤，桂枝加芍药汤，桂枝加芍药加大黄汤，新加汤，麻黄附子甘草汤，芍药甘草附子汤，茯苓四逆汤，四逆汤，通脉四逆汤，通脉四逆加猪胆汁汤，融彻腹中也，栀子蘖皮汤，融彻表里间也，桂枝加附子汤，桂枝附子汤，甘草附子汤，桂枝人参汤，融彻表里也，茯苓甘草汤，融彻心胃间也，桃核承气汤，融彻血道也，桂枝去桂加茯苓白术汤，融彻心下也，去桂枝加白术汤，四逆加人参汤，理中丸，融彻腹中也）。
宽道（甘草汤，桔梗汤，宽道喉咙也，栀子甘草豉汤，宽道心胸也，茯苓桂枝白术甘草汤，宽道心胸下也，黄连汤，宽道胸腹也，桂枝去芍药汤，桂枝去芍药加附子汤，麻黄杏仁甘草石膏汤，宽道表里也，厚朴生姜甘草半夏人参汤，当归四逆汤，当归四逆加吴茱萸生姜汤，四逆散，宽道心胃间也，救逆汤，桂枝加桂汤，桂枝甘草龙骨牡蛎汤，甘草乾姜汤，黄芩汤，麻黄连轺赤小豆汤，茯苓桂枝甘草大枣汤，宽道虚实间也）。
按赤皮皴面，切之断理浓黄者为佳，本邦移植华种者，体用总不备矣。

白术  ***************************
体条理而通利，分别为之用。
通利（五苓散，通利肌肉间也，桂枝去桂加茯苓白术汤，通利心下也，去桂枝加白术汤，甘草附子汤，通利腹中也）。
分别（茯苓桂枝白术甘草汤，分别心胸下也，理中丸，真武汤，附子汤，分别腹中也，桂枝人参汤，分别表里间也）。
按新根肥大，切之白润，而有赤理者尤可矣，近世如诸和产，大失其体用，盖皆苍术之类乎矣。

芍药  ***************************
体收敛而缓舒，融荡镇固为之用。
缓舒（桂枝汤，桂枝加葛根汤，桂枝加厚朴杏仁汤，桂枝二麻黄一汤，桂枝麻黄各半汤，桂枝二越婢一汤，葛根汤，小青龙汤，缓舒表位也，柴胡桂枝汤，缓舒表里也，芍药甘草汤，缓舒虚实间也）。
融荡（大柴胡汤，柴胡加芒硝汤，融荡胸胁也，新加汤，小建中汤，桂枝加芍药汤，加芍药加大黄汤，芍药甘草附子汤，真武汤，附子汤，融荡腹中也，桂枝去桂加茯苓白术汤，融荡心下也，桂子加附子汤，融荡表里也）。
镇固（四逆散，当归四逆汤，当归四逆加吴茱萸生姜汤，固镇心胃间也，桂枝加桂汤，黄芩汤，黄芩加半夏生姜汤，黄连阿胶汤，镇固虚实间也）。
按赤白无别，华产为佳，须择无蛀者任用之，本邦呼真芍药者，堪供其阙也。

半夏  ***************************
体运转而启开，疏散为之用。
启开（苦酒汤，启开咽喉也，葛根加半夏汤，黄芩加半夏生姜汤，启开心胸也，小青龙汤，启开表位及心下也）。
疏散（小柴胡汤，柴胡加龙骨牡蛎汤，大柴胡汤，柴胡加芒硝汤，疏散胸胁也，厚朴生姜甘草半夏人参汤，疏散心胃间也，半夏泻心汤，生姜泻心汤，甘草泻心汤，旋覆代赭石汤，小陷胸汤，疏散心下也，柴胡桂枝汤，疏散表里也，黄连汤，疏散胸腹也，竹叶石膏汤，疏散虚实间也）。
按不拘粒之大小，去粗皮而白润者，可任用，本邦防州艺州产能惬之。

茯苓  ***************************
体通理，而疏泄为之用。
疏泄（五苓散，疏泄肌肉间也，桂枝去桂加茯苓白术汤，疏泄心下也，茯苓桂枝白术甘草汤，疏泄心胸下也，茯苓甘草汤，疏泄心胃间也，茯苓四逆汤，真武汤，附子汤，疏泄腹中也，茯苓桂枝甘草大枣汤，猪苓汤，疏泄虚实间也）。
按本邦诸州所产皆可用，大块坚实，白色带淡赤者最佳。

黄芩  ***************************
体清爽而开达，泄解为之用。
开达（小柴胡汤，柴胡加龙骨牡蛎汤，大柴胡汤，柴胡加芒硝汤，柴胡桂枝干姜汤，开达胸胁也，半夏泻心汤，生姜泻心汤，甘草泻心汤，开达心下也，柴胡桂枝汤，开达表里也）。
泄解（葛根黄芩黄连汤，泄解表里也，黄芩汤，黄芩加半夏生姜汤，乾姜黄连黄芩人参汤，黄连阿胶汤，泄解虚实间也）。
按华产坚实皮薄，色深黄微黑，如有文理者良，朝鲜产，及坊间称真黄芩者，不足任用。

黄连  ***************************
体驱逐而冲排，凉解为之用。
冲排（半夏泻心汤，生姜泻心汤，甘草泻心汤，大黄黄连泻心汤，附子泻心汤，小陷胸汤，冲排心下也，黄连汤，冲排胸腹也）。
凉解（葛根黄芩黄连汤，凉解表里也，乾姜黄连黄芩人参汤，白头翁汤，黄连阿胶汤，凉解虚实间也）。
按尚纤毛节高，内坚实而色浓黄者，称加州产者，殊胜诸品。

黄蘖  ***************************
体定固，而压逐为之用。
压逐（栀子蘖皮汤，压逐表里间也，白头翁汤，压逐虚实间也）。
按撰皮厚味极苦者为良，本邦诸州产，皆可任用，呼吉窊达者是也，浸炙等之制，固不可从矣。

栀子  ***************************
体渐染，而敞朗为之用。
敞朗（栀子豉汤，栀子生姜豉汤、栀子甘草豉汤，敞朗心胸也，栀子蘖皮汤，敞朗表里间也，栀子厚朴汤，敞朗心胃间也，栀子乾姜汤，茵陈蒿汤，敞朗虚实间也）。
按和产堪任用，能熟色赭红者为良。

厚朴  ***************************
体排逐，而降散为之用。
降散（桂枝加厚朴杏仁汤，降散表位也，厚朴生姜甘草半夏人参汤，栀子厚朴汤，降散心胃间也，大承气汤，小承气汤，降散胃中也）。
按尚皮软厚色深紫者，坊间称真厚朴者，不足任用。

蜀漆  ***************************
体坚固，而追逐为之用。
追逐（救逆汤，追逐虚实间也）。
按根为常山，苗茎为蜀漆，邦俗曰孤萨吉者是也。

知母  ***************************
体轻清，而散走为之用。
散走（白虎汤，白虎加人参汤，散走胃中也）。
按华产肥大，轻虚多须者良，吾邦移植华种者大劣矣。

栝蒌根及实  ***************************
根体润和，而散泄为之用，实体散泄，而润和为之用。
散泄（柴胡桂枝干姜汤，散泄胸胁也）。
润和（小陷胸汤，润和心下也）。
按吾邦所谓吉葛剌斯乌慄者是也，根与王瓜易混，又坊间呼玉章样者，非栝蒌实，盖王瓜实也，不可混同。

当归  ***************************
体柔沃，而顺宽为之用。
顺宽（当归四逆汤，当归四逆加吴茱萸生姜汤，顺宽心胃间也）。
按本邦伊吹山产，可使用，其他和州及仙台产，气味过厚，而却失柔沃之体。

人参  ***************************
体通畅而和逐，融荡为之用。
和逐（小柴胡汤，柴胡桂枝汤，和逐胸胁也，厚朴生姜甘草半夏人参汤，和逐心胃间也，黄连汤，和逐胸腹也，吴茱萸汤，乾姜黄连黄芩人参汤，竹叶石膏汤，和逐虚实间也，白虎加人参汤，和逐胃中也）。
融荡（半夏泻心汤，生姜泻心汤，甘草泻心汤，旋覆代赭石汤，融荡心下也，新加汤，桂枝人参汤，融荡表里也，理中丸，茯苓四逆汤，附子汤，四逆加人参汤，融荡腹中也）。
按人参品类太多，伪赝亦不少，朝鲜为上品，广东次之，近世物产家，以广东人参为三七根，其言昭亮，余多年试用广东，和逐融荡之功，实出朝鲜之后，故暂措其草形根状之似与不似于彼，而唯取其功用之不背于彼而已，且若称御种人参者，及和产诸品，或专苦味，则无甘温之态，或专甘味，则无苦平之态，皆不足任用之矣。

附子  ***************************
体温暖而升散，振赡为之用。
升散（桂枝加附子汤，桂枝去芍药加附子汤，桂枝附子汤，甘草附子汤，升散表里也，附子泻心汤，升散心下也，桂枝去桂加白术汤，麻黄附子细辛汤，麻黄附子甘草汤，升散腹中也）。
振赡（乾姜附子汤，芍药甘草附子汤，茯苓四逆汤，真武汤，附子汤，白通汤，白通加猪胆汁汤，四逆汤，四逆加人参汤，通脉四逆汤，通脉四逆加猪胆汁汤，振赡腹中也）。
按丰实镇重，切之白色者为上，品出于本邦奥州仙台及松前虾夷者，如其形状，则殆同于华产，而于其效用，则唯扬越严紧，而大异于华产之沉重温顺，盖皆乌头之类也乎，不可混同焉，近代唱古医方者，代附子以乌头者，往往有之，此以不推其效用也，不可从矣。

大黄  ***************************
体震荡而放逐，转输为之用。
放逐（小承气汤，大承气汤，放逐胃中也，大陷胸汤，放逐胸中也，桃核承气汤，抵当汤，放逐血道也，茵陈蒿汤，放逐虚实间也）。
转输（大柴胡汤，柴胡加芒硝汤，转输胸胁也，谓胃承气汤，转输胃中也，大黄黄连泻心汤，附子泻心汤，转输心下也，桂枝加芍药加大黄汤，转输腹中也）。
按大块镇重，柴地锦文者为佳，坊间称真大黄者，功用大劣。

大戟  ***************************
体陵夺，而泻下为之用。
泻下（十枣汤，泻下心下及胸中也）。
按根皮柔软紫色，锉之如束绵者为上品，所谓紫大戟是也，其他品类，皆属伪赝，偶江州狮飞乡及越前州所产，足供其阙漏也。

甘遂  ***************************
体降散，而泻下为之用。
泻下（大陷胸汤，泻下胸中及心下也，十枣汤，泻下心下及胸中也）。
按白色坚实无蛀者，可供使用，本邦产，体用都不备也。

芫花  ***************************
体驰突，而泻下为之用。
泻下（十枣汤，泻下心下及胸中也）。
按芫花赝物最多，以鼠麴草花伪之，不可不辨矣，其色漆紫，四瓣抱以如丁香状者，是真物也，可撰任用，本邦呼肤[門+至]木笃吉者，形状与真不异，于其体用亦异矣，可以陻其阙而已。

巴豆  ***************************
体燥热，而峻奔为之用。
峻奔（桔梗白散，峻奔胸中也）。
按和产无之，以新实者为良，捶去壳直用，不须用水酒醋油等之制，及包纸为霜，熬令黄黑之法。

大枣  ***************************
体和润而缓通，安定为之用。
缓通（桂枝汤，桂枝加葛根汤，桂枝加厚朴杏仁汤，桂枝二麻黄一汤，桂枝麻黄各半汤，桂枝二越婢一汤，葛根汤，葛根加半夏汤，大青龙汤，缓通表位也，小柴胡汤，大柴胡汤，柴胡加芒硝汤，缓通胸胁也，十枣汤，缓通心下及胸中也，半夏泻心汤，生姜泻心汤，甘草泻心汤，旋覆代赭石汤，桂枝去桂加茯苓白术汤，缓通心下也，小建中汤，桂枝加芍药汤，加芍药加大黄汤，去桂枝加白术汤，缓通腹中也，柴胡桂枝汤，新加汤，桂枝加附子汤，桂枝去芍药汤，去芍药加附子汤，桂枝附子汤，缓通表里也，黄芩汤，黄芩加半夏生姜汤，麻黄连轺赤小豆汤，缓通虚实间也，吴茱萸汤，当归四逆汤，当归四逆加吴茱萸生姜汤，缓通心胃间也，黄连汤，缓通胸腹也）。
安定（柴胡加龙骨牡蛎汤，安定胸胁也，救逆汤，桂枝加桂汤，茯桂甘枣汤，安定虚实间也）。
按取肥大核小能熟者，而日乾而已，不可用蒸煮等之制。

生姜  ***************************
体启开而扬散，排达疏通为之用。
扬散（桂枝汤，桂枝加葛根汤，桂枝二越婢一汤，桂枝二麻黄一汤，桂枝麻黄各半汤，葛根汤，大青龙汤，扬散表位也，桂枝加附子汤，桂枝附子汤，新加汤，桂枝去芍药汤，去芍药加附子汤，扬散表里也）。
排达（桂枝加厚朴杏仁汤，排达表位也，葛根加半夏生姜汤，黄芩加半夏生姜汤，栀子生姜豉汤，排达心胸也，厚朴生姜甘草半夏人参汤，当归四逆加吴茱萸生姜汤，吴茱萸汤，排达心胃间也，小柴胡汤，柴胡加龙骨牡蛎汤，大柴胡汤，柴胡加芒硝汤，排达胸胁也，旋覆代赭石汤，生姜泻心汤，排达心下也，柴胡桂枝汤，排达表里也）。
疏通（桂枝去桂加茯苓白术汤，疏通心下也，茯苓甘草汤，疏通心胃间也，救逆汤，桂枝加桂汤，麻黄连轺赤小豆汤，疏通虚实间也，桂枝加芍药汤，加芍药加大黄汤，小建中汤，去桂枝加白术汤，真武汤，疏通腹中也）。
按撰新取而润实者，可供其用。

乾姜  ***************************
体披靡而消解，温散为之用。
消解（小青龙汤，消解表位，及心下也，柴胡桂枝干姜汤，消解胸胁也，黄连汤，消解胸腹也，半夏泻心汤，甘草泻心汤，生姜泻心汤，消解心下也，栀子乾姜汤，乾姜黄连黄芩人参汤，桃花汤，消解虚实间也）。
温散（甘草乾姜汤，温散虚实间也，桂枝人参汤，温散表里也，理中丸，茯苓四逆汤，乾姜附子汤，四逆汤，四逆加人参汤，白通汤，白通加猪胆汁汤，通脉四逆汤，通脉四逆加猪胆汁汤，温散腹中也）。
按作乾姜法，取母姜大者，淹米汁三日，出切作钱片日乾，不须用炮炒之制。

麦门冬  ***************************
体滋润，而优柔为之用。
优柔（竹叶石膏汤，优柔虚实间也）。
按柔实圆大，白色微黄，有光滑者为胜，本邦纪州产，当其任，称鸦肤剌模者是也。

吴茱萸  ***************************
体穿突，而消散为之用。
消散（吴茱萸汤，当归四逆加吴茱萸生姜汤，消散心胃间也）。
按华产不陈久者佳，本邦所产，气味过严刻矣。

五味子  ***************************
体发敛，而润泽为之用。
润泽（小青龙汤，润泽表位，及心下也）。
按以朝鲜产者为胜，本邦呼萨涅葛赀剌者，所谓南五味子也，殊为下品，纪州产，呼未赀肤萨者，所谓北五味子也，虽然，如其效用，则都劣朝鲜产。

杏仁  ***************************
体滋润，而滑达为之用。
滑达（桂枝二麻黄一汤，桂枝麻黄各半汤，麻黄汤，大青龙汤，桂枝加厚朴杏仁汤，滑达表位也，麻黄杏仁甘草石膏汤，滑达表里也，麻黄连轺赤小豆汤，滑达虚实间也）。
按丰实圆大者为佳，如其炒煮之制，皆不可从。

桃仁  ***************************
体滋润，而淫泆为之用。
淫泆（桃核承气汤，抵当汤，淫泆血道也）。
按诸桃核仁皆可用，薄大而长，其色洁白，为之桃仁也，与杏梅仁，不可混同。

枳实  ***************************
体荡推，而疏通决泄为之用。
疏通（栀子厚朴汤，疏通心胃间也，大柴胡汤，柴胡加芒硝汤，疏通胸胁也，四逆散，疏通虚实间也）。
决泄（小承气汤，大承气汤，决泄胃中也）。
按汉产为良，呼唐枳壳者是也，不可凿于壳实之异别也，概称实者为当也，本邦产不备之体用，且多伪赝，如朝鲜产，可供其阙也。

贝母  ***************************
体透彻，而排达为之用。
排达（桔梗白散，排达胸中也）。
按白润肥大，镇重充实者为佳。

粳米  ***************************
体生育，而中和为之用。
中和（白虎汤，白虎加人参汤，中和胃中也，桃花汤，竹叶石膏汤，中和虚实间也）。
按粳米有早中晚三收，供药用者，以晚粳历一周年者为可。

赤小豆  ***************************
体缓纾，而迁转为之用。
迁转（瓜蒂散，迁转胸中也，麻黄连轺赤小豆汤，迁转虚实间也）。
按小粒而色浓赤，带微黑色，不陈久者为佳。

香豉  ***************************
体和通，而疏洗为之用。
疏洗（栀子豉汤，栀子甘草豉汤，栀子生姜豉汤，疏洗心胸也，瓜蒂散，疏洗胸中也）。
按豉有咸豉淡豉二种，咸豉备食用，淡豉供药用，造淡豉法，以黄大豆为黄蒸，取出苞藁，候温处幽之凡三日，须白衣遍生为准，晒乾充其用。

胶饴  ***************************
体和润，而弛缓为之用。
弛缓（小建中汤，弛缓腹中也）。
按麦蘖粳米相合，敖煎而造者可矣。

苦酒  ***************************
体严紧，而冲突为之用。
冲突（苦酒汤，冲突咽喉也）。
按苦酒，即醋，谓米醋也。

水蛭  ***************************
体穿窬，而败坏为之用。
败坏（抵当汤，败坏血道也）。
按本邦呼谷非儿者是也，夏月取之，但暴乾耳，不须以冬猪脂煎令焦黄，及以微火炒等之制。

虻虫  ***************************
体销铄，而败坏为之用。
败坏（抵当汤，败坏血道也）。
按夏月取之，但暴乾，翅足全用，又不用炒熟等之制矣，邦俗呼唤遏屋遏肤者是也。

蜜  ***************************
体濡泽，而融缓为之用。
融缓（蜜煎导，融缓便道也，猪肤汤，融缓上焦也）。
接蜜即蜂蜜也，有以砂糖造者，可择而使用。

猪肤  ***************************
体滋润，而舒畅为之用。
舒畅（猪肤汤，舒畅上焦也）。
按肤肌肤之肤，而谓皮内之薄皮也。

猪胆  ***************************
体排通，而滋润为之用。
滋润（白通加猪胆汁汤，通脉四逆加猪胆汁汤，滋润腹中也）。
按论中曰猪胆汁者，取用生胆绞汁之谓也，盖我邦不畜猪，故胆亦难得，偶贮药肆者，皆干胆而已，以是今用之也，须直取干胆锉细，与诸药煮用。

阿胶  ***************************
体润道，而缓舒为之用。
缓舒（猪苓汤，黄连阿胶汤，缓舒虚实间也）。
按阿胶汉制有数品，坊间所谓筭木样，及砚样者佳，本邦阿胶制法不整，不堪药用。

鸡子  ***************************
体温润，而白以纾散为之用，黄以疏通，为之用。
纾散（苦酒汤，纾散咽喉也）。
疏通（黄连阿胶汤，疏通虚实间也）。
按鸡子即鸡卵也，不拘卵之大小，取新生者可供其用。

人尿  ***************************
体滋润，而降伏为之用。
降伏（白通加猪胆汁汤，降伏腹中也）。
按幼男者为佳，不可用经日者，须临用新取之。

石膏  ***************************
体清凉，而冷解，销沉，为之用。
冷解（桂枝二越婢一汤，大青龙汤，冷解表也，白虎汤，白虎加人参汤，冷解胃也）。
销沉（麻黄杏仁甘草石膏汤，销沉表里也，竹叶石膏汤，销沉虚实间也）。
按细理白泽，锤之条分区别者为上品，坚硬而其色黯淡，或微黄者，不可必任矣，吾邦所产，体用都不备矣。

芒硝  ***************************
体消化，而倾放为之用。
倾放（柴胡加芒硝汤，倾放胸胁也，大陷胸汤，倾放胸中也，桃核承气汤，倾放血道也，调胃承气汤，大承气汤，倾放胃中也）。
按芒硝即煮朴消，而取结芒芽者用之，舶来多伪，不如取所谓灰芒硝者，自制之。

滑石  ***************************
体镇重，而滑达为之用。
滑达（猪苓汤，滑达虚实间也）。
按白色如凝脂，极软者为佳，所谓水飞滑石者，殆脱滑腻，不可供药用。

代赭石  ***************************
体沉坠，而启达为之用。
启达（旋覆代赭石汤，启达下心也）。
按其色浓紫，掷之为金声者为佳。

赤石脂  ***************************
体收藏，而分理为之用。
分理（赤石脂禹馀粮汤，桃花汤，分理虚实间也）。
按其色如桃花，有液泽，扪之则印指文者，为上品。

龙骨  ***************************
体镇固，而沉坠为之用。
沉坠（柴胡加龙骨牡蛎汤，沉坠胸胁也，救逆汤，桂枝甘草龙骨牡蛎汤，沉坠虚实间也）。
按本草汇言曰，出于晋蜀山谷者，或是矣乎，盖以形容如奇骨，有龙骨之名也，其色洁白，轻虚而软，有一条窍者，最为上品，近世海舶载来者，殊为下品，不堪使用，本经谓死龙之骨，时珍从之，陶弘景谓蜕化之骨，李肇谓大鱼之骨，后之说龙骨者，争讼纷纭，固有以乎哉。

牡蛎  ***************************
体湮没，而消灭为之用。
消灭（柴胡桂枝干姜汤，柴胡加龙骨牡蛎汤，消灭胸胁也，救逆汤，桂枝甘草龙骨牡蛎汤，消灭虚实间也）。
按不拘壳之大小，须泥固烧使色洁白而已，其他制造，都不可从矣。

禹馀粮  ***************************
体导理，而疏通为之用。
疏通（赤石脂禹馀粮汤，疏通虚实间也）。
按尚紫赤细粉，本邦诸州所产，不若舶来佳。


跋  ——————————————————————————————————————————————————————————————————————————————————————————

跋  ***************************
诗云，有物有则，盖体用之谓矣乎，夫有物必有则，有体必有用，体用立矣，而后事成也，古医之术，其要亦在于此，而李唐以来，或不本之，后学之徒，误其所方，先生尝病之也，故有是举，乃其辨之精，其论之审，凡诚意于古者，读之必将有即得焉，（直）之不敏，与亦有闻，因言其所以，弘之以附其末。
丁巳春三月，南越医员　妻木直撰
