
序  ***************************
盖闻医道如林，学者未得其萌芽，□□如海，学者未得其涓滴，世有愚者，曰读方三年，便谓天下无病可治，治病三年，乃知天下无方可用，诚是远而难望，深而难测之故也，爰有草泽之孤陋，嗜药石于独学，犹暗精微之道，徒驰粗浅之思，唯对疾不晓了，譬如无目夜游，然而钻仰送春，有欣永日，涉猎映雪，未倦稽古，肆勒一卷书，名曰千字文，凡分乾象坤仪之部，次二十一韵，任浅见寡闻之智，谈二百馀言，昔周兴之集千字也，蓄儒材兮终一日之功，今鲁愚之集千字也，披医书兮摭十全之要，乃以立意为宗，不以能文为本。
于时永仁元年大吕中旬惟宗时俊撰


正文  ——————————————————————————————————————————————————————————————————————————————————————————

医家千字文  ***************************
清浊剖判，形质冲融。（千金方曰，清浊剖判，上下攸分，太素经曰，清阳为天，浊阴为地，杨上善曰，清气是阳在上，浊气为阴在下，魏氏方曰，人受天地冲融之气以生，素问新校正曰，夫有形者生于无形，故有太易，有太初，有太始，有太素，太易者，未见气也，太初者，气之始也，太始者，形之始也，太素者，质之始也。）
阳营阴卫，右强左聪。（八十一难经曰，其清者为荣，浊者为卫，荣行脉中，卫行脉外，丁德用曰，夫人之生，禀天真之气，后饮穀食，入胃传于五脏六府，化为精血，其精血各有清浊，其精中清者归肺，以助天真，其浊者坚强骨髓，故血中之清者归心，荣养于神，血中之浊者外华于肌肉，而清者行于脉内，浊者行于脉外，而卫者卫护之义也，杨玄操曰，营亦作荣，荣者，荣华之义也，言人百骸九窍，所以得荣华者，由此血气也，营者，经营也，言十二经脉，常行不已，经纪人身，所以得长生也，二义皆通焉，太素经曰，天不足西北，故西方阴也，而人右耳不如左明也，地不满东南，故东方阳也，人左手足不如右强也，又云，东方阳也，其精并上，故上明而下虚，故使耳目聪明，而手足不便也。）
焦原溉雾，病源本风。（存真图曰，扁鹊云，焦，原也，为水穀之道路，气之所终始也，上焦主出阳气，温于皮肤分肉之间，若雾露之溉焉，太素经曰，三焦行原气，经营五藏六府，故三焦者原气之别使也，又云，原气者，三膲之尊号，外台秘要云，风为百病之长，邪贼之根，一切众病悉因风而起也。）
日月既短，古今不同。（千金方曰，或曰，古人用药至少，分两亦轻，差病极多，观君处方，非不烦重，分两亦多，而差病不及古人者何也，答曰，古者日月长远，药在土中自养，经久气味真实，百姓少欲，禀气中和，感病轻微，易为医，今时日月短促，药力轻虚，人多巧诈，感病厚重，难以为医，故病轻药味须少，病重用药即多，此则医之一隅，何足怪也。）
动象六府，回会九宫，〔天动地静也，六府者，胃大肠小肠胆膀胱三焦也，运动出入，太素经曰，藏者为阴，府为阳，肝心脾肺肾五藏皆为阴，府为阳，胆胃大肠小肠三焦膀胱六府皆为阳，又云，六府者，天气之所生也，其气象天气，故写而不藏，又云，人亦以九九制会，杨上善曰，九谓九宫也，九九者，一宫之中，复有九宫，今按九宫者，叶蛰宫。（冬至大刚风）天留宫。（立春凶风）仓门宫。（春分婴儿风）阴洛宫。（立夏弱风）上天宫。（夏至大弱风）玄委宫。（立秋谋风）仓果宫。（秋分刚风）新洛宫。（立冬折风）招摇宫。（中州）是也，每一宫五日，五九四十五日，太一游行之宫也，见太素经并针灸经等，〕
下床星步，制禄岁终。（孙真人养生铭曰，平明欲起时，下床先左脚，一日无灾殃，去邪兼避恶，如能七星步，令人长寿乐，周礼医师掌医之政令，凡有疾病者，分而治之，岁终则稽其医事以制其食，注云，食，禄也，）春令凉飡，夏教寒庸。（活人书曰，阳根于阴，阴本于阳，无阴则阳无以生，无阳则阴无以化，是故春时气温，当将理以凉，夏月感热，当食以寒，君子扶阴气以养阳之时也，世人以为阴气在内，乃抑以热药，而成疟利脓血者多矣，素问云，春夏养阳，注云，春食凉，夏食寒，以养阳。）
温乃叶秋，热乃扶冬。（活人书曰，秋时气凉，当消息以温，冬时严寒，当食以热，君子扶阳气以养阴之时也，世人以为阳气在内，乃抑以凉药，而成吐利腹痛者多矣，素问云，秋冬养阳，注云，秋食温，冬食热，以养于阴，八十一难经曰，损其脾者，调其饮食，适其寒温，注云，适其寒温者，启玄子谓春凉食，夏冷食，秋温食，冬热食也。）
随时慧甚，追季宣壅。（太素经曰，病在肝者，平旦慧，下晡甚，夜半静，病在心，日中慧，夜半甚，平旦静，病在脾，日昳慧，平旦甚，下晡静，病在肺，下晡慧，夜半静，日中甚，病在肾，夜半慧，日乘四季甚，日乘四季土时也，下晡静，注云，慧醒了也，平旦，肝王，晡时金克，夜半受生，故为静，自余藏故云）本事方曰，壅疾，脚气也，发二三月，感五六月，衰七八月，春夏阳气上，故壅疾发，宣疾愈，宣疾，消渴也，发七八月，感十一月十二月，衰二三月，秋冬阳气下，故宣疾发，则壅疾愈。）
临于云远，禀因天共。（太素经曰，黄帝曰，呜呼远哉，闵闵乎若视深渊，若迎浮云，视深渊尚可测，迎浮云莫知其际，注曰，术意妙望之无终始，譬之浮云，莫知其际也，又曰，自古通天者生之本也，又云，善言天者，必质于人，善言人者，必本于天。）
张虹蜺现，凝霜雪封。（孙思邈曰，天有四时五行，日月相推，寒暑迭代，其转运也，和而为雨，怒而为风，散而为露，乱而为雾，凝而为霜雪，张而为虹蜺，此天之常数也。）
菱背影冷，芡向光逢。（医说曰，舒州医人李惟熙，善论物理，云菱芡皆水物，菱寒而芡暖者，菱花开背日，芡花开向日故也。）
仓廪充盈，闾里弘深。（太素经曰，脾胃者，仓廪之官也，藏五味出矣，注曰，脾为脏，胃为府，府贮五穀，脾藏五味，即为一官，阴阳共成五味，资彼五藏以奉生身也，又曰，胃者大仓也，胃之五窍者，闾里门户也。）
四渎转导，五窍决披。（太素经曰，小肠大肠广肠膀胱，以此四府为四渎，四渎者，江河淮济也，此四渎流入海，太素经曰，胃之五窍者，闾里门户也，咽胃大肠小肠膀胱为五窍。）
脉谷流注，络溪溢丽。（太素经杨上善注曰，小曰溪，大曰谷，溪谷皆流水处也，故十二经脉名为大谷，三百六十五络名曰小溪，太平御览曰，无水曰谷，有水曰溪。）
足则地方，脚履湿痹。（太素经曰，天圆地方，故人头圆足方以应之，千金方曰，心肺二藏，经络所起在手十指，肝肾脾三藏经络所起，在足十指，夫风毒之气，皆起于地，地之寒暑风湿，皆作蒸气，足常履之，所以风毒之中人也，必先中脚，久而不差，病源论曰，风寒湿气杂至，合而成痹，病在阳曰风，在阴曰痹。）
沟渠图设，洫泝冒隳。（明堂经曰，圣人图写人之血气行处，说十二经脉沟渠，以备血流行，太素经杨上善注曰，洫谓毛孔也，水逆流曰泝，谓邪气也，邪气入于腠理时，如水逆流于洫也。）
经隧急塞，机关仅支。（太素经曰，经隧者，五藏六府之大络也，迎而夺之矣，注曰，大络谓是五藏六府十五别走大络，是十二经阴阳相通大道者也，隧，道也，太素经杨上善注曰，八虚者两肘两腋两髀两膕，此云处虚，故曰八虚，以其虚故真邪二气留过，故为机关之室也，真过则机关动利，邪留则不得屈伸。）
入国问俗，拜庙贵师。（太素经曰，黄帝曰，顺之奈何，岐伯曰，入国问俗，入家问讳，上堂问礼，临病人问所便，医说曰，天圣中仁宗不豫，国医进药，久未效，或荐许希善用针者，召便治之，三针而疾愈，所谓兴龙穴是也，仁宗大喜，遽命官之，赐予甚厚，希既谢上，复西北再拜，仁宗怪问之，希曰，臣师扁鹊庙所在也，仁宗嘉之，是时孔子之后，久失封爵，故颜太初作许希诗以讽之，于是诏访孔子四十七代孙袭封文宣王。）
游寿域遐，睹明堂基。（太素经曰，黄帝曰，人之寿百岁而死者何以致之，岐伯曰，使道隧以长，基墙高以方，注曰，鼻之明堂墙基，高大方正为寿，黄帝曰，其不能终寿而死者何如，岐伯曰，使道不长，空外以张，喘息暴疾，又卑基墙，注曰，鼻之明堂基墙卑下为夭。）
觅道崆峒，受术峨嵋。（医说曰，黄帝有熊氏少典之子，姬姓也，役使百灵，可谓天授自然之体也，犹不能坐而得道，故以地黄元年正月甲子，将游名山以求神仙，时方明力牧从焉，适崆峒而问广成子，受以自然经，造峨嵋山，并会地黄君，受以真一经。）
隔垣彻视，立坛祝毗。（史记扁鹊传曰，扁鹊姓秦氏，名越人，少时为人舍长舍客，长桑君过，扁鹊独奇之，常谨遇之，长桑君亦知扁鹊非常人也，出入十馀年，乃呼扁鹊私坐间与语曰，我有禁方，年老欲传与公，公毋泄，扁鹊曰，敬诺，乃出其怀中药予扁鹊饮，是以上池之水，卅日当知物矣，乃悉取其禁方书尽与扁鹊，忽然不见，殆非人也，扁鹊以其言饮药，卅日视见垣一方人，以此视病，尽见五藏症结，太平广记曰，陈寨者，泉州晋江巫也，善禁祝之术，为人治疾多愈者，有漳州逆旅苏猛，其子病狂，人莫能疗，乃往请陈，陈至，苏氏子见之，戟手大骂，寨曰，此疾入心矣，乃立坛于堂中，诫曰，无得窃视，至夜乃取苏氏子劈为两片，悬堂之东壁，其心悬北檐下，寨方在堂中作法，所悬之心，遂为犬食，寨求之不得，惊惧，乃持刀宛转于地，出门而去，主人弗知，谓其作法耳，食顷，乃持心而入，内于病者之腹，被发连叱其腹，遂合，苏氏子既寤。）
猎络野疏，渴穿井迟。（太平广记云，许裔宗名医若神，人谓之曰，何不著书以贻将来，裔宗曰，医乃意也，在人思虚，又脉候幽玄，甚难别，意之所解，口莫能宣，古之名手，唯是别脉，脉既精别，然后识病，病之于药，有正相当者，唯须用一时直攻，彼病即立可愈，今不能别脉，其识病源，以情意度，多安药味，譬猎不知兔广络原野，冀一人获之，术亦疏矣，脉之深趣，既不可言，故不能著述，太素经曰，圣人不治已病治未病，不治已乱治未乱，夫病已成形而后药之，乱成而后治之，譬犹渴而穿井，斗而铸兵，不已晚乎。）
惑近女室，祷谒灵祠。（医说曰，医和者，春秋时秦国人，晋侯有病，求医于秦伯，伯使医和视之，曰疾不可为也，是谓近女室疾蛊，非鬼非食，惑以志之，良臣将死，天命不祐，赵孟曰，良医也，厚其礼而归之，选奇方曰，昔文正公尝谒灵祠，祝之曰，达则愿为贤相，穷则愿为良医，公之济世利物，盖不以穷达异其心也。）
以草为众，聚药有诸。（本草释曰，药之众者，莫过于草，故举众者而言之本草。）
炎皇先嚐，雷公后书。（炎皇，神农氏也，淮南子曰，神农始尝百草之滋味，当此之时，一日而七十毒，世本曰，神农和药济人，则百药自神农始也，医说曰，雷公者，黄帝时臣也，陶景本草序曰，轩辕以前，文字未传，至如六爻指垂，画像稼穑，即事成迹，至于药性所主，当以识识相因，不尔者何由得闻，至桐雷乃著在篇简。）
君臣配隶，佐使备储。（新修本草曰，上药一百廿种，为君，主养命以应天，无毒，久服不伤人，中药一百廿种，为臣，主养性以应人，无毒有毒，下药一百廿五种，为佐使，主疗病以应地，多毒。）
根茎咸萃，花实岂除。（新修本草曰，上禀神规，下询众议，普颁天下，营求药物，羽毛鳞介，无远不臻，根茎花实，有名咸萃。）
唤召各答，势力悉摅。（桐君录曰，神农氏乃作赭鞭钩[釒制]，从六阴阳与太一，升五岳四渎土地所生草木石骨肉虫皮毛，万种千类，皆鞭问之，则检其能主治，当其五温冷，故甘草先被呼问，附子后见将岳，众药皆诣，各记所能，本草抄义曰，桐君乘绦云之车，唤诸药精，悉遣述其功能，因则附口录之，呼为桐君药录。）
楸叶混梓，椿木纷樗。（证类本草曰，梓似桐而叶小花紫，陆机曰，梓者楸之疏理白色而生子者为梓，梓实桐皮曰椅，大同而小别也，椿和名津波几令，案波之是也，证类本草曰，椿樗二木形，干大抵桐类，但椿木实而叶香可啖，樗木疏而气臭，北人呼樗为山椿，江东人呼为鬼目，叶脱处有痕如眼目，最为无用，庄子所谓吾有大木，人谓之樗，其大本拥肿不中绳墨，小枝曲拳不中规矩，立于途，近者不顾是也，亦类漆。）
茵芋华细，踯躅苗殊。（茵芋和名于加津津之私，案问势保是也，证类本草曰，茵芋茎叶，形如莽草而细软，苗高三四尺，四月开细白花，五月结实，踯躅和名伊波津津之，证类本草曰，三月採花，其苗树生高三四尺，叶似桃叶，花黄似瓜花，夏开花似陵霄山石榴而正黄，今岭南蜀道山谷遍生，皆深红色如锦绣，或云此种不入药用也。）
庭槐宵炕，篱槿夕枯。（证类本草曰，槐草昼聂宵炕，又云槐草昼合夜开者，别名守宫槐，聂合也，炕张也，槿和名阿佐加保私，案年久毛是也。）
禁痈移柳，听音缚蒭。（医说曰，南史曰，薛伯宗善徙痈，公孙秦患发背，伯宗为气封之，徙置斋前柳树上，明日而痈消，树边便起一瘤，如拳大，稍稍长，二十馀日，瘤大脓烂，出黄赤汁升余，树为之痿损，又曰，徐熙字秋夫，为射阳令，尝有鬼呻吟，声甚悽苦，秋夫问曰，汝是鬼也，何所须，鬼曰，我姓斛斯，家在东阳，患腰痛而死，虽为鬼，疼痛犹不可忍，闻君术，愿见救济，秋夫曰，汝是鬼无形，云何措治，鬼曰，君但缚蒭作人，按孔穴针之，秋夫如其言，为针四处，又针肩井三处，设祭而埋之，明日见一人来谢曰，蒙君疗疾，复为设祭，除飢解疾，感惠实多，忽然不见，当代伏其通灵。）
走献荔枝，攀插茱萸。（本草曰，荔枝味甘，益人颜色，生岭南及巴中，树高一二丈，草青阴，凌冬不调，形如松子大壳，朱若红罗纹，肉青白若水精，甘美如蜜，四五月熟，又曰一日色变，二日味变，三日色味俱变，唐书杨贵妃传曰，妃嗜荔枝，必欲生致之，乃置骑传送，走数千里，味未变已至京师，本草曰，吴茱萸味辛，叶似椿而阔厚，紫色，九月九日採实，风土记曰，俗尚九月九日谓为上九，茱萸到此日气烈色赤，可折其房以插头，云辟恶气御冬。）
桂贡湘州，蒟输番禺。（本草曰，齐武帝时，湘州得桂树以植芳林苑中，陶隐居虽是梁武帝时人，实生自宋孝武建元三年，历齐为诸王侍读，故得见此树，又曰，蒟酱味辛，蜀都赋所谓流味于番禺者，蔓生，叶似王瓜而厚大，昔汉武使唐蒙晓谕南越，南越食蒙以蒟酱，蒙问所从来，答曰，西北䍧牱，江广数里，出番禺城下，武帝感之，于是开䍧牱越嶲也。）
菊灰洒蛙，蓝汁煞蛛。（本草曰，周礼掌蝈氏云，蛙黾焚牡菊灰洒之则死，牡菊无花菊也，又曰，昔张荐员外在剑南，为张延赏判官，忽被斑蜘蛛咬项上，一宿咬处有二道赤色，细如箸，绕项上，从胸下至心经，两宿头面肿疼，如数升碗大，肚渐肿，几至不救，张相素重荐，因出家财五百千，并荐家财又数百千，募能疗者，忽一人应召云，可治，张相初甚不信，欲验其方，遂令目前合药，其人云，不惜方，当疗人性命耳，遂取大蓝汁一磁碗，取蜘蛛投之蓝汁，良久方出得汁中，甚困不能动，又别捣蓝汁，加麝香末，更取蜘蛛投之，至汁而死，又更取蓝汁麝香复加雄黄和之，更取一蜘蛛投汁中，随化为水，张相及诸人甚异之，遂令点于咬处，两日内悉平愈。）
钩鵅攘城，车螯喷台。（本草曰，钩鵅入城城空，入宅宅空，怪鸟也，常在一处则无，若闻其声如[矛攵/羊]者，宜速去之，鸟似䲰有角，夜飞昼伏，又曰，车螯是大蛤也，一名蜄，能吐气为楼台，河中春夏间依约岛溆常有此气。）
遗驱獭誉，遭啖蟛灾。（医说曰，宋人王纂，海陵人也，少习经方，尤精针石，近知其盛名，宋元嘉中，县人张方女，日暮宿广陵庙门下，夜有物假作其婿来，女因被魅惑而病，纂为治之，始下一针，有獭从女被内走出，病因而愈，又曰，蔡谟，字道明，素以儒道自达，治莅知名，性有道风，耽尚医术，常览本草经方，手不释卷，及授扬州刺史，将之任，渡江食蟹，误中彭蜞毒，殆死，叹曰，读尔雅不熟，为劝学所误焉。）
发瘕化蛊，腹胀降蛔。（本草衍义曰，唐甄立言仕为太常丞，善医术，有道人心腹懑烦，弥二岁，诊曰，腹有蛊，误食发而然，令饵雄黄一剂，少选吐一蛇如拇，无目，烧之有发气，乃愈，太平广记曰，徐嗣伯，字德绍，精医术，秣陵人张景年十五，腹胀面黄，众医不疗，以问嗣伯，嗣伯曰，此石蛔耳，当以死人枕煮服之，依语煮枕以服之，得大利蛔虫头坠如石者五六升许，病即差。）
鹈鸪裹袋，鹦鹉酌杯。（本草曰，鹈鸪大如苍鹅，颐下有皮袋，容二升物，展缩自由，袋中盛水以养鱼，一名逃河，身是水沫，惟胸前有两块肉如拳，云昔为人窃肉，入河化为此鸟，今犹有肉，又曰，甲香出南海，海蠡之掩也，凡蠡之类亦多，鹦鹉蠡形似鹦鹉，头并堪酒杯者。）
奇雀出睑，忌鱼无鳃。（医说曰，金州防御使崔尧封，有亲外甥李言吾者，左目上睑忽痒，而生一小疮，渐大长如鸭卵，其根如弦，恆压其目，不能开，尧封每患之，他日饮之酒，令大醉，遂剖去之，言吾不知觉也，赘既破，中有黄雀鸣噪而去，太平广记曰，荆人道士王彦伯，天性善医，尤别脉，断人生死寿夭，百不差一，裴胄尚书有子忽暴中病，众医拱手，或说彦伯，遽迎使视之，候脉良久，曰都无疾，乃煮散数味入口而愈，裴问其状，彦伯曰，中无鳃鱼毒也，其子实因鱠得病，裴初不信，乃鱠鲤鱼无鳃者，令左右食之，其病同，始大惊异焉。）
生香刳麝，姑获取孩。（新修本草序例云，刳麝剸犀，驱泄邪恶，本草麝香条云，有生香夏麝食蛇虫多，至寒则香满，入春急痛，自以爪剔出之，落处远近草木皆焦黄，此极难得，又云，姑获能收人魂魄，今人一云乳母鸟，言产妇死变化作之，能取人之子以为己子，胸前有两乳，衣毛为鸟，脱衣为女，明堂经杨上善注曰，小儿知笑曰孩，未笑之前曰婴，故以小儿为孩。）
按龟训业，放鹿感仁。（太素经曰，手毒者可使试按龟，置龟于器之下，而按其上，五十日而死矣，甘手者复生如故，注云，毒手按器而龟可死，甘手按之而龟可生，但可适能而用之，不可知其所以然也，医说曰，玄俗者，莫知其姓字也，自言河间人，恆食巴豆云母，卖药于都市，为人治病，河间王买药服之，下蛇十馀头，王问其病源，俗云，王病乃六世馀殃，非王所知也，缘王常放乳鹿，仁感天心，故遭俗尔，王欲以女妻之，俗夜去，不知所之。）
乘駮延龄，鞭羊养身。（病源论曰，封君达乘青牛，鲁女生乘駮牛，孟子绰乘駮马，尹公度乘青骡，駮牛马上，青牛次之，駮马又次也，三色者顺生之气也，故云青牛者，乃柏木之精，駮牛者，古之神宗之先，駮马者，乃神龙之祖也，道士乘此以行于路，万物之恶精，疫气之厉鬼，长揖之，庄子曰，善养生者，若牧羊者然，视其后者而鞭之，鲁有单豹者，岩居而水饮，不与民共利，行年七十，而犹有婴儿之色，不幸遇饿虎，饿虎煞而食之，有张毅者，高门悬薄，无不趋也，行年四十而有内热之病，以死豹养其内，而虎食其外，毅养其外，而病攻其内，此二子者，皆不鞭其后者也，鞭其后者，去其不及也。）
遇犀濯角，活鸩戮鳞。（太平广记曰，鸩鸟食之处，即有犀牛，犀牛不濯角，其水物食之必死。）
蛇毒累年，狐疝待晨。（太平广记曰，郎中颜燧者，家有一女，常觉心肝有物唼食，痛苦不可忍，累年后瘦瘁皮骨相连，胫如枯木，偶闻有善医者，于市中聚众甚多，著疗此病，颜试召之，医生见曰，此是蛇蛊也，立可出之，于是先令炽炭一二十斤，然后以药饵之，良久医工秉小钤子于傍，于时觉咽喉间有物动者，死而复甦，小顷令开口，钤出一蛇子，长五七寸，急投于炽炭中燔之，蟠蜿屈曲，移时而成烬，其臭气彻于亲邻，自是疾平，永无啮心之苦耳，太素经杨上善注曰，小腹痛，大小便难曰疝，疝有多种，此为狐疝，谓狐夜时不得小便，小腹处痛，日出方得，人亦如此，因名狐疝。）
鳗黎绝瘦，鰗鮧成嗔。（太平广记曰，瓜村有渔人妻，得劳瘦疾，转相染著，死者数人，或云取病者生钉棺中弃之，其病可绝，顷已其女病，即生钉棺中，流之于江，至金山，有渔人见而异之，引之至岸，开视之，见子犹活，因取置渔舍，多得鳗黎鱼以食之，久之病愈，遂为渔人之妻，今尚无恙。（证类本草同之）本草曰，鹕鮧鱼以物触之即嗔，腹如气球，腹白，背有赤道如印。）
鲇口小青，狸气馨匀。（鲇奴兼反，和名阿由今，案奈摩津是也，郭知玄云，青黄色，无鳞，大口尾薄，孙愐云，无鳞而滑，本草曰，鮧鱼即鯷也，又曰，鮧鱼一名鲇鱼，一名鯷鱼，有三种，口腹俱大者名鱯，背青而口小者名鲇，口小背黄腹白者名鮠，一名河肫，又云大首方口，背青黑，多涎也，狸和名多多毛，今按称古是也，帝范曰，捕鼠之狸，不可令之抟兽，本草曰，狸一名猫也，南方有一种香狸，人以作鱠，甚香，微有麝气。）
学医谓孝，疗父报恩。（外台秘要方曰，齐梁之间，不明医术者，不得为孝子，产育保庆方曰，古人谓为人子而不学医者，为不孝，则有方论而不传于世者，其可谓之仁哉，晋书曰，殷仲堪，陈郡人，父病积年，衣不解带，躬学医方，究其精妙。）
求仙服术，宜男佩萱。（本草曰，求草者山之精也，结阴阳之精气，服之令人长生，绝谷，致神仙，抱朴子内篇曰，南阳文氏值乱，逃壶山中，飢欲死，有一人教之食术，遂不飢，数十年乃还乡里，颜色更少，气力转胜，又曰，萱草一名鹿葱，花名宜男，风土记曰，怀妊妇人，佩其花生男也。）
恨忘却老，谏打曾孙。（大清经曰，昔有一人，因使向西道行，会一小妇打一老公，年八九十岁许，使者怪而问之，妇人对曰，此是我儿之曾孙，而家有良药，吾敕遣服之，而不肯服，老病年至，不能行来，故打令服药耳，使者下车长跑而问云，妇人年几何，妇人对曰，吾年三百七十三岁，使者可得知不，妇人曰，此药一种有四名，像于四时，春名天精，夏名枸杞，秋名却老，冬名地骨。）
难治群僚，况亦至尊。（医说曰，黄帝燕坐，召雷公而问曰，子知医之道乎，雷公曰，诵而颇能解，解而未能别，别而未能明，明而未能彰，足以治群僚，不足以治侯王。）
罔讯他咎，莫信巫言。（千金方曰，夫为医之法，不得多语调笑，谈谑谊譁，道说是非，议论人物，炫耀声名，訾毁诸医，自矜己德，偶然治差一病，即昂头戴面，而有自许之貌，谓天下无双，此医人之膏肓也，新修本草曰，仓公有言曰，病不肯服药，一死也，信巫不信医，二死也。）
佛来肿瘳，巧解意存。（太平广记曰，有范光禄者，得病腹脚并肿，不能饮食，忽有一人不自通名，径入斋中，坐于光禄之侧，光禄谓曰，先不识君，那得见诣，答云，佛使我来理君病也，光禄遂发衣示之，因以刀针肿上，倏忽之间，顿针两脚及膀胱百馀下，出脓水三升许而去，至明并无针伤，而患渐愈，后汉书郭玉传云，玉云，医之为言意也，凑理至微，随气用巧，针石之间，毫芒即乖，神存于心手之际，可得解而不可得言也。）
射利鬼恶，段氏命殚。（本事方曰，古人以此救人，故天畀其道，使普惠含灵，后人以此射利，故天啬其术，而不轻畀，医说曰，宜与段承务，医术精高，然贪顾财贿，非大势力者不能屈致，瞿忠惠公居常熟，欲见之不可，诿平江守梁尚书邀之，始来，既回平江，适一富人病来谒医，段曰，此病不过汤药数剂可疗，然非五百千为谢不可，其家始许半酬，拂衣去，竟从其请，别奉银五十两为药资，段求益至百两，乃出药为治，数日愈，所获西归，中途夜梦一朱衣曰，上帝以尔为医而厚取贿赂，殊无济物之心，命杖脊二十，遂敕左右捽而鞭之，既寤，觉脊痛，呼仆视之，捶痕宛然，还家未几而死。）
救物神祐，许叔名残。（千金方曰，老子曰，人行阳德，人自报之，人行阴德，鬼神报之，所以医人不得恃己所长，专心经略财物，但作救苦之心，于冥道中自感多福耳，医说曰，许叔微少尝以登科为祷，一夕梦神告曰，汝欲登科，须凭阴德，叔微自念家贫无力，惟医乃可，于是精意方书，久乃通妙，人无高下，皆急赴之，既而所活愈多，声名益著，复梦其神受以一诗曰，药有阴功，陈楼间处，堂上呼卢，喝六作五，是年登第六名进士第，上一名陈祖言，下一名楼材，及注门用升甲思如第五名授职官以归，与诗中之言，无一字差，此则济人之病急者也。）
将军靡谋，士卒弗安。（五行大义曰，肝者为将军之官，谋虑出者，本性仁，仁者必能深思远虑，恆欲利安万物，将军为行兵之主，必以谋虑为先，故兵书曰，兵以仁举，则无从得之，以仁分别无不悦，又曰，将无谋则士卒忧，将无虑则士卒去，故肝为将军出谋虑也。）
郡守催怒，岩隐赠官。（华佗传曰，有一郡守笃病久，佗以为盛怒则差，乃多受其货而不加功，无何弃去，又留书骂之，太守果大怒，令人追杀佗，不及，因䐜恚，吐黑血数升而愈，本草新注曰，草阳陶隐居，齐孝武帝永明十一年壬申岁卅有六，脱朝服挂神虎门，去栖中第山岩岭，太平广记曰，梁大同二年，丙辰岁三月十二日告化，时八十一，颜色不变，屈伸如常，屋中香气，积日不散，唐天宝元年追赠金紫光禄大夫。）
曹吏误针，勇者冲冠。（三国志曰，督邮徐毅得病，华佗往省之，毅谓佗曰，昨使医曹吏刘祖针胃管讫，便苦咳嗽，欲卧不安，佗曰，刺不得胃管，误中肝也，食当日减，五日不救如佗言，太素经曰，勇士怒则气盛而胸张，肝举而胆横，眦裂而目扬，毛起而面苍，注曰，发上冲冠，则毛起之验也，肝气盛面，故怒色之气青。）
寡妇异想，姝妙慎看。（新修本草曰，褚澄疗寡妇尼僧异乎妻妾，此是其性怀之所致也，新注曰，寡妇虽无房室之劳，有思想之志，用药与妻妾有异也，尼僧循心法道，定意归禅，则无思虑色欲之事，精神内守，所用药不得与俗人同也，千金方曰，凡见姝妙美女，慎勿熟视而爱之，此当是魑魅之物，勿令人深爱也，无问空山旷野，稠人广众，皆亦如之。）
心肺高处，肝胆附连。（存真图曰，肺为诸藏之上，盖藏真高于肺，又曰，心为身之君，以肺为上盖，故心在肺下，太素经曰，鬲肓之上，中有父母，注曰，心为阳父也，肺为阴母也，故曰高处也，明堂经曰，肝合胆，肝之府也，胆在肝叶门下，重三两三铢，故三附连也。）
脾味傍灌，肾妆双悬。（太素经曰，脾藏五味出矣，注曰，脾成五味，资彼五藏以奉生身也，又曰，脾者土也，孤藏以灌四傍者也，注曰，孤尊独也，五行之中，土独为尊，以王四季，脾为土也，其味甘淡，为酸苦辛咸味液滋灌四傍之藏，太素经杨上善注曰，人肾有二，左者为肾，右者为命门，命门者，精之所舍也。）
呼吸畅喉，饮食通咽。（明堂经杨上善注曰，喉通气之路也，存真图曰，喉咙喘息之道，其中空长，可以通气，明堂经杨上善注曰，咽者通饮食也，八十一难经曰，咽门至胃长一尺六寸，为胃之系也。）
胃大围纳，肠长绕传。（明堂经曰，胃者五穀之府，长二尺六寸，大一尺五寸，径五寸，横屈，受三斗，难经杨玄操曰，胃者围也，围受食物也，肠者大肠小肠也，明堂经曰，小肠长三丈二尺，受一斗三合，合之大半，太素经杨上善注曰，小肠从胃受水穀已传与大肠，即化物出，明堂经曰，大肠回运环反十六曲，长二丈一尺，受一斗七升，升之半，太素经曰，大肠者传道之官也，注曰，大肠受小肠糟粕，胃中若实，传其糟粕令下，去故纳新。）
膀胱横广，津液敛圆。（明堂经曰，膀胱肾之府也，津液之府也，盛溺九升九合，八十一难经杨玄操曰，膀横也，胱广也，言其体短而横广。）
颞颥响顄，臂臑寄肩。（明堂经曰，脑孔穴一名颞颥，注曰，顶骨相接之处，每鼓颔则颞颥，然而动故以为名，又曰，臂臑穴在肘上七寸，注曰，肩下肘上，䐃肉高处，谓之臑也，䐃肉在臂，故曰臂臑。）
颃颡朗达，怫忾克调。（太素经曰，喉咙上孔名曰颃颡，注曰，颃颡悬雍边双孔通鼻者，是气之上下二鼻孔中此分也，又曰，怫忾，气盛满貌也。）
脏伤七情，血泄三膲。（三因方曰，喜怒忧思悲恐惊，谓之七气，又谓七情，喜伤心，怒伤肝，忧伤肺，思伤脾，悲伤心包，恐伤肾，惊伤胆，太素经曰，何谓血，岐伯曰，中膲受血于汁，变化赤是谓血，注曰，五穀精汁，在于中膲，注手太阴脉中，变赤循脉而行，以奉生身。）
耳目谁察，声色孰昭。（千金方曰，五藏六府之盈虚，血脉营卫之通塞，固非耳目之所察，必诊脉以审之，又曰，上医听声，中医察色，下医诊脉，八十一难经曰，望而知之者谓之神，闻而知之者谓之圣，望而知之者，望见其五色以知其病，闻而知之者，闻其五音以别其病。）
怠皮肤微，及骨髓夭。（扁鹊传曰，扁鹊过齐，初见桓侯曰，君有疾，公不应，又见之，曰君有病，乃可治之，公曰，欲治无病之人，以求其功，后又见公，越人便走，数日病发，召越人，越人曰，初见君病在皮肤，针灸所及，再见君病在血脉，汤药所及，今见君病入骨髓，司命亦无所奈何，新修本草曰，桓侯怠皮肤之微，致骨髓之痼。）
折肱致功，截捐匪要。（新修本草曰，医不三代，不服其药，九折臂乃成良医，圣惠方曰，有疽生于指上，疗者于后节截去之，传曰，卢淳有截指之效，静而思之，非良法也，何者，夫疗痈疽，未精辨识，一概施之，施之以针艾，用之铍割，为毒则剧，保效诚难，刘涓卢扁之流，虽擅名于前，审理趣亦未得全通也。）
拔刃脑开，投枪症销。（太平广记曰，江淮州郡，火令最严，犯者无赦，盖多竹屋，或不慎之，动则千百问立成煨烬，高骈镇淮扬之岁，有术士之家，延火烧数千户，主者录之，即付于法，临刃谓监刑者曰，某之愆尤，一死何以塞责，然某有薄技，可以传授一人，俾其救济后人，死无所恨矣，时骈延待方术之士，恆如飢渴，监刑者即缓之，驰白于骈，骈召入亲问之，曰某无他术，唯善医大风，骈曰，何以核之，对曰，但于福田院选一最剧者可以试之，遂如言，乃置患者于疗室中，饮以乳香酒数升，则懵然无知，以利刃开其脑缝，挑出虫可盈掬，长仅二寸，然以膏药封其疮，别与药服之，而更节其饮食动息之候，旬余疮尽愈，才一月，眉鬓已生，肌肉光浮，如不患者，骈礼术士为上客，又曰，后汉末有人得心腹瘕病，昼夜切痛，临终敕其子曰，吾气绝后可割视之，其子不忍违言，剖之得一铜枪，容若合许，后华佗闻其病而解之，因出巾箱中药以投枪，枪即成酒焉。）
十全欲施，八能叵包。（八十一难经曰，上工者十全九，中工者十全八，下工者十全六，周礼云，十全为上，十失一次之，十失二次之，十失三次之，十失四为下，太素经曰，雷公问黄帝曰，针论曰，得其人乃传，非其人勿言，何以知其可传，黄帝曰，各得其人，任之其能，故能明其事，第一明人，第二聪听人，第三智辨人，第四静慧人，第五调柔人，第六口苦人，第七毒手人，第八甘手人，谓之八能。）
阿是用灸，试验勿嘲。（千金方曰，吴蜀多行灸法，有阿是之法，言人有病痛，即令捏其上，若里当其处，不问孔穴，即得便快，成痛处即云阿是，皆验，新修本草曰，或田舍试验之法，殊域异识之术，如藕皮散血，起自庖人，牵牛逐水，近出野老，面店蒜虀，乃下蛇之药，路边地菘，为金疮所秘。）
富谨持满，饱诫接交。（太素经杨上善注曰，夫满者易倾，今富而溢贵而骄者，不知持满，养生要集云，交接尤禁醉饱，大忌也，损人百倍，又曰，已饱勿房，已房勿饱，又曰，夜饱满不泄精，令人成百病。）
起居适度，爱憎可抛。（太素经曰，起居有度，注曰，男女劳逸，进退动静，皆依度数，素问曰，春三月夜卧早起，夏三月夜卧早起，勿厌于日，秋三月早卧早起，与鸡俱兴，冬三月早卧晚起，必待日光，千金方云，凡心有所爱，不用深爱，心有所憎，不用深憎，并皆损性伤神，亦不用深赞，亦不用深毁，常须运心于物平等，如觉偏颇，寻以正之。）
好其真散，醉厥性淆。（太素经曰，以好散其真，注曰，情有所好，必忘善恶，人真善恶之真善恶莫定，即真知散，又曰，醉酒者神昏性浊，经络皆盛，腠理皆开。）
愤忧消酒，俭啬进餚，〔搜神记曰，汉武帝游于函谷关，有物当道，身长数丈，其状像牛，青眼而曜，有泣声，数千人许也，帝大惧，问于东朔，东朔曰，尝秦与赵相战于此地也，秦将白起，欺坑赵军四十馀万也，此其灵也，夫消愤忧者能酒耳，愿以（此处有缺文）表其处，饶足海陆，鲑餚无所不备，土俗多疾，而人早夭，〕
盛衰早变，懈惰奚逃。（太素经曰，丈夫年八岁，肾气实，发长齿更，二八贤气盛，天癸至，精气溢，泻阴阳和，故能有子，三八肾气平均，筋骨劲强，故真牙生而长极，四八筋骨隆盛，肌肉满，五八肾气衰，发惰齿藁，六八阳气衰于上，面燋鬓发斑白，七八肝气衰，筋不能动，天癸竭，精少，肾气衰，形体皆极，八八则齿发去，肾者生水，受五藏六府之精而藏之，故五藏盛乃写，今五藏皆衰，筋骨懈惰，天癸尽矣。）
洗浴包损，博奕眼劳。（千金方曰，新汗解勿冷水洗浴，损心包，今案入风吕浴冷水，殊可有其禁者也，又曰，人年四十已去常，须瞑目勿顾他视，非有要事，不宜辄开，其读书博奕等过度患目者，名曰肝劳，若欲治之，非三年闭目不视，不可得差。）
知喜胜悲，恐邪容膏。（太素经曰，肺在志为忧，忧伤肺，喜胜悲，注曰，心喜为火，故喜胜忧悲也，医说曰，晋悼公病，求医于秦伯，伯使医缓治之，未至，公梦二竖子相谓曰，彼良医也，惧伤我焉，将逃之，其一曰，我居肓之上，汝居膏之下，若我何，缓至，谓公曰，疾不可为也，在肓之上，膏之下，攻之不可，达之不及，药不至焉，不可为也，公曰良医也，专礼而归之。）
寸尺尚幽，吉凶爰韬。（八十一难经曰，尺寸者，脉之大要会也，从关至尺，是尺内阴之所治也，从关至鱼际，是寸口内阳之所治也，故分寸为尺，分尺为寸，故阴得尺内一寸，阳得尺内九分，尺寸始终一寸九分，故曰尺寸也，又云，独取寸口，以决五藏六府死生吉凶之法。）
涩伏濡弱，促结代牢。（脉经曰，微沉缓涩，迟伏濡弱，谓之八里，八里者阴也，涩者在皮毛，轻手乃得，重手不得，按之数浮，如刀削刮竹皮曰涩，伏者按之至骨乃得，举之全无曰伏，濡者在皮肉上，按之尽牢，气之有馀曰濡，弱者在皮毛，按之则无，举之似有来去曰弱，又曰，长短虚促结代牢动细谓之九道，促者在筋肉，按之极数，时止又来，在寸口曰促，结者在皮，按之小数，中有能还，举之即动曰结，代者在筋肉，按之动而不来，须臾而复又动曰代，若老者与羸瘦人，得之则生，少者得之即死，牢在皮毛，举之则有，按之即无曰牢。）
紧与弦迷，滑兼数谄。（脉经曰，紧与弦相类，滑与数相类，其形同而难分，故曰迷谄也。）
厌闻琴瑟，何耽绮罗。（千金方曰，到病家纵绮罗满目，勿左右顾眄，丝竹奏耳，无得似有所娱。）
植珊瑚玩，留葫芦过。（本草曰，汉积翠池中有珊瑚，高一丈二尺，一本三柯，上有四百六十三条，云是南越王赵佗所献，夜有光影，晋石崇家有珊瑚高六七尺，今并不闻有此高大者，太平御览曰，徐熙好黄老，隐于秦望山，有道士过，求饮，留一葫芦与之，曰君子孙宜以道术救世，当得二千石，熙开之，乃扁鹊镜经一卷，因精心学之，遂名震海内，生子秋夫，殊工其术，仕至射阳令。）
负镜避疫，盖巾蠲疴。（医说曰，负镜先生吴人也，莫知其姓名，负石磨镜，人有疾苦，即出紫丸赤丸与服，无不差，后大疫，家至户到，与药活数万馀人，不取钱去，太平广记曰，董奉还豫章庐山下居，有一人少有疠疾，垂死，载以诣奉，叩头哀之，奉使病人坐一房中，以五重布巾盖之，使勿动，病者去，初闻一物来舐身，痛不可忍，无处不匝，量此舌广一尺许，气息如牛，不知何物也，良久物去，奉乃往除巾，以水浴之，遣去，告云，不久当愈，且勿当风，十数日，病者身赤无皮，甚痛，得水浴，痛即止，数日皮生即愈，身如凝脂也。）
怪石鉴疾，练丹多讹。（医说曰，怪石镜在日南国之西南，有石镜方数百里，光明莹彻，可鉴五藏六府，亦名仙人镜，国人若有疾，辄照其形，遂知病起其藏，採药饵之，无不差者，又曰从舅吴巡检病，不得前溲，卧则微通，立则不能涓滴，医遍用通小肠药，穷技巧弗验，唐与正因其侄孙大用来，问吴常日服何药，曰，叔祖常服黑锡丹，问何人结砂，曰自为之，唐洒然悟曰，是必结砂时鈆不死，硫黄飞去，鈆砂入膀胱，卧则偏重犹可溲，立则正塞水道，以故不能通，令取金液丹三百粒，分为十服，煎瞿麦汤下之，膀胱得硫黄，积鈆成灰，从水道下，犹累累如细砂，病遂愈，葛之消酒，硫黄之化鈆，皆载经方，苟不知病源，而以古方从事，未见其可也。）
积油焚宝，戴笠衣蓑。（本草曰，博物志云，积油满百石则生火，武帝太始中，武库火灾，积油所致，抄丛曰，累世之宝，汉高斩蛇剑，王莽头，孔子履等尽焚焉，太平广记曰，大历初，锺陵客崔希真家于郡西，善鼓琴，工绘事，好修养之术，二年十月初朔，夜大雪，希真晨出门，见一老人衣蓑戴笠，避雪于门下，崔异之，请入，去蓑笠，见神色毛骨非常人也，益敬之，问曰，家有大麦面，聊以充饭，又能食乎，老父曰，大麦受四时气，谷之善者也，能沃以豉汁则弥佳，崔因命家人具之，间又献松花酒，老父曰，花涩无味，野人有物，能令其醇美，乃于怀中取一丸药，色黄而坚，老人以石扣之，置于酒中，则顿甘美矣，仍以数丸遗希真，请问，老父笑而不答，崔入宅于窗窥之，见其老父于帏幄前所画素上如有所图，瞬息而罢，崔少顷馔具，献而受之而食，崔又入其内，出已去矣，此老父是葛洪第三子也。）
铅锡未辨，鍉䤵所磨。（新修本草曰，铅锡莫辨，橙柏不分，苏敬注曰，丹白二粉，俱炒锡作，今经称铅丹，陶隐居曰熬鈆，俱误矣，太素经曰，九针，一镵针，二员针，三鍉针，四锋针，五䤵针，六员利针，七毫针，八长针，九大针也，鍉针主人大其身而员其末，䤵针主五音也，必令末如剑锋，可以取大脓。）
枕峙琥珀，铜铸镆鎁。（本草曰，琥珀如松脂，千年为茯苓，又千年为琥珀，又千年为瑿，又曰，琥珀止血生肌，汉书曰，出罽宾国，初如桃胶乃成，时宁州贡琥珀枕，碎以赐军士傅金疮，太平广记曰，梁陶贞白所著大清经，一名剑经，凡学道术者，医须有好剑随身，又说，干将镆耶剑，皆以铜铸，非铁也。）
涂剑鸊鷉，软玉虾蟆。（本草曰，鸊鷉膏主刀剑令不锈，以膏涂之，水鸟也，如鸠鸭，脚连尾，不能陆行，常在水中，人至即沉，或击之便起，又曰，虾蟆肪涂玉，则刻之如蜡，但肪不可多得，取肥者锉煎膏以涂玉，亦软滑易截，古玉器有奇特，非雕琢人功者，多是昆吾刀及虾蟆膏所刻也。）
泰山锺乳，蜀江金牙。（本草曰，石钟乳生少室山谷，及泰山，生嵓穴阴处，溜山液而成，空中相通，长者六七寸，如鹅翎管状，碎之如爪甲，又曰，金牙生蜀郡，如粗金，大小如棋子而方，在蜀汉江岸石间打出者，内即金色，岸擢入水年久者多黑。）
昆池捧函，蒙园煎茶。（玉函方序曰，开元中，余始居终南山，一日会有一老人来诣余乞救一族之命，余诘之曰，尔何人，而问余求活族之请，复谁人教尔来告余也，老人曰，某本昆明池龙也，今为天旱，有胡僧奏国家言能降甘雨，圣上然之，遂允其请，令僧于池侧致坛作法，其僧实能持幻咒，涸池水，某恐一族见祸，今特来启告也，余答曰，吾能救汝之难，然汝须将池中所有玉函方来，则汝之池水无虑矣，老人曰，某池中他物悉以奉上先生可也，然其方是陶真人所赐，令镇此池中，戒誓甚严，恐违天戒，余又谓之曰，若令余得此方，用教生聚，其功极大，岂以为惜，勿以违戒为辞，老人诺许，遂谓之曰，汝但返池水已泛矣，诣旦，老人果以玉函捧方来献，余得之，不敢隐匿，乃悉别为上中下三卷，呈诸同志，用救生灵，故叙事引于卷首尔，本草曰，茶谱云，蒙山有五顶，顶有茶园，其中顶曰上清峰，昔有僧人病冷且久，遇一老父谓曰，蒙之中顶茶，当以春分之先后多构人力，俟雷之发声，并手採摘，三日而止，若获一两，以本处水煎服，即能祛宿疾，二两当眼前无疾，三两固以换骨，四两即为地仙矣，其僧如说，获一两馀，服未尽而病差。）
刀飞吴都，朱称越砂。（太平广记曰，梁陶贞白所著大清经，一名剑经，凡学道术者，皆须有好剑镜随身，贞白隐居吴都山中，常蓄二刀，一名善胜，一名宝胜，往往飞去，人望之如二条青蛇，本草曰，丹砂作末，名真朱，仙经亦用越砂，即出广州临漳者，此二处并好，惟须光明莹彻为佳。）
挂弓赵宅，击鼓陈家。（医说曰，何解元，陈留人也，一日会饮于赵修武宅，酒至数杯，忽见盏底有似一小蛇咽入口，亦不觉有物，但每思而疑之，日久觉心疼，自思小蛇长大，食其五藏，明年又因旧会赵宅，恰才执杯，又见小蛇，乃放下盏细看时，赵宅屋梁上挂一张弓，却是弓梢影在盏中，因此解疑，其心疾遂无，乃是致疑而成病也，又曰，陈子直主簿妻有暴疾，每腹胀，则腹中有声如击鼓，远闻于外，行人过门者，皆疑其家作乐，腹胀消，则鼓声亦止，一月一作，经十馀医，皆莫能名其疾。）
建一合北，俱二巡南。（五行大义曰，天以一生水于北方，火虽阳物，义从阴配合，阴始故从始立义，故火数二也。）
壬癸水咸，戊己土甘。（明堂经曰，肾其时冬，其味咸，其日壬癸，又曰，脾藏其时长夏，其味甘，其日戊己。）
表里诊候，前后详探。（脉经曰，浮芤滑实弦紧洪，谓之七表，微沉缓涩迟伏濡弱，谓之八里，八十一难经曰，诊脉于掌后，约文密排三指，头指半指之前为寸，外阳中之阳，半指之后为寸，内阳中之阴，第二指半指之前为关，上半指后关下阴，第三指半指之前为尺外阳，半指之后为尺内阴。）
补泻内讨，权衡外谙。（八十一难经曰，虚者补之，实者泻之，不虚不实，太素经曰，权衡藏府，阴阳二脉也。）
整息午毕，颐志中谭。（道家养身服气法，平旦端坐，嗽口一百廿过，使口清唾如白玉之色，举舌而上，鼻中纳取清气，口中吐出浊气，如是一百廿过即停，向王时作法，从卯至午名曰王时服气之法。）
砭从东始，穴对丙涵。（太素经曰，东方之域，鱼盐之地，其民食鱼而嗜咸，鱼者使人热中，盐者胜血，故其民皆黑色疏理，故其病皆为痈疡，其治宜砭石，故砭石者，从东方来，医说曰，砭石以石为针也，山海经曰，高武之山，有石如玉，可以为针，则砭石也，本草曰，嘉鱼食之，令人肥健悦怿，此乳穴中小鱼，又曰，吴都赋曰，嘉鱼出于丙穴，李善注曰，丙日出穴，今则不然，丙者向阳穴也，阳穴多生此鱼，何能择丙日耶，此注误矣，抱朴子曰，鹤知夜半，燕知戊己，岂鱼不知丙日也。）
首圆应上，肉暖司央。（太素经曰，天圆地方，人头圆足方以应之，病源论曰，脾主土，土暖如人肉。）
缀乾纽圣，正坤维良。（新修本草序曰，我大唐之王天下也，承秦汉浇漓之后，周隋涂炭之际，缀乾纽于已坠，正坤维于将覆。）
辰巳繁荣，戌亥收藏。（新修本草曰，上药一百廿种为君，以应天，当谓寅卯辰巳之月，法万物生荣时也，下药一百廿五种为佐使，以应地，当谓戌亥子丑之月，法万物枯藏时也，今案三月辰，四月巳，万物荣，故言繁荣也，八月戌，九月亥，万物渐枯藏，故戌亥月谓之收藏也。）
坎玄主冀，兑昊当梁。（太素经曰，天有九州，人有九窍，素问注曰，九州谓冀兖青徐扬荆豫梁雍也，五行大义曰，北玄天数一对坎宫冀州，西昊天数四对兑宫粱州。）
顺得舌标，閒悟毫芒。（太素经曰，病有标本，刺有逆顺，注曰，本者，根本也，标者，枝末也，十二经脉，悉有标本，其本皆在手足四支，其标皆在头背舌掖下，此标本二处，摄病在中，此病阴阳前后，以在标本，故问刺之逆顺之法者也，千金翼方曰，夫医道之为言，实惟意也，固以神存心手之际，意折毫芒之里，其情之所得，口不能言。）
庚辛西白，甲乙震苍。（明堂经曰，肺藏其色白，其时秋，其日庚辛，又曰，肝藏其色青，其时春，其日甲乙。）
见顶万福，腾轨彭铿。（太平广记曰，柳芳为郎中子登疾，时名医张万福初除四州，与芳故旧，芳贺之，具言子病，惟恃故人一顾也，张诘旦候芳，芳遽引视登，遥见顶曰，有此顶骨何忧也，因诊脉五六息，复曰不错，寿且逾八十，乃留方数十字，谓登曰，不服此亦得，后登为庶子，年至九十，新修本草曰，岐和彭缓，腾绝轨于前，今按岐伯医和彭祖和缓也，铿彭祖名也。）
汉武痟暍，法程瞽盲。（泊宅编曰，汉武帝病消渴，长沙太守张仲景处八味丸进，方合饵之愈，医说曰，温州医僧法程，字无枉，少瞽，百端治之不愈，但昼夜诵观世音菩萨名号，如是十五年，梦中闻菩萨呼之使前，若有物絷其足，不可动，菩萨叹曰，汝前世为灸师，误灸损人眼，今生当受此报，难以免，但吾怜汝诚心，当使汝衣食丰足，遂探怀中掬宝珠满手与之，既寤，医道大行，衣钵甚富，至七十馀犹在。）
元忠骠骑，之才蛤精。（北齐书曰，李元忠骠骑大将军，兼中书令，晋阳县伯赵郡檯仁人也，初以母老多患，遂通集方术，志性仁恕，疾病疗之，无问贵贱，太平广记曰，北齐右仆射徐之才，善医术，时有人患脚跟肿痛，诸医莫能识之，窥之曰，蛤精疾也，得之当由乘船入海，垂脚米中，疾者曰，实曾如此，为割之，得蛤子二个，如榆荚。）
谢瞻枇杷，葛亮芜菁。（本草曰，谢瞻枇杷赋云，禀金秋之青条，抱东阳之和气，肇寒葩之结霜，成炎果乎纤露，是也，又曰，嘉话录云，诸葛亮所止，令兵士独种蔓菁者，取其才出甲可生啖，一也，叶舒可煮食，二也，久居则随以滋长，三也，弃不令惜，四也，回则易寻而採之，五也，冬有根可劚食，六也，三蜀江陵之人，今呼为诸葛菜是也。）
究习甄弟，皆善謇兄。（医说曰，立言，甄权之弟也，俱以母病专心习医道，遂尽其妙，御史大夫杜淹患风毒发肿，太宗令立言治之，既而奏曰，更二十一日午时死，果如其言，本草曰，唐书云，甄立言究习方书，医说曰，徐謇字成伯，丹阳人也，与兄文伯皆善医，謇性秘忌，承奉不得意，虽贵如王公，不为措疗，魏孝文迁洛，除中散大夫，文伯事南齐，位至太山兰陵太守。）
晋怀奔迸，秦政燔坑。（新修本草曰，晋怀奔迸，文籍焚靡，千不遗一，又曰，秦政煨燔，此经不预。）
刘凭饵鳜，陶景画牛。（本草曰，鳜音桂，大口细鳞斑彩，主腹内恶血，益气力，昔仙人刘凭常食石桂鱼，今此鱼犹有桂名，恐是此也，太平广记曰，陶先生画二牛，一散放于水间，一著金笼，二人执绳以杖驱之，帝笑曰，此人无所不作。）
子豹熨胁，鸣鹤刺头。（医说曰，子豹者，秦越人弟子，虢太子死，扁鹊乃使弟子子阳厉针砭石，以取三阳五会，有间，太子苏，扁鹊乃使子豹为五分之熨，以八减之剂和煮之，以熨两胁下，太子遂能起坐焉，又曰，秦鸣鹤为侍医，高宗苦风眩头重，目不能视，武后亦幸灾异逞其志，至是疾甚，召鸣鹤张文仲诊之，鸣鹤曰，风毒上攻，若刺头出少血，即愈矣，天后自帘中怒曰，此可斩也，天子头上，岂是试出血处耶，上曰，医之议病，理不加罪，且吾头重闷，殆不能忍，出血未必不佳，命刺之，鸣鹤刺百会及脑户出血，上曰，吾眼明矣，言未毕，后自帘中顶礼拜谢之曰，此天赐我师也，躬负缯宝以遗鸣鹤。）
艾晟证类，苏恭新修。（大观二年，通仁郎艾晟撰证类本草，行世二卷，所载药千六百七十六种也，唐显庆二年，右监门府长史骑都尉苏恭，与许孝崇等廿二人，撰新修本草，谓之唐本草，所载药八百五十种也。）
顾欢禳厌，彦伯竞酬。（医说曰，顾欢，字玄平，吴郡人也，隐于会稽山阴白石村，欢率信仁爱，素有道风，或以禳厌而多所全护，有病邪者，以问欢，欢曰，君家有书乎，曰唯，有孝经，可取置病人枕边，恭敬之，当自差，如言果愈，问其故，曰善禳恶，正胜邪，又曰，荆州人道士王彦伯，天性善医，尤别脉，断人生死寿夭，百不差一，自言医道将行，列三四灶煮药于庭，老幼塞门而请，彦伯指曰，热者饮此，寒者饮此，风者气者饮此，各饮而去，翌日各负钱帛来酬，无不效者。）
范汪燃薪，鲁班刻舟。（医说曰，范汪子玄平，少孤，年六岁，过江依外家新野庾氏，宾于园中，布衣蔬食，燃薪写书毕，读诵亦遍，遂博通百家之言，性仁爱，善医术，尝以拯恤为事，凡有疾病，不以贵贱皆治之，所活十愈八九，证类本草曰，述异记云，木兰川在浸锡江中多木兰，又七里洲中有鲁班刻木兰舟，至今在洲中，今诗家云木兰舟，出于此。）
涪翁摩踵，休祖卜瘤。（后汉书曰，涪翁者，不知姓名，钓于涪水，因号涪翁，精于医术，所治病不限贵贱，皆摩踵救之，而不求其报，甚为当代所重，医说曰，柳休祖者，善卜筮，其妻病鼠瘤，积年不差，垂命，休祖遂卜得颐之复，按卦合得姓石人治之，当获鼠而愈也，既而乡里有奴姓石，能治此病，遂名头上三处觉佳，俄有一鼠近前而伏，呼犬咋之，视鼠头有三灸处，妻遂差。）
照邻梨树，董奉杏林。（太平广记孙思邈传曰，上元元年，辞疾请归，特赐良马，及鄱阳公主邑司以居焉，当时知名之士，宋令文孟诜卢照邻等，执师资之礼以事焉，思邈尝后九成宫，照邻留在其宅，时庭前有病梨树，照邻为之赋其序曰，癸酉之岁，余卧疾长安光德坊之官舍，父老云，是鄱阳公主邑司，医说曰，董奉，字君异，为人治病，病愈，令种杏五株，轻者一株，数年之间，杏有十万，杏熟，以谷一器易一器杏，以所得谷赈救贫乏，奉在人间近二百年，颜貌若卅许人，一旦举手指天，竦身入云。）
卢扁邯郸，轩辕琼琳。（八十一难经曰，扁鹊又家于卢国，因命之曰卢医，世或以卢扁为二人者，斯实谬矣，史记曰，扁鹊名闻天下，过邯郸，闻贵妇人，则为带下医，过雒阳，闻周人爱老人，即为耳目痹医，来入咸阳，闻秦人爱小儿，即为小儿医，随俗为变也，医说曰，轩辕氏陟王屋山玉关之下，清斋三日，乃登于玉关之上，入琼琳台，于金机之上，得玄女九鼎神丹，飞香炉火之道。）
浮奴还壮，邑妻恣淫。（录验方益多散方曰，华浮合乐，未及服没，浮有奴字益多，年七十五，病腰承发白，横行偃偻，妾怜之，以药与益多，服廿日，腰申，白发更黑，颜色滑泽，状若卅时，医说曰，仪州华亭人聂从志，良医也，邑丞妻李氏病垂死，治之得生，李氏美而淫，慕聂之貌，他日丞往旁郡，李伪称疾，使邀之，伺其至，语之曰，我几入鬼录，赖君复生，顾世间物无足以报德，愿以此身供枕蓆之奉，聂惊惧趋而出，迨夜李复盛饰而就之，聂绝袖脱去乃止，亦未尝与人言，后岁余，仪州推官黄靖国病，阴吏逮入冥证事，且还，行至河边，见狱吏捽一妇人，剖其腹，濯其肠而涤之，傍有僧语曰，此乃子同官某之妻也，欲与医者聂生通，聂不许，可谓善士，其人寿止六十，以此阴德，遂延一纪，仍世世赐子孙一人官，妇人减算如聂所增之数，所以荡涤肠胃者，除其淫也，靖国素与聂善，既苏，密往访之，聂惊曰，方私语时，无一人闻者，而奔来之夕，吾独处室中，此唯妇人与吾尔，君安所得闻，靖国具以告，聂死后一子登科，其孙图南，绍兴中为汉中雒县丞，属仙井喻迪孺汝砺作隐德诗数百言以发潜德，此不复载。
扈齐裂易，宋冯伴歆。（列子曰，鲁公扈赵婴齐二人同见扁鹊，扁鹊云，公扈志强而气弱，故足于谋寡断，婴齐志弱气强，故少于虑，伤于专，若换汝心，则言均，遂使二人饮毒酒，迷死三日，剖胸掬心易置之，投以神药，即悟如初，二人辞归，公扈反婴齐室，其妻子不知之，婴齐反公扈室，其妻子亦不识之，二室相讼，求辨于扁鹊，扁鹊辨其由，史记曰，宋邑者，临淄人也，率性爱人，志尚医术，就齐太仓公长淳于意学五诊脉，冯信者，齐临淄人也，性好医方，临淄王犹以其识见未深，更令就淳于意学方，意教以按法逆顺论药法，定五味及和剂汤法，信受之，擅名于汉。）
兴嗣故事，愚昧暗寻。（梁典曰，梁武帝集一千字教诸王，吕周兴嗣曰，卿有才思，可次韵，兴嗣一日编缀奉上，鬓发悉白。）
管窥次韵，绵联作吟。（起于平声东韵，至于慢韵，每韵六字至二十一韵矣。）
