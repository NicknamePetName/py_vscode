
一难　论寸口脉与经脉荣卫度数  ***************************
一难曰：
十二经皆有动脉，独取寸口，以决五脏六腑死生吉凶之法，何谓也？然：寸口者，脉之大会，手太阴之脉动也。人一呼脉行三寸，一吸脉行三寸，呼吸定息，脉行六寸。人一日一夜，凡一万三千五百息，脉行五十度，周于身；漏水下百刻，荣卫行阳二十五度，行阴亦二十五度，为一周也，故五十度复会于手太阴；寸口者，五脏六腑之所终始，故法取于寸口也。
注解：
[1]
<1>十二经，谓手足三阴三阳，合为十二经也。1.手经则太阴肺，阳明大肠，少阴心，太阳小肠，厥阴心包，少阳三焦也。2.足经则太阴脾，阳明胃，少阴肾，太阳膀胱，厥阴肝，少阳胆也。
<2>皆有动脉者：1.如手太阴脉动中府，云门、天府、侠白，手阳明脉动合谷、阳溪，手少阴脉动极泉，手太阳脉动天窗，手厥阴脉动劳宫，手少阳脉动禾髎。2.足太阴脉动箕门、冲门，足阳明脉动冲阳、大迎、人迎、气冲，足少阴脉动太溪、阴谷，足太阳脉动委中，足厥阴脉动太冲、五里、阴廉，足少阳脉动下关、听会之类也。
<3>谓之经者，以荣衞之流行，经常不息者而言。谓之脉者，以血气之分袤行体者而言也。故经者，径也。脉者，陌也。
<4>越人之意，盖谓凡此十二经，经皆有动脉，如上文所云者，今置不取，乃独取寸口，以决藏府死生吉凶何耶。
[2]
<1>此一篇之大旨下文乃详言之。
<2>寸口，谓气口也，居手太阴鱼际，却行一寸之分，气口之下曰关，曰尺云者，皆手太阴所历之处，而手太阴又为百脉流注，朝会之始也。
<3>五藏别论，帝曰：气口何以独为五藏主？岐伯曰：胃者，水穀之海，六府之大源也，五味入口，藏于胃以养五藏气，而变见于气口也。
<4>灵枢第一篇云：脉会太渊。
<5>玉版论云：「行奇恒之法，自太阴始」，注谓先以气口太阴之脉，定四时之正气，然后度量奇恒之气也。
<6>经脉别论云：「肺朝百脉」，又云「气口成寸，以决死生」。
<7>合数论而观之，信知寸口，当手太阴之部，而为脉之大会明矣。此越人立问之意，所以独取夫寸口，而后芯宗之，为不易之法，书之篇首，乃开卷第一义也，学者详之。
[3]
<1>承上文言，人谓平人，不病而息数匀者也。
<2>呼者，气之出，阳也。吸者，气之入，阴也。
<3>内经平人气象论云：人一呼脉再动，一吸脉再动，呼吸定息，脉五动，闰以太息，命曰平人。1.故平人一呼脉行三寸，一吸脉行三寸，呼吸定息，脉行六寸，以呼吸之数言之，一日一夜凡一万三千五百息；以脉行之数言之，则五十度周于身，而荣衞之行于阳者二十五度，行阴者亦二十五度，出入阴阳，参交互注，无少间断，五十度毕，适当漏下百刻，为一晬时，又明日之平旦矣，迺复会于手太阴，此寸口所以为五藏六府之所终始，而法有取于是焉。2.盖以荣衞始于中焦，注手太阴阳明，阳明注足阳明太阴，太阴注手少阴太阳，太阳注足太阳少阴，少阴注手心主少阳，少阳注足少阳厥阴，计呼吸二百七十息，脉行一十六丈二尺，漏下二刻，为一周身，于是复还注手太阴。3.积而盈之，人一呼一吸为一息，每刻一百三十五息，每时八刻，计一千八十息，十二时九十六刻，计一万二千九百六十息，刻之馀分，得五百四十息，合一万三千五百息也，一息脉行六寸，每二刻，二百七十息，脉行一十六丈二尺，每时八刻，脉行六十四丈八尺，荣衞四周于身，十二时，计九十六刻，脉行七百七十七丈六尺，为四十八周身，刻之馀分行二周身，得三十二丈四尺，抢之为五十度周身，脉得八百一十丈也，此呼吸之息，脉行之数，周身之度，合昼夜百刻之详也。4.行阳行阴，谓行昼行夜也。

二难　论尺寸为脉之大要会  ***************************
二难曰：
脉有尺寸，何谓也？然：尺寸者，脉之大要会也。从关至尺是尺内，阴之所治也；从关至鱼际是寸囗内，阳之所治也；故分寸为尺，分尺为寸。故阴得尺内一寸，阳得寸内九分，尺寸终始一寸九分，故曰尺寸也。
注解：
[1]
<1>尺，说文云ㄕㄟ，度名，十寸也。人手却十分动脉为寸口，十寸为尺，规矩事也，古著寸尺，只寻常仞诸度量，皆以人之体为法，故从ㄕ从ㄟ，象布指之状，十分也，人手却一寸动脉，谓之寸口，又一。
<2>按如说文所纪，尤可见人体中脉之尺寸也，尺阴分，寸阳分也，人之一身，经络荣衞五藏六府，莫不由于阴阳，而或过与不及，于尺寸见焉，故为脉之大要会也。
<3>一难言寸口为脉之大会，以肺朝百脉而言也。此言尺寸为脉之大要会，以阴阳对待而言也。
<4>大抵手太阴之脉，由中焦出行，一路直至两手大指之端，其鱼际却行一寸九分，通谓之寸口，于一寸九分之中，曰尺，曰寸，而关在其中矣。
[2]
<1>关者，掌后高骨之分，寸后尺前两境之间，阴阳之界限也。
<2>从关至尺泽谓之尺，尺之内，阴所治也。从关至鱼际，是寸口，寸口之内，阳所治也。
<3>故孙思邈云：1.从肘腕中横纹至掌鱼际后纹，却而十分之而八，取九分，是为尺。（此九分者，自肘腕入至鱼际为一尺，十分之为十寸，取第九分之一寸中为脉之尺位。）2.从鱼际后，又却还度取十分之一，则是寸，（此寸字非寸关尺之寸，乃从肘腕横文至鱼际却而取十分中之一，是一寸也，以此一寸之中，取九分为脉之寸口，故下文云。）寸十分之而入，取九分之中，则寸口也。
[3]
<1>寸为阳，尺为阴，阳上而阴下，寸之下尺也，尺之上寸也，关居其中，以为限也，分寸为尺，分尺为寸，此之谓欤。分，犹别也。（故自鱼际穴起一寸之后，分为尺，自尺泽穴一尺之前，分为寸也。）
[4]
<1>老阴之数终于十，故阴得尺内之一寸。（此尺字指鱼际至尺泽，通计十寸者而言。）
<2>老阳之数极于九，故阳得寸内之九分。（此寸字指人手却寸而言）。
[5]
<1>寸为尺之始，尺为寸之终，云尺寸者，以终始对待而言，其实贮寸得九分，尺得一寸，皆阴阳之盈数也。
<2>庞安常云：越人取手太阴之行度，鱼际后一寸九分，以配阴阳之数，盖谓此也。

三难　论太过不及等反常脉象  ***************************
三难曰：
脉有太过，有不及，有阴阳相乘，有覆有溢，有关有格，何谓也？然：关之前者，阳之动也，脉当见九分而浮。过者，法曰太过；减者，法曰不及。遂上鱼为溢，为外关内格，此阴乘之脉也。关之后者，阴之动也，脉当见一寸而沉。过者，法曰太过；减者，法曰不及。遂入尺为覆，为内关外格，此阳乘之脉也。故曰覆溢，是其真脏之脉，人不病而死也。
注解：
[1]
<1>太过不及，病脉也。
<2>关格覆溢，死脉也。1.关格之说，素问六节藏象论，及灵枢第九篇，第四十九篇，皆主气口人迎，以阳经取决于人迎，阴经取决于气口也。2.今越人乃以关前关后言者，以寸为阳而尺为阴也。
[2]
<1>关前为阳，寸所动之位，脉见九分而浮，九阳数，寸之位浮，阳脉是其常也。
<2>过谓过于本位，过于常脉，不及谓不及本位，不及常脉，是皆病脉也。
[3]
<1>遂者，遂也，径行而直前也。
<2>谢氏谓遂者，直上直下，殊无回于之生意有旨哉。
<3>经曰：阴气太盛，则阳气不得相营也，以阳气不得营于阴，阴遂上出而溢于鱼际之分，为外关内格也。
<4>外关内格，谓阳外闭而不下，阴从而内出以格拒之，此阴乘阳位之脉也。
[4]
<1>关后为阴，尺脉所动之位，脉见一寸而沉，一寸阴数，尺之位沉，阴脉是其常也。
<2>过谓过于本位，过于常脉，不及谓不及本位，不及常脉，皆病脉也。
[5]
<1>经曰：阳气太盛，则阴气不得相营也，以阴气不得营于阳，阳遂下陷而覆于尺之分，为内关外格也。
<2>内关外格，谓阴内闭而不上，阳从外人以格拒之，此阳乘阴位之脉也。
[6]
<1>覆如物之覆，由上而倾于下也。溢如水之溢，由内而出乎外也。
[7]
<1>覆溢之脉，乃孤阴独阳，上下相离之诊，故曰真藏之脉，谓无胃气以和之也，凡人得此脉，虽不病犹死也。
<2>此篇言阴阳之太过不及，虽为病脉，犹未至危殆，若遂上鱼入尺，而为覆溢，则死脉也，此遂字，最为切紧，盖承上起下之要言，不然则太过不及，阴阳相乘，关格覆溢，浑为一意，漫无轻重矣。
<3>或问此篇之阴阳相乘，与二十篇之说同异？曰：此篇乃阴阳相乘之极而为覆溢，二十篇则阴阳更相乘而伏匿也，更之一字与此篇遂字，大有迳庭，更者，更互之更；遂者，直遂之遂。而覆溢与伏匿，又不能无辨，盖覆溢为死脉，伏匿为病脉，故不可同日语也。

四难　论脉有阴阳之法  ***************************
四难曰：
脉有阴阳之法，何谓也？然：呼出心与肺，吸入肾与肝，呼吸之间，脾受穀味也，其脉在中。浮者阳也，沉者阴也，故曰阴阳也。心肺俱浮，何以别之？然：浮而大散者心也；浮而短涩者肺也；肾肝俱沉，何以别之？然：牢而长者肝也，按之濡，举指来实者肾也。脾者中州，故其脉在中。是阴阳之法也。脉有一阴一阳，一阴二阳，一阴三阳，有一阳一阴，一阳二阴，一阳三阴，如此之言，寸口有六脉俱动邪？然：此言者，非有六脉俱动也，谓滑、长、浮；濇、沉、短也。滑者，阳也。长者，阳也。浮者，阳也。濇者，阴也。沉者，阴也。短者，阴也。所谓一阴一阳者，谓脉来沉而滑也。一阴二阳者，谓脉来沉滑而长也。一阴三阳者，谓脉来浮滑而长，时一沉也。所谓一阳一阴者，谓脉来浮而濇也。一阳二阴者，谓脉来长而沉濇也。一阳三阴者，谓脉来沉濇而短，时一浮也。各以其经所在，名病逆顺也。
注解：
[1]
<1>呼出为阳，吸作为阴，心肺为阳肾肝为阴，各以部位之高下而应之也。
<2>一呼再动，心肺主之。一吸再动，肾肝主之。呼吸定息，脉五动闰以太息，脾之候也。故日呼吸之间，脾受穀味也。
<3>其脉在中，在中者，在阴阳呼吸之中，何则？以脾受穀味，灌溉诸藏，诸藏皆受气于脾土，主中宫之义也。
[2]
<1>浮为阳，沉为阴，此承上文而起下文之义。
[3]
<1>心肺俱浮而有别也？1.心为阳中之阳，故其脉浮而大散。2.肺为阳中之阴，其脉浮而短濇。
<2>肝肾俱沉，而有别也？1.肝为阴中之阳，其脉牢而长。2.肾为阴中之阴，其脉按之濡，举指来实。古益袁氏，谓肾属水，脉按之濡，举指来实，外柔内刚，水之象也。3.脾说见前。
[4]
<1>又设问答，以明阴阳，脉见于三部者，不单至也，惟其不单至，故有此六脉相兼而见。1.浮者轻手得之，长者通度本位，滑者往来流利，皆阳脉也。2.沉者重手得之，短者不及本位，濇者往来凝滞，皆阴脉也。
<2>惟其相兼，故有一阴一阳，又一阳一阴，如是之不一也。
<3>夫脉之所至，病之所在也，以脉与病，反经络藏府参之，某为宜，某为不宜，四时相应，以名病之逆顺也。

五难　论脉有轻重  ***************************
五难曰；脉有轻重，何谓也？然：初持脉，如三菽之重，与皮毛相得者，肺部也；如六菽之重，与血脉相得者，心部也；如九菽之重，与肌肉相得者，脾部也；如十二菽之重，与筋平者，肝部也；按之至骨，举指来疾者，肾部也。故曰轻重也。
注解：
[1]
<1>肺最居上，主候也毛，故其脉如三菽之重。
<2>心在肺下，主血脉，故其脉如六菽之重。
<3>脾在心下，主肌肉，故其脉如九菽之重。
<4>肝在脾下，主筋，故其脉如十二菽之重。
<5>肾在肝下，主骨，故其脉按之至骨，举指来实，肾不言菽，以类推之，当如十五菽之重。
[2]今按此法，以轻重言之，即浮中沉之意也。然于枢素无所见，将古脉法而有所授受耶，抑越人自得之见耶。
[3]庐陵谢氏曰：此寸关尺所主藏府，各有分位，而一部之中，脉又自有轻重。因举陵阳虞氏说云：假令左手寸口如三菽之重，得之乃知肺气之至。如六菽之重得之，知本经之至。馀以类求之，夫如是，乃知五藏之气，更相灌溉，六脉因兹亦有准绳，可以定吉凶，言疾病矣。关尺皆然，如十难中，十变脉例而消息之也。

六难　论脉之阴阳虚实  ***************************
六难曰：
脉有阴盛阳虚、阳盛阴虚，何谓也？然：浮之损小，沉之实大，故曰阴盛阳虚；沉之损小，浮之实大，故曰阳盛阴虚。是阴阳虚实之意也。
注解：
[1]浮沉以下指轻重言，盛虚以阴阳盈亏言。
<1>轻手取之而见减小，重手取之而见实大，知其为阴盛阳虚也。
<2>重手取之而见损小，轻手取之而见实大，知其为阳盛阴虚也。
<3>大抵轻手取之阳之分，重手取之阴之分，不拘何部，率以是推之。

七难　论王脉  ***************************
七难曰：
经言少阳之至，乍大乍小，乍短乍长；阳明之至，浮大而短；太阳之至，洪大而长；太阴之至，紧大而长；少阴之至，紧细而微；厥阴之至，沉短而敦。此六者，是平脉邪？将病脉邪？然：皆王脉也。其气以何月，各王几日？然：冬至之后，得甲子少阳王，复得甲子阳明王，复得甲子太阳王，复得甲子太阴王，复得甲子少阴王，复得甲子厥阴王。王各六十日，六六三百六十日，以成一岁。此三阳三阴之王时日大要也。
注解：
[1]六者之王说见下文。
[2]
<1>上文言，三阳三阴之王脉，此言三阳三阴之王时，当其时则见其脉也。
<2>历家之说，以上古十一月甲子，合朔冬至为历元，盖取夫气朔之分齐也，然天度之运，与日月之行，迟速不一，岁各有差，越人所谓冬至之后得甲子，亦以此欤，是故气朔之不齐，气候之早晚，不能常也。
<3>故丁氏注，谓冬至之后得甲子，或在小寒之初，或在大寒之后，少阳之至始于此，馀经各以次继之。
<4>纪氏亦谓自冬至之日，一阳始生，于冬至之后得甲子，少阳脉王也，若原其本始，以十一月甲子合朔冬至常例推之，则少阳之王，便当从此日始至正月中，馀经各以次继之。少阳之至，阳气尚微，故其脉乍大乍小，乍短乍长，阳明之至，犹有阴也，故其脉浮大而短。太阳之至，阳盛而极也，故其脉洪大而长。阳盛极则变而之阴矣，故夏至后为三阴用事之始；而太阴之至，阴气尚微，故其脉紧大而长。少阴之至，阴渐盛也，故其脉紧细而微。厥阴之至，阴盛而极也，故其脉沉短而敦。阴盛极则变而之阳，仍三阳用事之始也，此则三阳三阴之王脉，所以经六甲而循四时，率皆从微以至乎著，自渐而趋于极，各有其序也。
<5>袁氏曰：「春温而夏暑，秋凉而冬寒，故人六经之脉，亦随四时阴阳消长迭运而至也。」
<6>刘温舒曰：「至真要论云：厥阴之至，其脉弦。少阴之至，其脉钩。太阴之至，其脉沉。少阴之至，大而浮。阳明之至，短而濇。太阳之至，大而长。亦随天地之气卷舒也，如春弦、夏洪、秋毛、冬石之类，则五运六气，四时亦皆应之，而见于脉尔。」
<7>若平人气象论：太阳脉至，洪大而长。少阳脉至，乍数乍疎，乍短乍长。阳明脉至，浮大而短。1.难经引之以论三阴三阳之脉者，以阴阳始生之浅深而言也。
<8>篇首称经言二字，攷之枢素无所见，平人气象论，虽略有其说而不详，岂越人之时，别有所谓上古文字耶，将内经有之而后世脱简耶，是不可知也，后凡言经言而无所攷者，义皆倣此。

八难　论寸口脉平而死者  ***************************
八难曰：
寸囗脉平而死者，何谓也？然：诸十二经脉者，皆系于生气之原。所谓生气之原者，谓十二经之根本也，谓肾间动气也。此五脏六腑之本，十二经脉之根，呼吸之门，三焦之原。一名守邪之神。故气者，人之根本也，根绝则茎叶枯矣。寸囗脉平而死者，生气独绝于内也。
注解：
[1]肾间动气，人所得于天以生之气也。
[2]肾为壬水，位乎坎，北方卦也，乃天一之数，而火木金土之先也，所以为生气之原，诸经之根本，又为守邪之神也。
[3]原气胜则邪不能侵，原气绝则死，如木根绝而茎叶枯矣，故寸口脉平而死者，以生气独绝于内也。

九难　论别知脏腑之病  ***************************
九难曰：
何以别知藏府之病耶？然：数者府也，迟者藏也。数则为热，迟则为寒。诸阳为热，诸阴为寒。故以别知藏府之病也。
注解：
[1]凡人之脉，一呼一吸为一息，一息之间，脉四至，闰以太息，脉五至，命曰平人，平人者，不病之脉也，其有增减，则为病焉。
<1>故一息三至曰迟，不足之脉也。一息六至曰数，太过之脉也。
[2]藏为阴，府为阳，脉数者属府，为阳为热，脉迟者属藏，为阴为寒，不特是也，诸阳脉皆为热，诸阴脉皆为寒，藏府之病，由是别之。

十难　论一脉十变  ***************************
十难曰：
一脉为十变者，何谓也？然：五邪刚柔相逢之意也。假令心脉急甚者，肝邪干心也；心脉微急者，胆邪干小肠也；心脉大甚者，心邪自干心也；心脉微大者，小肠邪自干小肠也；心脉缓甚者，脾邪干心也；心脉微缓者，胃邪干小肠也；心脉涩甚者，肺邪干心也；心脉微涩者，大肠邪干小肠也；心脉沉甚者，肾邪干心也；心脉微沉者，膀胱邪干小肠也。五脏各有刚柔邪，故今一脉辄变为十也。
注解：
[1]五邪者，谓五藏五府之气，失其正而为邪者也。
[2]刚柔也，则柔相逢，谓藏逢藏，府逢府也，五藏五府，各有五邪，以脉之来甚者属藏，微者属府。
[3]特以心藏发其例，馀可类推，故云一脉辄变为十也。

十一难　论脉不满五十动而一止  ***************************
十一难曰：
经言脉不满五十动而一止，一脏无气者，何脏也？然：人吸者随阴入，呼者因阳出。今吸不能至肾、至肝而还，故知一脏无气者，肾气先尽也。
注解：
[1]灵枢第五篇曰：「人一日一夜五十营，以营五藏之精，不应数者，名曰狂生。所谓五十营者，五藏皆受气，持其脉口，数其至也。五十动不一代者，五藏皆受气。四十动一代者，一藏无气。三十动一代者，二藏无气。二十动一代者，三藏无气。十动一代者，四藏无气。不满十动一代者，五藏无气，予之短期。」
[2]按五藏肾最在下，吸气最远，若五十动不满而一止者，知肾无所资，气当先尽，尽犹衰竭也，衰竭则不能随诸藏气而上矣。

十二难　论实实虚虚之误  ***************************
十二难曰：
经言五脏脉已绝于内，用针者反实其外；五脏脉已绝于外，用针者反实其内。内外之绝，何以别之？然：五脏脉已绝于内者，肾肝气已绝于内也，而医反补其心肺。五脏脉已绝于外者，其心肺气已绝于外也，而医反补其肾肝，阳绝补阴，阴绝补阳，是谓实贾虚虚，损不足益有馀。如此死者，医杀之耳。
注解：
[1]灵枢第一篇曰：「凡将用针，必先诊脉，视气之剧易，乃可以治也。」
[2]又第三篇曰：「所谓五藏之气已绝于内者，脉口气内绝不至，反取其外之病处，与阳经之合，有留针以致阳气，阳气至则内重竭，重竭则死矣，其死也，无气以动，故静。所谓五藏之气已绝于外者，脉口气外绝不至，反取其四末之输，有留针以致其阴气，阴气至则阳气反入，入则逆，逆则死矣，其死也阴气有馀，故躁。」
[3]此灵枢以脉口内外言阴阳也，越人以心肺肾肝内外别阴阳，其理亦由是也。
[4]纪氏谓此篇言针法，冯氏玠谓此篇合入用针补写之类，当在六十难之后，以例相从也。

十三难　论色脉皮肤之相应  ***************************
十三难曰：
经言见其色而不得其脉，反得相胜之脉者即死，得相生之脉者，病即自已。色之与脉当参相应，为之奈何？然：五脏有五色，皆见于面，亦当与寸口、尺内相应。假令色青，其脉当弦而急；色赤，其脉浮大而散；色黄，其脉中缓而大；色白，其脉浮濇而短；色黑，其脉沉濡而滑。此所谓五色之与脉，当参相应也。脉数尺之皮肤亦数，脉急尺之皮肤亦急，脉缓尺之皮肤亦缓，脉濇尺之皮肤亦濇，脉滑尺之皮肤亦滑。五脏各有色臭味声液，与寸口尺内相应，其不应者病也。假令色青，其脉浮濇而短，或大而缓为相胜。浮大而散，或小而滑为相生也。经言：「知一为下工，知二为中工，知三为上工，上工者十全九，中工者十全七，下工者十全六」，此之谓也。
注解：
[1]灵枢第四篇曰：「见其色知其病，命曰明。按其脉知其病，命曰神。问其病知其处，命曰工。色脉形肉不得相失也。色青者其脉弦，赤者其脉钩，黄者其脉代，白者其脉毛，黑者其脉石。见其色而不得其脉，谓色脉之不相得也，色脉既不相得，看得何脉，得相胜之脉即死，得相生之脉病即自已。」（已，愈也，参，合也。）
[2]
<1>色脉当参相应，夫如是则见其色，得其脉矣。
[3]
<1>灵枢第四篇：1.黄帝曰：「色 已定，别之奈何？」岐伯曰：「调其 之缓急大小清濇，肉之坚脆，而变定矣。」2.黄帝曰：「调之奈何」？岐伯答曰：「脉急尺之皮肤亦急，脉缓尺之皮肤亦缓，脉小尺之皮肤亦减而少气，脉大尺之皮肤亦贲而起，脉滑尺之皮肤亦滑，脉濇尺之皮肤亦濇，凡此变者，有微有甚，故善调尺者不待于寸。善调脉者，不待于色，能参合而行之者，可以为上工，上工十全九，行二者为中工，中工十全七，行一者为下工，下工十全六。」○此通上文，所谓色脉形肉不相失也。
[4]
<1>若之为言或也，举色青为例，以明相胜相生也。1.青者肝之色，浮濇而短，肺脉也，为金剋木，大而缓，脾脉也，为木剋土，此相胜也。2.浮大而散，心脉也，为木生火。小而滑，肾脉也，为水生木，此相生也。此所谓得相胜之脉即死，得相生之脉病即自已也。

十四难　论损至脉之病证及其治法  ***************************
十四难曰：
脉有损至，何谓也？然：至之脉，一呼再至曰平，三至曰离经，四至曰夺精，五至曰死，六至曰命绝，此至之脉也。何谓损？一呼一至曰离经，再呼一至曰夺经，三呼一至曰死，四呼一至日命绝，此损之脉也。至脉从下上，损脉从上下也。损脉之为病奈何？然：一损损于皮毛，皮聚而毛落；二损损于血脉，血脉虚少，不能荣于五脏六腑；三损损于肌肉，肌肉消瘦，饮食不能为肌肤；四损损于筋，筋缓不能自收持；五损损于骨，骨痿不能起于床。反此者，至脉之病也。从上下者，骨痿不能起于床者死；从下上者，皮聚而毛落者死。治损之法奈何？然：损其肺者，益其气；损其心者，调其荣卫；损其脾者，调其饮食，适其寒温；损其肝者，缓其中；损其肾者，益其精；此治损之法也。脉有一呼再至，一吸再至；有一呼三至，一吸三至；有一呼四至，一吸四至；有一呼五至，一吸五至；有一呼六至，一吸六至；有一呼一至，一吸一至；有再呼一至，再吸一至；有呼吸再至。脉来如此，何以别知其病也？然：脉来一呼再至，一吸再至，不大不小曰平。一呼三至，一吸三至，为适得病，前大后小，即头痛目眩，前小后大，即胸满短气。一呼四至，一吸四至，病欲甚，脉洪大者苦烦满，沉细者腹中病，滑者伤热，涩者中雾露。一呼五至，一吸五至，其人当困，沉细夜加，浮大昼加，不大不小，虽困可治，其有大小者，为难治。一呼六至，一吸六至，为死脉也，沉细夜死，浮大昼死。一呼一至，一吸一至，名曰损，人虽能行，犹当著床，所以然者，血气皆不足故也。再呼一至，再吸一至，呼吸再至，名曰无魂，无魂者当死也，人虽能行，名曰行尸。上部有脉，下部无脉，其人当吐，不吐者死。上部无脉，下部有脉，虽困无能为害。所以然者，人之有尺，譬如树之有根，枝叶虽枯藁，根本将自生。脉有根本，人有元气，故知不死。
注解：
[1]
<1>平人之脉，一呼再至，一吸再至，呼吸定息，脉四至，加之则为过，减之则不及，过与不及，所以为至为损焉。1.离经者，离其经常之度也。2.夺精，精气衰夺也。
<2>至脉从下而逆上，由肾而之肺也。
<3>损脉从上而行下，由肺而之肾也。
<4>谢氏曰：「平人一呼再至，脉行三寸，今一呼三至，则脉行四寸半，一息之间行九寸，二十息之间一百八十丈，比平人行速，过六十丈，此至脉之离经也。平人一呼脉再至，行三寸，今一呼一至，只得一寸半，二十息之间，脉迟行六十丈，此损脉之离经也。若夫至脉之夺精，一呼四至，则一息之间，行一尺二寸。损脉之雄精，二呼一至，则一息之间，行三寸，其病又甚矣，过此者死而命绝也。」
[2]
<1>「至于收病也」，当作「至脉之病也」，「于收」二字误。
<2>肺主皮毛，心主血脉，脾主肌肉，肝主筋，肾主骨，各以所主而见其所损也。
<3>反此为至脉之病者，损脉从上下，至脉则从下上也。
[3]
<1>肺主气，心主血脉，肾主精，各以其所损而调治之。
<2>荣衞者，血脉之所资也。
<3>脾主受穀味，故损其脾者，调其饮食，适其寒温。如春夏食凉食冷，秋冬食温食热，及衣服起居，各当其时是也。
<4>肝主血，血虚则中不足。一云肝主怒，怒能伤肝，故损其肝者，缓其中。经曰：肝苦急，急食甘以缓之。缓者，和也。
论损至脉之病证及其治法（续）
注解：
[4]
<1>此再举损至之为问答也。1.盖前之损至，以五藏自病得之于内者而言。后则以经络血气，为邪所中之微甚，自外得之者而言也。2.其曰呼吸再至，即一呼一至，一吸一至之谓，疑衍文也。
[5]
<1>一息四至，是为平脉，一呼三至，一吸三至，是一息之间，脉六至，比之平人多二至，故曰适得病未甚也，然又以前大后小，前小后大，而言病能也。前后非言寸尺，犹十五难前曲后居之前后，以始末言也。
<2>一呼四至，一吸四至，病欲甚矣，故脉洪大者，苦烦满，病在高也。沉细者，腹中痛，病在下也。各以其脉言之。1.滑为伤热者，热伤气而不伤血，血自有馀，故脉滑也。濇为中雾露者，雾露之寒，伤人荣血，血受寒，故脉濇也。
<3>一呼五至，一吸五至，其人困矣，若脉更见浮大沉细，则各随画夜而加剧，以浮大顺昼，阳也，沉细顺夜，阴也，若不见二者之脉，人虽困犹可治，小大即沉细浮大也。
<4>一呼六至，一吸六至，增之极也，故为死脉，沉细夜死，浮大昼死，阴遇阴，阳遇阳也。
<5>1.一呼一至，一吸一至，名曰损，以血气皆不足也。2.再呼一至，再吸一至，谓两息之间，脉再动，减之极也，经曰「形气有馀，脉气不足者死」，故曰无魂而当死也。
[6]
<1>譬如二字，当在人之有尺下。
<2>○此又以脉之有无，明上下部之病也。1.纪氏曰：上部有脉，下部无脉，是邪实井于上，即当吐也。若无吐证，为上无邪而下气竭，故云当死。2.东垣李氏曰：下部无脉，此木郁也，饮食过饱，填塞于胸中太阴之分，而春阳之令不得上行故也，是为木郁，木郁则达之，谓吐之是也。3.谢氏曰：上部无脉，下部有脉者，阴气盛而阳气微，故虽困无能害。上部无脉，如树枝之藁，下部有脉，如树之有根，可以望其生也。
<3>四明陈氏曰：至，进也，阳独盛而至数多也。损，减也，阴独盛而至数少也。至脉从下上，谓无阴而阳独行，至于上，则阳亦绝而死矣。损脉从上下，谓无阳而阴独行，至于下，则阴亦尽而死矣。
<4>一难言「寸口以决藏府死生吉凶」，谓气口为五藏主也。四难言「脾受穀味，其脉在中」，是五藏皆以胃为主，其脉则主关上也。此难言人之有尺，譬如树之有根，脉有根本，人有元气，故知不死，则以尺为主也。此越人所错综其义，散见诸篇，以见寸关尺各有所归重云。

十五难　论四时之脉以胃气为本  ***************************
十五难曰：
经言春脉弦，夏脉钩，秋脉毛，冬脉石。是王脉耶？将病脉也？然：弦、钩、毛、石者，四时之脉也。春脉弦者，肝东方木也，万物始生，未有枝叶，故其脉之来，濡弱而长，故曰弦。夏脉钩者，心南方火也，万物之所茂，垂枝布叶，皆下曲如钩，故其脉之来，来疾去迟，故日钩。秋脉毛者，肺西方金也，万物之所终，草木华叶，皆秋而落，其枝独在，若毫毛也，故其脉之来，轻虚以浮，故曰毛。冬脉石者，肾北方水也，万物之藏也，盛冬之时，水凝如石，故其脉之来，沉濡而滑，故曰石。此四时之脉也。如有变奈何？然：春脉弦，反者为病。何谓反？然：其气来实强，是谓太过，病在外；气来虚微，是谓不及，病在内。脉来厌厌聂聂，如循榆叶曰平；益实而滑，如循长竿曰病；急而劲益强，如新张弓弦曰死。春脉弦曰平，弦多胃气少曰病，但弦无胃气曰死，春以胃气为本。夏脉钩，反者为病。何谓反？然，其气来实强，是谓太过，病在外；气来虚微，是谓不及，病在内。其脉来累累如环，如循琅玕曰平；来而益数，如鸡举足者曰病；前曲后居，如操带钩曰死。夏脉微钩曰平，钩多胃气少曰病，但钩无胃气曰死，夏以胃气为本。秋脉毛，反者为病。何谓反？然：其气来实强，是谓太过，病在外；气来虚微，是谓不及，病在内。其脉来蔼蔼如车盖，按之益大曰平；不上不下，如循鸡羽曰病；按之萧索，如风吹毛曰死。秋脉微毛曰平，毛多胃气少曰病，但毛无胃气曰死，秋以胃气为本。冬脉石，反者为病。何谓反？然：其气来实强，是谓太过，病在外；气来虚微，是谓不及，病在内。脉来上大下兑，濡滑如雀之喙曰平；啄啄连属，其中微曲曰病；来如解索，去如弹石曰死。冬脉微石曰平，石多胃气少曰病，但石无胃气曰死，冬以胃气为本。胃者，水穀之海，主禀四时。皆以胃气为本，是谓四时之变病，死生之要会也。脾者，中州也，其平和不可得见，衰乃见耳，来如雀之啄，如水之下漏，是脾衰见也。
注解：
[1]
<1>此内经平人气象、玉机真藏论，参错其文而为篇也。1.春脉弦者，肝主筋，应筋之象。2.夏脉钩者，心主血脉，应血脉来去之象。3.秋脉毛者，肺主皮毛。4.冬脉石者，肾主骨。各应其象，兼以时物之象取义也。
<2>来疾去迟，刘立之曰：1.来者，自骨肉之分，而出于皮肤之际，气之升而上也。2.去者，自皮肤之际，而还骨肉之分，气之降而下也。
[2]
<1>1.春脉太过，则令人善忘，忽忽眩冒颠疾。不及则令人胸痛引背，下则两胁胠满。2.夏脉太过，则令人身热而肤痛为浸淫。不及则令人烦心，上见欬唾，下为气泄。3.秋脉太过，则令人逆气而背痛，愠愠然，不及则令喘，呼吸少气而欬，上气见血，下闻病音。4.多脉太过，则令人解㑊，脊脉痛而少气，不欲言。不及则令人心悬如飢，眇中清，脊中痛，少腹满，小便变。－－此岐伯之言也，越人之意，盖本诸此，变脉言气者，脉不自动，气使之然且主胃气而言也。
<2>1.春脉厌厌聂聂，如循榆叶，弦而和也。益实而滑，如循长竿，弦多也。急而劲益强，如新张弓弦，但弦也。（循、抚也、按也。　）2.夏脉累累如环，如循琅玕，钩而和也。如鸡举足，钩多而有力也。前曲后居，谓按之坚而搏，寻之实而据，但钩也。3.秋脉蔼蔼如车盖，按之益大，微毛也。不上不下，如循鸡羽，毛多也。按之萧索，如风吹毛，但毛也。4.冬脉上大下兑，大小适均，石而和也，（上下与来去同义，见前篇）。啄啄连属，其中微曲，石多也。来如解索，去如弹石，但石也。
<3>大抵四时之脉，皆以胃气为本，故有胃气则生，胃气少则病，无胃气则死，于弦钩毛石中，每有和缓之体，为胃气也。
<4>此篇与内经中互有异同：1.冯氏曰：「越人欲使脉之易晓，重立其义尔。」2.按内经第二卷，平人气象论篇云：「平肝脉来，软弱招招，如揭长竿末梢。平肺脉来，厌厌聂聂，如落榆荚。平肾脉来，喘喘累累如钩，按之而坚。病肾脉来，如引葛之益坚。死肾脉，如发夺索，辟辟如弹石。」此为异也。
论四时之脉以胃气为本（续）
注解：
[3]
<1>胃属土，土之数五也，万物归之，故云水穀之海，而水火金木无不待是以生，故云主禀四时。禀，供也、给也。
[4]
<1>脾者中州，谓呼吸之间，脾受穀味，其脉在中也。1.其平和不得见，盖脾寄王于四季，不得独主于四时，四藏之脉平和，则脾脉在中矣。2.衰乃见者，雀啄屋漏，异乎常也。雀啄者，脉至坚锐而断续不定也。屋漏者，脉至缓散，动而复止也。

十六难　论五脏病之内外证  ***************************
十六难曰：
脉有三部九候，有阴阳，有轻重，有六十首，一脉变为四时，离圣久远，各自是其法，何以别之？然：是其病有内外证。其病为之奈何？然：假令得肝脉，其外证：面青，善洁，善怒；其内证：脐左有动气，按之牢若痛；其病：四肢满闭，淋溲便难，转筋。有是者肝也。无是者非也。假令得心脉，其外证：面赤，口乾，喜笑；其内证：脐上有动气，按之牢若痛；其病：烦心，心痛，掌中热而啘。有是者心也，无是者非也。假令得脾脉，其外证：面黄，善噫，善思，善味；其内证：当脐有动气，按之牢若痛；其病：腹胀满，食不消，体重节痛，怠堕嗜卧，四肢不收。有是者脾也，无是者非也。假令得肺脉，其外证：面白，善嚏，悲愁不乐，欲哭；其内证：脐右有动气，按之牢若痛；其病：喘咳，洒淅寒热。有是者肺也，无是者非也。假令得肾脉，其外证：面黑，善恐欠；其内证：脐下有动气，按之牢若痛；其病：逆气，小腹急痛，泄如下重，足胫寒而逆。有是者肾也，无是者非也。
注解：
[1]谢氏曰：「此篇问三部九候以下共六件，而本经并不答所问，似有缺文。今详三部九候，则十八难中第三章言之，当属此篇，错简在彼。阴阳见四难，轻重见五难，一脉变为四时，即十五难，春弦夏钩秋毛冬石也。六十首，按内经方盛衰篇曰，『圣人持诊之道，先后阴阳而持之，奇恒之势，乃六十首』，王注谓，『奇恒六十首，今世不存。』则失其传者，由来远矣。」
[2]
<1>此盖答辞，然与前问不相蒙，当别有问辞也。
[3]
<1>得肝脉，诊得胘脉也。
<2>肝与胆合，为清净之府，故善洁。肝为将军之官，故善怒，善，犹喜好也。面青，肝之色也。此外证之色，脉情好也。
<3>脐左肝之部也，按之牢若痛者，若谓其动气，按之坚牢而不移，或痛也。
<4>冯氏曰：「肝气䐜郁，则四支满闭。」传曰：「风淫末疾」是也。厥阴脉，循阴器，肝病，故溲便难。转筋者，肝主筋也。此内证之部属，及所主病也。
[4]
<1>掌中，手心主脉所过之处，盖真心不受邪，受邪者手心主尔。
<2>啘，乾呕也，心病则火盛故啘。经曰：「诸逆冲上，皆属于火，诸呕吐酸，皆属于热。」
[5]
<1>灵枢口问篇曰：「噫者，寒气客于胃，厥逆从下上。
<2>经曰：「脾主四肢。」
[6]
<1>岐伯曰：「阳气和利，满于心，出于鼻，故为嚏」。洒淅寒热，肺主皮毛也。
[7]
<1>肾气不足则为恐。
<2>阴阳相引则为欠。
<3>泄而下重，少阴泄也。「如」读为「而」。

十七难　论切脉而知死生存亡  ***************************
十七难曰：
经言病或有死，或有不治自癒，或连年月不已，其死生存亡，可切脉而知之耶？然：可尽知也。诊病若闭目不欲见人者，脉当得肝脉，弦急而长，而反得肺脉浮短而涩者，死也。病若开目而渴，心下牢者，脉当得紧实而数，反得沉涩而微者，死也。病若吐血，复鼽衄血者，脉当沉细，而反浮大而牢者，死也。病若谵言妄语，身当有热，脉当洪大，而反手足厥逆，脉沉细而微者，死也。病若大腹而泄者，脉当微细而涩，反紧大而滑者，死也。
注解：
[1]
<1>此篇所问者三，答云，可尽知也，而止答病之死证，馀无所见，当有阙漏。
[2]
<1>肝开窍于目，闭目不欲见人，肝病也，肝病见肺脉，金剋木也。
[3]
<1>病实而脉虚也。
[4]
<1>脱血脉实，相反也。
[5]
<1>阳病见阴脉，相反也。
[6]
<1>泄而脉大，相反也。大腹，腹胀也。

十八难　论脉有三部四经与切脉而知积聚  ***************************
十八难曰：
脉有三部，部有四经，手有太阴、阳明，足有太阳、少阴，为上下部，何谓也？然：手太阴，阳明金也；足少阴，太阳水也，金生水，水流下行而不能上，故在下部也。足厥阴，少阳木也；生手太阳、少阴火，火炎上行而不能下，故为上部。手心主，少阳火，生足太阴、阳明土，土主中宫，故在中部也。此皆五行子母更相生养者也。脉有三部九候，各何主之？然：三部者，寸、关、尺也。九候者，浮、中、沉也。上部法天，主胸以上至头之有疾也；中部法人，主鬲以下至脐之有疾也；下部法地，主脐以下至足之有疾也。审而刺之者。人病有沉滞久积聚，可切脉而知之耶？然：诊在右胁有积气，得肺脉结，脉结甚则积甚，结微则气微。诊不得肺脉，而右胁有积气者何也？然：肺脉虽不见，右手脉当沉伏。其外痼疾同法耶，将异也？然：结者，脉来去时一止，无常数，名曰结也。伏者，脉行筋下也。浮者，脉在肉上行也。左右表里，法皆如此。假令脉结伏者，内无积聚，脉浮结者，外无痼疾；有积聚脉不结伏，有痼疾脉不浮结，为脉不应病，病不应脉，是为死病也。
 
注解：
[1]
<1>此篇立问之意，谓人十二经脉，凡有三部，每部之中，有四经，今手有太阴阳明，足有太阳少阴，为上下部何也？1.盖三部者，以寸关尺分上中下也。四经者，寸关尺两两相比，则每部各有四经矣。手之太阴阳明，足之太阳少阴，为上下部者，肺居右寸，肾居左尺，循环相资，肺高肾下，母子之相望也。2.经云：「藏真高于肺，藏真下于肾」是也。
[2]
<1>1.手太阴阳明金，下生足太阳少阴水，水性下，故居下部。2.足少阴太阳水，生足厥阴少阳木，木生手少阴太阳火，及手心主火，火炎上行，是为上部。3.火生足太阴阳明土，土居中部，复生肺金，此五行子母更相生养者也。
<2>此盖因手太阴阳明，足太阳少阴，为上下部道，推广五行相生之大，（越人亦以五藏生成之后因，其部分之高下而推言之，非谓未生之前，必待如是而后生成也。）而又演为三部之说，即四难所谓心肺俱浮，肾肝俱沉，脾者中州之意，但彼直以藏言，此以经言而藏府兼之。
<3>以上问答明经，此下二节，俱不相蒙，疑它经错简。
[3]
<1>谢氏曰：「此一节，当是十六难中答辞，错简在此，而剩出『脉有三部九候，各何主之』十字。」
<2>审而刺之：1.纪氏云：「欲诊脉动而中病，不可不审，故日审而刺之。刺者，言其动而中也。」2.陈万年传曰：「刺候谓中其候」，与此义同，或曰刺，针刺也，谓审其部而针刺之。
[4]
<1>此下问者，亦未详所属，或曰当是十七难中，或连年月不已答辞。
[5]
<1>结为积聚之脉，肺脉见结，知右胁有积气，右胁肺部也，积气有微甚，脉从而应之。
[6]
<1>肺脉虽不见结，右手脉当见沉伏，沉伏亦积聚脉，右手所以候里也
[7]
<1>此承上文复问外之痼疾，与内之积聚，法将同异。
[8]
<1>结为积聚，伏脉行筋下主里，浮脉行肉上主表，所以异也，前举右胁为例，故此云左右同法。
[9]
<1>有是脉，无是病，有是病，无是脉，脉病不相应，故为死病也。

十九难　论男女脉之顺逆  ***************************
十九难曰：
经言脉有逆顺，男女有恒。而反者，何谓也？然：男子生于寅，寅为木，阳也；女子生于申，申为金，阴也。故男脉在关上，女脉在关下。是以男子尺脉恒弱，女子尺脉恒盛，是其常也。反者，男得女脉，女得男脉也。其为病何如？然：男得女脉为不足，病在内；左得之，病在左，右得之，病在右；随脉言之也。女得男脉为太过，病在四肢；左得之，病在左，右得之，病在右；随脉言之，此之谓也。
注解：
[1]
<1>恒，胡登反，常也。
<2>据男女相比而言也，男脉在关上，女脉在关下，男子尺脉恒弱，女子尺脉恒盛，此男女之别也。
<3>逆顺云者，男之顺女之逆也，女之顺男不同也。虽然，在男女则各有常矣。
<4>反，谓反其常也。
[2]
<1>此推本生物之初，而言男女阴阳也。1.纪氏曰：「生物之初，其本原皆始于子，子者万物之所以始也，自子推之，男左旋三十而至于已，女右旋二十而至于已，是男女婚嫁之数也，自已而怀娠，男左旋十月而生于寅，寅为木，阳也，女右旋十月而生于申，申于金，阴也。」2.谢氏曰：「寅为木，木生火，又火生于寅，而性炎上，故男脉在关上。申为金，金生水，又水生于申，而性流下，故女脉在关下。」3.愚谓：「阳之体轻清而升，天道也，故男脉在关上。阴之体重浊而降，地道也，故女脉在关下。此男女之常也。」
[3]
<1>男女异常，是之谓反。
[4]
<1>问反之为病也。
[5]
<1>其反常，故太过不及，在内在外之病见焉。

二十难　论脉有伏匿  ***************************
二十难曰：
经言脉有伏匿，伏匿于何脏而言伏匿邪？然：谓阴阳更相乘、更相伏也。脉居阴部而反阳脉见者，为阳乘阴也，脉虽时沉涩而短，此谓阳中伏阴也；脉居阳部而反阴脉见者，为阴乘阳也，脉虽时浮滑而长，此谓阴中伏阳也。重阳者狂，重阴者癫。脱阳者见鬼，脱阴者目盲。
注解：
[1]
<1>居，犹在也，当也。
<2>阴部尺，阳部寸也。
<3>乘，犹乘车之兼，出于其上也。
<4>伏，犹伏兵之伏，隐于其中也。
<5>匿，藏也。
<6>丁氏曰：「此非特言寸为阳，尺为阴，以上下言，则肌肉之上为阳部，肌肉之下为阴部，亦通。」

二十一难　论形与脉  ***************************
二十一难：经言人形病脉不病，曰生；脉病形不病，曰死。何谓也？然：人形病脉不病，非有不病者也，谓息数不应脉数也。此大法。
注解：
[1]周仲立曰：「形体之中觉中憔悴，精神昏愦，食不知美，而脉得四时之从，无过不及之偏，是人病脉不病也。形体安和，而脉息乍大乍小，或至或损，弦紧浮滑沉濇不一，残贼冲和之气，是皆脉息不与形相应，乃脉病人不病也。」
[2]仲景云：「人病脉不病，名曰内虚，以无穀气，神虽困无苦。脉病人不病，名曰行尸，以无王气，迕眩仆不识人，短命则死。」
[3]谢氏曰：「按本经答文，词意不属似有脱误。」

二十二难　论一脉变为二病  ***************************
二十二难曰：
经言脉有是动、有所生病、一脉变为二病者，何也？然：经言是动者，气也；所生病者，血也。邪在气，气为是动；邪在血，血为所生病。气主呴之，血主濡之。气留而不行者，为气先病也；血壅而不濡者，为血后病也。故先为是动，后所生也。
注解：
[1]呴，香句反。濡，平声。
[2]呴，煦也。气主呴之，谓气煦嚧然来，薰蒸于皮肤分肉也。
[3]血主濡之，谓血濡润筋骨，滑利关节，荣养藏府也。
[4]此脉字，非尺寸之脉，乃十二经隧之脉也。此谓十二经隧之脉，每脉中辄有二病者，盖以有在气在血之分也。
[5]邪在气，气为是而动，邪在血，血为所生病，气留而不行为气病，血壅而不濡为血病，故先为是动，后所生病也。
[6]先后云者，抑气在外，血在内，外先受邪，则内亦从饮而病欤，然邪亦有只在气，亦有径在血者，又不可以先后拘也。详见灵枢经第十篇。

二十三难　论十二经脉长短之度数及其流注  ***************************
二十三难曰：
手足三阴三阳，脉之度数，可晓以不？然：手三阳之脉，从手至头，长五尺，五六合三丈。手三阴之脉，从手至胸中，长三尺五寸，三六一丈八尺，五六三尺，合二丈一尺。足三阳之脉，从足至头，长八尺，六八四丈八尺。足三阴之脉，从足至胸，长六尺五寸，六六三丈六尺，五六三尺，合三丈九尺。人两足蹻脉，从足至目，长七尺五寸，二七一丈四尺，二五一尺，合一丈五尺。督脉、任脉，各长四尺五寸，二四八尺，二五一尺，合九尺。凡脉长一十六丈二尺，此所谓经脉长短之数也。经脉十二，络脉十五，何始何穷也？然：经脉者，行血气，通阴阳，以荣于身者也。其始从中焦，注手太阴、阳明；阳明注足阳明、太阴；太阴注手少阴、太阳；太阳注足太阳、少阴；少阴注手心主、少阳；少阳注足少阳、厥阴；厥阴复还注手太阴。别络十五，皆因其原，如环无端，转相灌溉，朝于寸口、人迎，以处百病，而决死生也。经云：明知终始，阴阳定矣。何谓也？然：终始者，脉之纪也。寸口、人迎阴阳之气通于朝使，如环无端，故曰始也。终者，三阴三阳之脉绝，绝则死。死各有形，故曰终也。
注解：
[1]
<1>此灵枢廿七篇全文，三阴三阳，灵枢皆作六阴六阳，义尤明白。
<2>按经脉之流注，则手之三阳，从手走至头，手之三阴，从腹走至手，足之三阳，从头下走至足，足之三阴，从足上走入腹，此举经脉之度数，故皆自手足言。
<3>人两足蹻脉，指阴蹻也，阴蹻脉，起于跟中，自然谷之后，上内踝之上，直上循阴股入阴，循腹上胸，里行缺盆，出入迎之前，入颠内廉，属目内眦，合太阳脉，为足少阴之别络也。
<4>足三阳之脉，从足至头，长八尺，考工记亦云，人身长八尺，盖以同身尺寸言之。
[2]
<1>因者，随也。原者，始也。朝，犹朝会之朝。以，用也。因上文经脉之尺度而推言经络之行度也。
<2>直行者谓之经，旁出者谓之络，十二经有十二络，兼阳络阴络，脾之大络，为十五络也。
<3>谢氏曰：「始从中焦者，盖谓饮食入口，藏于胃，其精微之化，注手太阴阳明，以次相传，至足厥阴，厥阴复还注手太阴也。络脉十五，皆随十二经脉之所始，转相灌溉，如环之无端，朝于寸口人迎，以之处百病而决死生也。寸口人迎，古法以侠喉两旁动脉为人迎，至晋王叔和，直以左手关前一分为人迎，右手关前一分为气口，后世宗之。」
<4>愚谓昔人所以取人迎气口者，盖人迎为足阳明胃经，受穀气而养五藏者也，气口为手太阴肺经，朝百脉而平权衡者也。
[3]
<1>谢氏曰：「灵枢经第九篇曰，凡刺之道，毕于终始，五藏为纪，阴阳定矣。」
<2>又曰：「不病者，脉口人迎应四时也，少气者，脉口人迎俱少，而不称尺寸也。」
<3>此一节，因上文寸口人迎，处百病，决死生而推言之。谓欲晓知终始，于阴阳为能定之，盖以阳经取决于人迎，阴经取决于气口也。
<4>朝使者，朝谓气血如水潮，应时而灌溉。使谓阴阳相为用也，始如生物之始，终如生物之穷。
<5>欲知生死，脉以候之。阴阳之气，通于朝使，如环无端，则不病，一或不相朝使则病矣。况三阴三阳之脉绝乎，绝必死矣。其死之形状，具如下篇，尤宜参看。

二十四难　论手足三阴  ***************************
二十四难曰：
手足三阴三阳气已绝，何以为候？可知其吉凶不？然：足少阴气绝，即骨枯。少阴者，冬脉也，伏行而温于骨髓。故骨髓不温，即肉不著骨；骨肉不相亲，即肉濡而却；肉濡而却，故齿长而枯，发无润泽；无润泽者，骨先死。戊日笃，己日死。足太阴气绝，则脉不营其口唇。口唇者，肌肉之本也。脉不营，则肌肉不滑泽；肌肉不滑泽，则人中满；人中满，则唇反；唇反，则肉先死。甲日笃，乙日死。足厥阴气绝，即筋缩引卵与舌卷。厥阴者，肝脉也。肝者，筋之合也。筋者，聚于阴器而络于舌本。故脉不营，则筋缩急；筋缩急，即引卵与舌；故舌卷卵缩，此筋先死。庚日笃，辛日死。手太阴气绝，即皮毛焦。太阴者，肺也，行气温于皮毛者也。气弗营，则皮毛焦；皮毛焦，则津液去；津液去，即皮节伤；皮节伤，则皮枯毛折；毛折者，则毛先死。丙日笃，丁日死。手少阴气绝，则脉不通；脉不通，则血不流；血不流，则色泽去；故面色黑如黧，此血先死。壬日笃，癸日死。三阴气俱绝者，则目眩转目暝；目暝者，为失志；失志者，则志先死。死即目暝也。六阳气俱绝者，则阴与阳相离，阴阳相离，则腠理泄，绝汗乃出，大如贯珠，转出不流，即气先死。旦占夕死，夕占旦死。
注解：
[1]
<1>此下六节，与灵枢第十篇文，皆大同小异。
<2>濡读为软。
<3>肾其华在发，其充在骨，肾绝则不能充于骨，荣于发。肉濡而却，谓骨肉不相著而肉濡缩也。
<4>戊己土也，土胜水，故以其所胜之日笃而死矣。
[2]
<1>脾，其华在脣四白，其充在肌，脾绝则肉满脣反也。1.肉满，谓肌肉不滑泽，而紧急䐜膹也。
[3]
<1>肝者，筋之合，其华在爪，其充在筋，筋者，聚于阴器而络于舌本，肝绝则筋缩引卵与舌也。
<2>王充论衡云：「甲乙病者，生死之期，当之庚申。」
[4]
<1>肺者，气之本，其华在毛，其充在皮，肺绝则皮毛焦而津液去。皮节伤，以诸液皆会于节也。
[5]
<1>心之合，脉也，其荣色也，其华在面，其充在血脉，心绝则脉不通，血不流，色泽去也。
[6]
<1>三阴通手足经而言也。
<2>灵枢十篇作五阴气俱绝，则以手厥阴与手少阴同心经也。
<3>目眩转目瞑者，即所谓脱阴者目盲，此又其甚者也，故云目瞑者失志，而志先死也。
<4>四明陈氏曰：「五藏阴气俱绝，则其志丧于内，故精气不注于目，不见人而死。」
[7]
<1>汗出而不流者，阳绝故也。
<2>陈氏曰「六府阳气俱绝，则气败于外，故津液脱而死。」

二十五难　论十二经脉之数  ***************************
二十五难曰：
有十二经，五脏六腑十一耳，其一经者，何等经也？然：一经者，手少阴与心主别脉也；心主与三焦为表里，俱有名而无形，故言经有十二也。
注解：
[1]此篇问答，谓五藏六府配手足之阴阳，但十一经耳，其一经者，则以手少阴与心主各别为一脉，心主与三焦为表里，俱有名而无形，以此一经井五藏六府共十二经也。
[2]谢氏曰：难经言手少阴心主与三焦者，凡八篇：
<1>三十一难，分豁三焦经脉，所始所终。
<2>三十六难，言肾之有两，左曰肾，右曰命门，初不以左右肾分两手尺脉。
<3>三十八难，言三焦者，原气之别，主持诸气，复申言其有名无形。
<4>三十九难，言命门者，精神之所舍，男子藏精，女子繫胞，其气与肾通。又云，六府正有五府，三焦亦是一府
<5>八难、六十二、六十八、三篇，言肾间动气者，人之生命，十二经之根本也，其名曰原，三焦则原气之别使也。
<6>通此篇参互观之，可见三焦列为六府之义，唯其有名无形，故得与手心主合，心主为手厥阴，其经始于起胸中，终于循小指次指出其端，若手少阴则始于心中，终于循小指之内出其端，此手少阴与心主各别为一脉也。
[3]○或问手厥阴经，曰心主，又曰心包络，何也？曰君火以名，相火以位，手厥阴代君火行事。以用而言，故曰手心主。以经而言，则曰心包络。一经而二名，实相火也。
[4]○虞庶云：「诸家言命门为相火，与三焦相表里，按难经止言手心主与三焦为表里，无命门三焦表里之说，夫左寸火，右寸金，左关木，右关土，左尺水，右尺火，职之部位，其义灼然于乎。
[5]即虞氏此说，则手心主与三焦相为表里，而摄行君火明矣，卌六难谓命门其气与肾通，则亦不离乎肾也，其习坎之谓欤，手心主为火之闰位，命门则水之同气欤，命门不得为相火，三焦不与命门配亦明矣，虞氏之说良有旨哉。
[6]诸家所以纷纷不决者，盖有感于金匮真言篇，王注引正理论，谓三焦者，有名无形，上合手心主下合右肾，遂有命门三焦表里之说。
[7]夫人之藏府，一阴一阳，自有定耦，岂有一经两配之理哉。
[8]夫所谓上合手心主者，正言其为表里，下合右肾者，则以三焦为原气之别使而言之尔，知此则知命门与肾通，三焦无两配，而诸家之言，可不辨而自明矣。
[9]若夫诊脉部位，则手厥阴相火居右尺之分，而三焦同之，命门既与肾通，只当居左尺，而谢氏据脉经谓手厥阴即手少阴心脉同部，三焦脉上见寸口，中见于关，下焦与肾同也，前既云，初不以左右肾分两手尺脉矣，今如脉经所云，则右尺当何所候耶。

二十六难　论十五络脉之数  ***************************
二十六难曰：
经有十二，络有十五，馀三络者，是何等络也？然：有阳络，有阴络，有脾之大络。阳络者，阳蹻之络也，阴络者，阴蹻之络也。故络有十五焉。
注解：
[1]直行者谓之经，旁出者谓之络，经犹江汉之正流，络则沱潜之支派。
[2]每经皆有络，十二经有十二络，如手太阴属肺络大肠，手阳明属大肠络肺之类，今云络有十五者，以其有阳蹻之络，阴蹻之络及脾之大络也。阳蹻阴蹻，见二十八难。
[3]谓之络者，盖奇经既不拘于十二经，直谓之络亦可也。
[4]脾之大络名曰大包，出渊液三寸，布胸胁，其动应衣，宗气也。
[5]四明陈氏曰：「阳蹻之络，统诸阳络，阴蹻之络，统诸阴络，脾之大络，又总统阴阳诸络，由脾之能溉养五藏也。」

二十七难　论奇经八脉  ***************************
二十七难曰：
脉有奇经八脉者，不拘于十二经，何也？然：有阳维，有阴维，有阳蹻，有阴蹻，有冲，有督，有任，有带之脉。凡此八脉者，皆不拘于经，故曰奇经八脉也。经有十二，络有十五，凡二十七气，相随上下，何独不拘于经也？然：圣人图设沟渠，通利水道，以备不然。天雨降下，沟渠溢满，当此之时，滂霈妄行，圣人不能复图也。此络脉满溢，诸经不能复拘也。
注解：
[1]
<1>脉有奇常，十二经者常脉也，奇经八脉，则不拘于十二经，故曰奇经。奇对正而言，犹兵家之云奇正也。
<2>虞氏曰：奇者，奇零之奇，不偶之义，谓此八脉不系正经，阴阳无表里配合，别道奇行，故曰奇经也。
<3>此八脉者，督脉督于后，任脉任于前，冲脉为诸阳之海，阴阳维则维络于身，带脉束之如带，阳蹻得之太阳之别，阴蹻本诸少阴之别云。
[2]
<1>经络之行，有常度矣，奇经八脉，则不能相从也，故以圣人图设沟渠为譬，以见络脉满溢，诸经不能复指，而为此奇经也，然则奇经，盖络脉之满溢而为之者欤。
<2>或曰：「此络脉」三字，越人正指奇经而言也，既不拘于经，直谓之络脉，亦可也。○此篇两节举八脉之名，及所以为奇经之义。

二十八难　论奇经八脉何起何继  ***************************
二十八难曰：
其奇经八脉者，既不拘于十二经，皆何起何继也？然：督脉者，起于下极之俞，并于脊里，上至风府，入属于脑；任脉者，起于中极之下，以上毛际，循腹里，上关元，至喉咽。冲脉者，起于气冲，并足阳明之经，夹脐上行，至胸中而散也。带脉者，起于季胁，回身一周。阳蹻脉者，起于跟中，循外踝上行，入风池。阴蹻脉者，亦起于跟中，循内踝上行，至咽喉，交贯冲脉。阳维、阴维者，维络于身，溢畜不能环流灌溉诸经者也。故阳维起于诸阳会也。阴维起于诸阴交也。比于圣人图设沟渠，沟渠满溢，流于深湖，故圣人不能拘通也。而人脉隆盛，入于八脉，而不环周，故十二经亦不能拘之。其受邪气，畜则肿热，砭射之也。
注解：
[1]继，脉经作繫。
[2]
<1>督之为言都也，为阳脉之海，所以都纲乎阳脉也，其脉起下极之俞，由会阴历长强，循脊中行，至大椎穴，与手足三阳脉之交会，上至瘖门，与阳维会，至百会与太阳交会，下至鼻柱人中，与阳明交会。
<2>任脉起于中极之下，曲骨穴，任者姙也，为人生养之本。
<3>冲脉起于气冲，穴至胸中而散，为阴脉之海，内经作并足少阴之经，按冲脉行乎幽门，通谷而上，皆少阴也，当从内经。－－此督任冲三脉，皆起于会阴，盖一源而分三岐也。
[3]带脉起季胁下，一寸八分，回身一周，犹束带然。
[4]
<1>阳蹻脉，起于足跟中申脉穴，循外踝而行。
<2>阴蹻脉，亦于跟中照海穴，循内踝而行。－－蹻者，捷也，以二脉皆起于足，故取蹻捷超越之义。
[5]阳维阴维，维络于身，为阴阳之纲维也。
<1>阳维所发别于金门，以阳交为郄，与手足太阳及蹻脉会于臑俞，与手足少阳会于天窌，及会肩井，与足少阳会于阳白，上本神临泣正营脑空，下至风池，与督脉会于风府痖门，此阳维之起于诸之会也。
<2>阴维之郄曰，筑宾与足太阴会于腹哀大横，又与足太阴厥阴会于府舍期门，又与任脉会于天突廉泉，此阴维起于诸阴之交也。
[6]溢畜不能环流灌溉诸经者也十二字，当在十二经，亦不能拘之下，则于此无所间，而于彼得相从矣。
[7]其受邪气畜云云十二字，谢氏则以为于本，又上下当有缺文，然脉经无此，疑衍文也，或云，当在三十七难，关格不得尽其命而死矣之下，因邪在六府而言也。

二十九难　论奇经八脉之为病  ***************************
二十九难曰：
奇经之为病何如？然：阳维维于阳，阴维维于阴，阴阳不能自相维，则怅然失志，溶溶不能自收持。阳维为病苦寒热，阴维为病苦心痛；阴蹻为病，阳缓而阴急，阳蹻为病，阴缓而阳急。冲之为病，逆气而里急。督之为病，脊强而厥。任之为病，其内苦结，男子为七疝，女子为瘕聚。带之为病，腹满，腰溶溶若坐水中。此奇经八脉之为病也。
注解：
[1]此言奇经之病也。
[2]阴不能维于阴，则怅然失志；阳不能维于阳，则溶溶不能自收持。
<1>阳维行诸阳而主衞，衞为气，气居表，故苦寒热。
<2>阴维行诸阴而主荣，荣为血，血属心，故苦心痛。
[3]两蹻脉，病在阳，则阳结急，在阴则阴结急，受病者急，不病者自和缓也。
[4]冲脉从关元，至咽喉，故逆气里急。
[5]督脉行背，故脊强而厥。
[6]任脉起胞门，行腹，故病苦内结，男为七疝，女为敧聚也。
[7]带脉回身一周，故病状如是，溶溶，无力貌。此各以其经脉所过而言之，自二十七难至此，义寔相因，最宜通玩。

三十难　论荣卫相随  ***************************
三十难曰：
荣气之行，常与卫气相随不？然：经言人受气于穀；榖入于胃，乃传与五脏六腑，五脏六腑皆受于气。其清者为荣，浊者为卫，荣行脉中，卫行脉外，营周不息，五十而复大会，阴阳相贯，如环之无端，故知荣卫相随也。
注解：
[1]此篇与灵枢第十八篇，蘖伯之言同，但「穀入于胃，乃传与五藏六府，五藏六府皆受于气」，灵枢作「穀入于胃，以传与肺，五藏六府皆以受气」为少殊尔。
[2]皆受于气之气，指水穀之气而言。五十而复大会，说见一难中。
[3]四明陈氏曰：
「荣阴也，其行本迟，衞阳也，其行本速，然而清者滑利，浊者慓悍，皆非濇滞之体，故凡衞行于外，荣即从行于中，是知其行，常得相随，共周其度。」
[4]滹南王氏曰：「清者，体之上也，阳也，火也，离中之一阴降，故午后一阴生，即心之生血也，故曰清气为荣（天之清不降，天之浊能降，为六阴驱而使之下也，云清气者，总离之体言之）。浊者，体之下也，阴也，水也，坎中之一阳升，故子后一阳生，即肾之生气也，故曰浊气为衞（地之浊不升，地之清能升，为六阳举而使之上也，云浊气者，总坎之体言之。）经云：地气上为云，天气下为雨，雨出地气，云出天气，此之谓也。」
[5]愚谓以用而言，则清气为荣者，浊中之清者，浊气为荣者，浊中之清者，浊气为卫者，清中之浊者也。以体而言，则清之用不离乎浊之体，浊之用不离乎清之体，故谓清气为荣，浊气为卫亦可也，谓荣浊卫清亦可也。
[6]纪氏亦云：「素问曰，荣者水穀之精气则清，卫者水穀之悍气则浊，精气入于脉中则浊，悍气行于脉外则清。」
[7]或问三十二难云：「血为荣，气为卫。」此则荣卫皆以气这者何也？曰：「经云，荣者水穀之精气，衞者水穀之悍气。」又云：「清气为荣，浊气为衞。」盖统而言之，则荣衞皆水穀之气所为，故悉以气言可也。析而言之，则荣为血，而衞为气，固自有分矣。是故荣行脉中，衞行脉外，犹水泽之于川浍，风云之于太虚也。」

三十一难　论三焦之部位与作用  ***************************
三十一难曰：
三焦者，何禀何生？何始何终？其治常在何许？可晓以不？然：三焦者，水穀之道路，气之所终始也。上焦者，在心下，下鬲，在胃上口，主内而不出，其治在膻中，玉堂下一寸六分，直两乳间陷者是。中焦者，在胃中脘，不上不下，主腐熟水穀，其治在脐傍。下焦者，当膀胱上口，主分别清浊，主出而不内，以传导也，其治在脐下一寸。故名曰三焦，其府在气街（一本作冲）。
注解：
[1]人身之府藏，有形有状，有禀有生，如肝禀气于木，生于水，心禀气于火，生于木之类，莫不皆然。
[2]唯三焦既无形状，而所禀所生，则元气与胃气而已，故云水穀之道路，气之所终始也。
<1>上焦其治在膻中，中焦其治在脐傍天枢穴，下焦其治在脐下一寸阴交穴。
<2>治，犹司也，犹郡县治之治，谓三焦处所也。或云，治作平声读，谓三焦有病，当各治其处，盖刺法也。
<3>三焦相火也，火能腐熟万物，焦从火，亦腐物之气，命名取义；或有在于此欤。
<4>灵枢第十八篇曰：
「上焦出于胃上口，并咽以上，贯鬲而布胸中，走腋，循太阴之分而行，还至阳明，上至舌下，足阳明常与营衞俱行于阳二十五度，行于阴亦二十五度，一周也，故五十度而复大会于手太阴矣。中焦亦傍胃口，出上焦之后，此所受气者，泌糟粕，蒸津液，化其精微，上注于肺脉，乃化而为血，以养生身，莫贯于此，故独得行于经隧，命曰营气。下焦者，别回肠，注于膀胱，而渗入焉，故水穀者，常井居于胃中，成糟粕而俱下于大小肠而成下焦，渗而俱下，济泌别汁，循下焦而渗入膀胱焉。」
[5]谢氏曰：「详灵枢本文，则三焦有名无形，尤可见矣。」
[6]古益袁氏曰：「所谓三焦者，于鬲膜脂膏之内，五藏五府之隙，水穀流化之关，其气融会于其间，薰蒸鬲膜，发达皮肤分肉，运行四旁，曰上中下，各随所属部分而名之，寔元气之别使也，是故虽无其形，倚内外之形而得名，虽无其实，合内外之实而为位者也。」
[7]愚按：「其府在气街一句，疑错简或衍，三焦自属诸府，其经为手少阳与手心主配，且各有治所，不应又有府也。」

三十二难　论心肺独在鬲上  ***************************
三十二难曰：
五脏俱等，而心、肺独在鬲上者，何也？然：心者血，肺者气，血为荣，气为卫；相随上下，谓之荣卫，通行经络，营周于外，故令心、肺在鬲上也。
注解：
[1]心荣肺卫，通行经络，营周于外，犹天道之运于上也。
[2]鬲者，隔也。凡人心下有鬲膜与脊胁周回相著，所以遮隔浊气，不使上薰于心肺也。
[3]四明陈氏曰：「此特言其位之高下耳，若以五藏德化论之，则尤有说焉，心肺既能以血气生育人身，则此身之父母也，以父母之尊，亦自然居于上矣。」
[4]内经曰：「鬲肓之上，中有父母，此之谓也。」

三十三难　论肝肺色象浮沉之理  ***************************
三十三难曰：
肝青象木，肺白象金。肝得水而沉，木得水而浮；肺得水而浮，金得水而沉。其意何也？然：肝者，非为纯木也，乙角也，庚之柔。大言阴与阳，小言夫与妇。释其微阳，而吸其微阴之气，其意乐金，又行阴道多，故今肝得水而沉也。肺者，非为纯金也，辛商也，丙之柔。大言阴与阳，小言夫与妇。释其微阴，婚而就火，其意乐火，又行阳道多，故令肺得水而浮也。肺熟而复沉，肝熟而复浮者，何也？故知辛当归庚，乙当归甲也。
注解：
[1]四明陈氏曰：「肝属甲乙木，应角音而重浊，析而言之，则甲为木之阳，乙为木之阴，合而言之，则皆阳也，以其属少阳，而位于人身之阴分，故为阴中之阳。夫阳者，必合阴，甲乙之阴阳，本自为配合，而乙与庚通，刚柔之道，乙乃口甲之微阳，而反乐金，故吸受庚金微阴之气，为之夫妇，木之性本浮，以其受金之气，而居阴道，故得水而沉也，及熟之，则所受金之气，去乙复归之甲，而木之本体，自然还浮也。肺属庚辛金，应商音而轻清，析而言之，则庚为金之阳，辛为金之阴，合而言之，则皆阴也，以其属太阴而位于人身之阳分，故为阳中之阴。夫阴者必合阳，庚辛之阴阳，本自为配合，而辛与丙通，刚柔之道，辛乃合庚之微阴，而反乐夫火，故就丙火之阳为之夫妇，金之性本沉，以其受火之气，炎上而居阳道，故得水而浮也，及熟之，则所受火之气，乃去辛复归之庚，而金之本体，自然还沉也。」
[2]古益袁氏曰：「肝为阴木，乙也，肺为阴金，辛也，角商各其音也，乙与庚合，丙与辛合，犹夫妇也，故皆暂舍其本性而随夫之气习，以见阴阳相感之义焉，况肝位鬲下，肺居鬲上，上阳下阴，所行之道，性随而分，故木浮而反肖金之沉，金沉而反肖火之上行而浮也，凡物极则反，及其经制化变革，则归根复命焉，是以肝肺熟，而各肖其木金之本性矣。」
[3]纪氏曰：「肝为阴中之阳，阴性尚多，不随于木，故得水而沉也，肺为阳中之阴，阳性尚多，不随于金，故得水而浮也，此乃言其大者耳，若言其小，则乙庚丙辛，夫妇之道也，及其熟而沉浮反者，各归所属，见其本性故也。」
[4]周氏曰：「肝畜血，血阴也，多血少气，体凝中窒，虽有脉络内经，非玲珑空虚之比，故得水而沉也，及其熟也，濡而润者，转为乾燥，凝而窒者，变为通虚，宜其浮也。肺主气，气阳也，多气少血，体四垂而轻泛，孔窍玲珑，脉络旁达，故得水而浮也，熟则体皆擎歛，孔窍窒寔，轻舒者变而紧缩，宜其沉也，斯物理之当然，与五行造化默相符合。」
[5]谢氏曰：「此因物之性而推其理也。」
[6]愚谓：「肝为阳，阴中之阳也，阴性尚多，故曰微阳，其居在下，行阴道也。肺为阴，阳中之阴也，阳性尚多，故曰微阴，其居在上，行阳道也。熟则无所乐而反其本矣，何也？物熟而相交之气散也。」

三十四难　论五脏之声色臭味液与七神  ***************************
三十四难曰：
五脏各有色臭味声液，皆可晓知以不？然：十变言，肝色青，其臭燥，其味酸，其声呼，其液泣；心色赤，其臭焦，其味苦，其声言，其液汗；脾色黄，其臭香，其味甘，其声歌，其液涎；肺色白，其臭腥，其味辛，其声哭，其液涕；肾色黑，其臭腐，其味咸，其声呻，其液唾。是五脏声、色、臭，味，液也。五脏有七神，各何所藏耶？然：脏者，人之神气所舍藏也。故肝藏魂，肺藏魄，心藏神，脾藏意与智，肾藏精与志也。
注解：
[1]
<1>此五藏之用也。声色臭味，下久液字。
<2>肝色青。臭臊，木化也。呼出木也。味酸，曲直作酸也。液泣，通乎目也。
<3>心色赤。臭焦，火化也。言扬火也。味苦，炎上作苦也。液汗，心主血，汗为血之属也。
<4>脾色黄。臭香土化也，歌缓土也，一云脾神好乐，故其声主歌。味甘，稼作甘也。液涎，通乎口也。
<5>肺色白。臭腥，金化也。哭惨，金也。味辛，从革作辛也。液涕通乎鼻也。
<6>肾色黑，臭腐，水化也。呻，吟诵也，象水之声。味配，润下作配也。液唾水之属也。
<7>四明陈氏曰：「肾位远，非呻之，则气不得及于息，故声之呻者，自肾出也，然肺主声，肺主色，心主臭，脾主液，五藏错综，互相有之，故云十变也。」
[2]
<1>藏者，藏也，人之神气藏于内焉。
<2>魂者，神明之辅弼也，随神往来谓之魂。
<3>魄者，精气之匡佐也，并精而出入者谓之魄。
<4>神者，精气之化成也，两精相薄谓之神。
<5>脾主思，故藏意与智。
<6>肾者，作强之官，伎巧出焉，故藏精与志也。此因五藏之用，而言五藏之神，是故五用著于外，七神蕴于内也。
[1]
<1>此五藏之用也。声色臭味，下久液字。
<2>肝色青。臭臊，木化也。呼出木也。味酸，曲直作酸也。液泣，通乎目也。
<3>心色赤。臭焦，火化也。言扬火也。味苦，炎上作苦也。液汗，心主血，汗为血之属也。
<4>脾色黄。臭香土化也，歌缓土也，一云脾神好乐，故其声主歌。味甘，稼作甘也。液涎，通乎口也。
<5>肺色白。臭腥，金化也。哭惨，金也。味辛，从革作辛也。液涕通乎鼻也。
<6>肾色黑，臭腐，水化也。呻，吟诵也，象水之声。味配，润下作配也。液唾水之属也。
<7>四明陈氏曰：「肾位远，非呻之，则气不得及于息，故声之呻者，自肾出也，然肺主声，肺主色，心主臭，脾主液，五藏错综，互相有之，故云十变也。」
[2]
<1>藏者，藏也，人之神气藏于内焉。
<2>魂者，神明之辅弼也，随神往来谓之魂。
<3>魄者，精气之匡佐也，并精而出入者谓之魄。
<4>神者，精气之化成也，两精相薄谓之神。
<5>脾主思，故藏意与智。
<6>肾者，作强之官，伎巧出焉，故藏精与志也。此因五藏之用，而言五藏之神，是故五用著于外，七神蕴于内也。

三十五难　论诸腑之功能与五脏之相配  ***************************
三十五难曰：
五脏各有所腑，皆相近，而心、肺独去大肠、小肠远者，何也？然：经言心荣、肺卫，通行阳气，故居在上；大肠、小肠，传阴气而下，故居在下。所以相去而远也。又诸腑者，皆阳也，清净之处。今大肠、小肠、胃与膀胱，皆受不净，其意何也？然：诸腑者，谓是，非也。经言：小肠者，受盛之腑也；大肠者，传泻行道之腑也；胆者，水穀之腑也；膀胱者，津液之腑也。一腑犹无两名，故知非也。小肠者，心之腑；大肠者，肺之腑；胆者，肝之腑；胃者，脾之腑；膀胱者，肾之腑。小肠谓赤肠，大肠谓白肠，胆者谓青肠，胃者谓黄肠，膀胱者谓黑肠。下焦之所治也。
注解：
[1]
<1>心荣肺卫，行阳气而居上，大肠小肠传阴气而居下，不得不相远也。
[2]
<1>又问诸府既皆阳也，则当为清净之处，何故大肠小肠胃与膀胱皆受不净邪。
[3]
<1>谓诸府为清净之处者，其说非也。
<2>今大肠小肠胃与膀胱，各有受任，则非阳之清净矣，各为五藏之府，固不得而两名也，盖诸府体为阳，而用则阴，经所谓浊阴归六府是也。
<3>云诸府皆阳，清净之处，唯胆足以当之。
[4]
<1>此以五藏之色，分别五府，而皆以肠名之也。
<2>下焦所治的一句，属膀胱，谓膀胱当下焦所治，主分别清浊也。

三十六难　论肾与命门  ***************************
三十六难曰：
脏各有一耳，肾独有两者，何也？然：肾两者，非皆肾也。其左者为肾，右者为命门。命门者，诸神精之所舍，原气之所繫也；男子以藏精，女子以繫胞。故知肾有一也。
注解：
[1]肾之有两者，以左者为肾，右者为命门也，男子于此而藏精，受五藏六府之精而藏之也，女子于此而繫胞，是得精而能施化，胞者受胎之所也。
[2]原气谓脐下肾间动气，人之生命，十二经之根本也。
[3]此篇言非皆肾也，三十九难亦言左为肾，右为命门，而又云其气与肾通，是肾之两者，其实则一尔。
[4]故项氏家说，引沙随程可久曰：「北方常配二物，故惟坎加习，于物为龟为蛇，于方为朔为北，于大玄为罔为冥，难经曰，『藏有一，而肾独两』，此之谓也。」○此通三十八、三十九难诸篇，前后参考，其义乃尽。

三十七难　五脏上关九窍与脏腑不和之病机  ***************************
三十七难曰：
五脏之气，于何发起，通于何许，可晓以不？然：五脏者，常上关于九窍也。故肝气通于目，目和则知黑白矣；心气通于舌，舌和则知五味矣；脾气通于口，口和则知穀味矣；肺气通于鼻，鼻和则知香臭矣；肾气通于耳，耳和则知五音矣。五脏不和，则九窍不通；六腑不和，则留结为痈。邪在六府，则阳脉不和，阳脉不和，则气留之，气留之则阳脉盛矣。邪在五脏，则阴脉不和，阴脉不和，则血留之，血留之则阴脉盛矣。阴气太盛，则阳气不得相营也，故曰格。阳气太盛，则阴气不得相营也，故曰关。阴阳俱盛不得相营也，故曰关格，关格者，不得尽其命而死矣。经言，气独行于五脏，不营于六府者何也？夫气之所行也，如水之流，不得息也。故阴脉营于五藏，阳脉营于六府，如环无端，莫知其纪。终而复始，其不覆溢，人气内温于藏府，外濡于腠理。
注解：
[1]
<1>谢氏曰：「本篇问五藏之气于何发起，通于何许，答文止言五藏通九窍之义，而不及五藏之发起，恐有缺文。」
<2>愚按：「五藏发起，当如二十三难流注之说，上关九窍，灵枢作七窍者是，下同。」
[2]
<1>此二句，结上起下之辞，五藏阴也，阴不和则病于内，六府阳也，阳不和则病于外。
[3]
<1>此与灵枢十七篇文大同小异。○或云：二十八难，「其受邪气，畜则肿热，砭射之也」，十二字当为此章之结语，盖阴阳之气，太盛，而至于关格者必死，若但受邪气畜，则宜砭射之，其者、指物之辞，因上文六府不和，及邪在六府而言之也。
[4]
<1>此因上章营字之意，而推及之也，亦与灵枢十七篇文，大同小异。
<2>所谓气独行于五藏，不营于六府者，非不营于六府也，谓在阴经则营于五藏，在阳经则营于六府。脉气周流，如环无端，则无关格覆溢之患，而人之气，内得以温于藏府，外得以洏于腠理矣。○四明陈氏曰：「府有邪则阳脉，藏有邪则阴脉盛，阴脉盛者，阴气关于下，阳脉盛者，阳气格于上，然而未至于死。阴阳俱盛，则既关且格，格则吐而食不下，关则二阴闭，不得大小便而死矣。藏府气和而相营，阴不覆，阳不溢，又何关格之有？」

三十八难　论腑何独有六  ***************************
三十八难曰：
脏唯有五，腑独有六者，何也？然：所以腑有六者，谓三焦也。有原气之别焉，主持诸气，有名而无形，其经属手少阳。此外腑也，故言腑有六焉。
注解：
[1]三焦主持诸气，为原气别使者，以原气赖其导引，潜行默运于一身之中，无或间断也。外府指其经为手少阳而言，盖三焦外有经而内无形。故云，详见六十六难。

三十九难　论腑五脏六  ***************************
三十九难曰：
经言腑有五，脏有六者，何也？然：六腑者，正有五腑也。五脏亦有六脏者，谓肾有两脏也。其左为肾，右为命门。命门者，精神之所舍也；男子以藏精，女子以繫胞；其气与肾通，故言脏有六也。腑有五者，何也？然：五脏各一腑，三焦亦是一腑，然不属于五脏，故言腑有五焉。
注解：
[1]前篇言藏有五府有六，此言府有五藏有六者，以肾之有两也，肾之两，虽有左右命门之分，，其气相通，寔皆肾而已，府有五者，以三焦配合手心主也。
[2]合诸篇而观之，谓五藏六府可也，五藏五府亦可也，六藏六府亦可也。

四十难　论鼻臭耳闻之意  ***************************
四十难曰：
经言肝主色，心主臭，脾主味，肺主声，肾主液。鼻者，肺之候，而反知香臭；耳者，肾之候，而反闻声，其意何也？然：肺者，西方金也，金生于巳，巳者南方火，火者心，心主臭，故今鼻知香臭；肾者，北方水也，水生于申，申者西方金，金者肺，肺主声，故令耳闻声。
注解：
[1]四明陈氏曰：┌臭者心所主，鼻者肺之窍，心之脉上肺，故令鼻能知香臭也。耳者肾之窍，声者肺所主，肾之脉上肺，故令耳能闻声也。」
[2]愚按：「越人此说，盖以五行相生之理论而言，且见其相因而为用也。」

四十一难　论肝独有两叶  ***************************
四十一难曰：
肝独有两叶，以何应也？然：肝者，东方木也。木者，春也。万物始生，其尚幼小，意无所亲，去太阴尚近，离太阳不远，犹有两心，故有两叶，亦应木叶也。
注解：
[1]四明陈氏曰：「五藏之相生，母子之道也，故肾为肝之母，属阴中之太阴，心为肝之子，属阳中之太阳，肝之位，切近乎肾，亦不远乎心也。」
[2]愚谓：
<1>肝有两叶，应东方之木，木者春也，万物始生，草木甲折两叶之义也，越人偶有见于此，而立为论说。不必然，不必不然也。
<2>其曰太阴太阳，固不必指藏气及月令而言，但隆冬为阴之极，首夏为阳之盛，谓之太阴太阳，无不可也，凡读书要须融活，不可滞泥，先儒所谓「以意逆志，是谓得之。」信矣。
[3]后篇谓肝左三叶，右四叶，此云两叶，总其大者尔。」

四十二难　论肠胃长短与脏腑重量  ***************************
四十二难曰：
人肠胃长短，受水穀多少，各几何？然：胃大一尺五寸，径五寸，长二尺六寸，横屈受水穀三斗五升，其中常留穀二斗，水一斗五升。小肠大二寸半，径八分分之少半，长三丈二尺，受穀二斗四升，水六升三合合之大半。回肠大四寸，径一寸半，长二丈一尺，受穀一斗，水七升半。广肠大八寸，径二寸半，长二尺八寸，受穀九升三合八分合之一。故肠胃凡长五丈八尺四寸。合受水穀八斗七升六合八分合之一。此肠胃长短，受水穀之数也。肝重四斤四两，左三叶，右四叶，凡七叶，主藏魂。心重十二两，中有七孔三毛，盛精汁三合，主藏神。脾重二斤三两，扁广三寸，长五寸，有散膏半斤，主裹血，温五脏，主藏意。肺重三斤三两，六叶两耳，凡八叶；主藏魄。肾有两枚，重一斤一两，主藏志。胆在肝之短叶间，重三两三铢，盛精汁三合。胃重二斤二两，纡曲屈伸长二尺六寸，大一尺五寸，径五寸，盛穀二斗，水一斗五升。小肠重二斤十四两，长三丈二尺，广二寸半，径八分分之少半，左回叠积十六曲，盛穀二斗四升，水六升三合合之大半。大肠重二斤十二两，长二丈一尺，广四寸，径一寸，当脐右回十六曲，盛穀一斗，水七升半。膀胱重九两二铢，纵广九寸，盛溺九升九合。囗广二寸半，唇至齿长九分，齿以后至会厌，深三寸半，大容五合。舌重十两，长七寸，广二寸半。咽门重十二两，广二寸半，至胃长一尺六寸。喉咙重十二两，广二寸，长一尺二寸九节。肛门重十二两，大八寸，径二寸大半，长二尺八寸，受穀九升三合八分合之一。
注解：
[1]
<1>回肠，即大肠。广肠，肛门之总称也。
[2]
<1>此篇之义，灵枢三十一、三十二篇，皆有之，越人併为一篇，而后段增入五藏轻重，所盛所藏，虽觉前后重复，不害其为丁宁也，但其间受盛之数各不相同，然非大义之所关，姑阙之以俟知者。

四十三难　论人不食饮七日而死  ***************************
四十三难曰：
人不食饮，七日而死者，何也？然：人胃中当有留穀二斗，水一斗五升，故平人日再至圊，一行二升半，日中五升，七日五七三斗五升，而水穀尽矣。故平人不食饮七日而死者，水穀津液俱尽，即死矣。
注解：
[1]此篇与灵枢三十篇文，大同小异。
[2]平人胃满则肠虚，肠满则胃虚，更虚更满，故气得上下，五藏安定，血脉和利，精神乃居，故神者，水穀之精气也，平人不食饮七日而死者，水穀津液皆尽也，故曰水去则荣散，穀消则衞亡，神无所依，此之谓也。

四十四难　论七冲门  ***************************
四十四难曰：
七冲门何在？然：唇为飞门，齿为户门，会厌为吸门，胃为贲门，太仓下口为幽门，大肠小肠会为阑门，下极为魄门，故曰七冲门也。
注解：
[1]冲，冲要之冲。
[2]会厌，谓咽溢会合也。厌，犹掩也。谓当咽物时，合掩喉咙，不使食物惓入，以阻其气之嘘吸出入也。
[3]贲，与奔同，言物之所奔嚮也。
[4]太仓下口，胃之下口也，在脐上二寸下脘之分。
[5]大肠小肠，会在脐上一寸水分穴。
[6]下极，肛门也，云魄门，亦取幽阴之义。

四十五难　论八会  ***************************
四十五难曰：
经言八会者，何也？然：腑会太仓，胰会季胁，筋会阳陵泉，髓会绝骨，血会鬲俞，骨会大杼，脉会太渊，气会三焦外一筋直两乳内也。热病在内者，取其会之气穴也。
注解：
[1]
<1>太仓，一名中脘，在脐上四寸，六府取禀于胃，故为府会。
<2>季胁，章门穴也，在大横外，直脐季肋端，为脾之募，五藏取禀于脾，故为藏会。
<3>足少阳之筋，结于膝外廉，阳陵泉也，在膝下一寸外廉陷中，又胆与肝为配，肝者筋之合，故为筋会。
<4>绝骨一名阳辅，在足外踝上四寸辅骨前，绝骨端，如前三分，诸髓皆属于骨，故为髓会。
<5>鬲俞在背第七椎下，去脊两旁各一寸半，足太阳脉气所发也，太阳多血，又血乃水之象，故为血会。
<6>大杼在项后第一椎下，去脊两旁各一寸半。
<7>太渊在掌后陷中动脉，即所谓寸口者，脉之大会也。
<8>气会三焦外，一筋直两乳内，即膻中为气海者也，在玉堂下一寸六分。
[2]热病在内者，各视其所属而取之会也。
[3]谢氏曰：「三焦当作上焦。」
[4]四明陈氏曰：「髓会绝骨，髓属于肾，肾主骨，于足少阳无所关，脑为髓海，脑有枕骨穴，则当会枕骨，绝骨误也。血会鬲俞，血者心所统，肝所藏，鬲俞在七椎下两旁，上则心俞，下则肝俞，故为血会。骨会大杼，骨者髓所养，髓自脑下，注于大杼，大杼渗入脊心，下贯尾髓，渗诸骨节，故骨之气，皆会于此。」亦通。
[5]古益袁氏曰：「人能健步，以髓骨绝骨也，肩能任重，以骨会大杼也。」

四十六难　论老人卧而不寐与少壮寐而不寤  ***************************
四十六难曰；老人卧而不寐，少壮寐而不寤者，何也？然：经言少壮者，血气盛，肌肉滑，气道通，荣卫之行不失于常，故昼日精，夜不寤也。老人血气衰，肌肉不滑，荣卫之道涩，故昼日不能精，夜不得寐也。故知老人不得寐也。
注解：
[1]老人之寤而不寐，少壮之寐而不寤，系乎荣衞血气之有馀不足也，与灵枢十八篇同。

四十七难　论人面独能耐寒  ***************************
四十七难曰：
人面独能耐寒者，何也？然：人头者，诸阳之会也。诸阴脉皆至颈、胸中而还，独诸阳脉皆上至头耳，故令面耐寒也。
注解：
[1]灵枢第四篇曰：「首面与身形也，属骨连筋同血，合于气耳，天寒则裂地凌冰，其迕寒，或手足懈惰，然而其面不衣，何也？岐伯曰：十二经脉，三百六十五络，其血气皆上于面，而走空窍，其精阳气上走于目而为睛，其别气走于耳而为听，其宗气上出于鼻而为臭，其浊气出于胃，走唇口而为味。其气之津液皆上燻于面，而皮又厚，其肉坚，故大热甚，寒不能胜之也。」
[2]愚按：「手之三阳，从手上走至头，足之三阳，从头下走至足，手之三阴，从腹走至手，足之三阴，从足走入腹，此所以诸阴脉皆至颈胸中而还，独诸阳皆上至头耳也。」

四十八难　论人有三虚三实  ***************************
四十八难曰：
人有三虚三实，何谓也？然：有脉之虚实，有病之虚实，有诊之虚实也。脉之虚实者，濡者为虚，牢者为实。病之虚实者，出者为虚，入者为实；言者为虚，不言者为实；缓者为虚，急者为实。诊之虚实者，濡者为虚，牢者为实，痒者为虚，痛者为实；外痛内快，为外实内虚，内痛外快，为内实外虚。故曰虚实也。
注解：
[1]濡者为虚，紧牢者为实，此脉之虚实也。
<1>出者为虚，是五藏自病，由内而之外，东垣家所谓内伤是也。入者为实，是五邪所伤，由外而之内，东垣家所谓外伤是也。言者为虚，以五藏自病，不由外邪，故惺惺而不妨于言也。不言者为实，以人之邪气内郁，故昏乱而不言也。缓者为虚，缓、不急也，言内之出者，徐徐而迟，非一朝一夕夕之病也，急者为实，言外邪所中，风寒温热等病，死生在五六日之间也。此病之虚实也。
[2]诊，按也，候也，按其外而知之，非诊脉之之诊也。
[3]濡者为虚，牢者为实，脉经无此二句，谢氏以为衍文。
[4]杨氏谓按之皮肉柔濡者为虚，牢强者为实，然则有亦无害，夫按病者之处所，知痛者为实，则知不痛而痒者非实矣，又知外痛内快为邪盛之在外，内痛外快为邪盛之在内矣，大抵邪气盛则实，精气夺则虚，此诊之虚实也。

四十九难　论正经自病与五邪所伤之别  ***************************
四十九难曰：
有正经自病，有五邪所伤，何以别之？然：经言忧愁思虑则伤心；形寒饮冷则伤肺；恚怒气逆，上而不下则伤肝；饮食劳倦则伤脾；久坐湿地，强力入水则伤肾。是正经之自病也。何谓五邪？然：有中风，有伤暑，有饮食劳倦，有伤寒，有中湿。此之谓五邪。假令心病，何以知中风得之？然：其色当赤。何以言之？肝主色，自入为青，入心为赤，入脾为黄，入肺为白，入肾为黑。肝为心邪，故知当赤色。其病身热，胁下满痛，其脉浮大而弦。何以知伤暑得之？然：当恶臭。何以言之？心主臭，自入为焦臭，入脾为香臭，入肝为臊臭，入肾为腐臭，入肺为腥臭。故知心病伤暑得之，当恶臭。其病身热而烦，心痛，其脉浮大而散。何以知饮食劳倦得之？然：当喜苦味也，虚为不欲食，实为欲食。何以言之？脾主味，入肝为酸，入心为苦，入肺为辛，入肾为咸，自入为甘。故知脾邪入心，为喜苦味也。其病身热而体重嗜卧，四肢不收，其脉浮大而缓。何以知伤寒得之？然：当谵言妄语。何以言之？肺主声，入肝为呼，入心为言，入脾为歌，入肾为呻，自入为哭。故知肺邪入心，为谵言妄语也。其病身热，洒洒恶寒，甚则喘咳，其脉浮大而涩。何以知中湿得之？然：当喜汗出不可止。何以言之？肾主液，入肝为泣，入心为汗，入脾为涎，人肺为涕，自入为唾。故知肾邪入心，为汗出不可止也。其病身热而小腹痛，足胫寒而逆，其脉沉濡而大。此五邪之法也。
注解：
[1]
<1>1.心主思虑，君主之官也，故忧愁思虑则伤心。2.肺主皮毛，而在上，是为嫩藏，故形寒饮冷则伤肺。3.肝主怒，怒则伤肝。4.脾主饮食及四肢，故饮食劳倦则伤脾。5.肾主骨而属水，故用力作强，坐湿入水则伤肾。
<2>凡此盖忧思恚怒，饮食动作之过，而致然也。夫忧思恚怒，饮食动作，人之所不能无者，发而中节，乌能为害，过则伤人必矣，故善养生者，去泰去甚适其中而已，昧者拘焉，乃欲一切拒绝之，岂理也哉？
<3>○此与灵枢第四篇文大同小异，但伤脾一节，作「若醉入房，汗出当风，则伤脾」不同尔。
<4>谢氏曰：饮食劳倦，自是二事，饮食得者，飢饱失时，劳倦者，劳形力而致倦怠也。此本经自病者，病由内作，非外邪之干，所谓内伤者也。或曰：坐湿入水，亦从外得之也，何为正经自病？曰：此非天之六淫也。」
[2]
<1>风，木也，喜伤肝。暑，火也，喜伤心。土爰稼穑，脾主四肢，故饮食劳倦，喜伤脾。寒，金气也，喜伤肺，左氏传狐突出「金寒」是也。湿，水也，喜伤肾，雾雨蒸气之类也，此五者，邪由外至，所谓外伤者也。
<2>谢氏曰：「脾胃正经之病，得之劳倦；五邪之伤，得之饮食。」
[3]
<1>此以心经一部设假令而发其例也。
<2>肝主色，肝为心邪，故色赤身热。脉浮大，心也。胁痛脉弦，肝也。
[4]
<1>心主臭，心伤暑而自病，故恶臭，而证状脉诊，皆属乎心也。
[5]
<1>脾主味，脾为心邪，故喜苦味。身热，脉浮大，心也。体重嗜卧，四肢不收，脉缓，脾也。
<2>虚为不欲食，实为欲食二句，于上下文无所发，疑错简衍文也。
[6]
<1>肺主声，肺为心邪，故谵言妄语。身热脉浮大，心也。恶寒喘咳，脉濇，肺也。
[7]
<1>肾主湿，湿化五液，肾为心邪，故汗出不可止。身热脉大，心也。小腹痛，足胫寒，脉沉濡，肾也。○凡阴阳府藏经络之气，虚实相等，正也；偏虚偏实，失其正也，失其正则为邪矣。此篇越人盖言阴阳藏府经络之偏虚偏实者也，由偏实也，故内邪得而生，由偏虚也，故外邪得而入。

五十难　论五邪之别  ***************************
五十难曰：
病有虚邪，有实邪，有贼邪，有微邪，有正邪，何以别之？然：从后来者为虚邪，从前来者为实邪，从所不胜来者为贼邪，从所胜来者为微邪，自病者为正邪。何以言之？假令心病，中风得之为虚邪，伤暑得之为正邪，饮食劳倦得之为实邪，伤寒得之为微邪，中湿得之为贼邪。
注解：
[1]
<1>五行之道。1.生我者体，其气虚也，居吾之后而来为邪，故曰虚邪。2.我生者相，气方实也，居吾之前而来为邪，故曰实邪。3.正邪，则本经自病者也。
[2]
<1>假心为例，以发明上文之义。1.中风为虚邪，从后而来，火前水后也。2.伤暑为正邪，火自病也。3.饮食劳倦为实邪，从前而来，土前火后也。4.伤寒为微邪，从所胜而来，火胜金也。5.中湿为贼邪，从所不胜而来，水剋火也。与上篇互相发，宜通考之。

五十一难　论脏腑病证之别  ***************************
五十一难曰：
病有欲得温者，有欲得寒者，有欲得见人者，有不欲得见人者，而各不同，病在何藏府也？然：病欲得寒，而欲见人者，病在府也；病欲得温，而不欲见人者，病在藏也。何以言之？府者阳也，阳病欲得寒，又欲见人；藏者阴也，阴病欲得温，又欲闭户独处，恶闻人声。故以别知藏府之病也。
注解：
[1]
纪氏曰：
<1>府为阳，阳病则热有馀，而寒不足，故饮食方服居处，皆欲就寒也，阳主动而应乎外，故欲得见人。
<2>藏为阴，阴病则寒有馀，而热不足，故饮食衣服居处，皆欲就温也，阴主静而应乎内，故欲闭户独处，而恶闻人声也。

五十二难　论脏腑发病根本不等  ***************************
五十二难曰：
脏腑发病，根本等不？然：不等也。其不等奈何？然：脏病者，止而不移，其病不离其处；腑病者，彷彿贲嚮，上下行流，居处无常，故以此知脏腑根本不同也。
注解：
[1]丁氏曰：「藏为阴，阴主静，故止而不移。府为阳，阳主动，故上下流行，居处无常也。」与五十五难，文义互相发。

五十三难　论七传者死与间脏者生  ***************************
五十三难曰：
经言七传者死，间脏者生；何谓也？然：七传者，传其所胜也。间脏者，传其子也。何以言之？假令心病传肺，肺传肝，肝传脾，脾传肾，肾传心，一脏不再伤，故言七传者死也。间脏者，传其所生也。假令心病传脾，脾传肺，肺传肾，肾传肝，肝传心，是母子相传，竟而复始，如环无端，故曰生也。
注解：
[1]
<1>纪氏曰：「心火传肺金，肺金传肝木，肝木传脾土，脾土传肾水，肾水传心火，心火受水之传一也，自心而始，以次相传至肺之再，是七传也，故七传死者，一藏不受再伤也。」
[2]
<1>吕氏曰：「间藏者，间其所胜之藏而相传也，心胜肺，脾间之，脾胜肾，肺间之，肺胜肝，肾间之，肾胜心，肝间之；肝胜脾，心间之，此谓传其所生也。」
<2>按素问标本病传论曰：「谨察间甚，以意调之，间者并行，甚者独行。」盖并者并也，相并而传，传其所间，如吕氏之说是也。独者特也，特传其所胜，如纪氏之说是也。
<3>越人之义，盖本诸此，详见本篇，及灵枢四十二篇，但二经之义，则以五藏与胃膀胱七者相传，发其例，而其篇题皆以病传为名，今越人则以七传间藏之目推明二经，假心为例，以见病之相传，若传所胜，至一藏再伤则死，若间其所胜，是子母相传则生也，尤简而明。

五十四难　论脏病难治与腑病易治  ***************************
五十四难曰：
脏病难治，腑病易治，何谓也？然：脏病所以难治者，传其胜也；腑病易治者，传其子也。与七传、间脏同法也。
注解：
[1]
四明陈氏曰：
<1>五藏者，七神内守，则邪之微者不易传，若大气之人，则神亦失守而病深，故病难治，亦或至于死矣。
<2>六府为传输传化者，其气常通，况胆又清净之处，虽邪入之，终难深留，故府病易治也。
[2]
愚按：「以越人之意推之，则藏病难治者，以传其所胜也，府病易治者，以传其所生也，虽然，此特各举其一偏而言尔，若藏病传其所生，亦易治，府病传其所胜，亦难治也。故庞安常云，世之医书，惟扁鹊之言为深，所谓难经者也，越人寓术于其书，而言之有不详者，使后人自求之欤，今以此篇详之，庞氏可谓得越人之心者矣。」

五十五难　论积聚之别  ***************************
五十五难曰：
病有积有聚，何以别之？然：积者，阴气也；聚者，阳气也。故阴沉而伏，阳浮而动。气之所积名曰积，气之所聚名曰聚。故积者，五脏所生；聚者，六腑所成也。积者，阴气也，其始发有常处，其痛不离其部，上下有所终始，左右有所穷处；聚者，阳气也，其始发无桹本，上下无所留止，其痛无常处，谓之聚。故以是别知积聚也。
注解：
[1]积者，五藏所生，五藏属阴，阴主静，故其病沉伏而不离其处。
[2]聚者，六府所成，六府属阳，阳主动，故其病浮动而无所留止也。
[3]杨氏曰：「积，蓄也，言血脉不行，畜积而成病也。」
[4]周仲立曰：「阴沉而伏，初亦未觉，渐以滋长，日积月累是也。聚者，病之所在，与血气偶然邂逅，故无常处也。与五十二难意同。」

五十六难　论五脏之积  ***************************
五十六难曰：
五脏之积，各有名乎？以何月何日得之？然：肝之积名曰肥气，在左胁下，如覆杯，有头足。久不癒，令人发咳逆、㾬疟，连岁不已。以季夏戊己日得之。何以言之？肺病传于肝，肝当传脾，脾季夏适王，王者不受邪，肝复欲还肺，肺不肯受，故留结为积。故知肥气以季夏戊己日得之。心之积名曰伏梁，起脐上，大如臂，上至心下。久不癒，令人病烦心。以秋庚辛日得之。何以言之？肾病传心，心当传肺，肺以秋适王，王者不受邪，心复欲还肾，肾不肯受，故留结为积。故知伏梁以秋庚辛日得之。脾之积名曰痞气，在胃脘，覆大如盘。久不癒，令人四肢不收，发黄疸，饮食不为肌肤。以冬壬癸日得之。何以言之？肝病传脾，脾当传肾，肾以冬适王，王者不受邪，脾复欲还肝，肝不肯受，故留结为积。故知痞气以冬壬癸日得之。肺之积名曰息贲，在右胁下，覆大如杯。久不已，令人洒淅寒热、喘咳、发肺壅。以春甲乙日得之。何以言之？心病传肺，肺当传肝，肝以春适王，王者不受邪，肺复欲还心，心不肯受，故留结为积。故知息贲以春甲乙日得之。肾之积名曰贲豚，发于少腹，上至心下，若豚状，或上或下无时。久不已，令人喘逆，骨痿少气。以夏丙丁日得之。何以言之？脾病传肾，肾当传心，心以夏适王，王者不受邪，肾复欲还脾，脾不肯受，故留结为积。故知贲豚以夏丙丁日得之。此五积之要法也。
注解：
[1]
<1>肥之言盛也，有头足者，有大小本末也。
<2>欬逆者，足厥阴之别，贯膈上注肺，肝病故胸中欬而逆也。
<3>二日一发为㾬疟，内经五藏皆有疟，此在肝为风疟也，抑以疟为寒热病，多属少阳，肝与之为表里，故云左胁肝之部也。
[2]
<1>伏梁，伏而不动，如梁木然。
[3]痞气，痞塞不通也。疸病，发黄也，湿热为疸。
[4]
<1>息贲，或息或贲也。
<2>右胁肺之部，肺主皮毛，故酒淅寒热。
<3>或谓藏病，止而不移，今肺积，或息或贲何也？1.然：或息或贲，非居处无常，如府病也，特以肺主气；故其病有时而动息尔，肾亦主气，故贲豚亦然。
[5]
<1>贲豚，言若豚之贲突，不常定也，豚性躁，故以名之。
<2>令人喘逆者，足少阴之支，从肺出络心，注胸中故也。◎此难，但言藏病，而不言府病者，纪氏谓以其发无常处也，杨氏谓六府亦相传，行如五藏之传也。◎或问：「天下之物理，有感有传，感者情也，传者气也，有情斯有感，有气斯有传，今夫五藏之积。特以气之所胜，传所不胜云尔，至于王者不受邪，是固然也，若不胜者反欲还所胜，所胜不纳而留结为积，则是有情而为感矣。且五藏在人身中，各为一物，犹耳司听，目司视，各有所职，而不能思非，若人之感物，则心为之主，而乘气机者也，然则五藏果各能有情而感乎？」曰：「越人之意，盖以五行之道，推其理势之所有者，演而成文耳，初不必论其情感，亦不必论其还不还，与其必然否也，读者但以所胜传不胜，及王者不受邪，遂留结为积观之，则不以辞害志，而思过半矣。」◎或又问：「子言情感气传，先儒之言，则日，形交气感，是又气能感矣，于吾子之言何如？」曰：「先儒之说，虽曰气感，由形交也，形指人身而言，所以感之生也。」

五十七难　论五泄  ***************************
五十七难曰：
泄凡有几？皆有名不？然：泄凡有五，其名不同。有胃泄，有脾泄，有大肠泄，有小肠泄，有大瘕泄名曰后重。胃泄者，饮食不化，色黄。脾泄者，腹胀满，泄注，食即呕吐逆。大肠泄者，食已窘迫，大便色白，肠鸣切痛。小肠泄者，溲而便脓血，少腹痛。大瘕泄者，里急后重，数至圊而不能便，茎中痛。
注解：
[1]
<1>此五泄之目，下文详之。
[2]
<1>胃受病，故食不化，胃属土，故色黄。
[3]
<1>有声无物为呕，有声有物为吐，脾受病，故腹胀泄注，食即呕吐而上逆也。
[4]
<1>食方已，即窘迫欲利也，白者金之色，谢氏曰：「此肠寒之证也。」
[5]
<1>溲，小便也。便，指大便。而言溲而便脓血，谓小便不閟，大便不里急后重也。
[6]
<1>瘕，结也，谓因有凝结而成者。里急，谓腹内急迫。后重，谓肛门不坠。惟其里急后重，故数至圊而不能便，茎中痛者，小便亦不利也。◎谢氏谓小肠、大瘕二泄，今所谓痢疾也。内经曰肠癖，故下利赤白者，灸小肠俞是也。穴在第六椎下，两傍各一寸五分，累验。◎四明陈氏曰：「胃泄，即飧泄也。脾泄，即濡泄也。大肠泄，即涸泄也。小肠泄，谓凡泄则小便先下而便血，即血泄也。大瘕泄，即肠瘕也。」

五十八难　论伤寒有五  ***************************
五十八难曰：
伤寒有几？其脉有变否？然：伤寒有五，有中风，有伤寒，有湿温，有热病，有温病，其所苦各不同。中风之脉，阳浮而滑，阴濡而弱；湿温之脉，阳浮而弱，阴小而急；伤寒之脉，阴阳俱盛而紧涩；热病之脉，阴阳俱浮，浮之而滑，沉之散涩；温病之脉，行在诸经，不知何经之动也，各随其经所在而取之。伤寒有汗出而癒，下之而死者；有汗出而死，下之而癒者，何也？然：阳虚阴盛，汗出而癒，下之即死；阳盛阴虚，汗出而死，下之而癒。寒热之病，候之如何也？然：皮寒热者，皮不可近席，毛发焦，鼻藁，不得汗；肌寒热者，皮肤痛，唇舌藁，无汗；骨寒热者，病无所安，汗注不休，齿本藁痛。
注解：
[1]
<1>变，当作辨，谓分别其脉也。
<2>纪氏曰：「汗出恶风者，谓之伤风。无汗恶寒者，谓之伤寒。一身尽疼，不可转侧者谓之溼温。冬伤于寒，至夏而发者，谓之热病。非其时而有其气，一岁之中，病多相似者，谓之温病。」
[2]
<1>上文言伤寒之目，此言其脉之辨也。
<2>阴阳字皆指尺寸而言。
<3>杨氏曰「温病乃是疫疠之气，非冬感于寒，至春变为温病者，散行诸经，故不可预知，临病人而诊之，知在何经之动，乃随而治之。」
<4>○谢氏曰「仲景伤寒例云，冬时严寒，万类收藏，君子周密，则不伤于寒，触冒者乃名伤寒耳其，伤于四时之气，皆能为病，以伤寒为毒者，以其最成杀厉之气也，中而即病者，名曰伤寒，不即病者，寒毒藏于肌肤，至春变为温病，至夏变为暑病，暑病者，热极而重于温也。」又曰：「阳脉浮滑，阴脉濡弱，更过于风，变为风温，今按仲景例，风温与难经中风脉同，而无溼温之说。」又曰「难经言温病，即仲景伤寒例中，所言温疟、风温、温毒、温疫，四温病也，越人言其概而未详，仲景则发其秘而条其脉，可谓详矣。」
<5>庞安常伤寒总论云：「难经载五积伤寒，言温病之脉，行在诸经，不知何经之动，随其经所在而取之，据难经，温病又是四种，伤寒感异气而变成者也。所以王叔和云，阳脉浮滑，阴脉濡弱，更遇于风，变成风温，阳脉洪数，阴脉实大，更遇溼热，变为温毒，温毒为病最重也，阳脉濡弱，阴脉弦紧，更遇溼气，变为溼温，脉阴阳俱盛，重感于寒，变为温疟，斯乃同病异名，同脉异经者也，所谓随其经所在而取之者，此也。」庞氏此说，虽不与难经同，然亦自一义例，但伤寒例言温疫而无溼温，叔和言溼温而无温疫，此亦异耳。
[3]
<1>受病为虚，不受病者为盛，唯其虚也，是以邪凑之，唯其盛也，是以邘不入，即外台所谓「表病里和，里病表和」之谓，指伤寒传变者而言之也。
<2>1.表病里和，汗之可也，而反下之，表邪不除里气复夺矣。2.里病表和，下之可也，而反汗之，里邪不退，表气复夺矣，故云死。所以然者，汗能亡阳，下能损阴也。
<3>此阴阳字指表里言之。
<4>经曰：「诛伐无过，命曰大惑」，此之谓欤。
[4]
<1>灵枢二十一篇曰：「皮寒热者，不可阴席，毛发焦鼻藁腊，不得汗，取三阳之络，以补手太阴。肌寒热者，肌痛，毛发焦而唇稿腊，不得汗，取三阳于下，以去其血者，补足太阴以出其汗。骨寒热者，病无所安，（谓一身百脉无有是处也）汗注不休，齿未藁，取其少阴股之络，齿己藁，死不治。」
<2>愚按此盖内伤之病，因以类阴之，东垣内外伤辨，其兆于此乎。

五十九难　论狂癫之别  ***************************
五十九难曰：
狂癫之病，何以别之？然：狂疾之始发，少卧而不饥，自高贤也，自辨智也，自贵倨也，妄笑，好歌乐，妄行不休是也。癫疾始发，意不乐，僵仆直视。其脉三部阴阳俱盛是也。
注解：
[1]狂疾发于阳，故其状皆自有馀而主动。
[2]癫疾发于阴，故其状皆自不足而主静。
[3]其脉三部，阴阳俱盛者，谓发于阳为狂，则阳脉俱盛，发于阴为癫，则阴脉俱盛也。
[4]按二十难中：「重阳者狂，重阴者癫，脱阳者见鬼，脱阴者目盲」，四句当属之，此下重读如再重之重。去声。
[5]重阳重阴，于以再明上文阴阳俱盛之意，又推其极至，脱阳脱阴，则不止于重阳重阴矣。盖阴盛而极，阳之脱也，鬼为幽阴之物，故见之，阳盛而极，阴之脱也，一水不能胜五火，故目盲。
[6]四明陈氏曰：「气并于阳则为重阳，血并于阴则为重阴。脱阳见鬼，气不守也。脱阴目盲，血不荣也。」◎狂癫之病，灵枢二十一篇，其论详矣，越人特举其概，正庞氏所谓引而不发，使后人自求之欤。

六十难　论头心病之厥痛与真痛  ***************************
六十难曰：
头心之病，有厥痛，有真痛，何谓也？然：手三阳之脉，受风寒，伏留而不去者，则名厥头痛；入连在脑者，名真头痛。其五脏气相干，名厥心痛；其痛甚，但在心，手足青者，即名真心痛。其真心痛者，旦发夕死，夕发旦死。
注解：
[1]
<1>详见灵枢二十四篇，厥，逆也。
[2]
<1>真头痛，其痛甚，脑尽痛，手足青至节，死不治。盖脑为髓海，真气之聚，卒不受邪，受邪则死。
[3]
<1>灵枢载厥心痛凡五，胃心痛、肾心痛、脾心痛、肝心痛、肺也痛，皆五藏邪气相干也。
[4]
<1>灵枢曰：「真心痛，手足青至节，心痛甚，为真心痛。」
<2>又七十一篇曰：「少阴者，心脉也，心者，五藏六府之大主也，心为帝王，精神之所舍，其藏坚固，邪不能客，客之则伤心，心伤则神去，神去则死矣。」
<3>其真心痛者，「真」字下当欠一「头」字，盖阙文也，手足青之「青」，当作清冷也。

六十一难　论望闻问切与神圣工巧  ***************************
六十一难曰：
经言望而知之谓之神，闻而知之谓之圣，问而知之谓之工，切脉而知之谓之巧。何谓也？然：望而知之者，望见其五色，以知其病。闻而知之者，闻其五音，以别其病。问而知之者，问其所欲五味，以知其病所起所在也。切脉而知之者，诊其寸囗，视其虚实，以知其病，病在何脏腑也。经言以外知之曰圣，以内知之曰神，此之谓也。
注解：
[1]
<1>素问五藏生成篇曰：「色见青如草滋者死，黄如枳实者死，黑如炲者死，赤如衃血者死，白如枯骨者死，此五色之见死者也。青如翠羽者生，赤如鸡冠者生，黄如蟹腹者生，白如豕膏者生，黑如乌羽者生，此五色之见生也。生于心，欲如以缟里红。生于肝，欲如以缟裹红。生于肝，欲如以缟裹绀。生于脾，欲如以缟裹栝楼实。生于肾，欲如以缟裹紫。此五藏生色之外荣也。」
<2>灵枢四十九篇曰：「青黑为痛，黄赤为热，白为寒。又日赤色出于两颧，大如拇指者，病虽小癒，必卒死。黑色出于庭，（庭者颜也）大如拇指，必不病而卒。」
<3>又七十四篇曰：「诊血脉者多赤，多热；多青、多痛；多黑，为久痺。多黑、多赤、多青、皆见者，为寒热。身痛面色微黄，齿垢黄，爪甲上黄，黄疸也。」
<4>又如验产妇面赤舌青，母活子死，面青舌赤沫出，母死子活，唇口俱青，子母俱死之类也。
<5>袁氏曰：「五藏之色见于面者，各有部分，以应相生相剋之候，察之以知其病也。」
[2]
<1>四明陈氏曰：「五藏有声，而声有音。肝声呼，音应角，调而直，音声相应则无病，角乱则病在肝。心声笑，音应微，和而长，音声相应则无病，征乱则病在心。脾声歌，音应宫，大而和，音声相应则无病，宫乱则病在脾。肺声哭，音应商，轻而劲，音轻相应则无病，商乱则病在肺。肾声呻，音应羽，沉而深，音声相应则无病，羽乱则病在肾。」
<2>袁氏曰：「闻五藏五声，以应五音之清浊，或互相胜负，或其音嘶嗄之类，别其病也。」◎此一节，当于素问阴阳应象论，金匮真言诸篇，言五藏声音，及三十四难云云求之，则闻其声，足以别其病也。
[3]
<1>灵枢六十三篇曰：「五味入口，各有所走，各有所病。酸走筋，多食之令人癃。咸走血，多食之令人渴。辛走气，多食之令人洞心，辛与气俱行，故辛入心而与汗俱出。苦走骨，多食之之令人变呕。甘走肉，多食之令人悗心。（悗言闷）推此则知，问其所欲五味，以知其病之所起所在也。」
<2>袁氏曰：「问其所欲五味中，偏嗜偏多食之物，则知藏气有偏胜偏绝之候也。」
[4]
<1>诊寸口，即第一难之义。视虚实，见六难并四十八难。
<2>王氏脉法讚曰：「脉有三部，尺寸及关，荣衞流行，不失衡铨，肾沉心洪肺浮肝弦，此自常经，不失铢分，出入升降，漏刻周旋，水下二刻，脉一周身，旋复寸口，虚实见焉，此之谓也。」
[5]
<1>以外知之望闻，以内知之问切也，神微妙，圣通明也，又总结之，言圣神则功巧在内矣。

六十二难　论脏井荣有五而腑独有六  ***************************
六十二难曰：
脏井荥有五，腑独有六者，何谓也？然：腑者，阳也。三焦行于诸阳，故置一俞，名曰原。腑有六者，亦与三焦共一气也。
注解：
[1]
<1>藏之井荥有五，谓井荥俞经合也。
<2>府之井荥有六，以三焦行于诸阳，故又置一俞而名曰原，所以府有六者，与三焦共一气也。
[2]虞氏曰：「此篇疑有缺误，当与六十六难参考。」

六十三难　论五脏六腑皆以井为始  ***************************
六十三难曰：
十变言，五脏六腑荥合，皆以井为始者，何也？然：井者，东方春也，万物之始生。诸蚑行喘息，蜎飞蠕动，当生之物，莫不以春生；故岁数始于春，日数始于甲，故以井为始也。
注解：
[1]十二经所出之穴，皆谓之井，而以为荣俞之始者，以井主东方木，木者春也，万物发生之始，诸者行，喘者息，息谓嘘吸气也，公孙洪作传作「行，喘息」，义尤明白，蜎者飞，蠕者动，皆虫豸之属，凡当生之物，皆以春而生，是以岁之数则始于春，日之数则始于甲，人之荣合则始于井也。
[2]冯氏曰：「井，谷井之井，泉源之所出也。」
[3]四明陈氏曰：「经穴之气所生，则自井始，而溜荥注俞，过经人合，故以万物及岁数日数之始为譬也。」

六十四难　论井荣俞经合之阴阳五行属性  ***************************
六十四难曰：
十变又言，阴井木，阳井金；阴荥火，阳荥水；阴俞土，阳俞木；阴经金，阳经火；阴合水，阳合土。阴阳皆不同，其意何也？然：是刚柔之事也。阴井乙木，阳井庚金。阳井庚，庚者，乙之刚也；阴井乙，乙者，庚之柔也。乙为木，故言阴井木也；庚为金，故言阳井金也。馀皆仿此。
注解：
[1]
<1>十二经起于井穴。1.阴井为木，故阴井木生阴荥火，阴荥火生阴俞土，阴俞土生阴经金，阴经金生阴合水。2.阳井为金，故阳井金，生阳荥水，阳荥水，生阳俞木，阳俞木生阳经火，阳经火，生阳合土。
[2]
<1>刚柔者，即乙庚之相配也，十干所以自乙庚而言者，盖诸藏府穴，皆始于井，而阴脉之井，始于乙木，阳脉之井，始于庚金，故自乙庚而言刚柔之配，而其馀五行之配，皆倣此也。
<2>丁氏曰：「刚柔者，谓阴井木，阳井金，庚金为刚，乙木为柔，阴荥火，阳荥水，壬水为刚，丁火为柔，阴俞土，阳俞木，甲木为刚，己土为柔，阴经金，阳经火，丙火为刚，辛金为柔，阴合水，阳合土，戊土为刚，癸水为柔。盖五行之道相生者，母子之义，相剋相制者，夫妇之类，故夫道皆刚，妇道皆柔，自然之理也，易曰，分阴分阳，迭用柔刚，其是之谓欤。」

六十五难　论所出为井与所入为合之义  ***************************
六十五难曰：
经言所出为井，所入为合。其法奈何？然：所出为井，井者，东方春也，万物之始生，故言所出为井也。所入为合，合者，北方冬也，阳气入藏，故言所入为合也。
注解：
[1]此以经穴流注之始终言也。

六十六难　论十二经之原  ***************************
六十六难曰：
经言肺之原，出于太渊；心之原，出于大陵；肝之原，出于太冲；脾之原，出于太白；肾之原，出于太溪；少阴之原，出于兑骨；胆之原，出于丘墟；胃之原，出于冲阳；三焦之原，出于阳池；膀胱之原，出于京骨；大肠之原，出于合谷；小肠之原，出于腕骨。十二经皆以俞为原者，何也？然：五脏俞者，三焦之所行，气之所留止也。三焦所行之俞为原者，何也？然：脐下肾间动气者，人之生命也，十二经之根本也，故名曰原。三焦者，原气之别使也，主通行三气，经历于五脏六腑。原者，三焦之尊号也，故所止辄为原。五脏六腑之有病者，皆取其原也。
注解：
[1]
<1>肺之原太渊，至肾之原太溪，见灵枢第一篇。其第二篇曰：肺之俞太渊，心之俞大陵，肝之俞太冲，脾之俞太白，肾之俞太溪，膀胱之俞束骨，过于京骨为原，胆之俞临泣，过于丘墟为原，胃之俞陷谷，过于冲阳为原，三焦之俞中渚，过于阳池为原，小肠之俞后溪，过于腕骨为原，大肠之俞三间，过于合谷为原，盖五藏阴经，止以俞为原，六府阳经，既有俞，仍别有原。」
<2>或曰：「灵枢以大陵为心之原，难经亦然，而又别以兑骨为少阴之原，诸家针灸书，并以大陵为手厥阴心主之俞，以神门在掌后兑骨之端者，为心经所注之俞，似此不同者，何也？」1.按灵枢七十一篇曰：「少阴无输，心不病乎？岐伯曰：其外经病而藏不病，故独取其经于掌后兑骨之端也，其馀脉出入屈折，其行之疾徐，皆如手少阴心主之脉行也。」2.又第二篇曰：「心出于中冲，溜于劳宫，注于大陵，行于间使，入于曲泽，手少阴也。」（按中冲以下，并手心主经俞灵枢自指后手少阴，而手少阴经俞不别载也。）3.又素问缪刺篇曰：刺手心主少阴兑骨之端，各一痏立已。4.又气穴篇曰：藏俞五十穴，王氏注，五藏俞，惟有心包经井俞之穴，而亦无心经井俞穴。5.又七十九难曰：假令心痛，写手心主俞，补手心主井。详此前后各经文义，则知手少阴与心主同治也。
[2]
<1>十二经皆以俞为原者，以十二经之俞，皆系三焦所行气所留止之处也。
<2>三焦所行之俞为原者，以齐下肾间动气，乃人之生命，十二经之根本，三焦则为原气之别使，主通行上中下之三气，经历于五藏六府也。
<3>通行三气，即纪氏所谓下焦，禀真元之气，即原气也，上达至于中焦，中焦受水穀精悍之气，化为荣衞，荣衞之气，与真元之气通行，达于上焦也，所以原为三焦之尊号，而所止辄为原，犹警跸所至称行在所也，五藏六府之有病者，皆于是而取之宜哉。

六十七难　论募在阴而俞在阳  ***************************
六十七难曰：
五脏募皆在阴，而俞皆在阳者，何谓也？然：阴病行阳，阳病行阴。故令募在阴，俞在阳。
注解：
[1]募与俞，五藏空穴之总名也。
<1>在腹为阴，则谓之募，在背为阳，则谓之俞。
<2>募犹募结之募，言经气之聚于此也；俞，矢扁鹊传作输，犹委输之输，言经气由此而输于彼也。
[2]五藏募在腹。
<1>肺之募中府二穴在胸部，云门下一寸，乳上三肋间，动脉陷中。
<2>心之募巨阙一穴，在鸠尾下一寸。
<3>脾之募章门二穴，在季胁下直脐。
<4>肝之募期门二穴，在不容两旁各一寸五分。
<5>肾之募京门二穴，在腰中季胁本。
[3]五藏俞在背行足太阳之经。
<1>肺俞在第三椎下。
<2>心俞在五椎下。
<3>肝俞在九椎下。
<4>脾俞在十一椎下。
<5>肾俞在十四椎下，皆夹脊两旁，各一寸五分。
[4]阴病行阳，阳病行阴者，阴阳经络，气相六贯，藏府腹背，气相通应，所以阴病有时而行阳，阳病有时而行阴也，针法曰：「从阳引阴，从阴引阳。」

六十八难　论井荣俞经合所主病  ***************************
六十八难曰：
五脏六腑，皆有井荥俞经合，皆何所主？然：经言所出为井，所流为荥，所注为俞，所行为经，所入为合。井主心下满，荥主身热，俞主体重节痛，经主喘咳寒热，合主逆气而泄。此五脏六腑井荥俞经合所主病也。
注解：
[1]主，主治也。井，谷井之井，水源之所出也。荥绝小水也，井之源本微，故所流尚小而为荥。俞，输也，注也，自荥而注乃为俞也，由俞而经过于此，乃谓之经，由经而入于所合，谓之合，合者会也。
[2]灵枢第一篇曰：五藏五俞，五五二十五俞，六府六藏，六六三十六俞。（所俞字空穴之总名，凡诸空穴皆可以言俞）经脉十二，络脉十五，凡二十七气所行，皆井荥俞经合之所系，而所主病各不同，井主心下满，肝木病也，足厥阴之支，从肝别贯鬲，上注肺，故井主心下满，荥主身热，心火病也，俞主体重节痛，脾土病也，经主喘欬寒热，肺金病也，合主逆气而泄，肾水病也。
[3]谢氏曰：「此举五藏之病，各一端为例，馀病可以类推而互取也，不言六府者，举藏足以该之。」

六十九难　论补母泻子之治  ***************************
六十九难曰：
经言虚者补之，实者泻之，不实不虚，以经取之，何谓也？然：虚者补其母，实者泻其子，当先补之，然后泻之；不实不虚，以经取之者，是正经自生病，不中他邪也，当自取其经，故言以经取之。
注解：
[1]灵枢第十篇载：「十二经皆有盛则泻之，虚则补之，不盛不虚，以经取之。」虚者补其母。实者泻其子，子能令母实，母能令子虚也，假令肝病虚，即补厥阴之合曲泉是也，实则泻厥阴之荥行间是也，先补后泻，即后篇阳气不足，阴气有馀，当先补其阳，而后泻其阴之意，然于此义不属，非阙误，即衍文也。
[2]不实不虚，以经取之者，即四十九难，忧愁思虑则伤心，形寒饮冷则伤肺云云者，盖正经之自病者也。
[3]杨氏曰：「不实不虚，是谓藏不相乘也，故云自取其经。」

七十难　论四时针刺之法  ***************************
七十难曰：
春夏刺浅，秋冬刺深者，何谓也？然：春夏者，阳气在上，人气亦在上，故当浅取之；秋冬者，阳气在下，人气亦在下，故当深取之。春夏必致一阴，秋冬必致一阳者，何谓也？然：春夏温，必致一阴者，初下针，沉之至肾肝之部，得气，引持之阴也。秋冬寒，必致一阳者，初内针，浅而浮之至心肺之部，得气，推内之阳也。是谓春夏必致一阴，秋冬必致一阳。
注解：
[1]
<1>春夏之时，阳气浮而上，人之气亦然，故刺之当浅，欲其无太过也。
<2>秋冬之时，阳气沉而下，人气亦然，故刺之当深，欲其无不及也。
<3>经曰：「必先岁气，无伐天和，此之谓也。」
<4>四明陈氏曰：「春气在毛，夏气在皮，秋气在分肉，冬气在骨髓，是浅深之应也。」
[2]
<1>致，取也，春夏气温，必致一阴者，春夏养阳之义也，初下针，即沉之至肾肝之部，俟其得气，乃引针而提之，以至于心肺之分，所谓致一阴也。
<2>秋冬气寒，必致一阳者，秋冬养阴之义也，初内针，浅内浮之当心肺之部，俟其得气推针而内之，以达于肾肝之分，所谓致一阳也。◎此篇致阴致阳之说，越人特推其理，有如是者尔，凡用针补泻，自有所宜，初不必以是相拘也。

七十一难　论针刺荣卫之浅深  ***************************
七十一难曰：
经言刺荣无伤卫，刺卫无伤荣。何谓也？然：针阳者，卧针而刺之；刺阴者，先以左手摄按所针荥俞之处，气散乃内针。是谓刺荣无伤卫，刺卫无伤荣也。
注解：
[1]荣为阴，卫为阳，荣行脉中，衞行脉外，各有所浅深也。
[2]用针之道亦然：
<1>针阳必卧针而刺之者，以阳气轻浮，过之恐伤于荣也。
<2>刺阴者，先以左手按所刺之穴，良久，令气散乃内针，不然则伤衞气也。
[3]无，毋通，禁止辞。

七十二难　论迎随补泻之法  ***************************
七十二难曰：
经言能知迎随之气，可令调之；调气之方，必在阴阳。何谓也？然：所谓迎随者，知荣卫之流行，经脉之往来也。随其逆顺而取之，故曰迎随。调气之方，必在阴阳者，知其内外表里，随其阴阳而调之，故曰调气之方，必在阴阳。
注解：
[1]
<1>迎随之法，补泻之道也，迎者迎而夺之，随者随而济之，然必知荣衞之流行，经脉之往来，荣衞流行，经脉往来，其义一也，知之而后可以视夫病之逆顺，随其所当而为补写也。◎四明陈氏曰：「迎者，迎其气之方来而未盛也，以写之。随者，随其气之方往而未虚也，以补之。」愚按迎随有二，有虚实迎随，有子母迎随，陈氏之说虚实迎随也，若七十九难所载，子母迎随也。
[2]
<1>在，察也，内为阴，外为阳，表为阳，里为阴，察其病之在阴在阳而调之也。
<2>杨氏曰：「谓气之方，必在阴阳者，阴虚阳实，则补阴泻阳，阳虚阴实，则补阳泻阴，或阳井于阴，阴井于阳，或阴阳俱虚俱实，皆随其所见而调之。」
<3>谢氏曰：「男外女内，表阳里阴，谓阴阳之气者，如从阳引阴，从阴引阳，阳病治阴，阴病治阳之类。」

七十三难　论刺井泻荣之法  ***************************
七十三难曰：
诸井者，肌肉浅薄，气少不足使也，刺之奈何？然：诸井者，木也；荥者，火也。火者，木之子，当刺井者，以荥泻之。故经言补者不可以为泻，泻者不可以为补。此之谓也。
注解：
[1]诸经之井，皆在手足指梢，肌肉浅薄之处，气少，不足使为补写也，故设当刺井者，只写其荥，以井为木，荥为火，火者木之子也。
[2]详越人此说，专为泻井者言也，若当补井，则必补其合，故引经言补者，不可以为写，写者不可以为补，各有攸当也，补写反，则病益笃，而有实实虚虚之患，可不谨欤。

七十四难　论四时针刺之异  ***************************
七十四难曰：
经言春刺井，夏刺荥，季夏刺俞，秋刺经，冬刺合者，何谓也？然：春刺井者，邪在肝；夏刺荥者，邪在心；夏刺荥，季夏刺俞者，邪在脾；秋刺经者，邪在肺；冬刺合者，邪在肾。其肝、心、脾、肺、肾而繫于春、夏、秋、冬者，何也？然：五脏一病，辄有五也。假令肝病；色青者肝也，臊臭者肝也，喜酸者肝也，喜呼者肝也，喜泣者肝也。其病众多，不可尽言也。四时有数，而并繫于春夏秋冬者也。针之要妙，在于秋毫者也。
注解：
[1]荥俞之紧四时者，以其邪各有所在也。
[2]其肝心脾肺肾，而繫于春夏秋冬者何也？然：
[1]五藏一病，辄有五色，假令肝病，色青者，肝也，臊臭者，肝也，喜酸者，肝也，喜呼者，肝也，喜泣者，肝也。
[2]其病众多，不可尽言也，四时有敬，而并繫于春夏秋冬者也，针之要妙，在于秋毫者也。
[1]五藏一病不止于五，其病尤众多也，虽其众多而四时有数，故病繫于春夏秋冬，及井荥俞经合之属也，用针者必精察之。◎详此篇文义，似有缺误，今且依此解之，以俟知者。

七十五难　论肝实肺虚泻火补水之道  ***************************
七十五难曰：
经言东方实，西方虚，泻南方，补北方，何谓也？然：金木水火土，当更相平。东方木也，西方金也。木欲实，金当平之；火欲实，水当平之；土欲实，木当平之；金欲实，火当平之；水欲实，土当平之。东方肝也，则知肝实；西方肺也，则知肺虚。泻南方火，补北方水。南方火，火者，木之子也；北方水，水者，木之母也。水胜火，子能令母实，母能令子虚，故泻火补水，欲令金不得平木也。经曰：不能治其虚，何问其馀。此之谓也。
注解：
[1]金不得平木，不字疑衍。
[2]东方实，西方虚，泻南方，补北方者，木金火水欲更相平也，木火土金水之欲实，五行之贪胜而务权也，金水木火土之相，平以五行所胜而制其贪也。经曰：「一藏不平，所胜平之」，东方肝也，东方实，则知西方虚矣，若西方不虚，则东方安得而过于实邪？或泻或补，要亦抑其甚而济其不足，损过就中之道也，水能胜火，子能令母实，母能令子虚，泻南方火者，夺子之气，使食母之有馀，补北方水者，益子之气，使不食于母也，如此则过者退，而抑者进，金得平其木，而东西二方无复偏胜偏亏之患矣。越人之意，大抵谓东方过于实，而西方之气不足，故泻火以抑其木，补水以济其金，是乃使金得与水相停，故曰欲令金得平木也，若曰，欲令金不得平木，则前后文义窒碍，竟说不通，使肝木不过，肺不虚，复泻火补水，不几于实实虚虚耶。八十一难文义正与此互相发明，九峰蔡氏谓水火金木土穀，惟脩取相制以泄其过，其意亦同，故结句云，不能治其虚，何问其馀，盖为知常而不知变者之戒也，此篇大意，在肝实肺虚泻火补水上。
[3]或问子能令母实，母能令子虚，当泻火补火为是，盖子有馀则不食母之气，母不足则不能荫其子，泻南方火，乃夺子之气，使食母之有馀，补中央土，则益母之气，使得以荫其子也，令乃泻火补水何欤？曰「此越人之妙，一举而两得之者也，且泻火，一则以夺木之气，一则以去金之克；补水，一则以益金之气，一则以制火之光；若补土，则一于助金而已，不可施于两用，此所以不补土而补水也。」或又问母能令子实，子能令母虚，五行之道也，今越人乃谓子能令母实，母能令子虚何哉？曰：「是各有其说也，母能令子实，子能令母虚者，五行之生化，子能令母实，母能令子虚者，针家之予夺，固不相侔也。」
[4]四明陈氏曰：「仲景云：『木行乘金，名曰横。』内经曰：『气有馀，则制已所胜，而侮所不胜。』木实金虚，是木横而凌金，侮所不胜也，木实本以金平之，然以其气正强而横，金平之则两不相伏而战，战则实者亦伤，虚者亦败，金虚，本资气于土，然其时土亦受制，未足以资之，故取水为金之子，又为水之母，于是泻火补水，使水胜火，则火馁而取气于木，木乃减而不复实，水为木母，此母能令子虚也。所谓金不得平木，不得径以金平其木，必泻火补水而旁治之，使木金之气自然两平耳。」
[5]今按陈氏此说，亦自有理，但为不之一字所缠，未免牵强费辞，不若直以不字为衍文尔，观八十一篇中，当知金平木一语可见矣。

七十六难　论补泻之法与步骤  ***************************
七十六难曰：
何谓补泻？当补之时，何所取气？当泻之时，何所置气？然：当补之时，从卫取气；当泻之时，从荣置气。其阳气不足，阴气有馀，当先补其阳，而后泻其阴；阴气不足，阳气有馀，当先补其阴，而后泻其阳。荣卫通行，此其要也。
注解：
[1]灵枢五十二篇曰：「浮气之不循经者为衞气，其精气之行于经者为荣气，盖补则取浮气之不循经者，以补虚处，泻则从荣置其气而不用也。」
[2]置，犹并置之置，然人之病，虚实不一，补泻之道，亦非一也，是以阳气不足，而阴有馀，则先补阳而后泻阴以和之，阴气不足，而阳气有馀，则先补阴而后泻阳以和之，如此则荣衞自然通行矣。补泻法，见下篇。

七十七难　论上工中工之治病  ***************************
七十七难曰：
经言上工治未病，中工治已病者，何谓也？然：所谓治未病者，见肝之病，则知肝当传之与脾，故先实其脾气，无令得受肝之邪，故曰治未病焉。中工者，见肝之病，不晓相传，但一心治肝，故曰治已病也。
注解：
[1]见肝之病，先实其脾，使邪无所入，治未病也，是为上工。
[2]见肝之病，一心治肝，治己病也，是为中工。
[3]灵枢五十五篇曰：「上工刺其未生也，其次刺其未盛者也，其次刺其已衰者也，下工刺其方袭者也，与其形之盛者也，与其病之与脉相逆者也，故曰方其盛也，勿敢毁伤，刺其已衰，事必大昌，故曰上工治未病，不治已病，此之谓也。」

七十八难　论针刺压按与补泻之道  ***************************
七十八难曰：
针有补泻，何谓也？然：补泻之法，非必呼吸出内针也。知为针者，信其左；不知为针者，信其右。当刺之时，先以左手压按所针荥俞之处，弹而努之，爪而下之，其气之来，如动脉之状，顺针而刺之。得气，因推而内之，是谓补；动而伸之，是谓泻。不得气，乃与男外女内；不得气，是为十死不治也。
注解：
[1]弹而努之，鼓勇之也。努，读若怒。爪而下之，蹈之稍重，皆欲致其气之至也，气至指下，如动脉之状，乃乘其至而刺之。顺，犹循也，乘也。停针待气，气至针动，是得气也，因推针而内之是谓补，动针而伸之是谓写，此越人心法，非呼吸出内者也，是固然也，若停针候气，久而不至，乃与男子则浅其针而候之衞气之分，女子则深其针而候之荣气之分，如此而又不得气，是谓其病终不可治也。
[2]篇中前后二气字不同，不可不辨，前言气之来，如动脉状，未刺之前，左手所候之气也。后言得气不得气，针下所候之气也，此自两节。周仲立乃云，凡候气左手宜略重之，候之不得，乃与男则少轻其手于衞气之分以候之，女则重其手于荣气之分以候之，如此则既无前后之分，又昧停针待气之道，尚何所据为补写耶？

七十九难　论迎随补泻之法  ***************************
七十九难曰：
经言迎而夺之，安得无虚？随而济之，安得无实？虚之与实，若得若失；实之与虚，若有若无。何谓也？然：迎而夺之者，泻其子也；随而济之者，补其母也。假令心病，泻手心主俞，是谓迎而夺之者也；补手心主井，是谓随而济之者也。所谓实之与虚者，牢濡之意也。气来实牢者为得，濡虚者为失，故曰若得若失也。
注解：
[1]
<1>出灵枢第一篇，得，求而获也。失，纵也，遗也。
<2>其第二篇曰「言实与虚，若有若无者，谓实者有气，虚者无气也，言虚与实，若得若失者，谓补者化然，若有得也，泻者悦然，若有失也。」即第一篇之义。
[2]
<1>迎而夺之者写也，随而济之者补也，假令心病，心火也。1.土为火之子，手心主之俞，大陵也，实则写之，是迎而夺之也。2.木为火之母，手心主之井，中冲也，虚则补之，是随而济之也。3.迎者迎于前，随者随其后。此假心为例，而补写则云手心主，即灵枢所谓少阴无俞者也，当与六十六难并观。
[3]
<1>气来实牢，濡虚，以随济迎夺而为得失也。
<2>前云虚之与实，若得若失，实之与虚，若有若无，此言实之与虚，若得若失，盖得失有无，义实相同，互举之，省文尔。

八十难　论入针出针之法  ***************************
八十难曰：
经言有见如入，有见如出者，何谓也？然：所谓有见如入，有见如出者，谓左手见气来至，乃内针，针入见气尽，乃出针。是谓有见如入，有见如出也。
注解：
[1]所谓有见如入，下当欠有见如出四字。
[2]「如」读若「而」，孟子书望道而未之见，「而」读若「如」，盖通用也。
[3]有见而入出者，谓左手按穴待气来至乃下针，针入侯其气应尽而出针也。

八十一难　论实实虚虚之害  ***************************
八十一难曰：
经言无实实虚虚，损不足而益有馀。是寸囗脉耶？将病自有虚实耶？其损益奈何？然：是病，非谓寸囗脉也。谓病自有虚实也。假令肝实而肺虚，肝者木也，肺者金也，金木当更相平，当知金平木。假令肺实而肝虚，微少气，用针不补其肝，而反重实其肺，故曰实实虚虚，损不足而益有馀。此者中工之所害也。
注解：
[1]是病二字，非误即衍。
[2]肝实肺虚，金当平木，如七十五难之说，若肺实肝虚，则当抑金而扶木也，用针者，乃不补其肝，而反重实其肺，此所谓实其实而虚其虚，损不足而益有馀，杀人必矣，中工中常之工，犹云粗工也。◎按难经八十一篇，篇辞甚简，然而荣衞度数尺寸位置，阴阳王相，藏府内外，脉法病能，经络流注，针刺穴俞，莫不该尽，而此篇尤创艾切切，盖不独为用针者之戒，凡为治者，皆所当戒，又绝笔之微意也，于乎！越人当先秦战国时，与内经灵枢之出不远，必有得以口授面命，传闻晔晔者，故其见之明而言之详，不但如史家所载，「长桑君之遇也」，邵肌乃谓经之当难者，未必止此八十一条。噫，犹有望于后人欤。
