
花序  ***************************
上古之人禀天地浑穆之气以生，寿永而无病。中古自轩辕氏尝百草，分经络，始知有药，始知有病。歧伯氏通脉理，辨病因，始知有医。圣人惧后世疾痼而不求治，则著《灵枢》《素问》《内经》诸书以垂世。后人宗之，代有名医，各有著论，随时施治，无非救世之苦心。然而病情多端，其变幻叵测，而速于死者，莫如伤寒一症，药一误投，病不可挽。诸名家述伤寒，略而不周，惟张仲景先生定一百一十三方，治分六经，可谓该之。后学误以类伤寒作正伤寒治，而不分手足。无怪乎病之浅者深，深者危，危者莫救。浙西吴坤安先生，亲炙吴中叶天士、薛生白两先生，深探伤寒之秘旨，应世三十年，凡伤寒一症，在经治经，杜传经之渐，无论虚实，数剂而愈，使病者不伤，元气易痊，可真仁心妙手，闻之耳熟。先生安于家，不肯轻出。余羁职守，南朔间隔，徒忻慕焉。乃弟友石辑先生平日所著书为四卷，名之曰《伤寒指掌》，北来就正于余，并嘱序。余读其自序，观其门类及论症用药处方，分条析理，古今来治伤寒之法，莫能越其范围，知先生得力于仲景者深矣，而前后《条辨》诸书，胥成渣滓。余乐为之序以共世也，学者获此卷读之，循序而进，以治伤寒分六经之法治杂症，无不应手以尽其妙，岂独治伤寒一症哉？
时嘉庆十有二年岁次丁卯中秋太医院院使花映墀拜题
自序  ***************************
仆少多疾病，薄弱无能，遂究心于医，以求卫生之道。无如质性鲁愚，医理深奥，曾将仲景伤寒反复研求，不得其旨用，旁索诸家之书，以求其理，惟《准绳》彙集诸贤之大成，非操明敏之资，不能溯流穷源，余皆独抒所见，别开经窦，不无与圣训相悖谬，徒滋心中之蛊惑，迨观方中行之《条辨》，喻嘉言之《尚论》虽彼此互异，均可谓独出新裁，发明古训，至扫叔和之伪，明仲景之真，不使鱼目溷珠，碔砆乱玉，非嘉言慧眼灵心，谁能及此？更阅柯韵伯之《来苏集》，王晋三之《古方注》尤能得仲景之深心，重开生面，故其发明方义，两贤如出一揆，至若辨六日传经之妄，辟三方鼎立之谬，改服麻桂于太阳未衄之前，移系白散于太阴误下之后，千古疑团，一朝打破，又谓仲景伤寒已兼六气，六经主病已该杂症，非专指伤寒立言，柯氏以前孰能指出厥旨。金刘河间，叔季人也，扰攘之世，炎火统运，见仲景伤寒，每详于寒而略于温，特著书四种，其《直格》一书，每多发明，温热之理，惜杂于正伤寒内，在乎明眼择取。厥后《绀珠》一书，亦宗河间之法，但以双解散用代麻黄桂枝等汤以治伤寒，则竟以伤寒为温热矣。不知仲景麻黄、桂枝等汤原治伤寒，河间双解、通圣等法原治温热，两不相侔，不可移易，一经倒施，祸如反掌。嗟乎！寒温之别，判若天渊，寒温之治，反如冰炭，何朦混若此？赖周禹载、薛生白诸先生出，见世之伤寒正病绝少，类症殊多，寒症绝少，热病殊多，恐人误以伤寒正法施治，乃作《温热暑疫全书》济世。夫温热暑疫皆热病也，其云伤寒自表达里，温热自内发外，温病发于少阳，热病发于阳明，仲景黄芩汤治少阳温病，白虎汤治阳明热病，并非伤寒之方，此真发前人所未发，其觉迷救世之功，诚非浅鲜。近又出《伤寒第一书》，云仲景伤寒治分九州，此书专主扬州分野，虽其说不足凭信，然观其用药，远热投凉，以透癍解毒为主，亦治温热之良法也。第求其六淫之治，未免寡陋。独叶天士先生所留治案，每寓伤寒于六气之中，妙法精义，无不毕备，其云仲景伤寒先分六经，河间温热须究三焦，此即先生分治寒温之大法，明示人不可以足经之药混治手经之病，只此二语，已得伤寒之肯綮。奈世人不察，反憾《叶案》无伤寒，甚矣，伤寒之难明也。仆自矜管窥之见，一割之能，述六经本病一卷，变病类病一卷，先古法，次新法，古法悉本《准绳》《金鉴》《选注》《来苏集》之注释，新法则参《叶案》第一书《温热全书》之治焉。书成，非敢出而问世，姑存之以就有道之政云尔。
时嘉庆元年仲秋吉日苕南吴贞坤安氏识

卷一  ——————————————————————————————————————————————————————————————————————————————————————————

类伤寒辨  ***************************
凡感四时六淫之邪而病身热者，今人悉以伤寒名之，是伤寒者热病之总名也。其因于寒者自是正病，若夫因暑因湿因燥因风，因六淫之兼气，或非时之戾气，发为风温湿温温病寒疫等症，皆类伤寒耳。病热虽同，所因各异，不可概以伤寒法治之。且伤寒正病绝少，热症尤多，苟不辨明，未免有毫厘千里之差。《准绳》独以类症弁诸首，亦以辨症为先务也。用仿其意，首列类症，凡同伤寒之例而治者十一症，不同者八症，共一十九症，庶临症者得其先务云。
冬温、春温、寒疫、热病、风温、霍乱、痉、湿痹、风湿、中暍、湿温。
伤食、痰、脚气、内痈、虚烦、畜血、黄耳、赤胸。
自霜降以后，天气寒冱，感之而病者，伤寒也。
霜降以后，当寒不寒，乃更温暖，因而衣被单薄，以致感寒而病者，冬温也。
春时天道和暖，有人壮热口渴，而不恶寒者，温病也，以辛温药汗之则坏矣。若天令尚寒，冰雪未解，感寒而病者，亦伤寒也。
三月以后，八月以前，天道或有暴寒，感之而病者，时行寒疫也（此寒疫亦伤寒也，不得以正疫治之。）
夏至以后，时令炎热，有人壮热烦渴，而不恶寒者，热病也。热病与中暑相似，但热病脉盛，中暑脉虚。
夏月有病，头痛谵语，自汗，身不甚热，两胫逆冷，四肢沉重，胸腹满而渴者，湿温也。其人常伤于湿，因而中暑，湿热相抟，故发此病，不可发汗。
头痛身热自汗与伤寒同，而脉尺寸俱浮，身重，默默但欲眠，鼻鼾，语言难出，四肢不收者，风温也。不可发汗。
病呕吐而腹痛，泄泻恶寒，发热，或吐或利而发热者，霍乱也。身热足寒，头项强急，恶寒，时头热面赤，目脉赤，独头摇，卒口噤，背反张者，痉也。
太阳病，发热无汗，反恶寒者，为刚痉，发热汗出，不恶寒者为柔痉。
太阳病，关节痛而烦，脉沉而细，此名湿痹，其候小便不利，大便反快，但当利其小便。
病者一身尽痛，发热晡剧，脉浮而濡，额上微汗，不欲去衣被，或四肢浮肿，此风温也，不可大汗，若汗大出，风去，湿不去，但令微微似欲汗出者，风湿俱去也。
太阳中热，暍是也，发热恶寒，身重而痛，汗出而渴，脉微弱。
以上十一症同伤寒施治。
头痛发热与伤寒同，而身不痛，右关短滑，左脉和平者，伤食也，中脘必痞闷，亦有停食兼感寒者，人迎气口脉俱大。
憎寒发热，恶风自汗，胸满，气上冲咽，不得息，与伤寒相似而头不痛，或时痛时止，其脉紧而不大者，痰也。痰在上焦，则寸口脉沉滑，或沉伏，痰在中焦，则右关脉滑大，有气郁则沉而滑，夹食则短而滑，凡脉弦滑者有痰饮，偏弦者主饮，沉弦者有悬饮内痛。
发热憎寒，头痛，肢节痛，呕恶，与伤寒相似而痛起自脚，脚膝肿痛，两胫肿满，或枯细，大便坚者，脚气也。
脉浮数，发热，洒淅恶寒，若有痛处，饮食如常者，内热也，胸中隐隐痛，振寒脉数，咽干不渴，口中咳，时出浊唾腥臭，久而吐脓者，肺痈也。小腹重，皮急，按之痛，便数如淋，久必便脓血，时时汗出，复恶寒，脉滑而数者，肠痈也。胃脘隐隐而痛，手不可近，胃脉沉细，人迎逆而盛者，胃脘痈也。
烦热伤寒相似，而脉不浮紧，头不疼，身不痛，不恶寒，或烦时头亦痛，烦止而痛止者，虚烦也。发热如伤寒，而其人有所从高坠下颠扑损伤，或盛怒叫呼，或强力负荷，无何而病，小便自利，口不甚渴，按胸胁脐腹间有痛处，或手不可近者，畜血也。（以上出《准绳》）
发热恶寒，脊强背直，有似痉状，耳中策策作痛者，黄耳也。此属太阳风入肾经，以荆防败毒散加蝉脱、黄芩、赤芍、紫荆皮，寒邪重者，以小续命汤加白附、天虫、天麻，外治法用苦参磨水滴耳中。
发热恶寒头痛，似伤寒而胸膈赤肿疼痛者，赤胸也，属少阳风热，以荆防败毒散加芩、连、瓜蒌、元参、赤芍、升麻、紫荆皮，大便燥实，加大黄，外治法用三棱针刺其血，则肿消痛止矣。（黄耳、赤胸，出《伤寒奥旨》。）
以上八症不同伤寒施治。
按伤寒类虽多，惟温热关于伤寒为尤重，以今之伤寒大半属于温热也，且治法与伤寒不侔，伤寒入足经，而温邪兼入手经，伤寒宜表，而温邪忌汗，伤寒药宜辛温，而温邪药宜辛凉，苟不辨明，必有误治，故兹集特参以温热立论，而以温热之法为兼治焉。凡列于太阳症内，是伤寒正病，而列于阳明少阳经中，其症都兼温热，盖少阳木火之原，阳明湿热之薮，其风温温热之邪自是同气之感，他如霍乱、脚气等症，治法各备本门。
察舌辨症法  ***************************
病之经络脏腑营卫气血表里阴阳寒热虚实，毕形于舌，故辨症以舌为主，而以脉症兼参之，此要法也。兹将舌之部位形色详列于左，实临症者之金鉴焉。
部位
满舌属胃，中心亦属胃，舌尖属心，舌根属肾，两傍属肝胆，四畔属脾，（又）舌尖属上脘，舌中属中脘，舌根属下脘。
形色
白胎肺经，绛胎心经，黄胎胃经，鲜红胆经，黑胎脾经，紫色肾经，焦紫起刺肝经，青滑肝经。
白胎肺经　候卫分气分之表邪也。（肺属金故白胎应肺）
肺主卫主气主皮毛，风寒先入皮毛，内应乎肺，又太阳主一身之表，故肺家之邪即可以候太阳之表，仲景麻黄汤亦泻肺分之邪也。舌无胎而润，或微白而薄者，风寒也，外症必恶寒发热，而口不渴，宜温散之。舌胎白而燥刺者，温邪也，外症必微寒，即发热不已，此邪在太阴手经，宜凉散之，忌足经辛温药。舌白而粘腻者，湿邪在于气分也，外症必发热头重身痛，而口不渴，宜解肌去湿，如桂枝、秦艽、羌活、紫苏、二陈、二苓之类。
肺分虽兼太阳，惟寒邪可用足经辛温药。若风温入肺，症见发热口渴，咳嗽喉痛，舌胎白燥，或白兼边红，治宜轻清凉解，肺经如栀、豉、桑、杏、蒌皮、象贝、前胡、薄荷、苏子、黄芩、桔梗之类。
绛胎心经　候营分血分之温热也。（心属火，故绛色应心。绛，深红色。）
心主营主血，舌胎绛燥，邪已入营中，宜清络中之热，血分之火，忌用气分药。凡温邪从口鼻吸入上焦，心肺先受，如舌胎先白后红者，邪先入气分后入营分也，如初起舌即绛色者，邪不入气分而入营分也，宜清解营分之热，犀角、鲜生地（北方无此）、丹皮、元参之类。暑邪温疫如遇此胎，亦宜泄营解毒。凡白胎邪在气分，宜解表，忌清里，绛胎邪在营分，宜清热，忌发汗。经主气，络主血，卫主气，营主血。
黄胎胃经　辨阳明里症之热邪也。（阳明燥金从土化，故黄色应胃。）
邪入手经，以舌之绛白分心营肺卫矣。邪入足经，又当以舌之黄白分表里为治也。盖白胎主表，黄胎主里，太阳主表，阳明主里，故黄胎专主阳明里症而言，辨症之法，但看舌胎带一分白，病亦带一分表，必纯黄无白，邪方离表而入里。如见舌胎白中带黄，或微黄而薄，是邪初入阳明，犹带表症，微兼恶寒，宜凉散之。如黄而兼燥，外症不恶寒，反恶热，是伤寒外邪初入阳明之里，或温热内邪欲出阳明之表，斯时胃家热而未实，宜栀、豉、白虎之类清之可也。如厚黄燥刺，或边黄中心焦黑起刺，脐腹胀满硬痛，乃阳明里症也，承气汤下之。
红色胆经　候少阳内发之温邪也。（少阳相火从火化，故红色应胆。）
少阳以木火为用，温邪内发，必借少阳为出路，乃同气之应也。如淡红嫩红，白中带红，是温邪之轻者，初起微寒，即发热不已，口渴甚者是也，宜柴、芩、栀、翘等清解之。如纯红鲜红起刺，此胆火炽而营分热，急宜犀角、翘、丹等清解之。如不解，此温邪伏于少阴，而发于少阳之表也，症匪轻渺，速宜重加鲜生地、麦冬、元参之类，以滋少阴之水，而少阳之火自解矣，大忌风药。又风温瘟疫等症，如见舌胎鲜红者，当从手少阴治。
黑胎脾经　辨太阴湿土之寒热也。（太阴湿土从湿化，《易》云水就湿，故黑胎应脾。）
太阴湿土所主，而水就湿，故脾家见症每每舌现黑色，如舌胎灰黑而滑者，此寒水侮土，太阴中寒症也，外症腹痛吐利，手足指冷，六脉沉细，宜理中汤主之。如杂症而现黑滑胎者，必是湿饮伤脾，宜温中和脾逐饮治之。如白胎而兼带灰黑色，更兼粘腻浮滑者，此太阴在经之湿邪，是从雨雾中得之，宜解肌渗湿。如白带黑点，或兼黑纹而粘腻者，亦属太阴气分之湿，宜行湿和脾○如黄中带黑而浮滑粘腻者，是太阴湿热内结，宜利湿清热，若黑而燥刺，是阳经注入太阴之热邪，宜清火解毒，兼阳明治。如屡清不解，腹无痞满硬痛之症者，不可妄投承气，是胃中津液干涸，少阴肾水不支，宜大小甘露饮主之。如舌胎黑刺，大便秘结，脐腹硬满耕痛，此燥矢为患也，承气汤下之，仍从阳明治。若黑而坚敛焦刺如荔枝形者，乃阳亢阴竭，胃汁肾液俱涸也，不治。若诸书但以黑胎为肾气凌心，水来克火，百无一治，庸有未验。又有以舌之五色分五藏，乃五行之死法，不足以测伤寒之变。
紫色肾经　察少阴本脏之虚邪也。（少阴君火从火化，故紫色应肾。）
六经惟肾无实症，故仲景于少阴症中揭出脉微细但欲寐为主病，示正气之虚也。如见舌形紫而干涩，口渴唇燥，外见少阴症者，此肾阴不足，坎中水亏，宜壮水为主，六味饮、一阴煎之类。如兼谵语神昏，又当从手少阴治，微清痰火，如生地、丹参、茯苓、川贝、菖蒲、钩藤、天竺黄之类。如舌形胖嫩，而色淡红者，外症必见躁扰不宁，六脉迟微，或动气内发，腹寒畏冷，或初起吐利，手足逆冷，或格阳躁狂，六脉洪数无根，此肾气大亏，坎中火衰，宜益火之原，人参八味主之。如舌形紫燥，唇焦齿黑，二便俱秘，此为阴中兼阳，可兼阳明以治，犀角、地黄、甘露饮之类。凡舌形圆大胖嫩，皆属少阴虚症，不拘伤寒。杂症如见舌色紫如猪肝枯晦，绝无津液者，此肾液已涸，不治。痢疾见此胎，胃阴已竭，必死。伤寒更衣后，舌胎顿去，而见紫色如猪肝者，此元气下泄，胃阴已绝，不治。如舌胎去而见淡红有神者，佳。
焦紫肝经　辨厥阴阳毒之危候也。（厥阴风木从火化，故焦紫应肝。）
凡舌胎焦紫起刺，如杨梅状者，此阳邪热毒已及肝藏，险症也。大便秘者，急以更衣散下之，金汁、人中黄之类大清大解之。凡舌苔肝胆部位有红紫点者，肝藏伏毒也，大凶之症，急用犀角尖、人中黄透之解之。此阳毒谓阳邪热盛不解，其毒及于厥阴肝藏，非《金匮》所称阴阳毒也。
青滑肝经　辨厥阴阴毒之危症也。（肝属木，故青色应肝。）
凡舌胎青滑，乃阴寒之气，急宜四逆、吴萸辈温之。外症若见面青唇紫，囊缩厥逆，筋急直视等症者，厥阴败症也，不治。凡舌苔焦紫如刺，厥阴热毒，难治。青滑，厥阴寒邪，吴萸温之，即愈。
察舌辨症歌  ***************************
六淫感症有真传，临症先将舌法看。察色分经兼手足，营卫表里辨何难。
凡诊伤寒，当先察舌之形色，分别足经手经，卫分营分，在表在里，再参脉症施治，无不获效。若拘定足六经治病，非但无效，且病亦鲜有合六经者。伤寒兼六气言，故曰六淫感症。
白肺络心黄属胃，红为胆火黑脾经。少阴紫色兼圆厚，焦紫肝阳阴又青。
此以形色分六经，兼心肺两手经足六经，不言太阳者，以太阳初感，舌未生胎也。故凡临症见舌无胎而润，或微白而薄，即是太阳，黄胎阳明，红色少阳，黑胎太阴，紫色少阴，焦紫厥阴阳邪，青滑厥阴阴邪。俱见前。
表白里黄分汗下，绛营白卫治天渊。次将津液探消息，泽润无伤涩已亏。
此以下辨营卫表里治法。白胎属表，当汗，黄胎属里，当下，绛胎营分之热，宜清忌表，，白胎卫分之邪，宜汗忌清，治法天渊。再以舌之燥润验其津液存亡，不拘何色，但以润泽为津液未伤，燥涩为津液已耗。热病以存津液为主，故宜深察。
白为肺卫仍兼气，绛主心营血后看。白内兼黄仍气热，边红中白肺津干。
邪之入，先到卫分，不解，然后入气分营分，不解然后入血分。白内兼黄，仍属气分之热，不可用营分药。白胎边红，此温邪入肺，灼干肺津，不可辛温过表，清轻凉散为当。
卫邪可汗宜开肺，气分宜清猛汗难。入营透热羚犀妙，到血惟清地与丹。
凡舌胎白润而薄，邪在卫分，可汗，开肺即是开太阳，如麻黄、羌活之类。如舌胎白而厚，或兼干，是邪已到气分，宜解肌清热，如葛根、防风、连翘、薄荷之类，不可用辛温猛汗也。若寒邪化热，过卫入营，或温邪吸入，竟入营分，则舌胎红绛而燥，惟羚、犀为妙品，以能透热于营中也。邪在营分不解，渐入血分，则发热不已，宜清血分之热，鲜生地、牡丹皮之类。
白黄气分流连久，尚冀战汗透重关。舌绛仍兼黄白色，透营泄卫两和间。
凡舌胎白中带黄，日数虽多，其邪尚在气分流连，可冀战汗而解。若舌红绛中仍带黄白等色，是邪在营卫之间，当用犀、羚以透营分之热，羌、防以散卫分之邪，两解以和之可也。
白而薄润风寒重，温散何妨液不干。燥薄白胎津已少，只宜凉解肺家安。
此辨风寒与风热治法不同。凡风寒初入太阳，则舌无胎，或生胎白润而薄，此寒邪重，津液不亏，辛温汗之可也。如白胎虽薄而燥，或舌边舌尖带红，此风热之邪伤于气分，病在太阴手经，津液已少，不可过汗，只宜清轻凉解肺分，如前胡、苏子、杏仁、连翘、黄芩、薄荷、桔梗、淡竹叶之类。
胎若纯黄无白色，表邪入里胃家干。更验老黄中断裂，腹中满痛下之安。
凡治病，先要辨清营卫表里。上文辨营卫，此论表里，然表证即属卫分，故此专论里症。伤寒由表达里，故舌胎先白后黄，至纯黄无白，邪已离表入里，即仲景所云胃家实也。然舌胎虽黄，而未至焦老裂纹起刺，大便虽秘，而未至痞满硬痛，尚属胃家热而未实，宜清不宜攻，必再验其舌形，黄厚焦老，中心裂纹，或起刺，腹中硬满胀痛，方用承气下之则安。舌中心属胃，凡肠中有燥矢，舌心必有黄燥黑燥等胎，然腹无硬满耕痛之状，亦只须养阴润燥，不可妄用承气攻之。
太阴腹满胎粘腻，苍朴陈苓湿结开。黄燥若还胸痞闷，泻心小陷二方裁。
阳明实满，舌胎老黄燥裂；太阴湿满，舌胎白而粘腻。阳明实满，满及脐下少腹；太阴湿满，满在心下胃口。湿邪结于太阴，则胸腹满闷，宜苦温以开之，苍、朴、二陈、二苓之类。若黄胎而燥，胸中痞满，此阳邪结于心下，按之痛者，热痰固结也（小结胸症），小陷胸法；呕恶溺涩者，湿热内结也，泻心法。
微黄粘腻兼无渴，苦泄休投开泄安，热未伤津黄薄滑，犹堪清热透肌端。
病有外邪未解而里先结者，如舌胎粘腻微黄，口不渴饮，而胸中满闷是也。此湿邪结于气分，宜白蔻、橘红、杏仁、郁金、枳壳、桔梗之类开泄气分，使邪仍从肺分而出则解矣。不可用泻心苦泄之法。黄胎虽主里，如胎薄而滑者，是热邪尚在气分，津液未亡，不妨用柴、葛、苓、翘，或栀、豉、翘、薄之类，轻清泄热透表，邪亦可外达肌分而解也。此两条舌色似里而实表，不可作里症治。
湿留气分胎粘腻，小溺如淋便快联。湿结中焦因痞满，朴陈温苦泄之痊。
此以粘腻舌胎为湿邪之验，白而粘腻者寒湿，黄而粘腻者湿热。更验其小便不利，大便反快，为湿邪痞满，乃湿邪结于中焦，宜厚朴、苍术、二苓、二陈之类苦温以开泄之。若舌黄粘腻，痞闷呕恶，大小便俱不利，此湿热结于中焦，宜泻心之类苦寒以开泄之。
上焦湿滞身潮热，气分宣通病自痊。湿自外来肌表着，秦艽苏桂解肌先。
凡看舌胎，或白或微黄，而粘腻不渴者，总属湿邪，但湿自内出，恒结于中焦，而成痞满。若湿自外来，上焦气分受之，每见潮热自汗。医表之不解，清之不应，不知热湿中来。只要宣通气分，如淡豆豉、茯苓皮、滑石粉、半夏、猪苓、米仁、广皮、白蔻、黄芩之类，气分湿走，热自止矣。若冒雨雾湿邪留于太阴肌分之表，发热，自汗不解，口不渴饮，身虽热，不欲去衣被，舌胎灰白粘腻，宜桂枝、秦艽、紫苏、茯苓皮、二陈、姜皮之类，解肌和表，湿邪自去。
湿热久蒸成内着，厚黄呕吐泻心权。若兼身目金黄色，五苓栀柏共茵煎。
湿热内着，从饮食中得之，嗜酒人多此胎，必厚黄粘腻，痞满不饥，呕吐不纳，惟泻心最效，川连、干姜、赤苓、半夏、枳实、茵陈、通草之类。湿热内结，若误治，必致成疸，宜五苓加茵陈、栀、柏之类。
舌绛须知营分热，犀翘丹地解之安。若兼鲜泽纯红色，胞络邪干菖郁攒。素有火痰成内闭，西黄竺贝可加餐。
邪入营中，宜泄营透热，故用犀角以透营分之热邪，翘、丹、鲜地以清营分之热邪。邪入心胞络，则神昏内闭，须加川郁金、石菖蒲以开之。若兼有火痰，必致痰潮内闭，更当加西黄、川贝、天竺黄之类清火豁痰。
心承胃灼中心绛，清胃清心势必残。君火上炎尖独赤，犀兼导赤泻之安。
如黄胎而中心绛者，心受胃火蒸灼也，于清胃药中加清心药，其势必孤矣。如舌尖独赤起刺，心火上炎之故，犀角合导赤散以泻之。
若见边红中燥白，上焦气热血无干。但清膈上无形热，滋腻如投却病难。
凉膈散去芒硝、大黄，加石膏，能清膈上无形客热。其邪不在血分，妄投滋腻，必增病矣。
绛舌上浮粘腻质，暑兼湿浊欲蒸痰。恐防内闭芳香逐，犀珀菖蒲滑郁含。
暑蒸湿浊则成痰，暑湿兼秽，恐蒙闭心胞，故用菖蒲、郁金，藉其芳香逐秽，犀角以透营分暑邪，琥珀、滑石清暑利湿。
白苔绛底因何事，热因湿伏透之难。热乘心红点重，黄连金汁乱狂安。
热因湿邪遏伏，宜泄湿以透热，如犀角、滑石、茯苓皮、猪苓、米仁、茵陈、黄柏之类。若温湿症舌现红星点点，此热毒乘心，必神昏谵语，宜苦寒之品治之。狂乱者，非黄连、金汁不解。如无金汁，以人中黄代之。
舌绛碎生黄白点，热淫湿[匿/虫]欲生疳。古名狐惑皆同此，杂症伤寒仔细探。
狐惑即牙疳下疳之古名也，近时惟以疳名之。牙疳即惑也，蚀咽腐龈脱牙，穿腮破唇。下疳即狐也，蚀烂肛阴，由伤寒余毒与湿热为害。若胃强能食，可任苦寒重药者，可治。（参《金鉴》）按狐惑，虫症也。上唇有疮，虫食其脏，兼咽烂，名惑；下唇有疮，虫食其肛，兼声哑，名狐。面色乍白乍黑乍赤，恶闻食气，情志默默，此其候也。（参《准绳》）
舌绛不鲜枯更萎，肾阴已涸救之难。紫而枯晦凋肝肾，红泽而光胃液干。
舌形紫晦如猪肝色，绝无津液者，为枯；舌形敛缩，伸不过齿，为萎。此肝肾已败，不治。若舌色红泽而光，其色鲜明者，属胃阴干涸，尤可滋养胃阴，甘凉纯静之品主之。
黄厚方知邪入里，黑兼燥刺热弥深。屡清不解知何故，火燥津亡急救阴。
黑燥为阳明之热，腹无痞满硬痛，非承气症，只宜清解。若清之不应，是肠中燥矢与热邪固结，胃土过燥，肾水不支，胃中阴液已干，宜大小甘露饮以救胃汁，阴液充溢，阳邪自解，二便自通。
黑滑太阴寒水侮，腹痛吐利理中寻。更兼粘腻形浮胖，伏饮凝痰开逐斟。
黑滑为太阴之寒，所谓寒水侮土，理中症也。若更兼粘腻浮胖，是湿痰寒饮伏干太阴，当用温药和脾，如二陈、厚朴、姜汁，合五苓之类开之逐之，痰饮自去。
舌见边黄中黑腻，热蒸脾湿痞难禁。吐呕便秘因伤酒，开泄中焦有泻心。
胃热蒸脾湿，则舌黄中带黑腻，中焦痞满，呕吐，小便不利，嗜酒人多此症。
寒湿常乘气分中，风兼二气自从同。舌将黄白形中取，得诀才将脉症通。
寒湿二气都入气分，风兼寒湿，亦入气分，风兼温热，或入气分，或入营分矣。气分之邪，于舌之黄白取之，营分之邪，于舌之红绛取之，得此要诀，再将脉症兼参，病无遁形。
温邪暑热走营中，兼入太阴气分同。吸受心营并肺卫，暑温挟湿卫营通。
温暑二气常入营分，兼入气分，盖温暑都从口鼻吸入，则上焦先受，故或入心营，或入肺卫，或先卫后营，惟湿邪常走气分，必暑挟湿，湿挟暑，则三焦营卫通入矣。
伤寒入里阳明主，热病阳明初便缠。先白后黄寒化热，纯黄少白热蒸然。
太阳主表，阳明主里，伤寒由表达里，故在表属太阳，入里即属阳明腑病。热病自内发外，借阳明为出路，故初起即在阳明，但看舌胎先白后黄者，伤寒由表达里，寒化为热也。若初起纯黄少白，或黄色燥刺，是热病发于阳明，由里出表，热势蒸然内盛也，更参外症初起，恶寒发热为伤寒，壮热无寒为热病。
热病无寒惟壮热，黄芩栀豉古今传。恶寒发热伤寒症，发汗散寒表剂先。
凡温热之症，不可发汗，如仲景阳明病之栀豉汤，少阳病之黄芩汤，皆可通治。
少阳温病从何断，舌绛须知木火燃。目赤耳聋身热甚，栀翘犀角牡丹鲜。
凡温病热病初起，皆纯热无寒，热病发于阳明，温病发于少阳，当从何法断之？但看舌胎黄燥为阳明热病，绛赤为少阳温病。温病宜用犀角、栀、翘、鲜地、丹皮之类，以解木火之郁，大忌汗散。
若是温邪从上受，窍中吸入肺先传。芩翘栀豉桑蒌杏，气燥加膏肺分宣。邪入心营同胆治，再加元麦郁菖鲜。
温邪从内发者，以少阳胆经治之。若因天时晴燥太过，其气从口鼻吸入，则上焦心肺受邪，舌胎白燥边红，治在气分，舌色鲜红，治在营分。营分与少阳胆经同法，亦用犀角、丹皮、鲜生地之类，再加元参、麦冬、川郁金、鲜菖蒲以清心开窍也。
寒温二气前粗辨，暑湿相循病必缠。湿病已陈粘腻舌，只将暑症再提传。
暑伤气分胎因白，渴饮烦呕咳喘连。身热脉虚胸又满，无形气分热宜宣。蒌皮贝杏通芩滑（通草、滑石），栀豉翘心竹叶煎。或见咳红荷叶汁，痞加朴蔻郁金川。
肺气郁，则暑邪逆入营中，故咳红。
暑入心营舌绛红，神呆似寐耳如干。溺淋汗出原非解，失治邪干心主宫。犀滑翘丹元地觅，银花竹叶石菖同。欲成内闭多昏昧，再入牛黄即奏功。
暑热之邪上蒙清窍则耳聋，不与少阳同例，忌用柴胡。乘于胞络则神昏，宜清心开闭。凡邪在手经，忌足经药。
暑湿合邪空窍触，三焦受病势弥漫。脘闷头胀多呕恶，腹痛还防疟痢干。栀豉杏仁芩半朴，银花滑石郁红安（郁金、橘红）。
暑邪挟湿，从口鼻空窍触入，则三焦气分受病，头胀脘闷呕恶，此邪初入见症，其势尚轻，故只用栀、豉等以清气分。暑热之邪留于膜原则变疟，入于肠胃则成痢，治宜随症加减。
湿温气分流连久，舌赤中黄燥刺干。咯血毋庸滋腻入，耳聋莫作少阳看。三焦并治通（草）茹（竹茹）杏，金汁银花膏滑寒（石膏、滑石、寒水石）。若得疹痧肌内透，再清痰火养阴安。
凡暑湿合邪，轻则气分微结，重则三焦俱病，清解不应，即属湿温重症，肺气不得宣畅，则酿成脓血湿热，上蒙清窍，则耳聋无闻，治当急清三焦，气分一松，则疹痧得以外达，再议清火清痰，渐入养阴之品。
胎形粉白四边红，疫入膜原势最雄。急用达原加引药，一兼黄黑下匆匆。
凡伤寒初起，胎形粉白而厚，四边红绛者，此瘟疫症也，邪在膜原，其势最雄，顷刻传变，诊家不可轻视。吴又可用达原饮加引经表药透之达之，如兼太阳加羌活，阳明加葛根，少阳加柴胡。如舌变黄燥色，乃疫邪入胃，加大黄下之。如变黑色，入里尤深，用承气下之。疫势甚者，其舌一日三变，由白变黄，由黄变黑，当数下之。
若见鲜红纯绛色，疫传胞络及营中。清邪解毒银犀妙，菖郁金黄温暑通。
瘟疫一症，治分两途，但看舌胎白而黄。黄而黑者，疫邪由表达里，汗之下之可也。如见舌胎鲜红绛色，此疫邪入于营分及胞络之间，汗下两禁，惟宜清营解毒，逐秽开闭，如犀角、银花、菖蒲、郁金、西黄、金汁、人中黄之类，与温热暑症治法相通。
温邪时疫多癍疹，临症须知提透宜。疹属肺家风与热，癍因胃热发如兹。
疹癍色白松肌表，血热如丹犀莫迟。舌白荆防翘薄力，舌红切忌葛升医。
癍疹发于气分，其色淡红而白者，舌胎亦白，宜葛根、防风、蝉脱、荆芥、连翘、薄荷、牛蒡之类，松肌达表。若见赤癍丹疹，邪在营分血分，舌必绛赤，宜犀角、连翘、鲜生地、人中黄、净银花之类，透营解毒，大忌升、葛足经之药。
凡属正虚胎嫩薄，淡红微白补休迟。厚黄腻白邪中蕴，诊者须知清解宜。
不拘伤寒杂症，正气虚者，其舌胎必娇嫩而薄，或淡红，或微白，皆可投补。若见黄而厚，白而腻，总属内邪未清，不可遽进补药。
察目法  ***************************
——两目赤色，火症也，必兼舌燥口渴，六脉洪大有力，宜犀角、连翘等清透之。阳毒，三黄石膏汤表里兼解之。若目赤颧红，六脉沉细，手足指冷者，此少阴虚火上冒，假热真寒也，六脉洪大按之无力者亦是。
——两目黄色，此湿热内盛，欲发黄也，必兼小便不利，腹满口渴，脉沉数，轻则茵陈五苓散，重则茵陈大黄汤。若目黄，小便自利，大便黑，小腹硬满而痛，属蓄血，桃仁承气汤下之。若目黄身冷，口不渴，脉沉细，属阴黄，茵陈理中汤。
——病人目眵多结者，肝胆火盛也，宜清之。
——病人目睛微定，暂时转动者，痰也，宜加味导痰汤，痰去，目珠自然流动矣。
——病人眼胞上下黑者，痰也。
——病人目色清白，宁静者，多非火症，不可妄用寒凉。
——病人目不识人，阳明实症可治，少阴虚症难治。
——凡目昏不知人，或戴眼上视，或目瞪直视，或眼胞陷下，皆属死症。
六经本病  ***************************
按：伤寒断无日传一经之理，仲景既无明文，其说始于误解经义。《素问·热论篇》云：伤寒，一日巨阳受之，故头项痛，腰背强；二日阳明受之，故身热，目痛鼻干，不得眠；三日少阳受之，故胸胁痛而耳聋。此言三阳受邪，发病之期有浅深先后之次序，非谓传经之日期也，故下文云七日巨阳病衰，头痛少愈，八日阳明病衰，身热少愈，九日少阳病衰，耳聋微闻，此言病之向愈，大约以七日为期，以七日始行尽本经也。故太阳病至七日始衰，而头痛少愈，则六日内只在本经，非传至厥阴明矣。注疏者，以六日为传经已尽，以七日巨阳病衰为再传经释之，致后人皆以日传一经为常例，不知六气之伤人无常，或入于阳，或入于阴。《灵枢》云：中于面则下阳明，中于项则下太阳，中于颊则下少阳。以此可知三阳各自受邪，非必从太阳传入也。则太阳受病一日发，阳明受病二日发，其义显然，故伤寒非必始太阳而终厥阴，亦非一经止病一日，亦非一经独病相传。大抵今之伤寒，无不兼经而病，即古人所称合病并病之症。后学不解此旨，而欲拘拘于六经传次，印证今病，宜无一症合其式矣。兹将六经古法述于前，新法续于后，其各经兼并之症，列于六经正病之下，庶临症者得其把握焉。

卷一·太阳经症  ——————————————————————————————————————————————————————————————————————————————————————————

太阳总要述古  ***************************
（麻黄汤、桂枝汤、大青龙汤、小青龙汤、麻杏甘石汤、桂枝加厚朴杏仁汤、葛根汤、五苓散、桂枝麻黄各半汤、桂枝二麻黄一汤、桂枝二越婢一汤、麻黄连翘赤小豆汤。）
表实无汗麻黄汤
表虚自汗桂枝汤
内热烦躁大青龙汤
内寒咳嗽小青龙汤
热喘麻杏甘石汤
寒喘桂枝加厚朴杏仁汤
项背强葛根汤
水蓄膀胱五苓散
如疟无汗桂枝麻黄各半汤
有汗桂枝二麻黄一汤
热多寒少桂枝二越婢一汤
瘀热发黄麻黄连翘赤小豆汤
太阳本病述古  ***************************
（发热、恶寒、恶风、头痛、项强、体痛）
凡风寒初感，先入皮毛肌表，外症便有头痛项强，身痛腰痛，骨节烦疼，发热恶寒，此皆太阳经之见症。如无汗而脉浮紧，此营卫俱强而表实也，用麻黄汤以发表，使营卫之邪从皮毛而出，则诸症自除矣。如脉浮而弱，汗自出者，此营强卫弱而表虚也，用桂枝汤以解肌，使营卫和而邪自解矣。
如不汗出而烦躁，此内有伏火，为外寒所郁也，宜大青龙汤外散表寒，内清里热，则表里俱解矣。
若表不解，咳而微喘，发热不渴者，此心下有水气，不得化汗，干肺而喘咳也，宜小青龙汤以行水发汗，喘，加杏仁以下气。如小便不利，小腹满，去麻黄，加茯苓以行水。
若身热无汗，口渴而喘者，此外寒束内热也，宜麻杏甘石汤以解肺分之邪，其喘立止。如感寒而喘，桂枝加厚朴杏仁汤主之。
如身与骨节俱不疼痛，独头项痛而背强，牵引几几，脉浮，恶风无汗者，此风伤于太阳筋脉也。风能劫液，其牵引之状，即变痉之端，宜葛根汤主之，以解肌表之风邪，而生阳明之津液，则筋脉舒，而无牵引之患矣。
如汗后表热未解，脉浮数，烦渴饮水，而小便不利者，此热结膀胱，水停下焦也，五苓散微汗以利之。
如八九日过经不解，发热恶寒如疟状，一日二三发，其人不呕，非少阳也，便清自可，无里热也，面有热色者，微邪未解也，身痒者，邪在皮肤中，欲出不得也，宜小汗之，桂枝麻黄各半汤，若有汗者，宜桂枝二麻黄一汤，热多寒少，宜桂枝二越婢一汤。
若不汗妄下，瘀热在里，但头汗出，小便不利，身体发黄，此太阳误治变症也，麻黄连翘赤小豆汤主之，以分解表里，使湿热之邪一从麻黄发汗而出太阳之表，一从赤小豆连翘根之利小便而出太阳之里，黄自退矣（地几反）。
发热
热无休止曰发热。风寒客于太阳，有即发热者，有至一二日始发热者，然必兼恶风恶寒头痛身疼等症，方为太阳发热，宜汗之。《类方注》云：太阳发热，寒时亦热，热时亦寒也。《金鉴》云：翕翕表热，蒸蒸里热，俱有自汗症。表热自汗，宜桂枝解肌，里热自汗，宜凉膈、承气，不可误治，当审其尿之白赤，舌之润燥为别。愚按：表热自汗，畏风恶寒，里热自汗，则不恶风寒，尤当认别。
恶寒
此风寒客于营卫，非比寒热之恶寒，虽身大热亦恶寒也。发热无汗恶寒为表实，宜麻黄汤，发热有汗恶寒为表虚，宜桂枝汤。《金鉴》云：发热恶寒，发于阳表也，有汗桂枝，无汗麻黄；无热恶寒，发于阴里也，有汗桂枝加附子汤，无汗宜麻黄附子细辛汤。
恶风
风邪伤卫则恶风，均属表症，但恶风比恶寒为轻耳。
头痛
头痛虽属三阳，惟太阳独多，故头痛专主表。太阳头痛，必兼恶寒发热，表解自除。阳明头痛，在頞前目鼻等处。无汗为表症，宜葛根汤加白芷、葱白等汗之。若自汗，不恶寒，反恶热，大便实，小便赤，当以阳明里症治之，承气汤。少阳头痛，在头角耳根，脉弦数，口苦是也，小柴胡去参，加川芎，有痰加瓜蒌。（参《准绳》）
项强
太阳伤寒，必头痛项强，太阳中风，兼湿成痉，亦项强。《金鉴》云：项强太阳病，项背强太阳阳明病也。脉浮，无汗从伤寒传来，宜葛根汤，有汗从中风传来，宜桂枝加葛根汤。若脉沉而项背强，邪已入胸，宜栝楼桂枝汤。
体痛
风寒客于太阳而身痛，但拘急耳。中湿则身痛不能转侧，阴毒身痛，则体势沉重，宛如被杖，以此别之。太阳身痛，解表自除，风湿身痛，宜桂枝加附子汤，阴症身痛，四逆、真武辈温之。（参《准绳》）《金鉴》云：身痛未汗，属表实，宜麻黄汤。汗后身痛，属表虚，宜桂枝新加汤。若身痛，尺脉迟，是血少，营气不足，虽未经汗，不可发汗，宜建中汤加归、芪以补营血也。风湿身痛，令人一身尽痛，不能转侧，筋脉牵引，烦疼不宁，宜桂枝附子汤。少阴身痛，则脉沉，四肢逆冷，宜附子汤。厥阴身痛，厥逆，汗出不止，下利清谷，宜四逆汤。
太阳兼经新法  ***************************
（太阳阳明、太阳少阳、太阳兼肺、太阳太阴、太阳少阴）
北方地厚天寒，人之禀气亦厚，风寒所感，只在本经留连，故多太阳正病。若大江以南，地势卑，天气暖，人禀薄，一感外邪，即从太阳而入阳明少阳，或从太阳而入太阴少阴，总属太阳兼症，不得以太阳正病治之。
太阳阳明
凡风寒初感便见头疼发热，恶风恶寒，腰疼骨痛，脉来浮紧或浮缓，口不渴，舌润无苔者，此风寒客于太阳阳明营卫之间也。因非太阳正病，故项不强耳。治宜辛散，羌、防、芎、芷、苏叶、朴、陈、姜、葱之类，温中散寒，则食化而表解矣。若恶寒甚而寸关脉沉迟者，寒邪重也，宜麻黄、桂枝等辛温汗之。若饱闷恶食，右关脉短滑者，胃中停食也，兼消导，楂肉、麦芽、神曲之类。（风寒）
如见舌苔白而燥，或兼微黄，口渴便赤，脉来浮滑者，此太阳感寒，阳明有火也，或风热之邪客于阳明之表也，均宜凉散，以羌、防、葛根、连翘、黄芩、栀子之类清热解表。（风热）
如初起恶寒，即发热不已，目赤多眵，舌苔焦刺，口渴多饮，唇皴齿燥，脉来洪滑，此内有伏火，外感新邪而发，当以阳明为主，治宜凉解之，如犀角、连翘、黄芩、薄荷、栀子、豆豉、淡竹叶之类。如兼头痛恶寒，可加羌活以撤太阳之邪，自能得汗而解。若用风药发表，则液燥火炽，反无汗而加剧矣。（风火）
太阳少阳
凡人腠理疏豁，其邪即从太阳而入少阳，盖少阳本属相火，温邪与相火同气相招也。如见舌苔白中带红，外症头痛身热，口苦，眼赤多眵，胁痛耳鸣，脉浮弦而数，此木火之邪，当从少阳治，宜柴、芩、连翘、栀子、牛蒡、薄荷、木通等解之。如未解，加鲜生地、牡丹皮、钩藤、池菊之类清之。（风温）
太阳兼肺
凡感外邪，头痛恶寒，发热而兼咳嗽者，此伤风之重症，伤寒之轻症也。盖肺主皮毛，太阳主一身之表，原相联属，但兼咳嗽，则邪外传于肺而解，不致传里，故为轻症，主治以手太阴为主。如寒邪重，则舌润不渴，宜六安煎加羌活、苏叶之类汗之。如寒天兼喘，气口脉闭，加麻黄。（肺受寒邪）
如发热头痛咳嗽，外虽恶寒，而口渴舌燥，此肺有火邪而太阳感寒也，宜羌活、前胡、桑、杏、羚羊、薄荷、黄芩、贝母、橘红、桔梗之类，外散寒邪，内清肺火，兼喘者，火为寒郁，麻杏甘石汤妙。（寒包火）
太阳太阴
凡人之胃阳充旺，则风寒之入只在阳经盘旋，不致直入三阴。若胃阳一亏，则寒中太阳，而太阴脾经亦与之同时并受，如发热恶寒，即兼泄泻者是也，必舌润不渴，脉来沉缓，法当温中散寒，宜羌活、紫苏、厚朴、焦曲、广皮、木香、茯苓、炙草之类，外散寒邪，内和脾胃，俾得微汗，利止身凉而愈。如感之轻，则寒热泄泻，治法亦同。（伤寒）
太阳少阴
胃阳为三阴之障，阳气一虚，则寒邪即能袭入三阴，然肾气不虚，则少阴不致受邪。若肾气一虚，则坎中之阳不足以御阴，邪即从太阳而入于肾。凡见太阳表证而脉沉细，肩背恶寒，大便不实，小便清白者，此即太阳与少阴俱病重症也，法当温里散寒，宜桂枝汤加当归（酒炒）、山药、干姜、独活、细辛、胡桃之类，温肾逐邪。若目戴眼上视，气促而喘，或角弓发痉，尤为危候，景岳所谓太阳未解，少阴先溃是也，须大温中饮主之，冀其回阳作汗，庶有生机。（伤寒）

卷一·阳明经症  ——————————————————————————————————————————————————————————————————————————————————————————

阳明总要述古  ***************************
（麻黄汤、桂枝汤、瓜蒂散、栀子豉汤、白虎汤、猪苓汤、大承气汤、小承气汤、调胃承气汤、茵陈蒿汤）
外邪表实麻黄汤
外邪表虚桂枝汤
阳明内热
表症上焦栀子豉汤
中焦白虎汤
下焦猪苓汤
胸有寒邪瓜蒂散
阳明腑病实热里症
急下大承气汤
和胃缓下小承气汤
润燥缓下调胃承气汤
郁热发黄茵陈蒿汤
阳明本病述古  ***************************
（胃实不便、自汗、不眠、头汗出、手足汗、潮热、谵语、狂乱、循衣摸床、渴）
凡身热，微恶寒，舌苔白，头额目痛，脉浮洪微滑，无汗而微喘者，此风寒客于阳明营卫而表实也，宜发汗，麻黄汤主之。如脉浮而迟，汗出，微恶寒者，此风邪客于阳明营卫而表虚也，宜解肌桂枝汤主之。
此外邪初入阳明之表，即在营卫之间，当同太阳施治，不得以阳明正病治之，以外症犹有微恶寒也。
若发热，汗出恶风，鼻鸣干呕，如桂枝症，而头不痛，项不强，寸脉微浮，胸中痞硬，气上冲咽喉，不得息者，此为胸有寒也，宜瓜蒂散吐之。
此病机在胸中痞硬，不头痛项强，余症虽似桂枝，非太阳中风可知。胸中为阳明之表，寒邪结而不散，胃阳抑而不升，故成痞象，惟用酸苦涌泄之味越之，则胃阳得升，胸寒自散，里之表和，表之表自解矣。此邪不在营卫而在胸中，故不用汗法而用吐法。
若二三日后，外症身热，自汗出，不恶寒，反恶热，身重，鼻干，不眠，内症咽干口苦，烦渴饮水，心中懊憹，胸满而喘，舌苔白刺，或兼微黄，脉象洪滑，此阳明内热欲出之表，为阳明半表半里之症，斯时汗下两忌，惟宜吐法以越胸中之邪，栀子豉汤主之。呕，加半夏；腹满，加枳实；身热，加黄柏、茵陈。如大热汗出，大烦大渴，脉洪大浮滑，不恶寒，反恶热，舌苔黄燥者，宜白虎汤主之，胃火一清，则津液生而烦渴解，汗止身凉矣。
若发热脉浮，渴欲饮水，小便不利者，猪苓汤主之，使热从下泄，诸症自除矣。
以上三症，俱阳明内热欲出之表，症分三焦主治，热在上焦，栀子豉汤越之；热在中焦，白虎汤清之；热在下焦，猪苓汤利之。
若潮热自汗，不恶寒，反恶热，六七日不大便，腹胀满，绕脐痛，烦躁谵语，喘冒不得卧，腹中转矢气，或自利纯清水，咽燥口渴，舌苔燥黄起刺，脉沉实滑数者，阳明实热里症，地道不通，燥矢为患也，其脉沉实滑数，心下痛满坚硬及脐腹者，大承气汤急下之。如大便不甚坚燥，腹满硬痛不甚者，小承气汤微和之。如大便燥硬，而证未剧，心下不甚胀满者，调胃承气汤润燥以和之。若恶寒未罢，腹未坚满，屎未燥硬，脉弱不实，均不可用承气。
如身热发黄，但头汗出，而身无汗，小便不利，渴欲饮水，此为郁热在里，茵陈蒿汤主之。
胃实不便
大便难，大便硬，燥矢，悉属里症，宜承气下之。然必候其舌苔黄厚焦刺，腹中硬满胀痛，方可议下。
按承气症，后人以熟地、归、芍养阴之品用代大黄、芒硝等药者非。盖伤寒热病，每每不得大便，若腹中无痞满硬痛之状者，非承气症，外虽有潮热谵语自汗等症，亦只宜清火润燥养阴，听其自然，不可攻下，所谓下不嫌迟也。必腹中痞满燥实而胀痛者，方是承气的症，斯时燥矢积垒胃底，阳土亢极，肾水欲涸，若不急下，则地道不通而死故，以芒硝软坚，朴实推送，大黄达下，则燥矢得下，肠胃通和而解，所谓土郁夺之也。养阴之品惟宜施于汗后余热未退，二便虽秘，绝无硬满之苦者，此法方为切当，附记于此，以俟临症者审察焉。
自汗
卫气者，护卫皮肤腠理也。邪气干之，则卫气不能外固，而津液走泄，漐漐然汗出矣。风与暑湿之邪皆令自汗，寒邪伤于营卫，则肤腠闭密，故无汗。及邪传里为热，则营卫通，腠理开，亦令汗自出矣。
若汗出恶风及微恶寒者，皆表未解而为阳明表症，宜解肌桂枝汤。至于漏不止而恶风，及发汗后反恶寒者，此属表虚，宜温之，玉屏风加附子。
若身热汗出，不恶风寒者，此为表解属里，为阳明本病，大热烦渴，白虎症，便硬谵语，承气症。
似阳明症：一曰柔痉，发热汗出，不恶寒，似阳明而身反张为异。一曰风温，汗出身热，似阳明而脉浮身重多眠为异。（以上参《准绳》）
《伤寒奥旨》云：伤风则恶风自汗，伤湿则身重自汗，中暑则脉虚烦渴自汗，湿温则妄言自汗，风温则鼾眠自汗，柔痉则搐搦自汗，阳明则潮热自汗，劳倦则身倦自汗，亡阳则漏不止自汗。
不眠
有承气症，脉弦长，小便不利，大便乍难乍易，微热，喘，胃不得卧者，燥屎也。有栀豉汤症，发热汗出，不恶寒，反恶热，咽燥口苦而喘，烦躁不眠者，内热欲出也。又有汗吐下后虚烦不得眠，反复颠倒，心中懊憹，亦栀子豉汤，或竹叶石膏汤。
头汗出
发黄，头汗出者，热不得外越而上泄也。背强恶寒，头汗出者，寒湿客抟经络也。下血谵语，头汗出者，热入血室也。虚烦懊憹，头汗出者，邪客胸中，热气蒸于上也。水结胸，头汗出者，水气停蓄，不得外行也。往来寒热，头汗出者，火邪熏灼上炎也。皆当分门施治。
关格症，不得尿，头无汗者生，有汗者死。湿家误下，额上汗出，微喘，小便不利者死。（以上参《准绳》）
按阳明热不得越，上蒸于首而头汗出者，不恶寒而恶热。寒湿客抟于经而头汗出者，必恶风恶寒。（参《金鉴》）
手足汗
胃主四肢，为热聚于胃，其津液旁达于手足也。阳明病，手足汗，潮热谵语，便硬者，可下。若阳明胃土中寒，脾不约束，津液横溢，四肢犹如阴盛霪雨滂沱，故汗出而冷也。阳虚失运，中寒不化，故不能食而小便不利也。大便必先硬后溏，今虽便硬，手足汗出，非阳明实热者比，不可攻，攻之必作固瘕，宜厚朴甘草生姜半夏人参汤。（以上合参《准绳》《金鉴》）
固瘕，硬屎下后即泻清水也。
潮热
属阳明里症。阳明旺于申酉，故潮热发于午后，如潮信之按时，故名潮热。阳明病，潮热谵语，大便硬者可与承气，不硬不可与。若阳明病潮热，大便溏，小便自利，胸胁满不去者，小柴胡汤。
讝语
讝语、谵语，皆胃中热甚，心为热冒，则神识昏乱而语言谬妄也。诸症谵语脉短者死，脉自和者愈。
阳明胃实，则潮热谵语，汗出，脉滑疾，胃中有燥屎也，宜下之。他如发汗后下利后下血后，俱有谵语，悉属虚。（参《准绳》）
《金鉴》云：心气实热而神有余，则发为谵语。谵语为实，故声长而壮，乱言无次，数数更端也。心气虚热而神不足，则发为郑声，郑声为虚，故音短而细，只将一言重复呢喃也。凡谵语、郑声，与阳经同见者，均属热证，可以攻之。与阴经同见者，总为寒证，可以温之。若阳经无可攻之证，当清解之；阴经无可温之证，当清补之。
狂乱
经曰：邪入于阳则狂。伤寒热毒在胃，乘于心则主发狂，邪热极矣，用甘草汤候冷调下鹊石散二钱。
如狂症：太阳蓄血发狂，则少腹硬痛，小便自利，阳明蓄血如狂，则喜忘，大便黑，均以桃仁承气汤主之。又有阳盛阴虚之人，作汗将解之时，奄然发狂，濈然汗出而解者，当须识之，不可与药也。（以上参《准绳》）
凡胃热乘心，则神昏狂乱，表实无汗者，三黄石膏汤，里实不便者，承气汤，无表里症而热极者，白虎解毒等汤。（参《金鉴》）
循衣摸床
此为危恶之候，阳明里热之极，脉弦者生，脉涩者死，以弦长胃气尚存，可下承气故也，然亦危极矣。盖生者未必尽生，而死者断无可生之理。
若见于三法之后，乃大虚之兆，不必辨其阴阳虚实，当以独参汤、六味饮时时与之，每有生者。
渴
经云：病人不恶寒而渴者，此转属阳明也，故渴，列阳明门。然六经皆有渴病者。（参《准绳》）
渴病多因三法伤其津液，胃中干燥，故渴。阳邪往乘三阴，太阴则嗌干，少阴则口燥，厥阴则消渴，亦属热伤津液也。太阳之渴用五苓散者，以水停下焦，小便不便也；阳明之渴在白虎汤者，以胃热饮水不已也；少阳症具，心烦渴而用小柴胡汤和解，去半夏，加花粉者，避燥以生津液也。（以上参《金鉴》）
凡渴欲饮水者，当少与之以滋胃燥，则胃和而愈。若恣意饮之，必致停水为病。
阳明新法  ***************************
（阳明兼肺、阳明少阳、阳明太阴、阳明少阴）
江苏闽浙，天气温暖，地势卑湿，乃天下湿热之区。阳明气盛血热，容纳水谷，亦人身湿热之薮。若感风温风热之邪，病都不由太阳而入阳明者（口鼻吸入），或从太阳而即入阳明者（皮毛传入），阳明内热之邪与外邪风热相抟，凝滞成毒，每多发癍发疹，若不辨明热与寒邪之异，概用太阳经药发表，汗不得出，癍不得透，温热内燔，烁干胃中津液而成坏症死者多矣。用将阳明热病诸条胪列于后，惟在临症者之圆机焉。
凡遇发热身痛，口渴唇燥，或初起微寒即发热不已，舌苔中黄边白，或黄燥如刺，脉来洪滑，此阳明内热为外感新邪引动而发也，宜犀角、连翘、牛蒡、薄荷、黄芩、葛根、防风、木通之类清解之。若见烦闷呕恶，足冷耳聋，脉沉伏，或浮躁者，此癍疹欲透也，亦用此方透癍解毒。渴而干呕者，加芦根一握。如遇脉象沉郁，不可认为寒，此必癍透不快也。如关上见伏脉，此必热毒凝滞，癍不得出也。若右关脉伏，而兼胸痛气急，或咳者，此必有伏痰也，又当以治痰为主。总以舌苔黄燥为实热之凭，勿以脉象沉迟为虚寒之验也。阳明以胃实为病，故大便不通，然热邪外无出路，每每下逼大肠，而下黄黑稠粘之粪，下时肛门必有热气，此因外不得解，而邪从下泄，虽通，仍作不通论，勿止之。或从下泄之后，反能得汗而解，即不能得汗，亦只清火解毒，兼养阴液，其邪自能渐解身凉。或从养阴之后，阴液外溢，反得大汗而解，或有热毒内结，癍疹不得外透，反从下泄之后癍疹始出，或用透发不应，只用清火解毒，癍疹反透，此皆热毒内结使然。（以舌苔黄燥者论○新邪外触内发）
如癍疹已透，只宜清解毒火，微兼养阴，柴葛升提之品俱不可投，宜连翘、赤芍、元参、花粉、知母、黄芩、银花、鲜生地、人中黄之类，癍毒自化矣。
若见舌绛如朱，目赤如火，口燥唇裂，汗出津津，此阳明血热，邪从内发，已遍三焦，即阳明热病也，切忌风药升散，宜凉膈散去芒硝、大黄，加石膏、牛蒡、赤芍、鲜生地、牡丹皮主之。大便秘者，去硝留黄。（阳明血分热病）
若见发热自汗，舌白如刺，或黄燥，口渴，不恶寒，反恶热，此阳明气分之热，宜栀子豉汤加连翘、黄芩、淡竹叶、芦根之类清之。（阳明气分热病）
化癍解毒之后，或汗解之后，尚有余热未退，大便虽闭，腹中调和者，只宜养阴退阳，甘露饮加减妙，阴液复，余邪自退，大便自通矣。
有身热已退，独额热未除者，此胃中有余邪也，宜清疏阳明，如连翘、黄芩、生楂、麦芽、枳壳、金斛之类。如已身凉，独腹热未退，此脾家有火也，加生白芍清之。
阳明兼肺
前太阳兼肺，在寒邪一边，此阳明兼肺，在温邪一边，均以手太阴为治。
如遇发热恶寒，咳嗽喉燥，渴饮，舌苔白中带黄，或白而燥刺，或边红中白，脉来浮数，此风温客于太阴手经，而内热发于阳明之表也，宜羚羊角、前胡、杏仁、连翘、薄荷、桔梗、黄芩、豆豉、淡竹叶之类以解风热。如兼烦闷呕恶，脉沉足冷者，欲发痧疹也，亦以此方加牛蒡防风透之。
如痧疹已透，尚有头胀心烦，脘闷咳嗽者，肺气不得宣畅也，宜栀、豉、蒌仁、桔、薄、黄芩、连翘、牛蒡、川贝、郁金之类，使肺气通畅，痧疹透达，诸症自解。
若痧疹已透，仍然胸胁闷痛，咳嗽喘急者，此有伏痰也，其气口脉闭，是痰之验也，宜豁痰利气，如前胡、杏仁、瓜蒌、橘红、苏子、象贝、桔梗、枳壳、莱菔子、竹沥、姜汁之类投之，痰自出矣。
阳明少阳
凡风寒之入，由皮毛而腠理，腠理为阳明少阳之界，作表症看，非邪已入阳明之里而复传于少阳也，柯韵伯力辨阳明传少阳之谬以此。
如身热口渴，微兼恶寒，舌苔中白边红，或根白尖红，脉来弦滑，此邪入肌肉腠理之间，阳明少阳之表证也，宜解肌法，如柴、葛、连翘、薄荷、黄芩、橘红之类，以取肌分之汗，热自退矣。（伤寒）
如见舌苔白少红多，初起微寒，即发热不已，此阳明轻而少阳重，气分少而营分多，宜犀角、连翘、丹皮、钩丁、黄芩、薄荷、黑栀之类，以清营分之热，大忌汗散。（温邪）
阳明太阴
前阳明少阳邪，由阳明之表而来，此阳明太阴邪，从阳明之里而及，胃与脾联，此表里俱病也。
如见舌苔白带灰黑色，或白中带黑点，或边黄中黑，或前半黄后半黑，或纯黄燥苔，或黄分八字，种种形色，皆阳明太阴之验，外症身体灼热，口渴唇燥，左关数，右关滑，此阳明热邪内蕴，以致癍不得透，毒不得解，因与太阴为表里而传入也，急宜透之提之，不使毒邪陷入三阴，用二角、芩、连、连翘、牛蒡、桔梗、薄荷等，使癍外达而解。如癍点隐隐，不得外透，加角刺数分以透之。如大便秘而潮热谵语者，阳明为重，太阴为轻，下之可也。
阳明少阴
前阳明太阴，因阳明之邪失表失清，以致将陷太阴，作实证治，故犹用提透，此阳明少阴，由其人本属阴虚，即病在阳明，而少阴已不能支，此土来克水，水不济火也，当作虚症治。
凡见舌苔中黄边紫，前半黄后半紫，或前半白后半红，脉左数右洪，外症潮热，舌燥唇焦，口糜气秽，齿衄烦渴，此景岳所谓阳明有余少阴不足之症也，宜大小甘露、玉女煎之类随症加减，无不应手。

卷一·少阳经症  ——————————————————————————————————————————————————————————————————————————————————————————

少阳总要述古  ***************************
（小柴胡汤、黄芩汤、大柴胡汤、柴胡去参夏加桂枝蒌根汤、小建中汤、黄连汤）
少阳感寒小柴胡汤
少阳中风小柴胡汤
太少合病下利黄芩汤
少阳结热于阳明大柴胡汤
太少合病小柴去参夏加桂枝瓜蒌根汤
阳明少阳合病胃未实从少阳治小柴胡汤
阳明发潮热大便溏胸胁满小柴胡汤
阳明不大便舌上白胎胸满而呕小柴胡汤
伤寒脉阳涩阴弦腹中急痛小建中汤不瘥小柴胡汤
伤寒胸热胃寒腹痛欲呕吐黄连汤
少阳本病述古  ***************************
（口苦咽干、目眩、耳聋、往来寒热、胸胁满痛、呕）
按少阳属半表半里，故仲景以口苦咽干目眩为一经主病，盖胆属木，而少阳为相火，此皆木火上炎之证，已该伤寒杂症而言。阅少阳篇内，或言伤寒，或言中风，或言并病，或言转属，本无一定，若执定从太阳阳明传入，不啻痴人说梦矣。凡遇伤寒初起，头痛发热，而脉弦细者，此少阳初感寒邪，故头痛发热与太阳同，而脉则现少阳本象也。少阳少血多火，虽有表邪，不可发汗，当以小柴胡汤和之。
若发热耳聋，目赤胸满而烦者，此少阳中风也，盖少阳属木火，风中其经，亦同气相感，风动火炎，故见症如此，耳目为表之里，胸中为里之表，亦当用小柴胡汤和之。
若头痛胸满，口苦咽干，或往来寒热，脉浮而弦，自下利者，此太阳少阳合病也，缘热邪入少阳之里，胆移热于脾，故下利，黄芩汤主之。其邪不在半表而在半里，故不用柴胡而主黄芩，呕，加半夏、生姜，治痰饮也。
伤寒汗出不解十余日，结热在里，心下痞硬，呕吐下利，复往来寒热者，大柴胡汤主之。此热邪从少阳而结于阳明，故合治之。
伤寒四五日，身热恶风，头项强（桂枝症），胁下满（柴胡症），手足温而渴者，小柴胡汤主之。按此是太阳少阳并病，当用小柴胡去参夏加桂枝栝楼根两解之。
阳明病，发潮热（阳明），大便溏，小便自可（胃未实），胸胁满者（少阳），小柴胡汤主之。按此阳明少阳合病，因胃家未实，故从少阳。胸胁满一症，即用小柴胡和之，使热邪从少阳而解，不复入阳明矣。
阳明病，不大便，胸下硬满而呕（尚在少阳部位），舌上白苔者，可与小柴胡汤。按白苔属痰饮溢于上焦，与小柴胡则痰饮化而津液行，胃气一和，则上焦仍得汗出而解矣。
伤寒，阳脉涩，阴脉弦，法当腹中急痛，先用小建中汤。不差者，小柴胡汤主之。按尺寸俱弦，为少阳受病，今阳涩阴弦，是寒邪伤于厥阴也，腹中为厥阴部位，故急痛，先用小建中，所以平肝散寒也。未差，仍用柴胡者，使邪引出少阳而解也。
伤寒，胸中有热，胃中有邪气，腹中痛，欲呕吐者，黄连汤主之。此寒热相持于内，故用姜、连以和里，胃中寒邪尚可外达，故用桂枝以和表，此仍不离少阳之和法，亦可兼治厥阴寒热呕逆。
口苦咽干
论云：少阳之为病，口苦，咽干，目眩也。此皆胆火内盛，上走空窍而然，不拘伤寒杂症，以少阳相火治之，柴、芩、栀子、丹皮之类。
目眩
眩，头旋目花也，在少阳为木火上炎，凡钩藤、天麻、池菊等均属熄风妙品，宜加入之。汗吐下后，属虚无疑。
耳聋
少阳中风，则耳聋无闻。厥阴荣卫不通，耳聋囊缩者死。凡伤寒温疫，耳聋为常例，然以此可察病之重轻。其耳渐醒，其病渐退，其聋渐甚，其病渐进。
按《金鉴》云：目眩耳聋，少阳本病，病退自复。若三法后目眩，兼神昏语乱者，乃神散气脱之候，不治。若误发湿温之汗，以致耳聋，不能言语者，名重暍，死证也。
往来寒热
少阳有往来寒热，寒已而热作，热已而寒起，相因不已是也，为少阳主证，小柴胡汤。太阳有如疟寒热，寒热无休止之常，日三五发，谓之如疟，此太阳未尽之表邪也，无汗宜麻桂各半汤，有汗宜桂枝二麻黄一汤，热多寒少宜桂枝二越婢一汤。若寒热有作止之常，一日一次，或间日一次，谓之疟，不得概以小柴胡治之。（参《金鉴》）
按往来寒热虽为少阳本病，而所因有三，如少阳自受寒邪，阳气郁遏，初则不能发热恶寒，至五六日郁热内发，与寒邪相争，则为往来寒热，一也；或太阳受寒，过五六日余邪转属少阳，而为往来寒热，二也；或少阳自中风邪，即为往来寒热，三也，不得执定。从太阳传来，其胸胁苦满，默默不欲饮食，心烦喜呕，此皆少阳本病也。或烦而不呕，或渴，或腹中痛，或胁下痞硬，或心下悸，小便不利，或不渴，身有微热，或咳者，此皆少阳或有之证也，总以小柴胡汤主之。其或有之证治法，悉在本方加减内，须细阅之。（参《来苏集》）
胸胁满痛
邪气传里，必先自胸而胁，以次经心腹而入胃也，是以胸满多带表症，胁满多带半表半里，故胸中窒，栀子豉汤以吐，虚烦，胸中痞硬，气上冲，咽喉不得息者，瓜蒂散以吐。实痰作表症治，若胸满痛及胁，为少阳症，小柴胡汤。（参《准绳》）
按《金鉴》云：脉浮，惟胸满而不及胁者，仍属太阳表分也，宜麻黄汤。因胸及胁而皆满者，属少阳经，宜小柴胡汤。若十余日不解，胸胁满而兼干呕潮热者，是少阳兼阳明也，宜大柴胡加芒硝两解之。若表已解，心下及腹引胁满硬而痛，干呕，小便不利者，是停饮内实也，宜十枣汤攻之。
呕
邪在半表半里多呕，故呕属少阳，然六经皆有呕症，各照本经治之。
按《金鉴》云：表邪入里，里气拒格，上逆作呕，属少阳，宜小柴胡汤和之。若表邪不解而呕，属太阳，宜柴桂汤。若食谷欲呕，属阳明中寒，宜吴茱萸汤。呕吐涎沫，属厥阴，亦宜吴茱萸汤。呕吐蛔，乌梅丸。呕而饮，饮而呕，相因不已，是停水也，宜五苓散。
少阳新法  ***************************
（少阳阳明、少阳太阴、少阳少阴、少阳厥阴）
经云：冬伤于寒，春必病温，夏必病热。又曰：冬不藏精，春必病温。故凡肾虚多欲之人，寒邪乘间而伏于少阴，久则寒化为热，至春阳气升发，新邪引动而发于少阳者为温病，至夏阳气大泄，新邪外触而发于阳明者为热病。然温热之症，四时俱有，有伏气内发而病者，如冬月伏寒，夏月伏暑，再感新邪而发者是也。有时邪外触而病者，如秋应凉而反热，冬应寒而反温，感其气而即病者是也。辨症之法，凡见纯热无寒而口渴者，即是温热，非伤寒也。但看舌苔白黄而燥者，乃阳明见象，纯红而燥者，乃少阳见象，阳明宜存肺胃之津，少阳宜顾肝肾之液。前阳明新法已陈温热之概，兹专以少阳温病为主，而兼以手三阴为治焉。
凡人腠理疏豁，风温之邪即能直入少阳，以少阳属木火，同气相感也。或由其人素有伏邪，因风寒外触，其邪直从内发而出于少阳者，亦温病也。其症初起，或见微寒，即发热不已，口苦目赤，胁痛胸满，渴而欲呕，脉来弦滑而数，舌苔白兼边红，或淡红色，此邪初发于少阳也，宜柴、芩、栀、丹、翘、薄，清解之。至四五日舌苔纯红起刺，烦躁不宁，六七日耳聋颧红，神昏谵语，或汗出不解，或癍疹透于胸前，此时木火大炽，营分血热已极，大忌风药劫液，宜用鲜生地（一二两）、犀角、连翘、黄芩、薄荷、丹皮、黑栀、钩藤、银花之属，以清胆府之热，兼解营分之邪，热毒自解矣。（少阳兼营热）
如见目赤面红，神呆不语，舌如芒刺，或癍见紫色，此包络之火亦盛也，宜犀角、鲜地、钩丁、连翘、川连、菖蒲、丹皮、黑栀、银花等解之。芒刺一退，即当水中养木，寒凉不可过分，宜六味甘露等汤加减。（少阳兼胞络火）
如初起即见舌苔鲜红，神昏谵语，烦躁不宁者，此温邪上乘胞络也，防发丹疹，切忌升、葛、荆、防，宜犀角、连翘、钩丁、薄荷、丹皮、川斛、菖蒲、天竺黄、淡竹叶、人中黄、净银花之类，以解胞络营分之热，则毒透而神清矣。（温邪入胞络）
如舌苔红中兼白色，症见谵语咳嗽者，此风温入于心肺两经也，宜透营分之热，兼泄气分之邪，当用羚羊角、连翘、薄荷、黄芩、象贝、杏仁、蒌皮、丹皮、元参、栀子之类，次用梨汁、蔗浆、金斛、麦冬、花粉、粉参之类，以养肺胃之阴。（温邪入心肺）
如癍疹已透之后，依然神昏谵语，目睛微定，舌色鲜红者，此热痰乘于胞络也，宜犀角尖、鲜菖蒲、天竺黄、川贝母、连翘、钩丁、丹皮、淡竹叶、竹茹、辰砂之类，以开热痰，神自清矣。火清毒解之后，如见虚烦呕恶，惊悸不寐，只用温胆汤和之。（胞络热痰）
如火邪既退之后，身体不能转侧，而兼胁痛者，此必有入络之痰也，宜天虫、全蝎、钩藤、桂枝、瓜蒌、泽兰、竹沥、姜汁之类追之。（络痰）
如癍疹已透，而热邪未退，舌绛神呆，语言颠倒，小便赤涩，点滴如稠，此热结小肠所致，夫小肠结则火邪逆乘心胞，故神昏，急用导赤散加川连、连翘、赤小豆、栀子等，以清小肠之热，则便利而神清矣。（小肠热结○以上诸症皆温邪为病，故入少阳新法内。）
少阳阳明
前阳明少阳是表症，此少阳阳明是里症。
少阳之邪不解，炽入阳明胃府，外症耳聋颧红，发热便秘，舌苔边红中燥黄，乃二阳合病也，仿大柴胡意，用柴、芩、枳实、连翘、赤芍、制大黄微下之。若见舌苔黄中现出黑点，烦闷恶，心身痛，足冷，此胃中热毒欲发癍也，宜透癍解毒，犀角、连翘、栀子、牛蒡、黄芩、薄荷、银花之类。（伤寒）
少阳太阴
凡见舌苔尖红根黑，或边红中黑，或红中带黑点，面红目赤，唇燥口渴，齿缝出血，或鼻流衄血，此少阳毒盛火抑癍不得透，腠理闭塞，以致阳邪热入太阴，此病由于失表失清，急宜清解，用犀角、连翘、牛蒡、黄芩、薄荷、丹皮、元参、鲜生地、净银花之类，以化癍解毒。盖病由于失表，恐癍不能外达皮毛，故从解化。（伤寒）
少阳少阴
少阳之邪不解，则胞络热而肺门闭，肺窍不通，则传濡之液流入少阴，脉象弦细而数，舌苔尖红根紫，或纯红起刺，耳聋齿枯，舌燥唇焦，午后发热，神昏不语，或郑声作笑，此少阳木火大炽，反逼少阴二少失司，病匪轻浅，急宜解木火之郁，以救少阴之水，用柴、芩、鲜地、丹皮、黑栀、连翘、川连、鲜菖蒲之类，以清之解之。如不应，急当滋少阴之水，以济少阳之火，如六味饮、一阴煎之类，加减投之，服后舌转微红，神清齿润，则木火之郁解而少阴亦治矣。（温病）
少阳厥阴
少阳与厥阴为表里，木火之邪无处发泄，势必连及于肝，此表里俱病，法当从少阳治，以引阴出阳。如见舌起红刺，或黑中有红点，外症发热恶寒如疟状，手足乍温乍冷，烦满消渴，谵语，二便不通，脉弦而数，方用柴、芩、川连、鲜地、丹皮、栀子、钩丁、薄荷等，以散风木之郁，使邪复出少阳而解。（温病）

卷二  ——————————————————————————————————————————————————————————————————————————————————————————

三阴总辨  ***************************
撰伤寒书者，每于三阴或热或寒之故，都模糊过去，即有传经直中之分，亦非仲景本旨。此处不明，何以临症？用陈鄙见，质诸高明。
一三阴有阳经注入之邪，有本经自感之邪，注入之邪则传变不一，阳主动也，自感之邪则在本经，阴主静也。
一三阴世都以传经直中分两门，传经悉指为热，直中悉指为寒，此说似是而实有未尽者。夫传经，即邪从三阳经传入，直中即本经自受之风寒也，盖邪之传入三阴，热症固多，而寒症亦间有。本经中寒，固无热症，而中风亦能发热，未可以此分寒热了之，其症细述于左。
一邪从阳经注入三阴，则或为热症，或为寒症。如邪入太阳，先作郁热，以次传入阴经，则为热症。或邪在太阳，不及郁热，即入少阴，而现少阴形证，则为寒症。或太阳之邪即入少阴，而仍带太阳标病，则为先寒后热之症。或太阳之邪不传阳明、少阳，便入三阴，随其人之体质虚实，脏腑寒热，则从阴化为寒症，从阳化为热症。或风温之邪，从三阳入阴经，则无不为热症。凡三阴篇内所称转属阳明而用承气等汤，皆阳经传入之热症也。
一三阴自受之邪，各有中风中寒之症。三阴中风，则能发热，以风属阳邪故也；三阴中寒，则不能发热，以寒属阴邪故也。即少阴有反热之症，亦必带太阳标病而然，后人但知传入三阴为伤寒，不知三阴自感亦伤寒也，故于本经中风发热，便误认为传经标病，以本脏中寒无热，即指为直中阴症。讵知桂枝汤为表之里药，固能兼治三阴自感之风邪，而理中、四逆等汤本治三阴自感之寒邪也耶？盖风寒六气之伤人，或入于阳，或入于阴，原无一定，但值何经之虚而治之，不得专以太阳为受邪之始也。故三阴固有阳经注入之症，亦有本经自感之症，均属伤寒，不必另立名目也。兹于三阴经中无直中之条，非略也，正不敢蛇足耳。
一三阴自受之邪，论中有可历指而见者，如太阴病脉浮者可发汗，宜桂枝汤，此太阴中风也，如太阴病腹满而吐，自利益甚，时腹自痛，此太阴中寒之症也，如少阴中风，脉阳微阴浮者，为欲愈，此即少阴中风欲愈之脉也。至于少阴中寒，宜汗者麻黄附子细辛汤，当温者附子四逆等汤是也，如厥阴中风，脉微浮为欲愈，此即厥阴中风欲愈之脉也。厥阴中寒，即当归四逆加吴萸生姜汤是也。阅少阴厥阴篇内，止有中风欲愈之脉，并无未愈之证治者，必有阙文也。
一三阴篇内惟少阴有大承气急下三症，而太阴厥阴篇内并无承气之条，奈何后人反称邪在厥阴，三承气选用。夫承气本阳明胃药，少阴用承气者，盖因肾水一亏，胃土燥实，病已转属阳明，故急下以存阴液。仲景述厥阴病，云下之利不止，此厥阴忌下之明戒也，焉有邪在厥阴反用承气之理？圣训具在，是非自见。

卷二·太阴经症  ——————————————————————————————————————————————————————————————————————————————————————————

太阴总要述古  ***************************
（理中汤、桂枝汤、五苓散、四逆汤、四逆加人参汤、三物白散、桂枝加芍药汤、桂枝加大黄汤）
太阴感寒理中汤
太阴中风桂枝汤
太阴转属阳明便硬发黄茵陈蒿汤
太阴小便不利身当发黄茵陈五苓散
太阴自利不渴藏有寒四逆汤
恶寒脉微复利四逆加人参汤
太阴误下成寒实结胸三物白散
太阳误下热邪陷太阴腹满时痛桂枝加芍药汤
腹满大痛桂枝加大黄汤
太阴本病述古  ***************************
（腹满、腹痛、发黄、吐利）
太阴湿土所主，仲景以腹满而吐食不下，时腹自痛，自利不渴等症为太阴病，乃湿土自病，非阳经注入之症也。其脉必沉而细，无论外受寒邪，内伤生冷，总以温中散寒为主，理中汤主之。
若太阴中风，其脉尺寸俱浮，其症四肢烦疼者，可发汗，宜桂枝汤。其脉阳微阴涩而长者，为欲愈也。
太阴腹满而痛，自利不渴者因于寒，咽干而渴者因于热。因于寒湿，土自病，宜理中温之；因于热，病必关于阳明，或暴烦下利，或发黄便鞕，此脾家热，即属胃家之热，为转属阳明之症，宜从阳明治。
伤寒脉浮而缓，身不发热，手足自温者，太阴也。太阴身当发黄，若小便自利者，不能发黄，盖寒湿伤于肌肉，不能外越皮肤，故发黄。若小便利，则湿气下输膀胱，便不发黄。设小水不利，当用五苓散利之。然寒湿伤于太阴之表，可从小便而出。若湿热伤于太阴之里，又当从大便而出，故至七八日暴烦下利，虽日十余行，不必治之，以脾家实所积腐秽行尽自止矣，盖不须温，亦不须下也。
伤寒四五日，腹中痛，若转气下趋少腹者，此欲自利也。自利不渴者属太阴，以其脏有寒故也，当温之，四逆辈。恶寒脉微而复利，四逆加人参汤主之。下利十余行，脉反实者死，此脾气虚而邪气盛故也。太阴腹满时痛，误下之，胸下结硬而成寒实结胸，无热症者，与三白小陷胸汤。病在膈上者必吐，膈下者必利，如不利，进热粥一杯，利过不止，进冷粥一杯。（三白小陷胸汤即三物白散）
若太阳误下，续得自利，脉弱，腹满而痛，此太阳之热邪陷于太阴之里也。腹满时痛为虚，宜桂枝加芍药汤；腹满大痛为实，宜桂枝加大黄汤。然脉弱则胃气亦弱，故云设当用大黄芍药者宜减之。
腹满
腹属阴属里，故阳明里症有腹满，三阴俱有腹满。太阳汗后腹满，脾胃不和也，二陈汤加厚朴和之。阳明潮热腹满，燥矢也，下之。身黄，小水不利，腹满，湿热也，茵陈蒿汤。太阴腹满，有虚寒，如腹满时痛，食不下，吐利交作是也，理中汤加厚朴。有实热，如腹满大痛，咽干便秘，或发黄，或暴下赤黄，此脾家实热，为转属阳明，宜承气加减。（合参《准绳》《金鉴》）
腹痛
邪气入里，与正气相搏，则腹痛，故太阳无腹痛，少阳有胁痛而无腹痛，阳明里症有腹痛，三阴俱有腹痛。当分部位，中脘痛属脾，脉沉迟者内寒，理中汤；阳脉涩，阴脉弦，小建中汤；少腹痛属厥阴界分，四肢逆冷，小便清白，是冷结膀胱，宜当归四逆加吴茱萸生姜汤温之。如不厥冷，小便自利者，是血蓄膀胱，宜桃仁承气汤。小便不利者，是水蓄膀胱，五苓散。大小便俱不利者，是水热蓄积，八正散。若大实，小腹满痛，或绕脐攻痛，不大便，脉实者，承气汤。发热口渴，脉弦洪而腹痛者，属脾热，芍药黄芩汤。腹痛，欲吐利，烦躁饱闷者，防痧毒，当刺委中、少商等穴。（合参《准绳》《金鉴》）
按腹痛有虚实，按之痛甚属实，按之痛减属虚。有寒热，自下逆攻而上者火也，自上奔迫于下者寒也。又伤寒腹痛，以凉水试之，其痛稍可者热也，转甚者寒也。
发黄
伤寒发黄，惟阳明太阴两经有之。阳明病应遍身有汗，今但头汗出，小便不利，心中懊憹，身必发黄者，瘀热在里，内外无从发泄也。发汗已，身目皆黄者，大发湿家汗，风去湿不去也。太阴病，身当发黄，因小便不利，湿土为热所蒸，而黄色外现也。若小便自利，小腹硬满者，瘀血发黄也。治法阳明发黄，乃胃家移热于脾，必二便俱秘，茵陈蒿汤；太阴发黄，是脾家湿热，必小便不利，大便反快，茵陈五苓散；若发黄汗出，身冷，脉沉迟者，阴黄也，茵陈五苓加干姜。（参《准绳》）
《金鉴》云：表实无汗发黄者，宜麻黄连翘赤小豆汤汗之；里实不便者，宜茵陈蒿汤下之；无表里症而热甚者，宜栀子柏皮汤清之；大便溏，小便不利，发黄者，宜茵陈五苓散利之；阴证发黄者，宜茵陈四逆汤温之。环口黧黑，冷汗者，阴黄死症也；身体枯燥如烟煤者，阳黄死症也。
吐利
按太阴腹痛吐利，一属寒湿，六脉沉细，舌润不渴是也，宜理中、二陈、藿、朴之类温中散寒；一属湿热，舌燥口渴，小便短赤是也，宜二陈、二苓、枳实、厚朴、川连之类清热利湿。
太阴新法  ***************************
东南之地，水潦归焉，居其处者多蒙湿邪之害。然闽广湿胜江浙，则湿热相兼，感之为病，内应太阴，以太阴湿土所主也。今将太阴本病传经并列于左，病无遁形矣。
凡见腹痛，吐利交作，脘闷不食，六脉沉细或伏，舌苔黑滑，或白滑，口不渴饮，此太阴感寒本病也，当以理中汤为主治，兼外感加苏叶，胀满加厚朴，有食加青、陈、楂、曲之类，吐多加丁香、藿梗，泻多加木香、木瓜。（太阴感寒）
有腹痛痞满，呕吐不纳，舌燥渴饮，或大便泄泻，小水不利，或二便俱秘，此湿热内结于太阴，急宜开之，须半夏、赤苓、厚朴、草蔻、川连、通草、广皮、滑石之类。如便秘不泻，加枳实、大黄行之。此即转属阳明也。（湿热内结）
如发热不已，头重身痛，大便顺，小便涩，脘满不饥，舌苔白腻，脉象沉细而缓者，此湿邪内着，太阴受病也，宜二陈、茅术、厚朴、猪苓、泽泄、茵陈、米仁、姜皮之类，湿邪去，热自退矣。汗多加桂枝、秦艽，汗少加紫苏。（湿邪内着）
若发热，一身尽痛，而兼四肢微肿者，此风湿流注手足也，宜二陈加米仁、桂枝、秦艽、防己、羌活、木瓜、片姜黄之类，足胫红肿合二妙。（风湿流注）
凡伤寒热甚不解，但头汗出，腹满溺涩，目黄口渴，舌苔黄腻，此湿热郁于太阴，欲发黄也，急用茵陈、二苓、枳实、厚朴、黄柏、栀子、茅术、秦艽、车前、泽泄等利之清之。二便俱秘，小腹胀满者，此转属阳明也，宜茵陈蒿汤。（湿热发黄）
凡遇伤寒发热之症，已经解表清里，俱不应，但看舌苔白滑粘腻，脘闷恶心，口不渴饮，虽热不欲去衣被者，此外感风湿之邪，着于太阴肌躯之表，其病尚在气分，宜解肌法，用桂枝、秦艽、紫苏、半夏、苓皮、姜皮、厚朴、广皮之类，微微汗之，则风湿俱去矣。（肌表风湿）
若外感湿邪，又兼内伤生冷，以致寒热泄泻者，太无神术散加减，妙。（内外寒湿）
以上诸条皆太阴本经自病，若邪从阳经传入太阴，则热愈深，毒愈甚，舌见纯黄纯黑，唇齿焦燥，目黄面赤，腹大热，或晡热，手足不欲暖，盖小便赤涩，舌无芒刺者，热毒暴下也。舌起芒刺者，大便不通也。三阴无窍，俱借阳明为出路，故兼见阳明证者为轻，大便通者，只宜清里解毒，大便不通者，兼导之清之。清里解毒如犀角、苓、连、栀、翘、银花、人中黄之类，导下如枳实、厚朴、槟榔、大黄之类。（阳邪传里热症）
若由失表失清，以致毒邪凝结于里，陷于太阴，每有发为五癍者，其症反脉静身凉，有似邪退正复之象，但看舌苔纯黄中见黑点，纯黑中见红点，或黑苔聚于中心，此皆生癍之验也。火重者斑必红，毒深者斑反白。若蓝斑，则食毒俱足，胃将烂矣。紫斑发于少腹章门之间，毒传于肾也，黄斑发于手足唇口之上，毒归于脾也，均属危恶之症，治法亦只清解毒火，宣通气血，用犀角、连翘、赤芍、银花、川连、人中黄、栝楼皮、牛蒡子、槟榔、楂肉、天虫、角刺之属，内外两解。
若见面白目青，则阳气下陷，已属不治，此药又不可投。若见身上汗出津津，则元气已泄，其死尤速。盖病邪传里，虽病太阴，而三阴与之同病者也。所藉者独一肺经，而已肺气开则面红，肺气闭则面白，若面黄则胆气绝矣，身黄则脾气绝矣。病在三阴，临症者尤宜深察焉。（邪陷太阴发斑）

卷二·少阴经症  ——————————————————————————————————————————————————————————————————————————————————————————

少阴总要述古  ***************************
（麻黄附子细辛汤、麻黄附子甘草汤、附子汤四逆汤、通脉四逆加人参汤、真武汤、猪苓汤、黄连阿胶汤、四逆散、大承气汤）
少阴感寒表症麻黄附子细辛汤
少阴表里虚寒附子汤
少阴下利厥冷脉微欲绝四逆汤
利止脉不出咽痛面赤不恶寒阴似阳通脉四逆汤
少阴阴邪停水下利腹痛小便不利真武汤
少阴阳邪停水下利呕渴小便不利猪苓汤
泄利下重少阴热厥四逆散
少阴心烦不得卧黄连阿胶汤
少阴病转属阳明自利清水色纯青大承气汤
少阴六七日腹胀不大便大承气汤
少阴本病述古  ***************************
（但欲寐、口燥咽干、咽痛、吐、吐利、下利）
少阴症，仲景以脉微细但欲寐为主病，此指正气之虚，非示邪气之实也。凡舌干口燥，心烦，泄利下重，是少阴实邪见象，引衣蜷卧，下利清谷，腹痛吐泻，是少阴虚寒见证。脉以沉实有力为实热，沉细无力为虚寒，须分属之。又烦为阳，躁为阴，少阴以烦为生机，躁为死兆。
凡初起发热身痛，而头不痛，脉沉而微细，无里症，但欲寐者，此少阴感寒之表症也，宜麻黄附子细辛汤峻汗之。若发热在二三日后，麻黄附子甘草汤微汗之，盖少阴与太阳为表里，故发热即可发汗，是假太阳为出路也。
若恶寒身痛，手足冷，骨节痛，口中和，而脉沉者，是表里俱寒也，附子汤大温大补之。
若下利清谷，里寒表热，手足厥冷，脉微欲绝，但欲寐者，此太阴转少阴也，四逆汤主之。若反不恶寒，或咽痛干呕，腹痛面赤，或利止脉不出，此下元虚极，阴症似阳也，通脉四逆加人参主之。盖葱体空味辛，能入肺以行营卫之气，姜、附、参、甘得此以奏捷于经络之间，而脉自通矣。
若腹痛下利，四肢沉重疼痛，小便不利者，此坎中阳虚，不能以制阴水，致阴浊停蓄，宜真武汤，壮元阳以消阴翳，培阳土以泄阴水，则开阖得宜，小便自利，腹痛诸症自除矣。
以上诸条皆少阴虚寒之证。按手足厥冷，专指指掌言，四逆兼胫臂言，故少阴下利，手足厥冷，犹为可治，四肢逆冷则死。
少阴病，下利六七日，咳而呕，心烦不眠，小水不利者，此少阴阳邪停水也，宜猪苓汤主之，使热邪从小便而出，诸症自解矣。
少阴病，得之二三日以上，心中烦，不得卧，黄连阿胶汤主之。此传经热邪扰动少阴之阴，肾水亏则君火旺，故以芩连泻心，胶黄育阴，且鸡子黄色赤而通心，阿胶色黑而通肾，坎离合治，自然热清而烦解。
少阴病，四逆，泄利下重，或咳或悸，或小便不利，或腹中痛，四逆散主之。此阳经热邪扰于阴分而厥也，盖四逆有寒热之分，胃阳不敷于四肢为寒厥，阳邪内扰于阴分为热厥，寒则下利清谷，热则泄利下重，故用芍药、枳实以清泄之，柴胡以升散之，则升降利而厥逆诸症自解矣。
以上三条皆阳经热邪传里，但不转属阳明，故不用承气。
少阴病，有大承气急下者三症，一曰得二三日，口燥咽干，急下之，一曰自利清水，色纯青，心下痛，口干燥，急下之，一曰六七日，腹胀，不大便者，急下之，此皆阳经热邪传里，销烁肾液，以致胃中大实，病已转属阳明，故用承气急下。
但欲寐
卫气寤则行阳，寐则行阴，故寐为足少阴病，若欲寐，无表里症，身和脉小，是已解也。风温症亦欲寐多眠，则有脉浮发热，汗出身重，鼻息鼾鸣之异。
口燥咽干
属热邪，有实热宜承气，有虚热宜养阴。
咽痛
少阴之脉上贯肝膈，循喉咙，系舌本，故咽痛独列少阴篇内。少阴咽痛，属热者有半夏散及汤，又甘草汤、桔梗汤，此散火也。属寒者有桂枝干姜汤治。汗多亡阳也，有通脉四逆汤，治阴盛格阳也。（参《准绳》）
《金鉴》云：咽痛一症，寒热皆有，肿痛为热症，仲景有甘桔、半夏、苦酒、猪肤等汤调治。不肿而痛为寒症，宜四逆汤加桔梗主治也。
吐
有寒热之分，热者寸口脉数，发热烦渴，渴欲饮水，水入即吐者，宜五苓散，食入口即吐者，宜二陈汤加姜汁炒连和之。寒者口不渴而吐，理中去白术，加生姜。（参《准绳》）
《金鉴》云：口不渴，厥而吐，属寒，宜理中、吴萸辈。渴而得食即吐，属火，实热，黄连解毒汤，虚热，干姜黄芩黄连汤。渴而饮，饮而吐，吐而复渴，属水逆，五苓散。
吐利
少阴病，吐利，手足厥冷，烦躁欲死者，吴茱萸汤主之。干呕，吐涎沫，亦此汤。吐利止而身痛不休者，当和解其外，宜桂枝汤。
下利
少阴病下利，属于热者四症。四逆，泄利下重，四逆散；下利六七日，咳而呕渴，心烦不得眠者，猪苓汤；自利清水，色纯青，心下痛，口干燥者，大承气；下利咽痛，猪肤汤。少阴下利，属寒者约八症。少阴病，下利，恶寒而蜷，手足温者可治，四逆汤，四肢逆者不治；少阴病，脉浮而迟，表热里寒，下利清谷，四逆汤主之；大汗若大下，利而厥逆者，四逆汤；少阴至四五日，腹痛，小便不利，四肢沉重疼痛，自下利者，此为有水气，真武汤；少阴病，下利清谷，里寒外热，手足厥冷，脉微欲绝，身反不恶寒，其人面赤色，或腹痛，或干呕，或咽痛，或利止脉不出者，通脉四逆汤主之；少阴病，二三日至四五日，腹痛，小便不利，下利不止，便脓血者，桃花汤主之；少阴病，下利，脉微者，与白通汤，利不止，厥逆无脉，干呕烦者，白通加猪胆汁汤主之，服后脉暴出者死，微续者生。
下利死证：少阴病，下利止而头眩，时时自冒者，死。少阴病，自下利，汗出，烦躁不得寐者，死。少阴病，恶寒，身蜷而利，手足逆冷者，不治。下利，发热，汗出不止者，死。下利，厥逆，躁不得卧者，死。下利十余日，脉反实者，死。
少阴新法  ***************************
按少阴为生死之关，故仲景历言死证，然于传经热邪，若兼阳明，犹可养阴退阳，自感寒邪，正气未溃，犹可温肾散寒，均非死证。凡看伤寒热病，诊得六脉沉细，似寐非寐，皆属少阴见象，宜兼少阴以治。如兼咳嗽，邪在肺肾之间，如兼泄泻，邪在脾肾之间，如兼昏昧，邪在心肾之间，此病不在三阳，而在手足三阴，是为三阴兼症，不得固身热概以三阳经药治之。
凡诊伤寒热病，微见恶寒，发热不已，咳嗽不渴，六脉沉细，身静蜷卧，舌苔微白兼红，或淡红而润，此肺肾虚寒而感外邪也，宜桂枝汤加陈皮、杏仁、川羌、半夏、山药、茯苓之类，微汗之。如不应，急当以金水六君煎加杏仁、生姜、胡桃、苏叶之类投之，无不取效。（肺肾虚寒挟感）
如初起发热恶寒，大便泄泻，舌苔白嫩，而兼少阴脉症者，此寒邪客于脾肾之间，宜温中散寒，如桂枝、紫苏、广皮、厚朴、山药、焦曲、干姜、茯苓、甘草之类，温散之。（脾肾俱寒挟感）
若初起恶寒发热，口渴唇燥，舌苔嫩红而干，或绛底浮白，或兼咳嗽，或兼烦躁，六脉弦数无力，或浮洪无力，此阴虚水亏而挟外感也。阴虚于下，则阳亢于上，故见躁烦，勿以阳明火症治之，亦宜金水六君，去半夏，用生地，加川斛、丹皮、豆豉、羌活之类，滋养阴液以汗之。如兼呕恶，当留半夏，加竹茹，以和胃。如兼咳嗽，加旋覆花、甜杏仁以降气。如经汗表，升提太过，以致虚火上冒，目赤颧红，大渴烦躁，呕恶不纳者，亦宜金水六君煎，加麦冬、代赭之类，养阴镇逆。汗多合生脉。（阴虚有火挟感）
如阴虚有火，而挟外感，以致头疼恶寒，发热不止，因口燥渴而食生冷，遂致泄泻，舌苔微白兼淡红，舌形虽湿而干，此脾本虚寒，因津液少而渴，故一贪生冷，即见泄泻，治宜和脾以益少阴，如生地、丹皮、茯苓、山药、广皮、钗斛、苡仁、甘草、莲肉等主之，兼表症者加葱白、豆豉，或羌活、葛根亦可。如表症已除，而但发热口渴，兼脾溏者，前药加糯米炒麦冬、沙参，以生津液，自然渴解热止。（脾寒肾热挟感）
如初起吐利，止后发热，脉沉细，手足冷，舌形紫绛无苔者，此少阴症也，勿以霍乱治之。舌润不渴，当以金水六君煎加丁、沉温以和之，舌燥口渴，亦以金水六君加麦冬（糯米粉炒）、北参益阴和中，以生津液。如吐泻伤津，口大渴而小水不利者，急以左归饮加参、麦、归、芍敛阴生津，自然渴解便利。若妄利小便，则死矣。（少阴吐利）
如初起发热，神呆不语，六脉沉细短数，似寐非寐，或烦躁狂言，此邪在心肾之间，或因受惊痰乘胞络，治宜清心豁痰，如茯神、小草、菖蒲、天竺黄、川贝、丹参、麦冬、钩丁、簿荷、辰砂之类，以清胞络之痰，神自清矣。如舌形绛燥，口渴唇干，六脉沉数，前方宜加生地、丹皮、淡竹叶之类，以清心胞之火。如大便秘结，不妨加犀角数分。（心肾热邪）
若神昏谵语，发热，仍欲暖盖，目睛上视，大便不实，舌色紫绛而圆，虽干无刺，外虽躁扰，此阴不兼阳，忌用寒凉，不可误认阳明，妄投犀角，宜左归、六味等汤，微加清心之品，如钩藤、川贝、麦冬之类治之为当。（心肾虚邪）
若身热足冷，面赤戴阳，脉来沉细无力，或数大无力，或阴阳俱紧，其人烦躁欲狂，扬手掷足，或欲坐卧水中，舌苔紫色少神，或阔大胖嫩，或淡红圆厚，虽湿而干，此躁也，非烦也，阴盛格阳也，急以八味投之，或参附汤加熟地投之。如得躁定脉圆，舌转微白，庶有生机。（阴盛格阳）
以上诸条皆少阴本经自病。
若是阳经热邪传至太阴，已多危候，至入少阴，生者少，死者多矣。凡见神气昏沉，语言颠倒，齿枯龈黑，午后身热，目睛上视，舌苔红中有黑点，黑中有红点，头项强，小便涩，虽醒似睡，虽渴不知消水，时作鼾睡声，形似死证，然舌不卷，囊不缩，面不青，息不高，喉颡不直，四肢不厥，鼻不扇，耳不焦，不鱼目，不鸦口，尚有可治之理。如舌苔燥刺，而便秘者，宜兼阳明以治，方用犀角、生地、丹皮、麦冬、花粉、川斛、茯神、钩丁、川贝、胆星之类，以养阴退阳，阴液复，外可得汗而解，内可得便而解，即寒中亦有散邪之义也。若大便不实，舌无燥刺，此阴不兼阳，即属虚症，为难治，宜右归六味出入为当。
凡少阴症，六脉沉细，似寐非寐，其舌紫色是也。然紫而鲜润者可治，紫而枯晦如猪肝色者不治。或紫色而间微白苔者方佳。
有初起吐泻如霍乱，陡然变重昏昧者，少阴症也。

卷二·厥阴经症  ——————————————————————————————————————————————————————————————————————————————————————————

厥阴总要述古  ***************************
（当归四逆汤、桂枝汤、白头翁汤、干姜黄连黄芩人参汤、乌梅丸、刺期门、四逆散、白虎汤）
厥阴中寒当归四逆汤
厥阴中风桂枝汤
热利下重白头翁汤
久利不止乌梅丸
厥阴寒格食入即吐干姜黄芩黄连人参汤
蛔厥脉微肤冷时烦乌梅丸
厥微热微四逆散
脉滑而厥为热厥白虎汤
厥阴本病述古  ***************************
（气上冲心、吐蛔、厥、下利、少腹满、囊缩）
仲景述厥阴病，消渴，气上撞心，心中疼热，饥而不欲食，食则吐蛔，下之利不止，此皆厥阴自病之热症，并非伤寒传经之热邪。盖厥阴内藏相火，其消渴，火盛水热也，气上撞心，心中疼热，肝火乘心也，饥不欲食，食即吐蛔，风木克土，胃中空虚也，下之即利，土受木贼，不禁再利也，不得以伤寒正病视之。
凡伤寒手足厥冷，脉细欲绝者，此寒伤厥阴之经，但当温散其表，不可遽温其里，当归四逆汤主之。盖厥阴相火所寄，藏气本热，寒邪止得外伤于经，而不内伤于藏，故只用桂枝以解外邪，当归以和肝血，细辛以散寒，大枣以和营，通草以通阴阳，则表邪散而营卫行，手足温而脉自不绝矣。若其人素有寒邪，加吴茱萸以温本藏之寒。
论曰：厥阴中风，脉微浮为欲愈，脉不浮为未愈。按：此只有欲愈未愈之脉，并无未愈之证治，不能无阙文之憾，要不出乎桂枝汤为主治。
风中厥阴本经，脉微浮，风邪外出，故欲愈也。不浮而沉，则风邪入里，木郁不舒，则下克脾土，必变热利下重，渴欲饮水之症，宜白头翁汤主之，白头翁、秦皮以平风，黄柏、黄连以清火，是苦以坚之也。若厥阴久痢不止，当用乌梅丸酸以收之。
厥阴寒格，医复吐下之，食入口即吐，干姜黄连黄芩人参汤主之。此寒格于下，拒热于上，故格拒不纳，芩、连以清上热，干姜以开寒格，因误治以虚中气，故用人参助干姜以壮胃阳而开阴格。
伤寒，腹满谵语，寸口脉浮而紧，此肝乘脾也，名曰纵，刺期门。按：腹满谵语，为太阴阳明里症，脉浮而紧，为太阳阳明表脉，何以辨其为厥阴？《脉法》曰：脉浮而紧者，名曰弦也。《内经》谓诸腹胀大，皆属于热。又曰肝气甚则多言，是腹满由于肝火，而谵语乃肝旺所发也。肝木侮脾，故曰纵。厥阴忌汗下，故刺期门以泄之。伤寒发汗，啬啬恶寒，大渴欲饮水，其腹必满，此肝乘肺也，名曰横，刺期门，自汗出，小便利，其病欲解，按：其腹，因饮多而满，则非太阴之满，饮水不消，亦非厥阴之消渴，此肝邪挟火而刑肺金，故大渴，肺气不能通调水道，故腹满，侮其所胜曰纵，侮所不胜曰横，自汗出，小便利，其病欲解者，得汗则发热恶寒之表症自解，得小便利则腹满之里症自除。
厥阴有藏厥，有蛔厥。藏厥至七八日，脉微肤冷，不烦而躁，无暂安时，此属藏冷，纯阴无阳，故不治。蛔厥亦有脉微肤冷，此内热外冷，故时烦而躁，其显症在吐蛔，宜乌梅丸主之。凡厥者必发热，前热者后必厥，厥深热亦深，厥微热亦微，厥少热多，其病当退，厥多热少，其病当进。
厥微者，四逆散，厥深者，白虎汤，此肝火乘胃也。
脉滑而厥，为热厥，宜白虎汤。若反发其汗，必口伤赤烂。
气上冲心
此腹中之气时时上冲也。气撞心疼吐蛔者，厥阴病也，不吐蛔者，病在阳分，表邪也，桂枝汤。气上冲咽而喘者，胸中有疾也，瓜蒂散。（参《金鉴》）
按厥阴气撞热疼，知饥不纳，食则吐蛔等症，总属肝胃之病，因胃中虚寒，肝风袭胃，相火挟浊阴上冲，故致斯症，治法当以苦辛酸寒热并用，如川连、吴萸、黄芩、干姜、茯苓、半夏、川椒、乌梅之类。（参《叶案》）
吐蛔
胃中虚冷，理中安蛔散。肝邪犯胃，乌梅圆。
厥
厥者，手足逆冷，有阴阳之分。自热至温，自温至厥者，邪从三阳经来，传经之热邪也，四逆散。甚者四肢虽厥，大便秘，小便赤，脉沉滑，此阳症似阴，所谓厥深热亦深也，宜白虎承气等汤为治。阴厥乃三阴自受寒邪，或腹痛吐利，或下利清谷，宜四逆汤、理中汤、当归四逆汤主治。（参《准绳》）
按：少阴有寒厥而无热厥，厥阴有寒热二厥，寒厥者只寒而不热也，热厥者由热而至厥，由厥而至热，相因不已也。当分阴阳浅深治。（参《金鉴》）
利
热者下利谵语，有燥矢也，宜小承气汤。热利下重，欲饮水者，白头翁汤。寒者下利清谷，手足厥冷者，四逆汤。下利汗出而厥者，亦四逆汤。
少腹满
脐下为少腹，夫胸中满，心下满，皆气也。腹满，多有燥矢也。少腹满，溺与血之分也。邪结下焦，津液不通则溺蓄，血气不行则血结，皆为胀满而痛也。若小便利者为蓄血，宜桃仁承气汤，小便不利者为水蓄膀胱，宜五苓散。二症俱是热邪。若四肢厥冷，小便清白而小腹满痛者，为冷结膀胱，宜当归四逆加吴萸生姜汤治之。（合参《准绳》《金鉴》）
囊缩
舌卷囊缩者，死。热极而缩者，承气，寒极而缩者，四逆吴茱萸。
厥阴新法  ***************************
按六经主病，仲景非专为伤寒立言，如厥阴所述气冲吐蛔等症，乃厥阴风木自病，不拘伤寒杂症，但见呕逆吐蛔者，即是肝邪犯胃，宜兼厥阴而治。要知六淫伤寒兼带厥阴者可治，若从三阳传至厥阴，则热极生风，九窍将闭，所形皆败症矣。今将厥阴本病治法列于左，勿以伤寒传经目之可也。
凡遇伤寒热病，症见干呕渴饮，胸膈满闷，格食不下，或两胁抽痛，舌苔黄黑，或兼吐蛔，此即症兼厥阴肝邪犯胃而然也，宜用桂枝、芍药、川连、干姜、茯苓、半夏、黄芩之类主之，吐蛔加椒梅，寒热似疟加柴胡，引出少阳。（肝邪犯胃）
凡伤寒暑湿之症，有呕吐青绿黑臭之水，或黄黑浊饮，或兼吐蛔，此邪已犯厥阴，因胃中空虚，肝风乘虚袭胃，所吐之物，乃胃底肠中之阴浊，被肝风翻腾，遂至逆涌而上出于口，俗名胃底翻是也，治宜泄厥阴以安阳明，如桂枝、白芍、川连、吴茱萸、半夏、茯苓、椒梅之类，以泄厥阴，次用人参、代赭、茯苓、半夏、干姜、川连、乌梅之类，以安胃镇逆。若其人阳明虚馁，不禁酸苦，又当安胃为主，微兼泄肝，宜人参、姜连、吴萸、白芍、茯苓、半夏、乌梅、代赭之类主之。（肝风袭胃）若身热耳聋，口渴，胸腹板实，入暮谵语，呕逆吐蛔，舌苔黄中带灰黑，此湿热之邪结于厥阴之界，病势最险，宜川连、枳实、半夏、茯苓、菖蒲、乌梅、姜汁之类治之。（湿温干厥阴）
若邪从三阳经传入，即在太阴已多危候，再入少阴，生者少，死者多矣。至传厥阴，内风已盛，九窍热极将闭，无庸议治。凡见面青目白，面黄目青，面白目紫，筋急直视，角弓反张，舌焦耳聋，皆厥阴将败形色。舌卷囊缩，鸦口嘬嘴，昏不知人，醒作睡声，跷足喉直撮空视，跃跃欲起，脉硬如弦，此皆厥阴死证。

卷二·救逆  ——————————————————————————————————————————————————————————————————————————————————————————

救逆述古  ***************************
逆者，汗吐下三法与病相逆也。救逆者，救其误治之变症也。仲景一百十三方，每多因救误而设，兹特彙集救误诸条，分汗下两门，以便查阅。
〖误汗例〗
伤寒脉证，当服麻黄汤发汗，若尺中脉迟，是营气不足，不可发汗。若误汗之，遂漏不止，恶风，小便难，四肢微厥，难以屈伸，此津脱阳虚也，当以桂枝加附子汤回阳止汗。
伤寒发汗过多，其人叉手自冒心，心下悸，欲得按者，桂枝甘草汤主之。盖汗为心液，过多则心气虚，桂枝、甘草能扶阳以补心气也。若至振振擗地，则当用真武矣。
伤寒汗出恶风，脉浮缓微弱，桂枝症也，误以大青龙汗之，致其人厥冷筋愓，心下悸，头眩，热仍不退，身肉瞤动，振振欲擗地者，真武汤主之，内镇少阴水逆，外救太阳亡阳。
伤寒脉浮，医以火迫劫其汗，致亡阳惊狂，起卧不安，宜桂枝去芍药加蜀漆龙骨牡蛎救逆汤主之，敛镇心阳，其狂自定矣。
脉浮，宜以汗解，误以火炙之，邪无从出，因火而盛，病从腰以下必重而痹，名火逆也。火逆，又误下之，以虚其阴，复因烧针以益其阳，致烦躁者，桂枝甘草龙骨牡蛎汤主之。
发汗多致亡阳谵语，此非胃实，不可下，柴胡桂枝汤和其营卫，以通津液，后自愈。
服桂枝汤，大汗出后，大烦渴不解，脉洪大者，胃中津液干而火独盛也，白虎加人参汤主之。
下之后，复发汗，昼日烦躁，夜而生静，不呕不渴，无表症，身微热，此邪已退而阳气衰弱也，干姜附子汤主之。
伤寒，若吐若下后，心下逆满，气上冲胸，起则头眩，脉沉紧，复发汗动经，身为振振摇者，茯苓桂枝白术甘草汤主之，此亦阳虚饮蓄而致头身振摇，即真武之轻者。
伤寒脉浮，自汗出，小便数，心烦，微恶寒（以上俱似桂枝症），脚挛急（此一症与桂枝独异，乃阴虚之象），反与桂枝汤，欲攻其表，此误也，得之便厥，咽中干，烦躁吐逆者（有阳越之象），作甘草干姜汤与之，以复其阳。若厥愈足温者，更作芍药甘草汤与之，其脚即伸。（此汤纯阴，以复其阴，阴阳两和，其脚即伸矣。）若胃气不和，谵语者（中焦有留邪），少与调胃承气汤。（微条阳明所结之余邪，则谵语自止。）
发汗后，腹胀满者，虚邪入里也，厚朴生姜半夏人参汤主之。
〖误下例〗
伤寒误下之，续得下利清谷不止，身疼痛者，急当救里，宜四逆汤。此下利不止，阳气下脱，虽有身痛表症，当以救里为急。救里之后，身疼痛，清便自调者，急当救表，宜桂枝汤。此清谷已止，而身痛不除，仍从表治也。
伤寒大下后，复发汗，心下痞，恶寒者，表未解也，不可攻痞，当先解表，表解乃可攻痞，解表宜桂枝汤，攻痞宜大黄黄连泻心汤。
太阳病下之后，脉促胸满者，桂枝去芍药汤主之。盖中气虚而表邪仍在，故用桂枝而去芍药。若微兼恶寒者，阳气尤虚也，桂枝去芍药加附子汤主之。
太阳病下之，微喘者，表未解也，桂枝加厚朴杏仁汤。
服桂枝汤，或下之，仍头痛项强，翕翕发热，无汗，心下满微痛，小便不利者，桂枝去桂加茯苓白术汤主之。此心下虽满不硬，而痛尚微，乃心下有水气故也。若小便利，邪仍在太阳之表，须发汗，今小便不利，病在太阳之府，非桂枝症未罢也，但当利其小便。
本太阳病，医反下之，因而腹满时痛，此引邪入太阴也，桂枝加芍药汤主之。大实痛，邪气结于太阴之里，桂枝加大黄汤主之。
太阳病，桂枝症，医反下之，热邪下陷，利遂不止，脉促者，表未解也，喘而汗出者，葛根黄芩黄连汤主之。因表未解，故用葛根。因喘汗而利，故用芩、连之苦以泄之坚之。
伤寒，十三日不解，胸胁满而呕，此少阳的症，医以汤药下之，不应，又以丸药下之，因日晡潮热，已而微利。潮热者，胃实也，然属少阳之邪，宜先用小柴胡以解外，后以柴胡加芒硝主之。
太阳病，过经十余日，反二三下之，后二三日寒热而呕，柴胡症仍在者，先与小柴胡汤。呕不止，心下急，郁郁微烦者，犹有里症，为未解也，与大柴胡下之则愈。
伤寒八九日下之，胸满烦惊，小便不利，谵语，一身尽重，不能转侧者，柴胡加龙骨牡蛎汤主之。此足太阳少阳之邪，因误下入里，以致正气虚，而扰动少阴手经，现症错杂，药亦随症施治。邪从太少来，故仍用柴胡、桂枝、柴、芩、半夏，治胸满也。龙骨、铅丹、牡蛎，治惊烦也。人参、甘草，补正气也。小便不利，茯苓。谵语，大黄。身重，不能转侧，桂枝、茯苓。
伤寒五六日，已发汗而复下之，胸胁满微结，小便不利，渴而不呕，但头汗出，往来寒热，心下烦者，此为未解也，柴胡桂枝干姜汤主之。此本少阳症，而误汗下之，柴胡症仍在，故仍用柴胡加减。心烦不呕而渴，故去参、夏，加栝楼根。胸胁满而微结，故去大枣，加牡蛎。小便虽不利，而心下不悸，故不去黄芩，而加茯苓。虽渴而表未解，故不用参，而加桂枝，以干姜易生姜者，散胸中之满结也。初服烦即微者，黄芩、栝楼之功，继服汗出便愈者，桂枝、柴胡之力也。
伤寒五六日，大下之后，身热不去，心中结痛者，未欲解也，栀子豉汤主之。此病发于阳而误下之，外热未除而内热又结于心中，故结痛，栀、豉所以宣通热邪也。
伤寒，医以丸药下之，身热不去，微烦者，栀子干姜汤主之。此以丸药大下，则寒气留中可知，故用栀子以解微烦，干姜以逐内寒而散表热，寒因热用，热因寒用也。
伤寒下后，心烦腹满，起卧不安者，栀子厚朴汤主之。此因误下，移邪于心胃，故用栀子以治心烦，枳、朴以泄腹满，是两解心腹之妙用也。邪虽在胃，便未燥硬，则不可下。此为小承气之先着。
太阳病外症未除，而数下之，遂协热而利，利下不止，心下痞硬，表里不解，桂枝人参汤主之。此因数下之后，虽初因协热，而里必虚寒，故用温补。
伤寒，服汤药，下利不止，心下痞硬，服泻心汤已，复以他药下之，利不止（一误再误），医以理中与之，利益甚。理中者，理中焦也。此利在下焦，赤石脂禹余粮汤主之。此因下药太过，手阳明大肠受伤，关闸不阖，二味涩以固脱也。复利不止，当利其小便。盖分其清浊则便自坚。
厥阴寒格，医复吐下之，致食入即吐，干姜黄连黄芩人参汤主之。此阴格于下，拒阳于上，而为吐，故用芩、连之苦寒以泄热，干姜之辛温以通寒格。误吐误下，中气必虚，故用人参安胃和中，其吐自止。
发汗吐下后，虚烦不得眠，若剧者必反复颠倒，心中懊憹，栀子豉汤吐之。此因三法后正气虚，实邪虽去，而其余邪因虚留于上焦，结于肺胃之间，非汗下所能除者，惟吐之则余邪结气无不出矣。
救逆新法  ***************************
古人云：汗多亡阳者，因发汗太过，身之阳气随汗而走泄也。下多亡阴者，因屡下而重伤阴血也。桂枝下咽，阳盛则毙者，因表实无汗，阳气内盛，误投桂枝，如抱薪救火也。承气下咽，阴盛则亡者，症非阳明，不可攻下，误用硝黄，阳气灭绝也。要知汗多亡阳，是卫气本虚之人；阳盛则毙，是阴液本亏之症也。下多亡阴，由其阳气本盛，只伤阴分，阴盛则亡，由其阳气本衰，不禁阴药也。故论症于今，当以汗多亡阴下多亡阳为戒。盖汗本津液所化，而风药尤能燥其阴血，胃中本无热邪，而承气即能销灭真阳，用录救误诸条，以佐古法所未逮。
伤寒如经发表多者，则津液内竭，血不荣筋，以致手足挛疼，二便艰涩，当以加味逍遥散加熟地、枸杞、钩藤。
伤寒过表，二候三候不解，大汗不止、舌卷而黑、气促似喘，六脉洪数无根者，已成败症也，当以大剂左归合生脉投之，汗止喘定，有得生者。
伤寒过经不解，舌燥口渴，小便不利者，此发表风药太过，津液源竭也，宜左归饮去茯苓，加麦冬、归、芍以救津液，自然行矣。
伤寒过经不解，发表攻里不当，以致真阴耗竭，二便燥结不出，胃阴大伤，不纳不饥，宜一味养正滋阴，使胃阴充足，自能纳谷知饥，宿垢自下，左归合生脉，或甘露加人参。
伤寒如遇过表，大汗不止，身肉瞤动，头眩不起，振振欲擗地者，此阳津阴液俱脱也，急以左归合参、麦、五味挽之。
伤寒误表，大汗不止，津液外泄，胃阴虚馁，以致呕恶不已，食入即吐者，宜金水六君煎加麦冬、沙参和中，以复津液，自然呕止而纳谷矣。
如过表大汗，胃阴空乏，以致干呕呃逆不止，水浆不进，亦宜金水六君合生脉，加丁香、柿蒂、胡桃肉、代赭石之类止之，如不应，宜都气饮加人参、胡桃肉、紫石英之类以纳之，不用磁石者，因过表伤肺，恐吸其气也。
有阴虚挟感之症，误用柴、葛、犀角升提之药发表，以致虚阳上冒，膈闷呕恶，烦躁不宁，六脉洪大，按之无力者，亦宜金水六君合参、麦，加代赭和中，以益少阴，则阴阳和，熟睡而解矣。
有营虚卫弱之人挟感，恶寒发热，腰疼骨痛，不可峻汗，误用表药，汗大泄，反加恶寒身痛，发热不止，当以归芪建中汤调和营卫，则诸症自解矣。凡遇外感表症，诊得两手脉寸软尺迟，舌润无苔者，营卫两虚之症也，当以归芪建中汤加防风汗之。
如经攻里不当，以致下利不止，百骸解散，无气以动，用大剂补中益气加炮姜温之提之。如兼汗出而喘急，用参附汤加熟地大温大补之。
如经攻里太过，以致下焦受伤，肠胃并连，直漏直泄，利无关闭者，阳明关闸已撤也，急用桃花汤重加人参主之。
有胃中谷食未化，误下之，食为寒凝，以致胸膈高起，手不可近者，治宜温胃和中，二陈汤加炮姜、枳实、厚朴、楂肉之类温以化之。

卷二·瘥后诸病  ——————————————————————————————————————————————————————————————————————————————————————————

瘥后诸病述古  ***************************
大病后从腰已下有水气，牡蛎泽泻散主之。
此脾胃气虚，土不能摄水，故溢下焦，腰以下为肿也。宜利小便。
大病瘥后，喜唾，久不了了，胃上有寒，当以丸药温之，宜理中丸。
胃中虚寒，则津液不能收摄，故喜唾，宜温胃。
伤寒解后，虚羸少气，气逆欲吐者，竹叶石膏汤主之。
此津液不足，故虚羸少气，虚火上炎，故气逆欲吐，宜养肺胃之阴，则津液复，诸症自除矣。
病人脉已解，而日暮微烦，以病新瘥，人强与谷，脾胃气尚弱，不能消谷，故令人微烦，损谷则愈。
阳明旺于申酉戌，宿食在胃，故日暮微烦，当小下之，以损宿谷，枳实栀子豉汤主之。
大病瘥后劳复者，枳实栀子豉汤主之。若有宿食者，加大黄如博棋子大五六枚。
此劳复因病后气虚，邪气又结于上焦，其症不一，故不着其病形，惟散其上焦之邪足矣。有宿食加大黄，此指劳复之有宿食在肠胃者，故可下，非治食复也。若宿食在胃脘，当消导，在上脘吐之亦可。
瘥后诸病新法  ***************************
瘥后浮肿
伤寒瘥后，肢体浮肿者，脾虚有水故也，须实脾利水，宜冬术、茯苓皮、米仁、扁豆、山药、木瓜、车前、泽泄之属治之，或以米仁、糯米煮粥食佳。
瘥后昏沉
伤寒瘥后十余日，或半月，渐至昏沉者，皆缘发汗未尽，余邪在于心胞故也，或兼潮热，或兼寒热似疟，宜连翘、栀子、豆豉、麦冬、菖蒲、淡竹叶、钩丁、丹参之类清之解之。
汗后头疼
伤寒发汗后热势略减，头痛仍在者，邪未尽也，宜再汗之。若汗后反剧而烦扰者，必挟火挟痰，或挟斑疹未透也，宜细审之。凡大汗后热不退，脉不静者，作危症断之，或误发温病湿温之汗，亦反剧。
解后额热
如热退后额热未除，目神似觉呆钝，此胃中余滞未清，额属阳明故，独热，宜清疏之，二陈加连翘、黄芩、山楂、神曲之类清之和之。
解后腹热
如已身凉，独腹热未除，此脾火内甚也，养阴药中加生白芍，自除。
瘥后耳聋
伤寒身凉，后尚有耳鸣耳聋等症，乃余邪留于少阳故也，宜养阴药中加柴胡、菖蒲、钩丁、池菊、通草、荷叶之类，以清解少阳之郁。
瘥后语蹇
伤寒热退之后，其舌转动不灵，语言蹇涩不清者，亦系邪留肝脾所致，宜加味逍遥散，去白术，加生地、钩藤、菖蒲、蒺藜、天虫之类。
瘥后不寐
伤寒热退之后，夜不欲寐者，胃不和也，温胆汤和之。惊悸不宁者，心气虚也，加枣仁、远志。
解后咳嗽
如热退之后，尚有咳嗽未除，此余热在肺也，宜滋养肺胃之阴，其嗽自止，如南沙参、麦冬、骨皮、知母、象贝、川斛、花粉、茯苓、杏仁、桑皮、蔗汁、梨汁之类，或加生地、玉竹之类。
瘥后盗汗
伤寒瘥后，余热盗汗不止者，阴虚有火也，当归六黄汤加减。无热恶寒而盗汗不止者，阳虚也，黄芪建中汤加减。自汗不止者，阳虚也，玉屏风加牡蛎、龙骨收之。
瘥后妄言
凡伤寒热病，每有身凉热退之后，其人如痴言语谬妄者，此心神虚散不复所致，但当调养气血，兼治其心可也。神复，妄言自止。
瘥后吐涎沫
此土虚不能摄水也，六君加益智仁摄之。若其稠饮自下焦漾漾而起，溢出口中者，此肾气不纳，浊阴上泛也，宜都气饮加胡桃、补骨以纳之，或少佐熟附以收之，或佐白术以制之。
解后下血
伤寒解后，复有下血者，乃失汗之余邪也，当清之，生地、丹皮、地榆、川断、槐米、魁芍、薏苡仁、黑荆芥之类治之，自愈。
瘥后颐毒
颐毒，因汗下清解未尽，其邪结于少阳阳明二经，发于两颐者，阳明部位也，发于耳之左右者，少阳部位也，宜连翘败毒散消散之，如二活、荆、防、连翘、赤芍、牛蒡、桔梗、土贝、蒺藜、薄荷、银花、甘草之类，少阳加柴胡。此症初起，速宜消散，缓则成脓，如元气虚者，须兼归、芪补托，溃浓后当大补气血为主，然发于阳明者易治，发于少阳者难治。
瘥后酒复
伤寒身凉，后因饮酒复热，以酒性热有火，能助余邪故也，必兼烦闷干呕，口燥不纳等证，急用川连、葛花、连翘、生栀、枳实、乌梅、银花等解之。
瘥后食复
伤寒热退之后，胃气尚虚，余邪未尽，若纳谷太骤，则运化不及，余邪假食滞而复作也，仍发热头痛，烦闷不纳，宜枳实栀子豉汤，加生楂肉、麦芽、连翘、莱菔子等凉疏之，无火舌润不渴者，调中汤亦可。
瘥后劳复
伤寒瘥后，元气未复，余邪未清，稍加劳动，其热复作，即多语，梳头洗面更衣之类，皆能致复，既经复热，必有余火余邪结于中，所以仲景主以枳实栀子豉汤，盖豆豉撒表邪，栀子清里热，枳实开胸中余邪之结，凡治劳复当以此方为主。如兼呕恶痞满，加半夏、竹茹，如见舌黄口渴，加黄芩、连翘，如兼饱闷挟食，加楂肉、麦芽，如兼头疼恶寒，加苏、荷、葱白，如兼寒热，寒多加桂枝、紫苏，热多加柴、芩，一二剂后必复汗而解，此屡试屡验者，不可妄投补中，以致闭邪增病。
气虚劳复
亦有瘥后余火余邪已尽，只因正气大虚，因劳复热，微兼恶寒，四肢倦怠，无气以动，脉虚右大，舌润无苔，胸膈宽畅者，此真气虚劳复也，宜补中益气汤甘温补之，升、柴须蜜炙。汗多恶寒，归芪建中，妙。
阴虚劳复
热病伤阴，肾气已亏，稍加劳动，微挟风寒，其病复作，症仍头痛发热，恶风舌燥，口渴，六脉浮数者，此阴虚劳复也，凡复症必挟风寒外邪，仍宜栀子豉汤，加葱白、薄荷、鲜生地、淡竹叶、麦冬、骨皮之类微汗之。如兼太阳加羌活，阳明加葛根，少阳加柴胡。
瘥后色复
伤寒瘥后，气血未充，早犯房事，则内损真气，外触邪气而复作也，其症头重不举，目中生花，腰胁痛，小腹里急绞痛，增寒发热，或阴火上冲，头面烘热，胸中烦闷是也。若卵缩入腹，脉离经者，死，舌伸出数寸者亦死，宜六味饮加麦冬、豆豉、栀子煎汤，调下烧裩散。若小腹急痛，脉沉足冷，须用当归四逆加吴茱萸汤煎成，调下烧裩散。
阴阳易
男女新愈交接，病男传不病之女，曰阳易，病女传不病之男，曰阴易。此感其余邪而生疾也，其症身重气乏，百节解散，头重不举，目中生花，热上冲胸，憎寒壮热，头面大热，在男子则阴肿，痛引小腹，在妇人则里急，痛连腰胯，甚者手足冷挛拳，男子卵陷入腹，妇人痛引阴中，皆难治也。若见舌吐出者，死。治法用竹茹半升煎汤，调下烧裩散，有粘汗出，阴头微肿为效。或用韭白根一握，两头尖十四枚，水煎，候冷服，取粘汗为效。亦可调下烧裩散。
瘥后调理
伤寒热退之后，有宜和中者，有宜养阴者，如其人中气虚者，病退后必纳谷少，运化迟，或大便不实，或恶心吐涎，宜六君子加减和中。形寒畏冷，宜黄芪建中温补之。凡此症脉皆缓大，舌皆白嫩，可辨。如其人阴分虚者，必有余热未尽，舌燥口渴，二便艰涩，脉兼微数等症，宜生金滋水饮或甘露饮加减养之。
瘥后禁忌
大病后正气未复，凡饮食起居俱不可不慎也。如酒肴甘脆肥鲜生冷等物，皆不可犯，只宜縻粥自养，少食而频，则易运化，不可过饱，及他有所食，虽思之，勿与也。新差后当静卧，非但体动劳复，即梳头洗面，濯足多言，皆能令人劳复。若新差未满百日而犯房事者，不治。

卷三·伤寒变症  ——————————————————————————————————————————————————————————————————————————————————————————

伤寒变症  ***************************
伤寒有本病，有变病，本病者如太阳有头痛项强，阳明有潮热谵语是也，治法不外本经，故即附于本经之下。变病者本不应有此病，祗因治不中窾，或迁延日久而变生诸症，如畜血、结胸等症是也，治法不得不随症用药，因病施治，用列于左，以尽伤寒之变。
衄血（新法）  ***************************
衄血者，血从鼻中来也。伤寒衄血，其因有三，太阳失表，热瘀于经而衄者，有头疼目瞑之征，宜清解之，羚羊角、黑栀子、连翘、赤芍、丹皮、元参、薄荷、黑荆芥、鲜生地、牛膝、泽泻、茅根之属，降之清之，不可再汗也。阳明失下，热于里而衄者，有漱水不欲咽之征，宜下解之，生地、赤芍、丹皮、牛膝、楂肉、桃仁、大黄之属，下之清之，此釜底抽薪，大黄不妨重用也。更有温热之症，药宜凉解，误用辛温而动经血，亦能致衄，宜清血分，犀角、连翘、赤芍、丹皮、元参、生地、牛膝、茜根、茅根之属，清之解之。如衄后身凉脉静，邪从红汗而解也，若衄后病势反剧者，更伤其阴也，大为危候，其衄势必重，须大剂六味饮加麦冬、五味主之，衄止则生。有衄势太甚，阳随阴走，四肢厥冷者，六味加牛膝、肉桂以镇之。
仲景论云：若头痛者必衄，宜桂枝汤。此桂枝汤补在上文当须发汗下。又云：剧者必衄，衄乃解，麻黄汤主之。此麻黄汤补在上文当发其汗下。乃古人倒笔法，是申明致衄之由于失表，非谓衄后服麻黄桂枝也。观下文衄家不可发汗之戒，义可知矣。
吐血（新法）  ***************************
伤寒吐血，每因失治所致，有因太阳感寒，无汗恶寒，头痛发热，寒邪外束，法当发汗，若失于表散，阳气不得外泄，则逆走阳络，络血妄行，则致吐血。或由其人素有血症，寒邪犯肺而咳，震伤血络，亦致咳血，均当以清疏营卫表散寒邪为治。古人皆以麻黄、桂枝等汤治血症是也。然未免太峻，当小其制，用羌活、苏叶、荆、防、薄荷等以去风散寒，橘红、杏仁以降气，芍药、甘草以安营，微兼渴者，少佐黄芩以清热，则营卫之邪解散，自然嗽止身凉，血不治自止矣。若内有伏火，外感寒邪，热被寒束，火逼络血而致衄血咳血者，外症亦恶寒发热，但兼口渴舌干为异，治宜辛凉清解营卫，须用川羌、桂枝、石膏、羚羊角、黑栀、丹皮、黄芩、桑、杏之属散之清之，次用和血清络之品调之。有因风温之邪，误汗动血，有因三阳热盛，沸腾经血，皆致吐衄。凡见眼闭目红，神昏语乱，烦躁漱水，皆热伤血络之症也，宜犀角、生地、丹皮、山楂、川郁金、净银花、赤芍、连翘、川连之属，以清络中之瘀热，大便秘者加制大黄尤妙。若兼胸满而痛者，血瘀于络也，当攻之，犀角、生地、归尾、桃仁、赤芍、楂肉、青皮、降香、大黄之属行之清之。有误发少阴之汗，动其经血，从口鼻耳目中出者，名下厥上竭，不治。有暴吐臭腐之血，名内溃，不治。
蓄血（述古）  ***************************
凡太阳病不解，其邪由经入腑，热结膀胱，则血凝蓄。血瘀则心气结，其人故如狂，血自下者愈，邪从血下而解也。其外不解者，当先解其外，宜桂枝汤。外已解，但小腹急痛者，是蓄血也，桃仁承气汤下之。
太阳病六七日，表症仍在，脉微而沉者，病邪向里也，反不结胸者，热结下焦也，其人发狂，少腹硬满，小便自利者，以太阳随经瘀血蓄于里也，抵当汤下之则愈。同一蓄血，桃仁承气治瘀血将结之时，抵当治瘀血已结之后。
太阳病，身黄，脉沉结，少腹硬，小便不利者，为无血也，此湿热不行之故，小便自利，其人如狂者，血症谛也。阳明病，其人喜忘者，必有蓄血，盖心主血，血凝则心气结，而失其官矣，故喜忘，此素有瘀血，非伤寒所得者，屎虽硬，大便反易，其色必黑以浮，血随便而下故也，俱宜抵当汤下之。
伤寒有热，少腹满，应小便不利，今反利者，为有血也，当下之，不可余药，宜抵当丸缓下其血。（以上述仲景论，兼参《来苏集》类方注释之。）
蓄血一症，虽病在血分，亦须分别阴阳治之。如血瘀上焦为阳，血蓄下焦为阴，太阳失表，热瘀于里，血蓄下焦，为阳，太阳误下，阳气下陷，血蓄下焦，为阴。上焦蓄血，因不得汗，不能发癍而蓄血也，其脉人迎必紧，紧者数而有力之象也，外症面红舌燥，发躁欲狂，或头摇目瞪，大便下血水，两手除食指之外，其余各指皆抽掣是也，宜犀角、桃仁、生地、赤芍、归尾、丹皮、丹参、郁金之类清之行之。下焦阳症蓄血，即仲景所称热结膀胱之症，桃仁、大黄之属下之是也。若下焦阴症蓄血，乃因误下，阳气下陷，阴血受伤，血因寒而凝也，其见症面白目青，眉皱目瞪，寒战口噤，舌苔白滑，大便下血水，两手除食指之外，其余各指皆抽掣是也，宜温补之，如人参、附子、白术、当归、肉桂、桃仁、升麻、炙草之类，温补以升阳气。如服药后寒噤稍止，一二时复作者，此药力不及，再进之，以续阳气，寒噤得止者生，不已则死。（参《伤寒第一书》）
凡蓄血症，大便下血水见粪者生，不见者死。
热入血室（附）  ***************************
妇人伤寒，当经水适来适断之时，热邪乘虚而入血室，其证昼日明了，夜则谵语，如见鬼状，若发热恶寒，日轻夜重，小腹胀满者，血为热瘀也，当用柴、芩、紫苏、荆芥、当归、川芎、益母、香附、楂肉、丹参、丹皮等和血散邪药，下咽即得汗而解。有汗者为表虚，前方去紫苏，加桂枝和解之。寒热如疟者，前方亦加桂枝和解之。若厥而下利者，此非热邪，乃为寒邪所袭也，前方去黄芩，加桂枝、干姜温散之。烦渴者，属里热，去紫苏、香附，加黑栀子清之。若小腹硬满作痛，当以逐瘀为急，前方去紫苏，加桃仁、红花、延胡、牛膝等攻以行之。（合参《金鉴》《第一书》）
痞（述古，注释参《来苏集》）  ***************************
痞与结胸同为硬满之症，当以痛为辨。满而硬痛为结胸，为实热，宜陷胸法治之；满而不痛为痞满，为虚热，宜用泻心法治之。然结胸未甚，亦以泻心法治之足矣。盖实者为结胸，虚者为痞满，两症兼参可也。
论曰：伤寒五六日，呕而发热，柴胡症具，而以他药下之，但满而不痛，此为痞，宜半夏泻心汤。
此因误下，寒反入里，阻君火之热化，而结无形气痞，故用干姜散寒，芩、连泄热，半夏散结止呕，参、草补胃气，以助半夏开寒结，而痞自解。
伤寒中风，医反下之，其人下利，日数行，谷不化，腹中雷鸣，心下痞硬而满，干呕心烦，不得安，医见心下痞，谓病不尽，复下之，其痞益甚，此非热结，但以胃中虚客气上逆，故便硬也，甘草泻心汤主之。
此痞因胃虚水气上逆，火气不得下降，结而为痞，故以甘、枣和胃之阴，半夏启胃之阳，坐镇中州，不使下焦客气上逆，仍用芩、连以泻已逆痞气。
伤寒大汗后，复发汗，心下痞，恶寒者，表未解也，不可攻痞，当先解表，表解乃可攻痞，解表宜桂枝汤，攻痞宜大黄黄连泻心汤。
此君火亢甚，不得下交于阴而成痞，故药不煎而泡，欲其轻扬清淡以涤之，用其气，不用其味也。
心下痞，大便硬，心烦不得眠，恶寒汗出者，附子泻心汤主之。
此热在三焦，故用三黄泄热。恶寒汗出，又虑亡阳，故即用附子彻上下以温经，附子别煮取汁者，取三黄之气轻，取附子之力重也。
伤寒，汗解之后，胃中不和，心下痞硬，干噫食臭，胁下有水气，腹中雷鸣，下利，生姜泻心汤。
胃藏津液，发汗则津液亡，故胃不和而成痞。生姜能生发胃中升腾之气，故名汤，佐以人参、甘、枣，则益胃气以生津液，干姜、半夏破阴以导阳，芩、连泻阳以交阴，通方破滞宣阳，亦泻心之义。
伤寒，发汗若吐若下解后，心下痞硬，噫气不除者，旋覆花代赭石汤主之。
此因三法后，心气虚不可复用泻心，故制此汤，以散结消痞。
痞满（新法，参《叶案》）  ***************************
按胃居心下，心下痞即胃痞也，不曰泻胃而曰泻心，恐人误认为传入阳明，而以治阳明法治之也。伤寒误治成痞，五泻心法已尽，但此外尚有暑湿痰食痧秽凝结成痞者，亦宜兼参。
如膈闷心烦，痞满而喘急者，热痰内闭也，宜栀豉汤加川郁金、瓜蒌仁、枳实、杏仁之类开之宣之。
如脘中痞闷，而兼头胀目黄，脉象濡涩者，此暑湿伏邪凝滞胸中也，宜清疏中宫，川连、枳实、半夏、厚朴、郁金、草蔻、滑石粉、茯苓皮之类。
如脘中痞闷，身热渴，舌苔白燥者，此暑邪阻于气分也，宜滑石粉、川郁金、枳实、橘红、黄芩、知母、桔梗、竹茹之类，以清气分之热，痞自开矣。
如脘痞满闷，舌苔白腻，脉濡缓，口不渴者，此湿邪阻于气分也，法宜开泄，用二陈汤，去甘草，加茅术、白蔻、郁金、枳实、厚朴、杏仁、通草之属，以开湿结，痞满自除。
若触秽暑，兼挟食滞，脘中痞满，饱闷呕恶，腹中板痛，亦宜清疏中宫，如广藿梗、川郁金、川连、枳实、白蔻、厚朴、木香汁、生楂肉、莱菔子之类。
若秽暑挟食结于下焦，二便不通，胸腹胀满，痛楚难忍者，非枳实大黄承气辈不除。
若怒动肝火，或怒后加餐而成痞满，或结于左胁之下，舌黄口渴，脉弦数，或兼胁痛吞酸，左金加川郁金、枳实之类主之。
若暑湿之邪未清，误投补剂，以致胸膈胀满，脘中痞闷硬痛，几成结胸者，亦宜泻心法治之，加二陈、枳实、厚朴、川连、楂肉、郁金、莱菔子、木香汁之类。
结胸（述古）  ***************************
伤寒病发于阴，下之太早则成痞硬；病发于阳，下之太早，则成结胸。均为表邪乘虚入里而成。硬满，按之不痛者，为痞满，属虚邪；硬满，按之大痛者，为结胸，实邪也。因热入有浅深，故结胸分大小。从心下至小腹硬满而痛不可按者，为大结胸，其脉沉紧，其症但头汗出，项强如痉，此由太阳失表而误下，邪入胃中，与不得化汗之水气相结而成也。夫太阳寒水之气结于阳明，当以大陷胸汤猛劣之剂，竟从阳明攻陷，大黄陷热结，甘遂攻水结，佐以芒硝之盐，制二者之苦，不令直行而下，使其引入硬满之处软坚破积，导去热邪。如只在心下，不及胸腹，按之知痛，不甚硬者，为小结胸，其脉浮滑，是水与热邪凝结，痰饮留于胸膈脉络间也，故用小陷胸汤，以陷中焦脉络之邪，使从无形之气而散。栝楼生于蔓草，故能入络以陷膈上之痰，半夏成于阴月，故能通阴以散结气，黄连以陷胸中之热，热解痰开，其结自散。若结胸，身有微热，头自汗出，胸中漉漉有声者，水结胸也，大陷胸丸主之。若结胸硬满而痛，漱水不欲咽者，血结胸也，由于血瘀不能衄解，或已衄未尽，或妇人经水适来适断，皆能成之，内实者桃仁承气攻之，未实者和血散结治之。（合参《来苏集选注》《金鉴》）
太阴腹满时痛，误下之，成寒实结胸，无热症者，湿气与寒邪所结之痰饮也，三物白散主之。（参《来苏集》）
若饮食在胃，未当下而早下之，胸膈高起，手不可近，此食因寒凝，而成结胸，宜理中加枳实、厚朴之类，温胃和中，不可进寒凉。（参《奥旨》）
结胸又有不因误下而成者，如论云伤寒六七日，结胸热实，脉沉而紧，心下痛，按之石硬者，大陷胸汤主之是也。此不云下早，但云热实，乃伤寒实邪传里，不因误下，而自结聚于胸者也，治法总当以痞满门诸法，酌其轻重，从乎缓治为当，再用外罨法以解散胸中实邪取效，尤捷。（参景岳）
结胸与脏结，皆因下早，邪气入里而成，邪与阳结，为结胸，邪与阴结，为脏结。结胸在心之分，脏结在肾之分。结胸可治，阳主生也，脏结不治，阴主杀也。（参《来苏集》）
下利（述古）  ***************************
三阳合病，下利，有热无寒；三阴下利，自利，属寒。阳邪属热，太阳阳明合病，自下利者，此风邪入胃也，脉浮而长，所见皆太阳症，以下利，故知与阳明合病也。用葛根汤表提风邪，利自止矣。
若桂枝症，误下而利不止，脉促者，表未解也，汗出而喘，当用葛根黄芩黄连汤，外解表邪，内清里热。
太阳少阳合病，自下利者，黄芩汤，此热邪已入少阳之里，胆火大炽，移热于脾，故自下利，脉浮而弦，外症必头痛胸满，口苦咽干，目眩，或往来寒热，热邪不在半表而在半里，故不用柴胡而主黄芩，呕加半夏、生姜，治痰饮也。少阳阳明合病，自下利者，其脉不负者，顺也。负者失也。滑而数者，有宿食也，当下之。如发热呕恶，心下痞硬，或往来寒热，大柴胡汤主之。（阳明脉胜则洪缓，为不负而顺，少阳脉胜则弦紧，为负而逆。）
按三阳合病下利，惟少阳阳明为重，土受木克也。故阳明脉胜为顺，阳明脉负为失。失者死也。（注释参《来苏集》）
三阴下利，俱详见本病。下如腹满而痛，吐利交作，或下利清谷，吐利四逆，或下利身重，小便不利等症，皆属三阴本脏虚寒，当以理中、四逆、真武辈治之。
三阴热邪下利，太阴有暴烦下利，腹满大痛，咽干而渴之症，少阴有自利清水，色纯青，心下痛，口干燥之症，俱是转属阳明，宜承气辈主之。少阴又有四逆，泄利下重，小便不利，腹中痛之症，亦属热邪，宜四逆散。厥阴热利下重，渴欲饮水，脉弦而数，此风木热邪乘脾，白头翁汤主之。
凡厥阴病，先发厥，后发热不退者，必便脓血也。脉数有力从阳治，脉沉无力从阴治。
下利（新法）  ***************************
凡伤寒热邪正盛之时，必在阳明胃经，阳明以胃实为病，故大便不通，然火症往往下黄黑稠粘之物，此热邪下逼大肠，非痢也，虽通，仍作不通论，只用清火解毒以治阳明，其利自止。
如伤寒热症下利纯清水，或黄沫，潮热腹硬，脉沉滑有力者，此名旁漏，因肠中有燥矢阻塞，水浆从旁渗出，病在阳明，非关脾也，导去燥矢，其痢自止。
有阳明火症，邪火不杀谷，吃汤下汤，吃水下水，此有阳明实症可据，非若脾肾俱败者比，亦只清其火邪，其痢自止。
有一种外感风寒，内伤饮食，其症头疼，恶寒发热，恶心饱闷，肠胃窘迫而泄痢者，此表里俱病，法当外散表邪，内消积滞，不在伤寒变病之例。
有一种表热里寒之症，初起头痛，恶寒发热，继即下痢清谷，脉浮而迟，口不渴饮，俗名漏底伤寒是也，良由其人脾胃本虚，一感外邪，即得直入肠胃，不在太少留连，速当温中散寒，加紫苏、桂枝、羌活、厚朴、广皮、木香、茯苓、甘草之类，甚者加冬术、干姜。
若阳邪传里，热邪攻于肠胃，而变下利脓血者，重症也，然亦有寒热之分。盖邪至三阴，为日已久，实者则从阳化热，虚者则从阴化寒矣。如少阴下利用猪苓汤者，从阳化热也，用桃花汤者，从阴化寒也。辨症之法，以脉数有力为热，脉缓无力为寒，舌燥口渴属热，舌润不渴属寒，小便赤涩属热，清白属寒，下利肠垢属热，鸭溏属寒。热利脐下必热，寒利脐下必寒。热利当清其肠，寒利当温其下。
凡伤寒疫疠，热邪传里，下利肠垢，或下鲜血，小溺赤涩，舌苔黄燥如刺，或红刺如杨梅状，身热口渴，六脉洪数，脐腹大痛者，此热毒内攻肠胃也，不治则烂矣，急用大黄、芩、连、银花、丹皮、芍药、甘草之类下之清之，继用鲜生地数两代大黄与之，以养阴解毒。若下痢肠垢，其热稍缓者，宜黄芩汤，加川连、银花、丹皮之属清之。血痢，加丹参、槐米、川断。
如遇伤寒疫症，下利如豆汁鱼脑之色，脉象沉濡，舌白如粉，小便不利，而口不渴者，湿毒聚于肠胃也，宜茅术、厚朴、广皮、二苓、滑石、泽泻、晚蚕沙、藁本之类渗之和之。
如下利杂色，六脉沉迟，舌润无苔，或紫色而光，口不渴饮，肠胃并连直出无关闭者，此脾肾虚寒，关闸不阖，元气下泄之证也，急投胃关煎合桃花汤，兼从手阳明以堵截之，或桃花汤，重加人参以截之。
如见外热内烦，舌燥口渴，脘中痞闷，或痛或呕，而利不止者，中焦湿热也，当用泻心法，芩、连、半夏、干姜、枳实、木香、赤苓、泽泄之类。
凡下痢，舌苔遍地白厚如雪花者，脏结也，不治。
凡三阴下利，小便不利者，津液竭也，不可妄利小便。
小便（附）  ***************************
凡伤寒，小便清白者，病不在里而在表也。下焦病，小便利者，病不在气分而在血分也。（参《治法彙》）
太阳病，脉浮数，渴欲饮水，小便不利者，五苓散。阳明病，脉浮，渴欲饮水，小便不利者，猪苓汤。（述古）
凡伤寒表症失解，病在阳分，尚宜发汗者，不可先利小便，恐走其津液，取汗难也。（参《奥旨》）
阳明病，潮热，汗出多者，必小便少，不可利小便，恐胃汁愈干也。若利之，必喘渴而死。（述古）
小便不利，有可利者二，热结膀胱宜利，湿热发黄宜利。若大病后汗下后津液内竭故，不利。若强利之，则水愈涸。必纯用养阴生津之品，则津液复而水道行矣。痢亦然。（参《奥旨》）
癍疹（痧瘄附，合参《金鉴》《治法彙》《叶案》第一书）  ***************************
癍者有触目之形，而无碍手之质，即稠如锦文，稀如蚊迹之象也，或布于胸腹，或见于四肢，总以鲜红起发者为吉，紫色成片者为重，色黑色青者不治。
疹者有颗粒之象，肿而易痒，即痧瘾之属，须知出要周匀，没宜徐缓。春夏多此，癍疹二者，不外手太阴与足阳明之治。又癍为胃家毒火，疹属脾家湿热，须互参之。
癍疹之发伤寒，由于失表失清，其邪不得外达，蕴于胃府，走入营中而发也。温热之症，外邪与内热相抟，湿热凝滞，自然发癍发疹。有发热一二日便见者，有发热三四日始见者，非因失治而然。
大抵发汗不出，或虽汗不解，胸膈烦闷，呕恶不纳，足冷耳聋，脉沉而伏，或寸关脉躁动，便是癍疹欲出之候，须细诊之。
凡癍疹欲出之际，若得上吐下泻者吉，毒气上下俱出故也。
凡癍红赤者为胃热，紫色为热，甚紫黑为胃烂，赤斑五死五生，黑癍九死一生，鲜红起发稀朗者，虽大不妨，如针头稠密紫黑成片者，难治，杂蓝癍黑烂者死也。
凡癍既出，须得脉洪滑有力，手足温者，易治，脉微足冷，元气虚弱，难治。斑疹透后神识宜清，反加昏沉者，难治。
凡温热癍疹，已见阳明少阳新法中。伤寒失表发癍，已见太阴新法中。此更详天时寒暄燥湿，邪在足经手经气分营分外感内伤为治，当以温热疫疠兼参之。
胃热　发癍，舌苔黄燥者，胃中热极也，从阳明治，犀角、连翘、黄芩、黄连、银花、牛蒡、葛根、薄荷之类，不可过用风药。
营热　赤癍，舌苔鲜红者，营分血热也。神昏谵语，邪干膻中，病在手经，不可妄用风药，以劫胃津，亦不可纯用苦寒，直入中焦，法当清疏营分，轻透癍毒，如犀角尖、连翘心、元参、丹皮、牛蒡、银花、薄荷、人中黄之类。神昏，加菖蒲数分，西黄二三分，以开心窍。
如斑已透，当清火解毒以化之，如连翘、赤芍、元参、丹皮、花粉、知母、黄芩、净银花、人中黄之类。脉洪大，加石膏，舌绛色，加鲜生地。
表寒　春应温而反寒，夏应热而反凉，有病恶寒发热，咽痛，身上有淡红白癍，舌苔白而薄嫩者，此寒邪在表也，当以荆防败毒散温散之。
温毒　秋应凉而反热，冬应寒而反温，或天时亢旱久燥，温疫流行，发为赤斑丹疹，其毒弥满三焦，目赤舌绛，汗出津津，切忌风药升散，宜凉膈散，去芒硝、大黄，加石膏、牛蒡、赤芍、人中黄。大便秘者，去硝留黄。
阳毒　温疫阳毒发癍，面如涂朱，眼如喷火，六脉洪大，燥渴欲死，此阳明血热已极，毒邪传遍三焦，经络闭塞，荣卫不通，非三黄石膏汤不能解救。
伏癍　凡伤寒邪入太阴，脉静神呆，舌心灰黑，防有伏癍，或时感之症，过经不解，舌苔灰黑，或中心黑晕，肌表不甚发热，脉象亦似沉缓，但神识不清，或郑声作笑，此阳邪陷入太阴，防有伏癍内发，其脉静身凉，非邪退正复也，乃阳邪陷于阴分也，法宜宣通气血，透提癍毒，以实症治之，如连翘、赤芍、银花、紫草、生楂肉、槟榔、天虫、刺蒺藜、犀角尖、角刺之类，透之提之，癍疹外达，自然毒透神清。（参《第一书》）
内伤　凡劳倦内伤，虚火游行于外，亦有淡红斑点，其身痛心烦，恶寒发热，与外感同，第脉虚大，或气口独大，倦怠，懒于言动，自汗为异，投补中益气，熟睡汗止，身凉而愈。
伏阴　阴癍者，因内有伏寒，或误进寒凉，逼其虚阳浮散于外，其斑点隐隐而微，脉虽洪大，按之无力，或六脉沉微，手足逆冷，舌苔白滑，或黑苔胖滑，此阴斑无疑也，先用炮姜理中汤，以复其阳，次随症治。若内伤生冷，外感寒邪而发阴斑，调中汤最捷。
少阴　凡肾虚挟感，癍疹无力透达，肌肤中微现淡红隐隐之点，脉象沉细无力，舌苔淡红，或紫色，舌形胖嫩圆大，似寐非寐，神识乍清乍昧，此少阴精不化气，癍不得透也，当以左归饮加人参进之，精气充溢，癍自外达矣。若兼右尺迟微，手足逆冷，渴不欲饮，此少阴水火俱亏，也当以人参八味投之，肾气一充，其癍自透。
内癍　凡温疫时感，每有内斑，其斑发于肠胃嗌膈之间，肌肤间不得而见，其脉短滑，似躁非躁，外证口干目赤，手足指冷，烦躁气急，不欲见火，恶闻人声，耳热面红，或作寒噤，或作喷嚏，昏不知人，郑声作笑，种种形证，皆内斑之验，治法亦宜宣通气血，解毒化斑，如连翘、地丁、赤芍、紫草、楂肉、槟榔、净银花、人中黄、白僵蚕、钩藤钩之类主之，俾得脉和神清，方为毒化斑解。（此条参《伤寒第一书》）
疹子悉属风热，浮小有颗粒，随出随没，而又出一翻者，是与小儿痧子同，宜清风解热为先，不可骤用寒凉，必兼辛散。
吴地曰痧子，浙江曰瘄子，同一病也。恒发于小儿，若疹子不拘大小皆有，三疾主治略同，总不出乎肺家风热。身热一二日即发者轻，三五日发者重，亦当辨其天时寒暄燥湿，邪在气分营分分治。
外寒内热　痧疹发于暴寒之时，肌表头面不透，是外袭寒邪，内蕴伏热，宜两解肺卫之邪，麻杏石甘汤加桔梗、薄荷、射干、牛蒡主之。若秋候凉风外袭，伏热内蒸，以致咳嗽或喘者，亦宜麻杏石甘汤加桑皮、象贝、枯芩、苏子之类。麻黄须蜜炙或水炒。
风温　若值天时晴燥已久，而患咳嗽咽哑喉痛之症，兼痧疹者，此风温客于太阴手经也，治宜辛凉清润之品，大忌升、葛、防风、蝉脱等药，当以羚羊角、连翘、薄荷、牛蒡、元参、射干、杏仁、桔梗、象贝、净银花、芦根之类选用，继以粉参、川斛、麦冬、花粉、知母、梨浆之品，以养肺胃之阴。
血热　痧疹初起，舌绛如朱，疹色如丹，环口燥裂，大渴引饮，脉象洪数，乃阳明血热也，宜犀角、连翘、鲜生地、丹皮、赤芍、元参、花粉、净银花、人中黄之类选用，继以大小甘露出入，以救胃阴。
肺郁　痧透后痰多气急咳嗽者，余热郁于肺也，宜宣之开之，如栀、豉、桑、杏、桔梗、枯芩、薄荷、象贝、蒌皮、通草、芦根之类。如痧疹虽透而咳嗽，声哑喉痛者，此痧毒不能尽发，郁于气分也，亦宜宣通肺气，如羚羊角、前胡、桑、杏、连翘、牛蒡、射干、薄荷、银花、甘、桔、通草、黄芩、芦根之类选用。
发喘　凡痧瘄透发不尽，毒邪干肺，喘急昏闷者，危症也，宜急透之，焦麻黄（八分），石膏（四钱），杏仁（二钱），牛蒡子（一钱五分），连翘（一钱五分），枯芩（一钱五分），象贝母（一钱五分），薄荷（八分），桔梗（八分），犀角尖（八分），生甘草（四分），通草（一钱），芦根（一握）。
咳嗽　痧后咳嗽，余热在肺也，宜泻白散加贝母、橘红、杏仁、枯芩、知母、花粉、甘、桔、梨浆之类清之。
伤阴　凡痧瘄伏邪未清，致伤阴分而发热不止者，宜甘凉养阴，如沙参、骨皮、麦冬、玉竹、云苓、金斛、生地、白芍、丹皮、甘草之类。
伏邪　凡痧瘄等症，外虽透达，易隐易回，而身热不除，渐加喘咳腹胀咽痛，喉哑龈烂，神昏欲寐，或兼赤利等症者，此系失潮，伏邪在内，危症也，急宜散邪解毒，如犀角、连翘、牛蒡、射干、元参、杏仁、楂肉、人中黄、净银花、西黄、通草之类。如痧瘄隐没太早，以致发热咳喘者，此伏邪在肺也，速宜开宣肺气，迟则不治，如栀、豉、桑、杏、羚羊、牛蒡、连翘、前胡、薄荷、桔梗、芦根之类主之。
阴虚　凡少阴水亏之人，感挟时邪而发癍疹，不可过用柴、葛升散，缘此症虽表不得汗解，或虽得汗而癍疹未透，热仍不解，惟清解中兼养阴液，庶能得汗，而癍疹亦易透达。如遇时感，诊得脉象细数，或沉细，外症欲寐不寐，舌形微白兼红，或紫色而干，即是少阴虚症，或已经表散不应者，急宜用生地、骨皮、沙参、茯苓、麦冬、金斛、花粉、牛蒡、连翘、甘草之品，以养阴液，自然疹随汗达，身凉而解。如兼舌燥口渴而便秘者，加犀角数分，合阳明治之，或加豆豉。
凡痧瘄瘾疹，最宜通泄，虽下利五色亦不妨，惟二便不利，最为凶候，如遇此症，勿实脾止泻。
发黄（述古）  ***************************
湿热俱甚则发黄，阳明热胜，如橘黄而明，太阴湿胜，如熏黄而晦。太阳蓄血亦发黄，但以小便不利为湿热发黄，小便自利为蓄血发黄也。蓄血发黄，脉沉细而结，湿热发黄，脉浮滑而数。蓄血发黄，则便利而清，湿热发黄，则便黄而浊。
太阳失表，瘀热在里，表实无汗，小便不利，身体发黄者，麻黄连翘赤小豆汤主之，使黄从汗解也。
阳明病，遍身无汗，但头汗出，小便不利，渴欲饮水者，是热不得越，瘀于里而发黄也，茵陈蒿汤主之，使黄从下解。
太阴病，小便不利，湿土为热所蒸而发黄者，茵陈五苓散主之，使黄从小便而解。
《瘟疫论》云：疫邪传里，热在下焦，小便不利，邪无输泄，经气郁滞，甚传为痹，身目如金，宜茵陈蒿汤。若用茵陈五苓散，不但不能退黄，即小便亦难利，此乃胃家移热，是以大黄有专功也。
伤寒身热发黄，无表里症者，栀子柏皮汤主之。
凡发黄热多，脉必数，一身不痛，解毒为主，湿多，脉必缓，一身尽痛，渗湿为主。
阳明发黄，热多，二便俱秘，茵陈蒿汤。
太阴发黄，湿多，小便不利，茵陈五苓散。
身热发黄，无表里症，栀子柏皮汤。
发黄，汗出身冷，脉沉迟，小便不利，口不渴者，阴黄症也，五苓散加干姜、茵陈。二便俱利者，理中汤加茵陈。
伤寒遇辰戌丑未年，太阳太阴司天，医用寒凉太过，往往有阴黄之症，脉沉迟，肢体冷而发黄者，宜理中汤加茵陈主之。小水不利，理中加二苓、官桂。呕者，理中合二陈、生姜。若天久霪雨，湿令大行，又当理中合平胃为当，甚者加附子。
脾绝，似黄症，一身尽黄，寸口无脉，鼻中冷气，摇头直视，环口黧黑，形如烟煤，此脾家真气绝，非发黄也。《第一书》云：胆气绝则面黄，脾气绝则身黄。此皆黄如土色，干枯无神气者也。《金鉴》云：环口黧黑冷汗者，阴黄死证也，身体枯燥如烟熏者，阳黄死证也。
痓（合参）  ***************************
病者身热足寒，颈项强急，恶寒，时头热面赤目赤，独头动摇，卒口噤，背反张者，痓病也。夫痓脉按之紧如弦，直上下行，痓脉沉而细者为难治。
太阳病，发热无汗，反恶寒者，名曰刚痓。太阳病，发热汗出而不恶寒，名曰柔痓。
太阳病，无汗而小便反少，气上冲胸，口噤不得语，欲作刚痓，葛根汤主之。（此刚痓无汗反恶寒主方）
太阳病，其证备，身体强几几，然脉反沉迟，此为柔痓，栝楼桂枝汤主之。（此柔痓汗出不恶寒主方。几几即颈项强之貌。）
痓为病，胸满口噤，卧不着席，脚挛急，必介齿，可与大承气汤。（初病在太阳，仅背项强直，若不早治，则转入阳明，而病更剧，脚挛齿介者，以阳明之脉起于脚而络于齿也，承气是下其热，非下其食也。）
太阳病，发汗太多，因致痓。夫风病下之则痓，复发汗，必拘急。疮家，虽身疼痛，不可发汗，汗出则痓。（以上述《金匮》法）
经云：诸暴强直，皆属于风。其势勇猛，故曰刚痓。又云：诸痉项强，皆属于湿。其势弱软，故名柔痉。柯韵伯以痉之属风者不因风而因热，属湿者不因湿而因燥，虽似太凿，然戒人不可以劫液之品治痉，实属良工苦心。
愚按：痓症即痉症也，其因有二：一属风湿之邪合而为痉，即《内经》所云属风属湿是也；一属过表汗多耗其津液而成痉，即仲景所云发汗太多因致痓是也。分属之，则治法庶无悖谬。如太阳未曾表汗而发痓，明系风湿之邪混扰于太阳，风湿相持而不解，则湿热交并，留滞经络，营卫不和，津液不行，筋脉失所养而作也。此是伤寒类症，非伤寒变症也。其证背反张，头摇口噤，项强拘急，转侧艰难，身热足冷，当审其风湿甚者则有汗而为柔痉，风寒甚者则无汗而为刚痉。《金匮》法以栝楼桂枝汤治太阳柔痉，以葛根汤治太阳刚痉，以大承气汤治阳明剧痉，《金鉴》法均以小续命汤为主治，刚痉去附子，柔痓去麻黄，表实去参、附，加二活，里实去参、附，加硝、黄。
若伤寒过表汗多而成痉，乃是伤寒变症，治分两途。盖汗多则血液干枯，筋无所养而痉作也，非湿非风，不得妄施前药。故凡伤寒汗下后，痈疽溃脓后，妇人新产后，而见身体角弓反张，手足挛搐者，都是气血大亏，液不荣筋所致，《治法彙》均以八珍汤加枸杞、川断、钩藤、桂枝主之，以养筋脉，不可纯作风治。柯韵伯以复脉汤治痉，救阴液也。
按过汗表虚成痉，汗出不止者，桂枝汤加归、芪、人参。产后血虚成痉，归芪建中汤。溃疡去脓血过多，为风所袭成痉者，八珍汤加黄芪、桂枝、川羌、防风。
发狂（合参《准绳》《金鉴》）  ***************************
经曰邪入于阳则狂，又曰重阳则狂，狂为阳盛也。伤寒热毒在胃，并于心，至于发狂，邪热极矣。狂之发，少卧不饥，妄言笑，妄起止，弃衣而走，登高而歌，甚则逾垣上屋，皆独阳亢极使然，非吐下不能已。
凡胃中热极，乘心则神昏发狂，经云重阳则狂者，谓热入于阳则狂乱也。表实无汗，三黄石膏汤，里实不便，大承气汤，无表里症，白虎合解毒汤。
病人烦躁狂走，妄言叫骂，面赤咽痛，鼻如烟煤，或身斑如锦，或下利赤黄，此阳毒也，三黄汤大黄散主之。
阳毒发狂，逾垣上屋者，霹雳汤调下鹊石散二钱，或用人中黄三钱开水下，或水调瓜蒂末吐痰。（以上皆实症治法）
霹雳汤　　取粪坑中青砖，用火中烧红，取出，投入水中，水沸毕，取水饮之，治狂乱。
有劳心过度，曲运神思，以致神昏狂乱，语言谬妄，外无表里实症见者，当治其心与胞络之火，如川连、辰砂、菖蒲、钩藤、茯神、小草、天竺黄、琥珀、金箔、半夏、竹茹之类酌用。
有阴虚挟感，微见躁烦，医误认为阳明，用犀角、葛根等升提药，以致虚火上冒，目赤颧红，唇燥口渴，反发躁狂，有似阳症，但两足厥冷，舌形紫色，六脉洪大而空，或沉细而数，当以左归饮，或六味、参、麦之类主之。
有少阴症，阴极似阳，发躁发狂，赤身裸体，扬手掷足，欲坐卧水中，此为阴狂，外症与阳狂相似，当以脉为辨，其脉必洪大而空，或细数而躁，或手足厥冷，六脉沉微，其舌必淡红而胖嫩，或微白而圆厚，当以人参八味饮冷服之。凡阴狂，外貌似热，扪之肌肉，则冷逼手。
又有病发于少阴，不当正汗，医见恶寒发热，误以太阳法强汗之，汗遂漏不止，其人亡阳，故狂与阴极发狂相同，当与建中汤，去饴糖、生姜，加人参、黄芪、熟附、龙骨收之。（以上虚症治法）
太阳蓄血发狂，则小腹硬痛，小便自利为辨。阳明蓄血发狂，则喜忘，大便黑为辨。（此如狂症）
狂言，目反直视，肾绝也，不治。
烦躁（合参《准绳》、《金鉴》、《来苏集》）  ***************************
《金鉴》云：身为热动而不安，谓之躁，心为热扰而不宁，谓之烦，烦扰于内，躁动于外也。
独烦不躁者属热，独躁不烦者属寒。烦躁同见，在太阳属热，在少阴属寒。烦主心，躁主肾，烦属阳，躁属阴。
烦者，心中烦乱不宁，欲起不安，欲睡不隐之状，即反复颠倒，心中懊憹之证也。
如火踞心胞，上焦不清而烦者，左寸脉必躁动，舌燥尖红，当以栀子豉汤加川连翘心、淡竹叶、钩藤钩之类主之。
大汗后虚烦者，竹叶石膏汤主之。兼痰者，温胆汤加减。虚烦不得眠，脉虚细，宜养心，十味温胆汤及酸枣仁汤之类。
有表证不得汗而烦者，取汗即愈。若不得汗，心中烦闷不安，恐有痧疹，须细察之。
躁者，身体手足躁扰，或裸体不欲近衣，或欲坐卧水中，此阴极发躁，为外热内寒，病属少阴，其舌不拘何色，必胖大娇嫩，其脉必细数躁动，或洪大而空，或手足厥冷，六脉沉微，古人用四逆、理中等汤冷服，不若八味饮或参附熟地浓煎冷服。
若少阴烦躁同见，口渴唇燥，舌紫而干，脉细而数，手足微厥，躁扰不宁者，又当滋少阴之阴，左归、固本之类主之。
凡心烦懊憹，不得眠，不与躁同见者，均非虚寒，当作热治。大便不秘者，只以栀子豉汤、竹叶石膏汤、温胆汤主治。无论三法前三法后皆可用也。
若烦躁同见，太阳有不得汗出而烦躁，大青龙症是也。少阴有吐利手足厥冷之烦躁，四逆辈症是也。又有误下复汗之烦躁，昼不得眠，夜则安静，干姜附子汤主之是也。
若独躁不烦，而同三阴症见，便是阴寒之躁，宜四逆理中等汤主治。然烦躁见于三阳者多生，见于三阴者多死。
停饮（述古）  ***************************
饮即水也，伤寒停饮症最多，每见于太阳少阴，临症者都忽此，因备述，以便查阅。
如太阳中风，渴欲饮水，水入即吐者，名曰水逆，五苓散主之。此水停于胸中，故水入不能容也。
如误下之，心下痞，与泻心汤，痞不解，其人渴而口燥烦，小便不利者，五苓散主之。此治痞而痞不解，反渴，亦水停心下之，故非痞也，水停心下，则津液不得上升，故渴。
如脉浮，小便不利，微热消渴者，与五苓散主之。此小便不利，渴而能消水者，水蓄膀胱也。脉浮身热，病在太阳也，故用五苓微汗以利水则愈。凡服五苓，多饮暖水取汗者，欲其散达，营卫表里俱解也。
太阳中风，其人漐漐汗出，头痛，心下痞硬满，引胁下痛，干呕短气，汗出恶寒者，此表解，内有蓄水也，十枣汤攻之。（以上诸条皆太阳热邪停水）
太阳伤寒，表不解，发热无汗，干呕而咳，或渴或利，或喘，或小便不利者，此心下有水气也，宜小青龙汤外散寒邪，内散寒饮。如咳而微喘，发热不渴，服小青龙汤已反渴者，此寒饮去也。
解肌或下之后，仍头项强痛，发热无汗，心下满微痛，小便不利者，此有水气在心下也，宜桂枝去桂加茯苓白术汤主之，小便利则愈。此症头痛发热，表症仍在，若小便利，须发汗，今小便不利，病在太阳之里，法当利水。去桂枝者，因无汗也，不用峻药利水者，因汗下之后也。（以上皆太阳寒邪停水）
如少阴病，当欲寐，至七八日反心烦不得眠，是少阴热邪上扰也。下利而渴，咳呕，小便不利者，是水饮停蓄也，宜猪芩汤以利水去热。此少阴阳邪停水。
如少阴病，至四五日，四肢沉重疼痛，腹痛，小便不利，自下利者，此为有水气也，真武汤主之，温中以消阴水。此少阴阴邪停水。
王晋三先生曰：小青龙治动而逆上之水，五苓散治静而不行之水。十枣汤、大陷胸丸治中焦之水，泻之于内也；桂枝去桂加苓术汤治下焦之水，引而竭之也。十枣汤治弥漫之水，大陷胸治痞满之水，真武汤治沉着之水，小青龙入太阳治阳水，功兼外散，真武汤入少阴，治阴水，功专下渗，小青龙治寒邪未解之水，故温以汗之，十枣汤治阳邪未解之水，故引而竭之。
心下悸（述古）  ***************************
心下悸者，心下筑筑惕惕，怔忡不宁之状也。
伤寒厥而心下悸者，宜先治水，当服茯苓甘草汤，却治其厥，不尔水渍在胃，必作利也。
如饮水多而小便少，心下悸，乃水停心下，水气犯心也，茯苓甘草汤以治其水。
若心下悸而厥冷，身瞤动者，因虚而肾水上犯也，宜真武汤以镇肾水。
若汗后，心中悸而烦者，虚也，宜小建中汤以补心气。
若伤寒邪入厥阴，已成败症，脉结代，心动悸者，阴液涸也，炙甘草汤主之。
若病后心气虚而怔忡不宁，闻声即惊者，宜镇心神以补心气，如茯神、远志、枣仁、丹参、当归、龙齿、辰砂、金箔之类。
如因惊而得怔忡者，亦由心虚有痰也，宜茯神、枣仁、川贝、天竺黄、钩藤、丹参、竹茹、半夏、辰砂、金箔之类，镇心神以去惊痰。
呕吐（新法，兼参《叶案》）  ***************************
按《灵枢·经脉篇》云：足厥阴肝所生病者，胸满呕逆。夫木动必犯土，呕吐出于胃，而致病之由在肝，胃病治肝，不拘伤寒杂症皆然，不可专以胃火胃寒为治。
肝火犯胃　凡痞胀，食入即吐，并呕酸水，口渴舌黄，此肝火犯胃，恒因恼怒而得，宜吴萸、川连、半夏、茯苓、厚朴、枳实、姜汁、竹茹之类主之。
胃火冲逆　凡阳明热病，舌苔燥黄，烦渴呕恶，脉来洪滑，米饮入口即呕，惟凉水可纳者，宜白虎汤，重加活水芦根主之。
肝火冲逆　凡伤寒热盛之时，自觉气自左升，呕吐，勺水不纳，脉弦数，舌燥刺，或呕吐酸苦黄水，此肝火上乘干胃，宜左金、半夏、陈皮、黑栀（姜汁炒）、茯苓、椒梅等降之泄之，或用姜汁炒川连，或用吴萸汤炒川连，治呕最验。
胃脘阳虚　凡食入呕吐，或纳少不变，脉细小而弦，或右脉弦大，脘中满痛，大便欲解未通，此胃脘阳虚，肝木未亢，治宜专益胃阳，人参、半夏、茯苓、陈皮、干姜、吴萸主之。
胃气不降　夫脾主升，胃主降，若因怫怒动肝，肝木犯胃，胃阳受伤，不能传及小肠，变化失司，大便不解，纳谷不饥，吞噫酸水，甚至胃底酿积之物上涌为吐，此胃气不主下行故也，法当温胃阳制肝逆为治，宜熟附、干姜、白芍、吴萸、枳实、炒白粳米主之。
肝逆犯肺　凡病气自左升，腹中膨胀，呕吐涎沫酸苦黄水，则咳呛不已，此肝气逆乘，过胃犯肺，法宜制肝和胃，须陈皮、半夏、茯苓、川椒、乌梅、萸汤炒川连、姜汁炙枇杷叶主之。
阴浊犯胃　有气从小腹上冲为呕为胀，所吐皆黑绿苦水，此属下焦阴浊冲逆犯胃，厥阴秽气上逆也，宜川椒、乌梅、连制茱萸、茯苓、川楝子（醋炒）、小茴香（盐水炒）、黑栀子（姜汁炒）等以制肝逆，胃气虚者加人参。
肝络伏饮　凡气冲偏左，厥逆欲呕，呕尽方适，此伏饮在于肝络也，宜辛以通之，淡吴萸（盐水炒）、半夏、茯苓、姜汁、全福花、代赭石主之。
热邪内结　痞闷呕浊，不寐不饥，舌黄口渴，治宜苦辛泻心法，黄芩、川连、半夏、枳实、姜汁。
暑秽内结　吸入暑秽，先走膜原，膜原是胃络分布，故上逆而为呕吐，脘闷而痛，寒热不解，舌黄而渴，宜泻心法，姜制川连、黄芩、半夏、枳实、藿梗、滑石、通草、郁金。
湿热相蒸　胃中有火，脾家有湿，湿热相蒸，以致呕吐不纳，时饱时饥，渴不多饮，舌苔微黄粘腻，此胃热蒸脾湿之验也，治宜寒热兼施，川连、干姜、茯苓、半夏、广皮、黄芩、泽泻、枳实、姜汁。
痰饮兼寒　呕吐不渴，舌苔白滑，或兼咳嗽者，此痰饮兼寒邪也，二陈汤加桂枝、干姜、姜汁。
痰饮兼火　呕吐微渴，兼见咳嗽，舌苔淡红而鲜，或带微白者，此痰饮兼胃火也，温胆汤加枇杷叶（姜汁炙）、黑栀子（姜汁炒）。
胃中虚寒　纳谷不受，时呕涎沫，舌润不渴，右关濡软，六君子加砂仁、干姜，呕涎沫者，加益智仁摄之，吐痰饮者，加桂枝、姜皮和之。
热伤胃津　暑热之邪不解，灼干胃中津液，舌红鲜泽，口渴，食入即呕，当戒腥油腻物，二陈汤去甘草，加钗斛、姜汁炒竹茹，或温胆汤去枳实、甘草，加栀、豉、金斛。
胃阴虚馁　如大汗后胃中津液大虚，呕吐不纳，口渴，舌苔白嫩者，宜金水六君煎加麦冬、沙参，以和胃阴。
呕吐不已　此有升无降，宜镇逆法，旋覆花、代赭石、半夏、茯苓、会皮，虚者，加人参。
吐蛔  ***************************
胃气虚寒　　素有内寒之人，复感寒邪，当温中散寒。若大发其汗，胃中谷气化汗外达，则胃气转馁，蛔失谷气以养，则不安而上逆，仲景云病人有寒，复发汗，胃中冷，必吐蛔是也。故凡伤寒吐蛔，虽有大热，忌用寒凉，乃大凶之兆。急用理中汤去甘草，加椒梅主之，盖蛔闻甘而起，遇酸而伏，见苦则安也。
蛔吐不止者死，吐蛔不能食者亦死。（以上述古）
肝邪犯胃　　按：吐蛔，仲景列于厥阴篇内，则为肝邪犯胃可知。凡伤寒，如见寒热干呕，心胸格拒，或吐痰涎浊沫，或吐酸苦黄绿之水，或吐蛔下蛔，皆属厥阴乘犯阳明，治宜泄肝和胃，如川连、桂枝、乌梅、川椒（炒黑）、生白芍、淡吴萸（盐水炒）、黄芩、茯苓之类。如泄肝和胃不效，乃胃中虚空若谷，客气逆犯上冲，须镇逆安胃，宜人参、茯苓、半夏、代赭石、炒川椒、乌梅肉、川楝子之类。
邪陷厥阴　　伤寒暑湿温热之邪，上阻气分则身热耳聋，入于营分则舌绛神昏，治法当清解心营肺卫，如连翘、淡竹叶、滑石粉、川贝母、天竺黄、鲜菖蒲、炒竹茹、绿豆皮之类，以清上焦。若身热不解，口渴胸痞，耳聋干呕，吐蛔拒纳，此暑湿内蒸，其邪渐结厥阴之界，乃险症也，宜川连、半夏、枳实、菖蒲、茯苓、黄芩、干姜，苦辛以开内结。
邪结气分　　如吐蛔与饮，脘闷口渴，舌苔白中带黄，此湿热结于气分，胃中不和而蛔逆也，宜二陈加干姜、川连。（以上参《叶案》）
噫嗳（述古）  ***************************
经云：寒气客于胃，厥逆从下上散，复出于胃，故为噫。大抵此症，伤寒汗吐下后，或大病后多有，盖汗下后邪气虽解，胃气弱而不和，三焦失职，清不能升，浊不能降，是以余邪留连于胃，嗳酸作饱，胸脘不爽，仲景所谓心下痞硬噫气不除是也，治以旋覆代赭汤，所以宣阳气而镇阴逆，阳气宣达则阴邪不得阻格，升降顺，痞硬散而噫气自除矣。
若湿饮内伤，阴浊聚胃，以致胃阳受伤，浊阴上犯，噫气嗳酸，中焦格拒，治宜安益胃阳，以镇阴逆，人参、半夏、茯苓、干姜、旋覆花、代赭石主之。（此条参《叶案》）
呃逆（新法，兼参《叶案》）  ***************************
呃逆者，声自下逆上，俗名呃忒是也。不拘伤寒杂症皆有，所因不一，治法各宜随症施治。
阳虚阴逆　有因寒凉大过，胃中虚冷，浊阴上逆，以致呃逆呕吐，或腹痛下利，两脉微弱，治宜理阳驱阴，人参、附子、丁香、柿蒂、茯苓、干姜、吴萸主之。若兼吐黄绿苦水，胃虚阴浊上干也，去附子，加代赭、椒梅。
肝木犯胃　气逆呃忒，脉小舌白，厥逆寒战，此肝气犯胃，用镇肝安胃法，人参、半夏、茯苓、干姜、丁香、柿蒂、代赭石、炒川椒、炒粳米。
肺郁气逆　面冷频呃，咽中不爽，此肺气膹郁，病在上焦，宜开气分之痹，俾清阳得舒，胸次方能开达，姜汁炙枇杷叶、川贝母、川郁金、香豉、桔梗、通草、竹茹之类主之。
阴饮上逆　攻伐太过，胃中阳虚，饮浊上逆为呃，舌苔白润，治宜温通，半夏、茯苓、丁香、柿蒂、吴萸、姜汁之类。如生姜半夏汤、丁香柿蒂汤、茱萸理中汤、皆可选用。
胃虚有热　如呃逆而渴，舌苔微黄，此胃虚有火，虚火上逆而呃也，宜橘皮竹茹汤，或温胆汤去枳实，加姜汁炙枇杷叶。如胃中有痰饮，脉沉而弦，宜橘皮半夏生姜汤。
肝火上逆　如呃逆，舌黄而渴，左脉弦数，此肝火上逆为呃也，宜川连、吴萸、黑栀、代赭、枇杷叶、半夏、茯苓之类降之。
中焦虚冷　如脾胃虚寒，寒气格逆而呃者，脉来濡缓，右关软大，舌嫩不渴，宜理中汤加丁香温之。
下焦阳虚　凡呃逆起自下焦，浑身振动者，乃属下焦虚寒，阳气竭而呃也，宜理阴煎加丁香、五味、胡桃肉以纳之，或都气饮加熟附、胡桃、丁香以纳之，不已则死。
阴火冲逆　如六脉细数，面赤颧红而呃者，阴火上逆也，都气饮加胡桃肉、柿蒂以纳之。
格阳呃逆　若高年命门火衰，虚阳上逆而呃者，必面赤戴阳，足冷下利，六脉微弱，宜熟附都气饮加人参、丁香、胡桃肉、紫石英之类纳以镇之。（以上三症五味须重用）
胃阴虚馁　有发汗太过，胃中津液枯涸，以致呃逆呕吐，宜金水六君煎加北参、麦冬、丁香、柿蒂，和中以生津液，汗出不已，加五味。
中脘食滞　凡呃逆脘痛，胸中胀满者，食滞为呃也，宜二陈加楂肉、厚朴、枳实、麦芽、木香汁、莱菔子之类疏之和之。
幽门浊逆　伤寒表解之后，大小便不通，呃逆作呕，此糟粕未化，与邪结于幽门，幽门之气不化，则州都闭，传道失，二便不行，恶气上冲于胃，故作呃逆也，宜利幽门，利幽汤主之。若大便秘结，少腹硬痛而作呃逆者，承气汤主之。（此条出《伤寒第一书》）
喘（新法，合参《景岳》《金鉴》《叶案》）  ***************************
喘症之因，大抵三法前多实喘，三法后多虚喘，在肺为实，在肾为虚，实喘宜开太阳，虚喘宜固少阴。外感之喘治肺，内伤之喘治肾。
虚实之辨，实喘气急张口，抬肩欠肚，虚喘，气短似喘非喘而不张口，抬肩欠肚也。实喘，肺气不得宣畅，满闷只在膈间，虚喘，肾气不能接续，阻塞在于气道。
太阳病不解，用小青龙汤治喘者，治水气干肺也。用桂枝汤加厚朴杏子治喘者，治寒邪在肺也。用麻杏石甘汤治喘者，治寒包肺火也。（述古）
阳明病，发热汗出，不恶寒，胸满而喘，用栀子豉汤者，此阳明内热出表，非治外感也。又阳明病，直视微喘，用承气者，此阳明坏病也。（述古）
伤寒有暴感寒邪，恶寒无汗，头疼身痛，寸脉沉伏而喘急者，此寒邪郁于太阳，痰气交阻于肺也，法当开太阳之邪，用焦麻黄、川桂枝、半夏、杏仁、旋覆花、紫苏叶、橘红、生姜、白芥子之类辛温汗之。如外感寒邪，内束伏火，咳喘烦渴，气口脉沉而数者，宜外散寒邪，内清肺火，麻杏石甘汤加桑皮、枯芩、桔梗主之。若咳嗽口干，气逆而喘，而不头痛恶寒者，火邪在肺也，当以泻白散加二母、枯芩、羚羊角之类以泻肺火。
若气逆咳喘，胸膈凝闷，气口脉闭，喘咳有痰声者，痰喘也，治痰为主，如前胡、苏子、杏仁、葶苈子、橘红、象贝、蒌霜、半夏、桑皮、枳壳、薄荷、桔梗、竹沥、姜汁之类选用。
伤寒有表解之后而胸闷喘急者，亦痰也，急当治其痰，盖外感表邪虽去，而内痰复发，故喘，必寸脉沉闭，胸膈闷塞可证，不可因解表后作虚治也。（以上皆实喘治肺）
若因汗下之后发喘者，乃真气不能接续，气短似喘也，病源在下，其症呼吸喘促，自丹田以上气道阻塞不通，提不能升，咽不能降，呼吸不能接续，主治在肾，以肾主纳气也，当以景岳贞元饮主之。气虚脉微，汗大出者，合参麦五味收之纳之，或生脉合左归亦可。足冷脉微者，熟附都气饮加胡桃肉以纳之。（以上是虚喘治肾）
若饮邪犯肺作喘，当以温药和之，二陈汤加桂枝、姜汁。
奔豚（述古，注释参《古方选注》）  ***************************
奔豚者，病从腹中有气攻上，一如江豕以臀愤起而攻也。阅《伤寒论》，凡伤寒发奔豚者二一曰，烧针令其汗，针处被寒，核起而赤者，必发奔豚，气从小腹上冲心者，灸其核上各一壮，与桂枝加桂汤。一曰发汗后，其人脐下悸者，欲作奔豚，茯苓桂枝甘草大枣汤主之。按此二症，一属少阴寒气凌心，故用桂枝加桂温肾散寒，病由外召寒邪，仍从太阳表治，惟加桂枝两数，便可以温少阴而泄阴邪矣。一属水邪上逆，故重用茯苓以制水邪，桂枝保心气以御水凌，甘草、大枣补脾土以制水泛，取甘澜水者，不欲其助水性也。伤寒奔豚，惟此二方为主治，而汗后脐下悸作奔豚之症尤多，定当以苓桂甘枣汤为治。若夫《金匮要略》中所载贲豚汤方，用半夏、生姜（散结）、芍药、甘草（安中气）、芎、归（和心气）、黄芩（泻火）、生葛（欲降先升）、甘李根皮（大寒折冲逆之气），此治因惊恐而得贲豚者，其为病也，聚散靡常，作止无定，腹痛冲逆，发则为热，退则为寒，乃心中热邪凝结而成，与伤寒水气寒邪作奔豚者迥异，不可混治。
王晋三先生曰：贲豚气有三，犯肺之贲豚属心火，犯心之贲豚属肾寒，脐下悸欲作贲豚属水邪。证自分途，治亦各异。
动气（新法，参《景岳全书》）  ***************************
动气者，筑筑然动于脐旁上下左右，甚者连及虚里心胁，而浑身振动也。此病由于妄汗妄下，气血大亏，以致肾气不纳，鼓动于下而作也。或由其人少阴素亏，因病而发，恒见于瘦薄虚弱之人，方书都以理中汤去白术加肉桂倍茯苓治之，以伐肾邪，恐未切当。盖奔豚属水邪，而动气属肾虚，不若八味饮加五味、胡桃直培根本，以收纳肾气，多服自效。凡伤寒至发动气，必肾气大亏，水火并衰，其见证六脉迟软，舌润不渴，脐腹冷如冰，暖炉昼夜不舍，饱则动缓，饥则动甚，于此可知其虚，非大剂八味多服不除。寒甚，加炮姜。若止少阴水亏，动气亦不甚，必有舌干口渴脉数可凭，宜都气饮加胡桃肉以纳之，左归饮加减亦可。杂症虚亦发动气，宜照本病施治，如怯弱痢疾之类。
战振栗（合参《准绳》《金鉴》）  ***************************
战，身抖耸动也；振，亦耸动，比战稍轻也；栗，心内发抖也。振轻而战重，战外而栗内也。
战为正气胜，故正与邪争，争则股栗而战矣。振为正气衰，衰则不能争，故止于振耸耳。栗亦正衰邪胜，不能外战而内栗也。总之，战为正气胜而栗为邪气胜，振为正气衰而战为邪气衰也。三者皆邪正相交，故争也。
此症若生于三法之前，乃邪衰正复之兆，欲作战栗，汗出而解也，当静候其战汗，不可据投汤药，若生于三法之后，则为气血两虚，不能荣养筋骨，故为之振摇，不能主持也。当大补气血，人参养荣汤主之。身摇不得眠，十味温胆汤倍人参。
筋愓肉瞤（参《准绳》）  ***************************
此症皆因发汗太过，邪热未解，血气已伤，筋肉失养所致，宜大补气血，人参养荣汤之类。
若未经过表，由其人素禀血少，邪热传于血脉之中，火性动愓而然，当作血虚火燥生风，治宜加味逍遥散去白术，加生地、钩藤。（此条参西塘感症）
若伤寒未经过汗，六七日经脉动愓，其肉不瞤，潮热谵语，大便闭结，小便赤涩，以手按脐旁硬痛，此有燥矢也，加味大柴胡汤。
如伤寒十余日，曾三四次发汗过多，遂变肉瞤身振，筋脉动愓，此因汗多，伤其气血，宜加味人参养荣汤主之。
如汗后虚烦，不得眠，筋愓肉瞤，此血虚兼火也，十味温胆汤去五味，加柴、芍、川连。
循衣摸床撮空  ***************************
三者皆大虚之候，乃精神耗散，不能主持也，当以独参汤、左归饮大剂与之，每有获生者。（参西塘感症）
阳明热极失治，致循衣摸床，微喘直视，脉弦者生，脉涩者死。此属阳明坏病，脉弦则超超而长，胃气尚存，故可下以承气，然亦危极矣，要知生者未必尽生，而脉涩断无不死，下亦死，不下亦死也。（述古）
太阳火劫取汗，阳盛伤阴，而致循衣摸床，阴若未竭，则小便利，可生，阴若已竭，则小便不利，多死。（参《金鉴》）
不便不食不便能食  ***************************
伤寒有不便而不食者，必须滋养胃阴，胃阴充溢，自然邪去便通而思食矣。如养未足，邪不即去不食，不妨也。伤寒有不便而能食者，致新推陈，仓廪滋益，自能通利，不便无忧也。（二条出《西塘感症》）
百合狐惑阳毒阴毒  ***************************
按百合、狐惑、阴阳毒四症，其病脉证治并详于《金匮要略》三卷内。百合症，仲景论之最详，治法亦备。贞尝留心于此，而遇斯症甚罕，故不敢述。狐惑，虫病也，状似伤寒，或伤寒后变症，蚀于喉为惑，蚀于阴为狐，面目乍白乍赤乍黑，默默欲眠，恶闻食气。蚀其喉则声嗄，甘草泻心汤；蚀其肛则咽干，苦参汤洗之，或雄黄熏之。又狐惑，即近时之疳症也，牙疳即惑，下疳即狐。说详《金鉴》。阴阳毒，考诸《金匮》，阳毒面赤斑斑如锦文，咽喉痛，唾脓血，五日可治，七日不可治，升麻鳖甲汤主之。阴毒，面目青，身痛如被杖，咽喉痛，五日可治，七日不可治，升麻鳖甲汤去雄黄、蜀椒主之。按仲景所称阴阳毒，乃感其异气，入阳经为阳毒，入阴经为阴毒，故于阳毒用蜀椒、雄黄之温且猛者，以驱阳经之邪，而于阴毒，反去蜀椒、雄黄，止用鳖甲、当归、升麻、甘草等入阴以散邪，不取其温烈也。若后人所述阴毒阳毒，乃是极热极寒之证，自应以极热极寒方药为治，不得执定仲景之方。

卷四  ——————————————————————————————————————————————————————————————————————————————————————————

伤寒类症  ***************************
《内经》云：热病者，皆伤寒之类也。盖六气为病，皆能发热，故善治伤寒者，必能穷究六淫之气。凡温热暑湿疫疠之类，伤寒者无不一一辨晰明白，而施治各当，要知能治类症，即是能治伤寒，以类症实居伤寒之八九也。今将类症治法列于后，庶几温热暑湿之症，不致混入伤寒正病之治，其于伤寒，思过半矣。

卷四·伤寒类症  ——————————————————————————————————————————————————————————————————————————————————————————

风温（参《叶案》）  ***************************
凡天时晴燥，温风过暖，感其气者，即是风温之邪，阳气熏灼，先伤上焦，其为病也，身热汗出，头胀咳嗽，喉痛声浊，治宜辛凉轻剂解之，大忌辛温汗散。古人治风温有葳蕤汤、知母葛根汤，内有麻黄、羌活等药，皆不可用。
风温吸入，先伤太阴肺分，右寸脉独大，肺气不舒，身痛胸闷，头胀咳嗽，发热口渴，或发痧疹，主治在太阴气分，栀、豉、桑、杏、蒌皮、牛蒡、连翘、薄荷、枯芩、桔梗、桑叶之类清之解之。痰嗽，加贝母。声浊不扬，加兜铃。火盛脉洪，加石膏。咽痛，加射干。饱闷，加川郁金、枳壳。干咳喉燥，加花粉、蔗浆、梨汁。咽喉镇痛，加莱菔汁。
如发热口糜气秽者，此温邪劫伤肺胃之津也，宜生地、石膏、知母、麦冬、花粉、钗斛、梨皮之类主之。
如肺胀喘急，胸痛气秽者，此温邪伤肺，欲酿内痈也，急用活水芦根、桃仁、苡仁、栝楼皮、冬瓜子、空沙参、黑元参、连翘之类清之。
此手太阴轻症也，若手少阴厥阴二经，当于温热症内合参之。
温热（春温冬温热病同治，参《叶案》）  ***************************
烦劳多欲之人，阴精久耗，适遇冬月非时之暖，感而即病者，冬温也。春时木火司令，天道温暖，新邪引动，温从内发者，春温也。夏令炎热，感之即病，壮热烦渴，而不恶寒者，热病也。大抵温热之症，阴精内耗，强阳无制，新邪一触，则燎原之势直从里发，故初起即见壮热烦渴，口干舌燥等症，而主治以存津液为要旨。凡遇伤寒过经不解，或发汗不彻，反致昏剧者，皆温热误治之证也。前阳明少阳条内已见大意，而兹专以手三阴立言，治宜互参。
手太阴气分
凡温邪入肺，症见头疼恶寒，发热口燥，舌干脉数，胸满气喘，治宜辛凉轻剂，栀、豉、橘红、桑、杏、连翘、薄荷、枳、桔、黄芩之类。嗽，加前胡、苏子、象贝、羚羊角之类。
手少阴营分
温邪吸入，由卫及营者，其舌先白后绛也，或竟入营分，则舌必绛赤，或红中兼微白，夜烦不寐，神呆谵语，宜犀角尖、鲜生地、淡竹叶、麦冬、连翘、石菖蒲、川斛、丹皮之类。兼痰者，加川贝母、天竺黄之类。
手厥阴内闭
如温邪传于膻中，即干心胞络，痰潮内闭，则神昏谵语，舌苔纯红起刺，此重症也，急宜清心开闭，用犀角、连翘、川贝、天竺黄、川郁金、石菖蒲、净银花、钩藤钩、西黄之类主之。
温邪劫液
如发热不退，烁干胃中津液，以致口糜气秽，当用甘露饮、玉女煎之类。热久烦渴少气，竹叶石膏汤，效。兼脘中痞闷不饥，加半夏。
足厥阴液涸
若温邪误治，邪必深入厥阴，神昏音涩，舌绛裂纹，欲寐不寐，午间烦躁，形象畏冷，心中如焚，此正气久虚，阴液已涸，宜复脉汤加减，如生地、麦冬、炙草、白芍、阿胶、丹皮、梨汁之类。
邪气血分
风温之邪入于营分不解，以致舌赤音低，神呆潮热，脉数左甚，或发丹疹，此邪过营，已及血分也。夫心主血，邪干血分，渐成内闭，风药燥血固宜大禁，即苦寒直走肠胃，亦非温邪逆入膻中心主所宜，须犀角、元参、鲜生地、川郁金、菖蒲、丹皮、银花、西黄之类主之。
气血两伤
若感温邪，治不中窾，热毒内燔，必至气血两伤，如脉左数右大，烦渴口糜，舌赤唇焦是也，宜玉女煎。
邪结上焦
温邪从口鼻吸入，则上焦先受，气血与热邪混处胶固，必致清窍不利。凡寒热后颐颔肿胀，咽喉疼痛，牙关紧闭，脉左小右抟指者，皆邪结上焦所致也，当照疫症施治，宜连翘、牛蒡、射干、马勃、滑石、银花、赤芍、薄荷、夏枯草、人中黄之类选用。
胃中不和
若热退后不饥不纳者，此胃气不和也，宜香豉、山栀、半夏、枳实、陈皮等和之。
瘟疫（合参）  ***************************
按：傩为古礼，疫之由来尚矣，奈何仲景伤寒书非全璧，止言温病热病，并无片言及疫，是以后人无善治之法。惟近世喻嘉言、吴又可、张景岳辈，可谓论切治详，发前人所未发。但景岳宜于汗，又可宜于下，嘉言又宜于芳香逐秽，夫三子皆名家，何治法之悬绝若此？要知三子之治法，皆当顾其所治之疫，各有不同耳。景岳所论之疫，即六淫之邪，非时之气，其感同于伤寒，故每以伤寒并提，而以汗为主。欲尽汗法之妙，景岳书精切无遗，又可所论之疫，是热淫之气从口鼻吸入，伏于膜原，膜原为半表半里之界，其邪非汗所能达，故有不可强汗峻汗之戒，附胃最近，入里尤速，故有急下屡下之法。欲究疫邪传变之情，惟又可论最为详尽，然又可所论之疫，是四时之常疫，即俗名时气症也。若嘉言所论之疫，乃由于兵荒之后，因病致死，病气尸气混合天地不正之气，更兼春夏温热暑湿之邪交结互蒸，人在气交中，无隙可避，由是沿门阖境，传染无休，而为两间之大疫。其秽恶之气都从口鼻吸入，直行中道，流布三焦，非表非里，汗之不解，下之仍留，故以芳香逐秽为主，而以解毒兼之，是三子之治，各合其宜，不得执此而议彼也。兹于是症，亦参三法为治，而分为两途，盖汗与下即同伤寒表里之治，而逐秽解毒一法，乃疫邪匿伏三焦非表非里之治也，分列于左，治疫之大法得矣。
长幼传染，众人一般，此疫气流行俗名时气是也，乃天地秽恶之气都从口鼻吸入，然有兼六淫者，有不兼六淫者，有入足经而为表里者，有入手经而忌汗下者，当分途而治，其辨在舌。
凡舌苔，由白而黄，由黄而黑者，疫邪由表达里也，宜汗下法。舌苔由白而变鲜红者，疫邪由卫及营，不入足经而入手经也，忌汗下，宜逐秽解毒，清泄营分。（新法）
疫邪兼六气入足经从表里汗下
初起头疼发热恶寒，舌苔白而薄者，邪在表也，败毒散散之，微汗而解。如未解，鼻干口渴，耳聋胁痛，舌苔白中带黄，此阳明少阳见症，须解肌法，柴、葛、连翘、防风、薄荷、牛蒡、黄芩、木通之类。如再不解，须看有无斑疹，或见心烦膈闷，足冷耳聋，身痛如束，或咳或呕，寸关沉伏或躁动，便是发斑之候，须提透之，以斑尽为度。脉伏心烦，谓之欲斑，烦止人静，肌肤中无隐隐之点，始为斑尽。斑已出而口干，脉洪滑者，宜化斑解毒为主，当以癍疹门参看。
已汗而热不解，气口脉弦滑，饱闷恶心，必是胃中宿食为患，消导为主，如生楂肉、麦芽、枳实、连翘、青皮、莱菔子等凉疏之。若脉弦滑，潮热谵语，脐腹胀痛，舌苔渐渐黄厚燥刺者，乃燥矢在肠胃中也，大柴承气看微甚下之，更衣舌润为愈。
如表已解，尚身热脉浮，小便不利者，是热结膀胱也，五苓去术合六一利之。如表已解，余热未静，其人如狂不甚，小腹硬痛而小便自利者，乃血蓄膀胱也，桃仁承气加减。
若无表里症，但热而泻，或寒热而泻者，此湿邪在于气分也，小柴合五苓主之。渴者去桂留芩，不渴去芩留桂。疫邪必兼湿者，以当湿热司令之时也。（以上诸条同伤寒施治）
疫疠热毒郁极则发黄，二便俱秘，若投茵陈五苓，小水必不能利，须茵陈蒿汤加黄柏，则小便利而黄退矣。
亦有发黄兼发斑者，无非热毒郁结所致，宜犀角、连翘、赤芍、栀子、茵陈、黄柏、牛蒡、薄荷、银花之类主之。
瘟疫发于春夏之间，必热症为多，如初起即大热大渴，目赤唇焦，烦躁不宁，六脉洪滑，舌苔燥黄焦刺，急用三黄石膏汤去黄柏加连翘汗之，取汗在于速，一服无汗，即再进之，得汗热退为愈。若延至四五日，毒遍三焦，表里俱病，用三黄石膏汤加连翘、银花表里兼解之，其妙在麻黄、石膏二味不可去一。此方通解三焦表里治疫最妙。
如见目赤唇焦。舌黄燥刺。大热烦渴，汗出津津，此阳明血热火盛，切忌风药升散，宜凉膈散加石膏。
大都疫疠初起，宜辛凉解散，次则和解解毒，必里症全具，脉实口燥，心下坚满，方可攻下。若胃中饮食未化，虽芩连瓜蒌，尚宜缓进，况硝黄乎？如用寒凉，食为寒凝，结而不散，必变结胸。（以上诸条照温热施治）
疫病当分天时寒暄燥湿，病者虚实劳逸，因事制宜，不可执泥，如久旱天时多燥，热疫流行，宜清火解毒，忌用燥剂。天久霪雨，湿令大行，脾土受伤，民多寒役，或兼泻痢，宜渗湿和脾，忌用润剂。
春应暖而反寒，夏应热而反凉，感此非时之寒为寒疫，宜太无神术散加羌活、紫苏温散之，或藿香正气散加减亦可，从正伤寒治。
秋应凉而反热，冬宜寒而反温，感此非时之暖为温疫，宜犀角、连翘、黄芩、薄荷、银花、牛蒡之类清解之，宜从温热症治。
疫症先从颐颔肿起者，阳明热邪也，肿于耳之前后者，少阳风热也，并宜辛凉散之，二活、荆、防、连翘、黄芩、薄荷、元参、牛蒡、桔梗、犀角水汗之，阳明加升麻，少阳加柴胡、钩藤，解散后加清火解毒之品，金银花、人中黄之类。
时毒从颐肿者，名鸬鹚瘟，耳下项与咽中肿胀，声不出者，名虾蟆瘟，皆风热不正之气干于上焦所致，治宜散邪清热，不可一味寒凉。
疫症有兼咽喉肿痛者，必辛散为主，不可骤用寒凉，反闭其邪，宜荆防败毒散加甘、桔、射干、马勃、牛蒡之类。
冬应寒而反温，感之多咽喉肿痛，寸关脉浮洪而数，舌燥唇干，宜甘桔汤加牛蒡、薄荷、防风、射干、连翘、黄芩、银花、犀角水之类凉解之，以升阴消阳。
夏应热而反凉，感之邪伏于少阴之经，每多咽痛，或兼泄泻，舌润不渴，寸口脉沉而小，宜甘桔汤加半夏、天虫、陈皮、桂枝、射干、防风、姜皮之类温散之，以助阳消阴。
大头天行，初起憎寒壮热体重，次传头面大肿，目不能开，或咽喉不利，俗名大头伤寒是也，东垣谓阳明邪热太甚，挟少阳木火而生，阳明湿热甚为肿，少阳木火盛则痛，阳明之邪首大肿，少阳之邪肿于耳之前后也，治法不宜药峻，峻则药过其病，所谓上热未除，中寒复起，其死尤速，当少与时时呷之，方用酒制芩、连、人中黄以解毒，荆、防、薄荷以去风，连翘、天虫、桔梗、牛蒡以散结。头痛恶寒无汗，加二活以散寒，阳明引经加升麻、犀角水，少阳引经加柴胡、花粉，普济消毒饮妙，十余日表症仍在者，亦用荆、防、薄荷微散之。
胃气虚者，于春夏初晴，感山谷蒸气，面肿，发寒热者，先用平胃散加羌活、荆、防、桔梗、藿香之类以散之，次加芩、连清热，盖山岚瘴气浊雾皆湿热也，岭南人中之即死者，缘内多毒蛇所吐之气故耳。
岁荒普患者，不宜峻剂，宜扶正祛邪，调理脾胃为主。
有已汗而热不解，身渍渍汗出，右关脉大无力，舌苔白嫩，四肢倦怠者，此中气素弱，汗后虚热也，补中益气汤主之，汗止身凉而愈。升、柴须蜜炙。（以上参《治法彙》）
疫邪传里，毒攻肠胃，脐腹大痛，下利鲜血，或黑臭水，小便不利，身热大渴，六脉洪数，舌苔黄燥如刺，或红刺如杨梅状，当急治之，宜鲜生地二两，生大黄五钱，净银花五钱，黄连一钱，黄芩、丹皮、赤芍各钱半，生甘草五分，下之清之。
疫邪传里，目赤而红，六脉洪大，舌黄燥刺，此热毒传遍三焦，经络闭塞，荣卫不通，以致汗不得出，斑不得透，大热烦渴不解，宜三黄石膏汤去黄柏，加连翘、银花、牛蒡子表里兼解之，俾汗斑并透而解，妙在麻黄、石膏。
若遇天时亢旱，热疫流行，毒蕴三焦，目赤舌绛，斑疹丹赤，汗出津津，阳明血热便闭，宜凉膈散去芒硝，加鲜生地、牛蒡子、人中黄清之。
疫邪发于岁荒之后，凡流离饥民，无不一病即死者，由于劳役饥寒，脾胃早伤，虽感微邪，亦不禁也，故治此者须调补脾胃为主，补中益气、六君子之类微加表药治之。
凡遇疫症，诊得右关脉虚大或软弱者，即中气虚也，当补以汗之，补中益气加羌活、紫苏。如诊得寸软尺迟者，此营卫两虚之症也，当以归芪建中汤加防风汗之。凡治虚症，宜外邪轻可治，若外见重症而脉虚细无神者，死。
凡治虚症，详于景岳瘟疫门汗补温清吐下六法中须阅之。（以上诸条系新法，前三条实症，后三条虚症）
疫邪吸秽浊入手经宜逐秽解毒
六气之外另有一种厉气，乃天地秽恶之气，都从口鼻吸入，直行中道，流布三焦，非比伤寒六经可汗可下也。嘉言先生以逐秽为第一义，上焦如雾，升而逐之，中焦如沤，疏而逐之，下焦如渎，决而逐之，并以解毒兼之。营卫既通，乘势追拔，勿使潜滋，此喻氏心法也。叶天士先生谓疫邪从口鼻吸入，上焦心肺先受，如喉哑喉痛，口糜舌燥者，先入于肺也，渐至神昏舌绛者，邪由肺系干于心胞络也，故初病喉痛舌燥，最怕窍闭神昏，先生立法，清解中必佐芳香宣窍逐秽，如犀角、银花、菖蒲、郁金之类，兼服至宝丹，以有灵之物内通心窍，搜剔幽微。又谓吸入疫邪，三焦均受，由卫及营，久则血分渐瘀，邪与三焦相溷，愈热愈结，理宜咸苦大制之法，然恐性速直走下焦，仍用轻扬理上，加金汁、银花露之类。此又先生法中之妙法也。
疫邪入上焦　　如口糜丹疹，喉哑咽痛，舌苔红，中间白，或白中兼红，此邪在肺与胞络也，宜犀角、鲜生地、元参、连翘、石菖蒲、川郁金、牛蒡子、射干、银花、人中黄之类。
疫邪入膻中　　如见舌苔鲜红，神昏谵语，或发丹疹，或兼喉痛，疫邪逆传膻中也，非比伤寒客邪，无庸发散，亦非停滞里症，无庸消导，治当清血络以防内闭，大宜解毒逐秽，宣窍开闭，如犀角、连翘、元参、生地、银花、人中黄、川郁金、石菖蒲、西黄、琥珀之类，兼用至宝丹。
疫邪遍三焦　　疫疠秽邪从口鼻吸入，分布三焦，久则血分渐瘀，其邪愈深，其热愈结，当以苦咸之制，仍是轻扬理上为治，如犀角水、银花露、白金汁、西瓜翠衣、瓜蒌皮、黑元参之类。（以上参《叶案》）
吴又可法（摘要）
凡瘟疫，如见舌苔白如粉者，其邪已入膜原，汗之必不解，当用达原饮以透膜原之邪，看兼何经，加入引经表药，如兼太阳加羌活，阳明加葛根，少阳加柴胡。如舌苔薄而不厚，脉不甚数者，感之轻也，可从汗解。如感之重者，舌苔必厚，脉必数，纵服药，邪必内陷，但看舌苔渐渐黄燥，此邪渐入于胃也，前方加大黄下之。若脉洪长而数，汗大出，此邪适离膜原，初入阳明，白虎证也。舌上纯黄燥刺，又兼里症，此邪已入胃腑，承气汤选用。
疫症有两三日即离膜原者，有一旬半月不传者，有初得之四五日，厌厌聂聂，至五六日陡然势张者。
疫邪为病，有从战汗解者，有从自汗盗汗不解者，有无汗竟归于胃者，有胃气壅抑，必从下后而得战汗解者，有汗解未尽，越三四日复热者，有发黄因下而复热发斑者，有竟从发斑而愈者，有里症急，虽得斑不愈者。
疫毒甚者，日有三变，初起一二日，舌苔白如粉，早服达原饮一服，午后舌变黄色，胸膈满痛，大渴烦躁，此毒邪传里也，前方加大黄下之，烦躁稍减，旁晚复加烦躁大热，通舌变黑刺，鼻生烟煤，此毒邪最重，复合聚于胃，急用承气汤下之，至夜半热退，次早苔刺如失，此数日之法，一日行之，因甚毒盛变速，故用药不得不紧，设用缓药，必无救矣。每见瘟疫二三日即死者，皆此类也。
疫病失下，自利纯臭水，昼夜十数行，口燥唇干，舌裂腹满硬痛，此热结旁漏也，急以承气下之，以去宿垢，其利自止。若胃热失下，郁而为黄，热更不减，抟血为瘀，故经气不为热瘀郁，不致发黄，热邪不干血分，不致蓄血，若同受其邪，则发黄而兼蓄血，非蓄血而致发黄也。但蓄血一行，热随血走，黄随热泄，故治黄茵陈蒿汤，治畜血桃仁承气汤去桂枝、甘草，加丹皮、归尾、赤芍。
瘟疫九传
但表不里　　疫之传有九，然亦不出表里之间而已。但表不里者，其证头疼身痛，发热而复凛凛，内无胸满等症，谷食如常，此邪传外，由肌表而出，或斑消，或汗解，为顺，轻剂可愈。有汗出不彻而热不退者，宜白虎汤，或斑出不透而热不退者，宜举斑汤。有斑汗并行而并不透，合用煎汤。
但里不表　　但里不表者，惟胸膈痞闷，欲吐不吐，吐而不快，宜瓜蒂散吐之。若邪传里之中下二焦，则心腹胀满，不吐不呕，或燥结便闭，或热结旁漏，或热结下利，或大肠胶闭，并宜承气辈。有里而再里，或至于三，皆依前法。
表而再表　　表而再表者，所发未尽，膜原尚有隐伏之邪，故三四日后依前发热，脉洪而数，及其解也，斑者仍斑，汗者仍汗而愈。至于三表者，亦稀有也。
表里分传　　表里分传，始则邪气伏于膜原，尚在半表半里，二证俱见，必先通其里，令里邪去，自能达表，或斑或汗，随其性而升泄之，病退而热未除者，膜原尚有未尽之邪也，宜三消饮调之。若分传至再至三未之频见，照前同治。
再表再里　　有再表再里，或再表里分传者，医家不解，反责病人不善调养，以致反复，病家不解，反咎医师疏于救治，彼此归怨，胥失之矣。不知病势之当然，其气性如此。
先表后里　　先表后里者，始则但有表证而无里症，宜达原饮。有三阳经症者，加三阳经药。继而脉大而数，自汗而渴，邪离膜原，未能出表，宜白虎汤辛凉解散，邪从汗解，脉静身凉而愈。二三日后或四五日后，依然发热，尚宜达原饮。至后反加胸满腹胀，不思谷食，烦渴等证，加大黄下之。
先里后表　　先里后表者，始则发热，渐加里证，下之便愈后，复发热，反加烦疼身重，脉浮者，宜白虎汤主之。不得汗者，津液枯竭也，加人参，覆杯即愈。若大汗大下后，表里之证悉去，继而一身尽痛，身如被杖，脉沉细者，此汗出太过，阳气不周，骨寒而痛，非表证也，此不必治，二三日后，阳回自愈。
表证偏胜　　表证偏胜者，膜原之伏邪发时，传表之邪多，传里之邪少，当治其表，里证兼之。
里证偏胜　　若里证多而表证少，但当治其里，而表证自愈。
大头瘟　　即大头天行，宜普济消毒饮。
捻颈瘟　　头与咽中肿胀，喉痛，声不出，即虾蟆瘟，宜荆防败毒散。
瓜瓤瘟　　胸高而起，呕血如汁是也，生犀饮。
杨梅瘟　　遍身紫块，忽然发出，霉疮是也，刺块出血，宜清热解毒，人中黄丸。
疙瘩瘟　　发块如瘤，遍身流走，旦发夕死者是也，用三棱针刺入委中三分出血，服人中黄散。
绞肠瘟　　肠鸣腹痛，干呕，水泄不通者是也，探吐之，宜双解散。
软脚瘟　　便清泄白，足肿难移者是也，即湿温症，宜苍术白虎汤。
瘟疫脉候（附录）
凡瘟疫，脉洪大滑数，而数中兼缓者，可治，紧数甚者难治。身大热，而脉沉涩细小，足冷者危。瘟病四五日，身热腹满而吐，脉细而弦强者，十二日死。瘟病二三日，头痛腹满，脉直而疾者，八日死。瘟病八九日，头身不痛，色不变，而利不止，心下坚而脉大者，十七日死。
暑证（中暍同合参）  ***************************
按暑与暍皆日气也，不必分属，动而得之为中暍，静而得之为中暑，其说出自洁古。后人因之，未可据为确论也。盖动静不过劳逸之分，既均受暑，治法不甚相远，至于阴暑，尤宜速辨。夫当盛暑之时，炎火若炙，静处深堂大厦，正以避暑，不近烈日，炎暑何来？即膏粱深处，亦有中暑之症者，盖不能无冒暑应接，正在动中得之耳。此静中之动，即洁古所称静得之暑也。若乃纳凉于水阁山房，或感冒微风，或静夜着凉，此外受阴寒，遏其周身阳气，以致头痛恶寒，肤热无汗等症者，当以辛温之剂微微表散。至若浮瓜沉李，冷水寒冰，以伤胃中之阳，又当温中散寒，此乃暑月感寒之症不得以阴暑名之。然以辛温治阴暑，其弊在命名。若薛氏以温热之品治中暍，则贻害不浅矣。窃假为辨正，以免后学之惑。
暑伤气分
凡吸入致病，上焦气分先受，舌白边红，呕恶烦渴，咳嗽喘急，二便不爽，脉右大者，此暑邪阻于上焦气分也，宜杏仁、石膏、半夏、厚朴、栀皮、豆豉、郁金、竹茹之类。如热邪内迫，肺气郁闭，而致胸中胀闷者，宜栀子豉汤加枳实、川郁金、杏仁、半夏、白蔻、滑石、连翘、蒌皮、黄芩之类。
暑袭肺卫
如身热，头胀脘闷，咳呛不已者，此暑邪外袭，干肺卫也，宜清上焦，甜杏仁、滑石粉（各三钱），香薷（七分），白蔻（五分），通草（一钱五分），丝瓜叶（三钱）。如暑风外袭，肺卫气阻，发热畏风，头胀咳呛，防作肺疟，宜香薷、杏仁、桔梗、连翘、六一散、丝瓜叶。
肺伤痰喘
暑风热气伤肺，身热痰嗽而喘，宜桑、杏、连翘、石膏、淡竹叶、橘红、瓜蒌皮、苡仁、芦根之类。喉痛，加射干、牛蒡。小水不利，加六一散。头胀，加鲜荷叶。如暑湿伤气，午后痰喘更加者，肺先受病也，亦宜清理上焦，为无形气分之治，如芦根、杏仁、蒌霜、苡仁、橘红、川贝、西瓜翠衣、通草、茯苓皮之类。
暑湿伤胃
凡身热，中焦痞满，不肌不纳，二便不爽，此暑热伤于中焦气分，热痰聚胃所致，宜苦辛泄降，半夏泻心去甘草、干姜，加杏仁、枳实。
暑入营分
凡身热心烦，面赤舌绛，神呆，夜寐不安，此暑邪入心也，辰砂六一散加川郁金、川连之类，或犀角尖、鲜生地、石菖蒲、川郁金、连翘、银花之类。
暑入膻中
如暑邪初伤气分，发热口渴，失治则邪传膻中，舌形绛缩，小便赤涩，鼻煤裂血，耳聋神昏，此邪由气分漫延及血分，最怕内闭外脱，急用犀角尖、石菖蒲、川郁金、鲜生地、银花、连翘、元参、西黄之类。
暑入阳明
凡大热大渴，干呕唇燥，舌苔黄厚，六脉洪数，此暑邪入于阳明也，黄连香薷饮及益元散。大热大渴大汗者，白虎汤。
暑入膜原
秽暑从口鼻吸入，结于膜原，则必脘闷寒热，治宜清疏募原，如广藿梗、川郁金、槟榔、厚朴、草蔻、青皮、滑石、连翘、紫苏、黄芩之类。
暑入厥阴
凡四肢不热，中心如焚，舌灰黑，消渴，心下板实，呕恶吐蛔，寒热似疟者，此暑邪陷于厥阴也，病势最危，治宜酸苦泄热，扶正祛邪，须人参、枳实、川连、干姜、黄芩、白芍、椒梅。
暑毒入肠
如冒暑饮酒，引暑毒入于肠内，酒与暑并，大热大渴，小便不利，其色如血，五苓去桂，加川连、银花、滑石。
伏暑内发
凡潮热，汗出不解，烦渴呕恶，胸痞，舌苔白带灰黑，小溺赤涩，或自利，此伏暑内发，三焦并受，治宜清理上中为要，如滑石、杏仁、通草、橘红、半夏、厚朴、川连、郁金、黄芩之类。
暑邪成疟
头痛脘闷，舌白而干，四肢麻痹，脉左劲右濡，寒热不止，此暑邪入里，热闭清窍而疟作也，治宜清理上焦，如连翘、滑石、杏仁、川郁金、淡竹叶、半夏、蒌皮、贝母之类。
伤暑兼感寒
小暑后先触暑邪，复感寒邪，而病身热，头痛恶寒，烦渴无汗，或自汗，脉虚数，舌苔白者，此属伤暑后复感寒邪在肺胃间也，宜紫苏、薄荷、香茹、青蒿、滑石、厚朴、通草之类。腹胀，加枳实、腹皮。挟食，加楂肉、青皮。舌黄干呕，加姜制川连。劳役辛苦之人，日间冒暑，夜间乘凉，而病头痛，寒热似疟者，六和汤加减和之。
冒暑兼停饮
有因暑热而饮凉水太多，以致水停心下，遏伏暑邪，证见大热烦渴，胸膈痞闷，或兼喘急，小水不利，或身重疼痛，右脉微弱，仲景用一物瓜蒂散吐之。如用五苓去术，加紫苏、厚朴、通草散而利之亦解。舌黄燥者，加入制川连。
冒暑兼伤冷
有因伤暑口渴，恣食生冷瓜果，以致寒包暑邪，宜六和汤去人参、扁豆，加楂肉。凡胸腹闷痛，舌苔中白边红，气口脉微弱，而身大热者，此即寒包暑之暴症也，若缓发，非疟即痢矣。
暑挟湿
凡暑必挟湿，湿为重浊之邪，暑乃熏蒸之气，热处湿中，湿热相蒸，阻于气分，当治在手太阴。若治不中窾，其邪无处发泄，则渐走营分，侵入血中，其症神昏谵语，舌色绛赤，或咯痰带血，若上蒙清窍，则耳聋无闻，上焦不解，漫延中下，则胸腹板闷，二便不利，即为湿温重症，治当急清三焦，如滑石、石膏、寒水石、杏仁、银花、竹茹、枳实、通草、金汁之类，嗣用犀角、连翘、银花、鲜地、元参、川贝、知母、淡竹叶、绿豆皮之类，清营分以养胃阴。
暑挟痧
暑兼秽气，从口鼻吸入，亦头疼恶寒发热，或手足指冷，脉沉伏，饱闷呕恶，或腹痛泄泻，治宜清暑兼逐秽，如广藿梗、川郁金、紫苏、青蒿、厚朴、茯苓皮、滑石粉、连翘、草蔻、通草之类清之。有食，加青皮、楂肉、枳实、
有触暑秽腹痛，误饮姜糖汤而成霍乱，吐泻不得，六脉俱伏，绞肠痛欲死者，此内闭也，外用放痧提痧刮痧等法，内急以川郁金、石菖蒲、西黄（另冲）、川连、草蔻、藿香、木香、滑石、通草等投之，以开闭逐秽。
暑挟食
凡头痛背寒，发热自汗，脉左虚右滑，畏食胸闷者，伤暑兼伤食也，宜藿香、厚朴、青皮、香薷、神曲、楂肉、枳实、麦芽、紫苏、滑石之类疏之清之。
邪结下焦
暑热合邪，郁结下焦气分，以致小腹硬满，大便不下，舌苔白兼微黄，此下焦气分结邪，勿以伤寒液涸便秘治之，宜猪苓、赤苓、滑石、通草、淡竹叶、晚蚕砂、皂荚子之类，以解下焦气分之结，二便自通矣。
动暑
行人农夫于日中劳役得之，为中暍，暍即暑也，其证头痛，发躁恶热，扪之肌肤大热，大渴引饮，汗大泄，无气亦动，乃天热外伤元气，宜益气清暑为治。按仲景云：太阳中热，暍是也。汗出恶寒，身热而渴，白虎汤加人参主之。夫元气为热邪所伤，以致大热大渴，汗出不已，故以人参益气，石膏清暑，乃至精至当之法，何后人以东垣清暑益气汤代之？吾恐暑邪正盛，升葛之升，芪术之闭，宁不助邪增病耶？惟生脉散加石膏可以代之。然形气壮实者，只服六一散亦解。东垣此汤乃治暑月湿热伤气，脾胃受病之缓症也，若以之治中暑则谬矣。
静暑
静处高堂大厦之中，虽无暑气，然偶或冒暑应接，亦能中暑，如迎宾送客，观荷暴书之类，偶触暑邪是也。更有斗室低楼，热气外逼，即静处室中，亦能吸受暑邪，俱当以正暑治之。
阴暑
按方书以大顺散治阴暑，非暑也，乃暑月所受之阴寒也。然大顺散药经炒熟，重用甘草，虽有杏仁下气，皆主甘温守中，并无散寒破结之能，即内伤生冷，外受阴寒，亦非所宜。至若无病之人，避暑山房水阁，过于贪凉，感冒微风，以致寒热无汗，或头疼恶寒发热，是周身阳气为寒所遏也，当从伤寒治，轻轻温散可也，苏、薄、藿、朴之类。如恣食瓜果，内伤生冷，以致腹痛吐泻，脉沉迟，手足厥冷者，此即太阴中寒也，理中加藿香、厚朴主之。
阳暑
此即动暑，见前。（以上合参《治法彙》《叶案》《暑症全书》）
暑风
暑月病人忽然手足搐挛者，暑风也，香茹饮加羌、防。呕恶，加藿香、陈皮。小便不利，加二苓、泽泻、滑石。有痰，加半夏。渴，易瓜蒌。泻不止，加苍术。转筋，加木瓜。势重者，手足挛搐，角弓反张，如中恶状，亦有先病热，服表药后，渐成风者，谵语狂呼浪走，气力百倍，亦暑风也，以寒凉攻劫之，兼解散化痰。
暑瘵
盛暑之月，火能烁金，不禁辛酒，脾火暴甚，劳热躁扰，火动心脾，令人咳嗽气喘，骤然吐血衄血，头目不清，膈中烦扰不宁，即童稚老夫，间有此病，昧者以为劳瘵，不知火载血上，非真阴亏损而为虚劳者比也，宜清暑凉血，如荷叶汁、鲜生地、元参、知母、石膏、郁金、连翘、杏仁、象贝之类。
暑疡
凡痈疽毒疮，发热有时，晡热旦止，若夏月间有患头面外项赤肿，或腿足焮肿长至数寸，不能步履，人皆疑为疮毒，但头痛内躁，昼夜发热不止，自与疮毒异，宜清暑解毒，如川连、石膏之类，暑毒一解，其肿自消，亦无脓血也。
暑疮
盛暑之时，有遍身发泡如碗如杯，如李如桃，晶莹脆薄，中含臭水，此湿热之水泛于肌表也，黄连香薷解毒汤之类。若口疳臭秽，凉膈散效。外用鲜莲花瓣贴疮上，一周时平复。（以上四条出《暑症全书》）
湿症（合参）  ***************************
张司农谓暑邪之害甚于寒，因作《暑症全书》济世。窃以为湿邪之害更有甚于暑者，盖盛暑之时必兼湿，而湿盛之时不兼暑。暑邪止从外入，而湿邪兼乎内外。暑邪为病骤而易见，湿邪为病缓而难知。凡处泽国水乡者，于湿症尤宜加察焉。如外感之湿，着于肌表者，或从雨雾中而得，或从地气潮湿中而得，或上受，或下受，或遍体均受，皆当以解肌法微汗之。兼风者微微表散，兼寒者佐以温药，兼热者佐以清药，此外受湿邪之治也。如内生之湿，留于脏腑者，乃从饮食中得之。凡膏粱酒醴，甜腻厚味，及嗜茶汤瓜果之类，皆致内湿，治法不外上开肺气，下通膀胱，中理脾阳为治，然阳体多成湿火，而阴体多患寒湿，又当察其体质阴阳为治。用药之法，当以苦辛寒治湿热，苦辛温治寒湿，概以淡渗佐之，甘酸腻浊之品，在所禁用。前太阴新法内已陈湿邪之概，兹特参湿邪之兼症，而以表里三焦分治焉。若夫湿邪变幻之态，为病非一，当以杂症各门求之可也。
脾虚多中湿，一身尽痛为湿，有表有里，有湿热，有寒湿，有风湿。
湿痹
痹者，痹着不去也。论曰：太阳病，关节疼痛而烦脉，沉而细者，此名中湿，亦曰湿痹，其候小便不利，大便反快，但当利其小便，此宜五苓散主之。发黄，加茵陈。
风湿
病者一身尽疼，发热日晡剧者，此名风湿，此病伤于汗出当风，或久伤取冷所致也，可与麻黄杏仁薏苡甘草汤。又曰：风湿，脉浮身重，汗出恶风者，防己黄芪汤主之。
风湿相抟，一身尽疼痛，法当汗出而解。值天阴雨不止，医云此可发汗，汗之病不愈者，何也？盖发其汗，汗大出者，但风气去，湿气在，故不愈也。若治风湿者发其汗，但微微似欲汗出者，风湿俱去也。
头中寒湿
湿家病身疼发热，面黄而喘，头痛鼻塞而烦，其脉大，自能饮食，腹中和，无病，病在头中寒湿，故鼻塞，纳药鼻中，则愈，用香瓜蒂一味为末，吹鼻中，黄水立下则愈。
湿家下之，额上汗出，微喘，小便利者死。若下利不止者，亦死。（以上述《金匮》）
表湿
关节疼痛，脉浮而濡，四肢痿弱，此湿邪在表也，小便利者，桂枝汤加川羌、白术等微汗之，小便不利者，五苓散加减。
中湿
若关节重痛，浮肿喘满，腹胀烦闷，昏不知人，脉沉而缓，或沉而细，此名中湿，宜升阳除湿汤，或白术酒。
破伤湿
有破伤处因澡浴，湿气从疮口入，其人昏迷沉重，状类中湿，名破伤湿，宜白术酒。
湿热
脉濡细而数，发热身痛，小水短涩，或身目俱黄，属湿热，宜五苓散加生栀、黄柏、茵陈、秦艽。
寒湿
脉沉迟而濡，身无热，但吐泻，口不渴，小水清利，身痛重着，或手足肿痛者，为寒湿，宜分渗兼温中，胃苓汤加炮姜、木瓜，重者加附子。按论云：湿家，其人但头汗出，背强，欲得被覆向火者，此寒湿也。又云：伤寒八九日，风湿相抟，身体疼痛，不能自转侧，不呕不渴，脉浮虚而涩者，桂枝附子汤主之。亦风湿兼寒也。
风湿
脉浮身重，不能转侧，自汗，或额上多汗，此乃先伤于湿，又冒风所致，宜微汗之，渍渍然似欲汗者，风湿俱去矣，大羌活汤。
湿痰
脉沉缓而滑，四肢流注，或项背强，恒见于肥白人，属湿痰，宜二陈、二术、桂枝、羌活等加减。
脾胃受湿，则沉困无力，怠惰好睡，须二术为君。上部湿，苍术最烈，下部湿，升麻提之，外湿宜表散，内湿宜渗泄。湿盛身痛，羌活胜湿汤、平胃散之类。风湿相抟，一身尽痛，自汗者，防己黄芪汤。湿盛身痛，小便不利，体重发渴者，五苓散加川羌一倍煎服，妙。（以上诸条参《治法彙》）
湿着肌表
如发热身痛，脘闷不渴，舌苔白腻，或汗出不解，此湿邪着于肌躯之表也，宜解肌渗湿，如桂枝、秦艽、紫苏、二陈、厚朴、姜皮、茯苓皮之类。
湿留气分
凡发热身痛，汗出则解，继而复热，脉来濡缓，舌苔白腻，此湿邪阻于气分，热自湿中来，徒用清热药不应，宜茯苓皮、大腹皮、滑石粉、黄芩、通草、半夏、猪苓之类，以逐气分之湿，热自除矣。
太阴湿伏
凡身体沉重，不能转侧，四肢乍冷，目黄脘痞，自利，语言欲蹇者，此湿邪伏于太阴，以致脾阳不运而然也，宜健脾兼分利，茅术、厚朴、茯苓皮、草蔻、菖蒲、广皮、木瓜、泽泄之类。如口内生白疳，而仍不渴者，此湿滞于中，气蒸于上也，治在气分，茅术、米仁、猪苓、泽泄、广皮、桔梗、寒水石之类。如痞结胸满，饮食不进，舌黄微渴，此湿热伤脾也，宜泻心法，半夏、茯苓、川连、厚朴、茅术、通草。
湿热内结
如寒热腹满，小便不利，此湿热内结也，宜走湿清热，茅术、赤小豆、茵陈、茯苓皮、厚朴、黄柏、泽泻之类。
酒湿伤胃
脘中食阻，痛而呕吐，或目色金黄，此酒湿伤胃所致，宜以苦辛寒为治，半夏、枳实、姜汁、黄连、豆豉、茵陈之类。
湿兼痧秽
秽湿从口鼻吸入，则膜原先受，分布营卫，先呕逆，次寒热，头胀身痛，小便不通，舌苔白腻，渴不多饮，当以芳香淡渗兼施，俾秽湿浊邪可以分消，宜广皮、藿梗、郁金、茅术、米仁、茯苓皮、猪苓、大腹皮、石菖蒲、通草。
湿热兼秽
暑湿兼秽，气都从口鼻触入，必由膜原以走中道，踞膜原则寒热交作，走中道则不食不饥，口渴舌黄，胸痞腹胀，治宜清热开郁，兼芳香逐秽，栀豉汤加藿香、川郁金、白蔻、枳实、制连、蒌皮、桔梗之类。若小水不利，加赤小豆、赤茯苓之类。腹胀甚，加厚朴、大腹皮。
湿热为痹
外受湿热之邪，内进甜腻之物，则湿聚热蒸，蕴于经络，寒战热炽，骨骱烦疼，舌苔灰腻，面痿黄，此湿热入于经络为痹也。湿家忌汗，宜苦味辛通为治，防己、杏仁、滑石、半夏、米仁、连翘、山栀、野赤豆皮、路路通之类。更有暑湿风邪混杂，阻于气分，气不主宣，右肢若废，头胀胸痞，法当通阳驱邪，杏仁（三钱），生米仁（三钱），桂枝（五分），厚朴（一钱），半夏（一钱五分），汉防己（一钱五分），白蒺藜（二钱），片姜黄（一钱）。
三焦湿郁
发热后神识渐昏，小腹硬满，大便不下，此暑湿气蒸弥漫三焦，乃诸窍阻塞之兆，气分结邪，忌用滋腻，须桂苓甘露饮法，茯苓、猪苓、滑石、寒水石、晚蚕沙、皂荚子（去皮）（以上参《叶案》）
湿温（附暑湿秽合邪论）  ***************************
夏月头疼，妄言自汗，身不甚热，两胫逆冷，四肢沉重，胸腹多汗而满，其人先伤于湿，因而中暑，其脉阳涩，或弱阴，小而急，不可发汗，汗之名重暍，必死。汗多者，白虎汤加桂枝，汗少者，白虎汤加苍术，或概用苍术白虎汤。（述古）
按湿温症，因长夏每多阴雨，得日气煦照，则潮湿上蒸，袭人肌表，着于经络，则发热头胀，身痛，足胫痛，舌苔腻白等症，重者兼感时邪不正之气，即为湿温疫症。
邪入气分
暑湿之邪阻于肺，必咽痛发热，身痛，舌苔黄厚粘腻，烦渴不解，当清上焦，如连翘、桔梗、滑石、射干、米仁、马勃、通草、淡竹叶、银花、芦根之类。如见身发癍疹，舌黄燥厚，当凉膈疏斑，如连翘、薄荷、生栀、石膏、牛蒡、杏仁、枳实、黄芩之类。
邪乘胞络
湿温之邪乘于胞络，则神识昏呆，发热身痛，四肢不暖，舌苔鲜红燥刺者，宜解手厥阴之邪，如犀角尖、连翘、石菖蒲、川郁金、元参、赤小豆、西广之属主之。
邪入营分
如湿温之邪入干血络，舌苔中黄边赤，发为赤斑丹疹，神昏谵语，宜清疏血分以透斑，佐芳香逐秽以开闭，犀角、连翘、赤芍、银花、牛蒡、菖蒲、郁金、元参、薄荷、人中黄之类。
邪阻上焦
病起发热头胀，渐至耳聋，喉痛欲闭，鼻中衄血，此邪混气之象，邪在上焦空虚之所，非苦寒直达胃中之药可以治，病不能即解，即有昏痉之变，宜轻清理上为治，如连翘、马勃、牛蒡、银花、射干、白金汁。如见呃忒，加枇杷叶、竹茹。（以上参《叶案》）
附：暑湿秽合邪论
凡暑月霪雨之后，日气煦照，湿浊上，腾人在湿热蒸淫中感之，则暑湿交受，兼溷秽浊之气，人中之即痧毒也。夫人之正气一虚，暑湿秽浊之邪俱从口鼻吸入，流布三焦，上乘于心为中痧，中入于胃为霍乱，踞于膜原为寒热，归于肠胃为泄泻。盖暑湿之邪，骤发而重者为湿温，为伤寒，迟发而轻者为寒热，为晚发，触邪随时即发者为寒热，为泄泻，伏邪遇秋始发者则为疟为痢矣。一邪之染，为病非一，临症者可不探本穷原为治哉？
霍乱（新法）  ***************************
论云霍乱头痛发热，身疼痛，又云呕吐而利名霍乱，又云头痛身疼，恶寒吐利，名曰霍乱，合观之，则霍乱之症始备，盖亦伤寒之类耳。其治法则云：热多欲饮水者五苓散主之，寒多不用水者理中汤主之。按此皆由阴阳不和，上下拒格不通所致，五苓所以分其清浊，理中所以壮其阳气，皆中焦之治也。（参《类方注》）
凡霍乱，腹痛吐泻，脉见结促代，或隐伏，或洪大，皆不可断为死。果脉来微细欲绝，少气不语，舌卷囊缩者，不治。
《内经》云：阴阳易位曰霍，升降失常曰乱。按此症四时俱有，夏秋尤多，大抵中宫必有饮食停滞，外犯暑湿痧秽之邪，阻塞中焦，以致清不升，浊不得降，阴阳错乱，得而成斯症，或吐泻并作，或吐而不泻，或利而不吐，或先吐后泻，总属中焦之病，邪上越则吐，下泄则泻，不必分属三焦。
感寒
六脉沉迟，口不渴，小便清利，吐泻并作，或兼腹痛，此名湿霍乱，寒邪重也，宜藿香正气散出入。若大吐大泻，六脉俱伏，手足厥冷，舌苔黑滑者，太阴中寒也，作阴霍乱治，理中汤加附子。
吸暑
面赤口渴，或干呕，或吐泻，舌苔微黄而燥，或白中兼红，胸闷腹痛，此口鼻吸入秽暑而成也，宜辰砂六一散加枳实、厚朴、川连、郁金之类。
暑湿兼秽
如触暑湿痧秽而成霍乱，腹中绞痛，呕恶吐泻，宜清暑湿，兼芳香逐秽，如广藿梗、川郁金、厚朴、枳实、菖蒲、槟榔、赤苓、滑石、腹皮、通草之类。
湿热
嗜酒之人，湿热内着，中宫阻塞而成霍乱，吐泻不得，二便俱秘，呕恶不止，宜泻心法，如半夏、橘红、川连、枳实、栀子、豆豉、滑石粉、茯苓皮、茵陈、泽泻之类，须戒其断米饮甜腻物，以待中宫清肃，否，虽药弗效也。
食挟暑秽
如胃中已停饮食，更兼吸入暑秽，其热必剧，腹痛饱闷，吐泻不得，绞肠大痛，舌黄燥厚，烦渴便闭，急宜清疏中宫，加藿梗、厚朴、川连、枳实、楂肉、麦芽、郁金、青皮、草蔻、滑石之类主之。如未效，腹中板实，大痛难忍，二便不通，舌苔厚黄燥刺，脉弦滑有力，此邪结于肠胃中也，大承气汤下之。如年高气弱，须用枳实、槟榔、生大黄、生梨、鲜生地等以养肠胃之阴，缓下之可也。便通之后，仍戒其勿进米饮甜腻之物，只用芦稷汤养之和之，恐余邪未清故也。
胃伤生冷
如过食生冷，以致心腹胀满，痛泻不已，宜理中加青、陈、厚朴、木香，必舌润，口不渴，右脉沉迟是也。
凡霍乱症，无非暑湿痧秽饮食凝结而成，忌一切甘腻之物，更忌热油气，犯之必复。患者须远庖厨坑厕等处，使不犯油气秽气，方可调治。
凡霍乱症，大忌饮食，即米饮下咽亦死，热汤亦忌，并忌一切甜腻滋补及辛辣之物，惟清爽松利之物可食，如花红、枇杷、生梨、嫩藕之类。
霍乱因伤暑热痧秽者，当以荞麦炒熟作汤服，最妙，既能通利以去暑秽，又能和中，环头芦稷汤能去秽痧，止呕吐，尤能养胃和中。
凡治霍乱，宜戒谷食以清胃，惟宜荞麦芦稷炒熟作汤，用以代茶，既有去邪逐秽之能，又有养胃和中之妙。但荞麦性凉，通利热实之症为宜，芦稷性温和中，中气虚者尤宜。
伤津呕逆
凡霍乱大吐之后，暑湿秽邪已去，胸中通泰，而干呕大渴，舌中心绛燥无苔者，此津液消耗也，急宜鲜生地、钗石斛、麦冬、花粉、北沙参、绿豆皮之类养之。
霍乱转筋
不拘因寒因暑，总加木瓜于药内，邪去转筋自止。若吐泻已定而筋尚转，是耗其津液而然也，宜养液舒筋，如鲜生地、花粉、钩藤、米仁、木瓜之类。
阴霍乱
凡霍乱实热症，皆中焦胃病寒症，即胃伤生冷，太阴感寒是也，治法俱见前。阴霍乱者，乃少阴症，初起吐利，脉沉伏，手足冷，其舌形胖嫩淡红，不渴者是也，四逆汤、理阴煎之类，察其宜刚宜柔投之。如见舌苔紫色，而干口渴，干呕者，当以金水六君煎和之。如见舌形胖嫩而色黑滑者，是太阴中寒，理中症也，不可认作少阴。凡治太阴药宜刚燥，治少阴药宜温润。
有少阴伤寒，先从吐泻而起，但看舌形紫色无苔，或舌中微白而四畔红绛，六脉沉细，似寐非寐者，即是少阴伤寒，治当益阴和中，不可作霍乱治。凡病起吐泻，而舌上有苔，或黄或白者，方是霍乱，否则癍疹未透也。缘二症中有湿热之邪，故生苔，少阴乃虚症所发，故舌但紫绛或淡红而无苔，临症者辨之。
凡霍乱吐泻，发于夏秋之间，固宜察其暑湿秽食之邪为治。若治之不效，或兼呕吐烦闷，脉伏足冷之症者，又当察其是否癍疹痰饮，不可草率也。
干霍乱
欲吐不吐，欲泻不泻，腹痛欲死，俗名绞肠痧是也，急用淡盐汤，或葱矾水，用鹅羽探吐，得吐则生，不吐则死。吐后方用理气和中清疏之剂，随症治之。
如已成闭症，神昏不语，放痧刮痧等法俱不效者，急以盐填满脐孔灸之，不计壮数。
干霍乱，神昏不语，形脱者不治。如开声神清，但吐泻不得，绞肠痛欲死者，急用探吐法并放痧刮痧之法，毒气以下行为顺。景岳刮痧法妙。
如见痞满燥实，脐旁耕痛，不可忍者，下症也，急以承气汤下之，此以提吐为逆，达下为顺也。
凡干霍乱，神昏不语，而形脉不脱者，可治。脉伏而形神不失者，亦可治。或按穴放痧，或背心刮痧，再以川郁金、石菖蒲、广藿梗、滑石粉、通草等煎汤，冲入西黄二分投之。
干霍乱，神昏不语，六脉沉伏，是否兼火当清者，是否兼寒当温者，但当察其唇齿舌苔之燥润以别之。
干霍乱，大痛难忍，大汗大渴，舌黄燥刺，用黄连绞水服之，汗止者生，汗不止者死。
霍乱发躁，地浆水冷服之。
绞肠痛，荞麦汤冷服之。
呕吐不休，环头芦稷汤冷服之。
霍乱腹痛，行气逐秽药不效者，飞盐点汤冷服之。
探吐法，以阴阳水对冲，先以刀烧红，置盐一撮于刀上，即以热盐冲水中，和匀，令病人饮之，居密室中，以布袱拴紧其腹，将鹅羽探吐，得吐则生，不吐则死。如醒时，切不可与粥饮，与之立死。不可与热汤，与之则心闭而死。
晚发（参《叶案》）  ***************************
晚发者，夏受暑湿之邪，留伏于里，至秋新邪引动而发也，其症与疟疾相似，但寒热模糊，脉象沉滞，舌苔粘腻，脘痞烦闷，午后更热，天明汗解，或无汗，清晨稍解，此暑湿之邪留着于里，最难骤愈，治法不外三焦主治。在上焦则舌苔白腻，头胀身痛，肢疼胸闷，咽干溺涩等症，当泄气分之热，宜连翘、杏仁、滑石、薄荷、橘红、通草、半夏、桔梗，热邪重，加黄芩、芦根，湿邪重，加白蔻、厚朴。在中焦则舌苔微黄粘腻，痞闷胸满，或目黄舌白，口渴溺赤，宜湿热兼治，用泻心法，半夏、陈皮、赤苓、枳实、川连、通草之类。若湿邪重，则脾阳受伤，目黄腹胀，小溲不利，或大便不实，又宜温中去湿，如茅术、厚朴、二苓、泽泻、木香、木瓜之类。湿甚，加干姜。湿热结于下焦气分，必兼小腹胀满，小便不利，宜茯苓、猪苓、滑石、寒水石、晚蚕砂、茵陈、泽泻之类，桂苓甘露饮亦可。若暑湿之邪入于营分，则口渴心烦舌赤，宜清营分之邪，犀角、鲜地、菖蒲、元参、连翘、银花之类。若舌苔中黄边绛，齿燥唇焦，脉左数右大，此暑邪内燔，气血两伤也，玉女煎。
脚气（述古）  ***************************
初起发寒热，殊类伤寒，第脚膝痛或肿，与伤寒异，属湿热，虽由坐卧湿地与湿水而得，久之必湿化为热，初宜发散，后兼分利，与湿症同法。
主治大法
用茅术、紫苏、二活、秦艽、米仁等，以去风湿，兼利关节，黄柏、黄芩以清热，防己、木瓜、萆薢以达下消肿利湿，槟榔、陈皮以行气，后佐以血分药调之，川断、芎、归、丹参之类。
攻胃呕逆，二陈平胃加木瓜。小水不利，五苓散。
攻心则恍惚谬妄，呕吐不食，眠卧不安，左寸乍大乍小，乍有乍无，不治。
邪客三阳，属表，见寒热拘急，宜汗。邪客三阴，属里，见二便阻涩，宜渗利。
鸡鸣散，治脚气肿痛，寒湿流注，筋脉浮肿，最验。
槟榔（为君重用）、陈皮（盐水炒）、吴萸（少许盐水炒）、木瓜、紫苏、桔梗、生姜，鸡鸣时服，天明大便见黑粪色，是湿毒已下也。
虚烦（述古）  ***************************
虚烦者，因虚而烦躁发热也，但不恶寒，头身不痛，与伤寒异耳。虽有热，不可攻热，热去则寒起，诚格言也。如劳役虚烦，身热头痛，气口脉虚大者，即劳倦内伤症也，补中益气汤主之，盖以甘温之品补其中气，升其阳气，其热自止。或少加黄柏以滋肾阴，其效如神。如劳役虚烦，身热骨疼，腿膝酸软无力，或兼自汗，舌润不渴者，当以归芪建中汤加川断、杜仲主之。
若伤寒烦燥发热，舌燥口渴，妄言日常之事，俗名劳倦，实非也，乃心胞络之火，宜清之，温胆汤加川连、钩藤、淡竹叶。兼痰者，加天竺黄、川贝母。如心气虚而躁烦不宁不寐者，左寸脉必虚小，当以茯神、远志、枣仁、丹参之类，以补心气。甚者，加辰砂、金箔之类，以镇心神。虚甚加人参。（新法）
痰症（新法）  ***************************
肺风寒痰
如见憎寒发热，鼻塞头痛，胸满气急，或咳或喘，右寸浮滑，或沉伏者，此风痰在肺也。如舌白而润，口不渴者，痰由寒邪生也，宜二陈汤加桑、杏、前胡、羌活、苏、薄之类，微散之。喘，加焦麻黄、葶苈子以泻肺。如舌苔白燥，口渴者，肺家津液少也，宜泻白散加前胡、杏仁、橘红、茯苓、象贝、川斛、薄荷、枯芩之类。
肺风热痰
如微寒发热，胸闷气逆，咳嗽兼喘，舌苔黄燥或白刺，口渴脉数者，此风热客肺生痰也，宜羚羊角、前胡、桑、杏、蒌霜、贝母、枯芩、橘红、薄荷、全福花、淡竹叶之类，以去风热，痰自平矣。如痰闭气逆，加竹沥、姜汁润之。
胞络热痰
如伤寒神昏谵语，目睛微定，或舌蹇语涩，舌苔尖赤中白而燥者，此热痰乘于胞络也，宜犀角尖、川郁金、石菖蒲、天竺黄、川贝母、钩藤钩、淡竹叶、瓜蒌霜之类主之。如舌绛神呆，痰潮语蹇者，内闭也，加西黄。
痰挟痧疹
凡时感伤寒，初起即胸中烦闷，气急痰喘，先用豁痰利气药，痰已行而喘减，但烦闷身热不除，反加耳聋足冷者，此必痰挟痧疹也，急宜透之提之，如羚羊角、连翘、牛蒡、防风、干葛、薄荷、枳壳、桔梗、蝉脱之类。
痧疹挟痰
凡时感初起，烦闷呕恶，手足指冷，寸口脉滞，先用解表透疹之药，疹痧虽透而病势不减，满闷喘急仍在者，此必痧疹兼挟伏痰也，当豁痰以透疹，前胡、杏仁、象贝、瓜蒌、橘红、海石、羚羊、牛蒡、薄荷、桔梗、竹沥、姜汁之类主之，痰行结解，痧疹外达，而诸症自平。
络中湿痰
如发热脘闷，胸胁肩背皆痛，此湿痰窃踞肺胃之络，痰气交阻，故痛，宜六安煎去甘草，加桂枝、钩丁、蒺藜、瓜蒌皮、片姜黄、白僵蚕、木香汁之类，通之行之。
痰入肝络
伤寒有解表之后肢体不能转动者，此痰入于肝络也，当以金星、礞石、半夏、瓜蒌、茯苓、陈皮、天虫、全蝎、姜汁炒蒺藜、川桂枝、旋覆花之类，以搜入络之痰，肢自遂矣。如未应，即以养血药兼之。
解后伏痰
伤寒解表之后，热势稍退，但觉目钝神呆，身重或痛，胸满不畅者，此胃中有伏痰也，右关脉必沉伏，或沉滑，宜二陈汤加枳实、瓜蒌、姜汁、竹茹之类，豁之行之。
中宫湿痰
如伤寒胸闷，寒热模糊，恶心不渴者，中宫有湿痰也，二陈汤加枳实、厚朴、紫苏、茅术之类和之。
积痰
如发热胸闷，咳嗽气急，痰多浓厚者，中宫积痰也，宜燥润并用，如南星、半夏、瓜蒌、海石、枳实、陈皮、茯苓之类，或导痰汤亦可。
解后余痰
凡伤寒汗解后，斑疹已透后，尚觉余热未除，目睛微定者，痰也，眼下黑色者，亦痰也，其证必中脘痞闷，少纳不饥，宜二陈汤加枳实、麦芽和之。
痰饮（参《叶案》）  ***************************
痰饮证，治详于《金匮》，今述其要语冠诸首。
脉沉弦为饮，面色鲜明为饮。治饮当以温药和之，饮家咳嗽，当治饮，不当治咳。外饮治脾，内饮治肾。（述中景法）
寒邪犯肺饮发
凡外感寒邪，引动宿饮上逆，咳嗽，畏冷发热，当以温药和之，桂枝、淡干姜、半夏、茯苓、杏仁、炙草。
温邪犯肺饮发
如温邪上犯气分，以致伏饮内发，上扰乘肺，肺气不降，喘不得卧，发热无休，或见咳红，亦属络热，宜桂枝合越婢法，以开太阳，使浊饮下趋，且桂枝得石膏辛凉，仍不碍于温邪之治，石膏、桂枝、半夏、茯苓、泽泻、杏仁、米仁、白芍、甘草。
痰饮挟燥火
凡咳嗽，喉中燥痛或痒，仍不渴饮者，此痰饮挟燥火也，夫脾家有饮，故不渴，而肺家有火，故喉间燥痒也，宜理气分之热，兼逐脾家之饮，勿以喉间燥痛而妄用滋清，半夏、茯苓（重用）、橘红、杏仁、川郁金、瓜蒌皮、白通草、冰糖、炒石膏。（此条新法）
阳虚饮泛
如年高脾肾阳虚，气不收纳，痰饮上泛，以致呕咳，或着枕就呛，乃痰饮伏于下焦肾络之中，至阴之界，阳气衰微，则形寒畏冷，下气上逆，则着枕就呛，治法当以温药和之，宜桂苓术甘汤以和脾，都气饮加熟附、胡桃以治肾。
络中伏饮
如胸胁刺痛，时吐酸饮，脉沉弦而口不渴者，此伏饮在络也，宜桂枝五苓加姜汁、炒蒺藜、半夏、旋覆花主之。咳嗽呕出涎沫，面色鲜明，不得饮食者，非中虚也，作饮邪治，宜小半夏汤加茯苓、桂枝、杏仁。
伤食  ***************************
伤食亦头痛，恶寒发热，但身不痛，右关脉短滑，或弦滑，与伤寒异。胸膈饱闷，恶食嗳气，此食滞中脘也，宜辛温消导，紫苏、厚朴、枳实、楂肉、神曲、麦芽之类。兼风寒者，身体拘痛也，加羌、防散之。舌黄口渴者，兼内火也，加连翘、黄芩、莱菔子凉疏之。若兼胀痛甚者，挟痧秽也，加广藿梗、川郁金逐之。按食与痰乃伤寒兼有之症，临症必者须兼参可也。
凡停食，胀痛在大腹脐以上者，尚在小肠之间，宜消导，不可下。其痛满在脐及少腹，方是燥屎在于大肠，下之可也。
蓄血  ***************************
蓄血伤寒者，非因伤寒热瘀蓄血，乃平时劳伤所畜之血也，病不从太阳入，故无恶寒头痛之症，但发热口渴，语言无伦，小便利，大便黑，或胸胁间有痛处，或因血热心脾，如见鬼状，药不宜凉，亦不可热，当用川郁金、参三七、生楂肉、红花、全归、桃仁、延胡、香附、丹参、泽兰之类，和之行之。如舌润不渴者，加肉桂温之。舌燥便秘，加酒制大黄行之。
痧秽  ***************************
凡痧秽从口鼻吸入，即从膜原流布三焦，便见头痛，恶寒发热，骨节酸疼，与伤寒相似，但脉沉细，或手足指冷，腹满呕恶，与伤寒异，刺少商穴，其血紫滞者是也，须用川郁金、石菖蒲、广藿香、槟榔、厚朴、青皮、紫苏等，以逐秽邪，则膜原清肃，三焦通利而愈矣。亦当兼察食痰暑湿为治。