
自序  ***************************
混茫初开，圣神首出，民用未兴，药草先备，医道之关性命为何如哉？轩辕帝尊其臣岐伯为天师，每闻典要，心载拜敬受，金匮玉函，珍藏其文。由兹神工继起，仓扁而下，代有传人。或发挥方书，或抽扬脉理，非不灿然天地间。然能神悟于灵兰之先，独探夫鸿濛之秘，从无文之文，解画前之卦，使读者因象得义，因义得神，冥入无垠，显传衣带，则旷世以来，未易觏也。輓世道降术升，医事之不振久矣。昌一人即身为标，言为的，而独吹无和，少见多怪。此理一晦，黑若夜行，心窃忧之，于是杜门乐饥，取古人书而尚论之。然而泛涉则管窥蠡测，终身莫殚；揽要则玄珠妙谛，罔象可求。不知古人与我，俱范围于道者也，同于穆然无朕中而剖抉性命之微。古人所言，皆我固有。观天之道，观我之生，机非相贷。古人既往，有我负荷，韫藏待剖，棼丝待理，责难他诿。昔阿难问世尊曰：古佛以何人为师？世尊答曰：以吾为师。此即诞生所指天上天下，惟吾独尊之旨。可见吾之分量，天地古今，莫得而囿，但非昌之所敢举扬者也。昌意中只求精神呼吸，实与古人潜通一脉，若启迪于愚衷，禀承于觌面。凡有阐述，一如阳燧方诸之得水火，天然感召，泯绝思议，于以快吾尚论之本怀耳。虽然高明之弊，说经创解，其事多僭；固陋之弊，牵文袭义，其事多窃。惟僭与窃，一念好名，终古贻害，覆辙相寻，可无惧乎？昌不揣，尝慨仲景《伤寒论》一书，天苞地符，为众法之宗，群方之祖。杂以后人知见，反为尘饭土羹，莫适于用。兹特以自然之理，引伸触类，阐发神明，重开生面，读之快然，觉无馀憾。至春温一症，另辟手眼，引《内经》为例，曲畅厥旨，究不敢于仲景论外，旁溢一辞。后有作者，庶不为冥索旁趋，得以随施辄效，端有望焉。顾穷源千仞，进求《灵》《素》《难经》《甲乙》诸书。文义浩渺，难以精研，用是参究仲景《金匮》之遗，分门析类，定为杂证《法律》十卷。覃思九载，拟议以通玄奥，俾观者爽然心目，合之《伤寒论》可为济川之舟楫，烹鱼之釜鬵，少塞吾生一日之责，即使贻讥于识者，所不辞也。夫人患无性灵，不患无理道；世患无理道，不患无知我。古君子执理不阿，秉道不枉，名山国门，庶几一遇，气求声应，今昔一揆。是编聊引其端，等诸爝火，俟夫圆通上智，出其光华，于以昭彻玄微，与黄、岐、仲景而合辙。昌也糠粃在前，有荣施矣。
顺治戊子岁孟夏月西昌喻昌嘉言甫识


卷首  ——————————————————————————————————————————————————————————————————————————————————————————

尚论张仲景《伤寒论》大意  ***************************
后汉张仲景，著《卒病伤寒论》十六卷，当世兆民，赖以生全。传之后世，如日月之光华，旦而复旦，万古常明可也。斯民不幸，至晋代不过两朝相隔，其《卒病论》六卷已不可复睹。即《伤寒论》十卷，想亦劫火之馀，仅得之读者之口授，故其篇目，先后差错。赖有三百九十七法，一百一十三方之名目，可为校正。太医令王叔和，附以己意，编集成书，共二十二篇。后人德之，称为仲景之徒。究竟述者之明，不及作者之圣，祗令学者童而习之，白首不得其解。虽有英贤辈出，卒莫能舍叔和疆畛，追溯仲景渊源。于是偶窥一班者，各鸣一得。如庞安常、朱肱、许叔微、韩祇和、王实之流，非不互有阐发，然不过为叔和之功臣止耳，未见为仲景之功臣也。今世传仲景《伤寒论》，乃宋秘阁臣林亿所校正，宋人成无己所诠注之书也。林亿不辨朱紫菽粟，谓自仲景于今八百馀年，惟王叔和能学之。其间如葛洪、陶弘景、胡洽、徐之才、孙思邈辈，皆不及也。又传称成无己注《伤寒论》十卷，深得长沙公之秘旨。殊不知林、成二家，过于尊信叔和，往往先传后经，将叔和纬翼仲景之辞，且混编为仲景之书，况其他乎！如一卷之平脉法，二卷之序例，其文原不雅驯，反首列之，以错乱圣言，则其所为校正，所为诠注者，乃仲景之不幸，斯道之大厄也。元泰定间，程德斋作《伤寒钤法》，尤多不经。国朝王履，并三百九十七法，一百一十三方，亦窃疑之。谓仲景书甚平易明白，本无深僻，但王叔和杂以己意，遂使客反胜主，而仲景所以创法之意，沦晦不明。今欲以伤寒例居前，六经病次之，类伤寒病又次之。至若杂病、杂脉、杂论与伤寒无预者，皆略去。计得二百八十三条，并以「治」字易「法」字，而曰二百八十三治。虽有深心，漫无卓识，亦何足取？万历间，方有执著《伤寒条辨》，始先即削去叔和《序例》，大得尊经之旨。然未免失之过激，不若爱礼存羊，取而驳正之。是非既定，功罪自明也。其于太阳三篇，改叔和之旧，以风寒之伤营卫者分属，卓识超越前人。此外不达立言之旨者尚多，大率千有馀年，若明若昧之书，欲取而尚论之，如日月之光昭宇宙，必先振举其大纲，然后详明其节目，始为至当不易之规。诚以冬春夏秋，时之四序也。冬伤于寒，春伤于温，夏秋伤于暑热者，四序中主病之大纲也。举三百九十七法，分隶于大纲之下，然后仲景之书，始为全书。其冬伤于寒一门，仲景立法，独详于春夏秋三时者，盖以春夏秋时令虽有不同，其受外感则一，自可取治伤寒之法，错综用之耳。仲景《自序》云：学者若能寻余所集，思过半矣！可见引伸触类，治百病有馀能，况同一外感乎！是春夏秋之伤温、伤热，明以冬月伤寒为大纲矣。至伤寒六经中，又以太阳一经为大纲，而太阳经中，又以风伤卫、寒伤营、风寒两伤营卫为大纲。向也，大纲混于节目之中，无可寻绎，只觉其书之残缺难读。今大纲既定，然后详求其节目，始知仲景书中，矩则森森。毋论法之中更有法，即方之中亦更有法。通身手眼，始得一一点出，读之而心开识朗，不复为从前之师说所爚浸。假繇其道而升堂入室，仲景弥光，而吾生大慰矣！知我罪我，亦何计哉！

尚论仲景《伤寒论》，先辨叔和编次之失  ***************************
尝观王叔和汇集扁鹊、仲景、华元化先哲脉法为一书，名曰《脉经》。其于仲景《伤寒论》，尤加探讨。宜乎显微毕贯，曲畅创法制方之本旨，以启后人之信从可也。乃于汇脉之中，间一汇证，不该不贯，犹曰汇书之常也。至于编述伤寒全书，苟简粗率，仍非作者本意，则吾不知之矣。如始先序例一篇，蔓引赘辞；其后可与不可诸篇，独遗精髓；平脉一篇，妄入己见。总之，碎剪美锦，缀以败絮，盲瞽后世，无由复睹黼黻之华。泥于编述大意，私淑原委，自首至尾，不叙一语。明是贾人居奇之术，致令黄岐一脉，斩绝无遗。悠悠忽忽，沿习至今，所谓千古疑城，莫此难破。兹欲直溯仲景全神，不得不先勘破叔和。如太阳经中，证绪分头，后学已难入手，乃更插入温病、合病、并病、少阳病、过经不解病，坐令读者茫然。壁诸五穀，虽为食宝，设不各为区别，一概混种混收，鲜不贻耕者、食者之困矣。如阳明经中，漫次仲景偶举问答一端，隶于篇首。纲领倒置，先后差错，且无扼要。至于春温夏热之证，当另立大纲，颛自名篇者，乃懵然不识。此等大关一差，则冬伤于寒，春伤于温，夏秋伤于暑热之旨尽晦。至后人误以冬月之方，施于春夏，而归咎古方之不可以治今病者，谁之过欤？至于霍乱病、阴阳易、差后劳复等证，不过条目中事耳。乃另立篇名，与六经并峙，又何轻所重，而重所轻耶？仲景之道，人但知得叔和而明，孰知其因叔和而坠也哉！

尚论仲景《伤寒论》，先辨林亿、成无己校注之失  ***************************
王叔和于仲景书，不察大意，妄行编次补缀，尚存阙疑一线。观其篇首之辞，谓痉、湿、暍虽同为太阳经病，以为宜应别论者，其一征也。观其篇中，谓疾病至急，仓卒寻按，要旨难得，故重集可与不可方治者，其一征也。观其篇末，补缀脉法，分为二篇，上篇仍仲景之旧，下篇托仲景以传，犹未至于颠倒大乱者，其一征也。第其不露补缀之痕，反以平脉本名，易为辨脉，而阴行一字之颠倒，此吾所为讥其僭窃耳。若夫林亿之校正，成无己之诠注，则以脉法为第一卷矣。按仲景自叙云：「平脉辨证，为《伤寒卒病论》合十六卷。」则脉法洵当隶于篇首。但晋承汉统，仲景遗书未湮，叔和补缀之言不敢混入，姑附于后，不为无见。二家不察，竟移编篇首。此后羚羊挂角，无迹可求，讵能辨其孰为仲景，孰为叔和乎？然犹隐而难识也，其序例一篇，明系叔和所撰，何乃列于第二卷？岂以仲景之书非序例不能明耶？即使言之无弊，亦无先传后经之理；况其蔓引赘辞，横插异气，寸瑜尺瑕，何所见而崇信若是？致令后学画蛇添足，买椟还珠，煌煌圣言，千古无色。是二家羽翼叔和以成名，比以长君逢君，无所逃矣。至其注释之差，十居六七。夫先已视神髓为糟粕矣，更安望阐发精理乎！

驳正王叔和《序例》  ***************************
王叔和序例，传习已久，中人已深，欲削去之，而坊刻盛行，难掩众目。姑存原文，驳正其失，以定所宗。非故攻击前贤，实不得已之思耳！
《阴阳大论》云：春气温和，夏气暑热，秋气清凉，冬气冷冽，此则四时正气之序也。冬时严寒，万类深藏，君子固密，则不伤于寒。触冒之者，乃名伤寒耳。其伤于四时之气，皆能为病。以伤寒为毒者，以其最成杀厉之气也。
引用《内经》，足见大意。然入一毒字，便开过端。
中而即病者，名曰伤寒；不即病者，寒毒藏于肌肤。
寒邪由肌肤而入，辛苦之人，邪藏肌肤则有之；若膏粱辈，冬不藏精者，其寒邪且有藏于骨髓者矣。是未可以一端定也。
至春变为温病。
变字下得怪诞骇人。
设谓春气既转为温，则病发不当名伤寒，当变其名为温病则正矣。
至夏变为暑病。
此一语尤为无据。盖暑病乃夏月新受之病，岂有冬月伏寒，春时不发，至夏始发之理乎？
设谓夏气既转为热，外邪当变名为热病则正矣。
暑病者，热极重于温也。
此一语，更添蛇足。设有冬时伏寒，至春不发，其邪本轻可知，岂有反重于温之理乎？其误始于杨操。
是以辛苦之人，春夏多温热病，皆由冬时触寒所致，非时行之气也。
《内经》但言冬伤于寒，春必病温，未尝言夏必病暑也。但言夏伤于暑，秋必痎疟，未尝牵引冬春也。其意盖谓春月之病始于冬，秋月之病始于夏耳。此等关头不彻，故以温热病并举，故谓暑重于温。
凡时行者，春时应暖，而反大寒；夏时应热，而反大凉；秋时应凉，而反大热；冬时应寒，而反大温。此非其时而有其气。是以一岁之中，长幼之病多相似者，此则时行之气也。
未明伤寒，先明异气，借客形主，似无不可。但伤寒要领，全不挈出，通篇有客无主，殊不可耳。
大欲候知四时正气为病，及时行疫气之法，皆当按斗历占之。九月霜降后，宜渐寒，向冬大寒，至正月雨水节后，宜解也。所以谓之雨水者，以冰雪解而为雨水故也。至惊蛰二月节后，气渐和暖，向夏大热，至秋便凉。从霜降以后，至春分以前，凡有触冒霜露，体中寒即病者，谓之伤寒也。其冬有非节之暖者，名曰冬温。冬温之毒，与伤寒大异，冬温复有先后，更相重沓，亦有轻重，为治不同，证如后章。
漫衍己意，明异气之轻重不同，于仲景之文无涉，况复所言纰缪。
证如后章，其意指篇后温疟、风温、温毒、温疫为言。此无识之最者也。然后来诸家，偏奉之为祖，讵非得所託而传信耶？真紫之夺朱，郑声之乱雅乐矣！详辨附序例后。
从立春节后，其中无暴大寒，又不冰雪，而有人壮热为病者，此属春时阳气，发于冬时伏寒，变为温病。
于字费解。
到底说变为温病，直是詖淫生心。
从春分以后，至秋分节前，天有暴寒者，皆为时行寒疫也。
此正春温、夏暑、秋热三气主病之时，何乃全不序及，反重衍夏秋之异气，搅乱经常，岂以三时原无正气主病乎？抑仲景论中原无纲领可求乎？可见医事自晋代已失所宗，何况今日哉！
三月四月，或有暴寒，其时阳气尚弱，为寒所折，病热犹轻；五月六月，阳气已盛，为寒所折，病热则重；七月八月，阳气已衰，为寒所折，病热亦微。其病与温及暑病相似，但治有殊耳。
以阳气为暴寒所折，而分病热之轻重。前云暑病重于温，以此左见耳。
叔和未尝序明温暑病也，兹云异气病与温暑病相似，但治有殊。然则温暑病将何似耶？将何治耶？疏漏多矣！
十五日得一气，于四时之中，一时有六气，四六名为二十四气也。然气候亦有应至而不至，或有未应至而至者，或有至而太过者，皆成病气也。但天地动静，阴阳鼓击者，各正一气耳，是以彼春之暖，为夏之暑；彼秋之忿，为冬之怒。
蔓衍《内经》，不见大意。
是故冬至之后，一阳爻升，一阴爻降也。夏至之后，一阳气下，一阴气上也。
此复姤二卦之义，引入序例不切。
斯则冬夏二至，阴阳合也；春秋二分，阴阳离也。
此分至之义。《内经》谓至则气同，分则气异。何等明显！才换合离二字，便自骇观。
阴阳交易，人变病焉。
《内经》谓阴阳相错，而变由生也。何等圆活！才换交易变病等字便费解。此变温、变暑所自来乎！
此君子春夏养阳，秋冬养阴，顺天之刚柔也。
《内经》谓养阳以凉、以寒，养阴以温、以热。所以然者，从其根故也。妙义合为疏出。
小人触冒，必婴暴疹。须知毒烈之气，留在何经而发何病，详而取之。
前云寒毒藏于肌肤，此云不知留在何经而发何病，非故自相矛盾，其意实为温疟、风温、温毒、温疫作开山祖师也，后人孰辨其为一场懵憧乎？
是以春伤于风，夏必飧泄；夏伤于暑，秋必病疟；秋伤于湿，冬必咳嗽；冬伤于寒，春必病温。此必然之道，可不审明之？
此伤于四时之正气而为病者。但《内经》先言冬伤于寒，春必病温，乃至伤风、伤暑，以次递及。见春夏秋三时之病，多始于冬。秋冬二时之病，多始于夏耳。然飧泄与咳嗽兼涉内因，惟伤寒、伤温、伤暑方是外感之正。仲景会此意，故以伤寒立论，而苞举温暑在内。如丝入扣，始非不知而作。若叔和引经，止以春夏秋冬为序，浑与流俗之见无别矣。此歧路之纷趋，所由来者远也。
伤寒之病，逐日浅深，以施方治。今世人伤寒，或始不早治，或治不对病，或日数久淹，困乃告医。医人又不依次第而治之，则不中病。皆宜临时消息制方，无不效也。今搜採仲景旧论，录其证候诊脉声色，对病真方有神验者，拟防世急也。
仲景之书，叔和但言搜採，其非寤寐神游可知。所以不窥作者之原，漫无表章之实，孰谓叔和为仲景之徒耶？
又土地温凉，高下不同，物性刚柔，餐居亦异。是故黄帝兴四方之问，岐伯举四治之能，以训后贤，开其未悟者。临病之工，宜须两审也。
仲景于黄岐之道，以述为作，另辟手眼。叔和凡引《内经》之文，皆非典要，安能发明其什一！
凡伤于寒，则为病热，热虽甚，不死。若两感于寒而病者，必死。尺寸俱浮者，太阳受病也，当一二日发。以其脉上连风府，故头项痛，腰脊强。尺寸俱长者，阳明受病也，当二三日发。以其脉挟鼻、络于目，故身热、目疼、鼻乾、不得卧。尺寸俱弦者，少阳受病也，当三四日发。以其脉循胁，络于耳，故胸胁痛而耳聋。此三经皆受病，未入于府者，可汗而已。尺寸俱沉细者，太阴受病也，当四五日发。以其脉布胃中，络于嗌，故腹满而嗌乾。尺寸俱沉者，少阴受病也，当五六日发。以其脉贯肾，络于肺，系舌本，故口燥舌乾而渴。尺寸俱微缓者，厥阴受病也，当六七日发。以其脉循阴器，络于肝，故烦满而囊缩。此三经皆受病，已入于府，可下而已。
入府未入府，少变《内经》入藏原文，此处却精。
若两感于寒者，一日太阳受之，即与少阴俱病，则头痛、口乾、烦满而渴；二日阳明受之，即与太阴俱病，则腹满、身热、不欲食、讝语；三日少阳受之，即与厥阴俱病，则耳聋，囊缩而厥；水浆不入，不知人者，六日死。若三阴三阳、五藏六府皆受病，则营卫不行，府藏不通则死矣。
其得病，阴阳两证俱见；其传经，亦阴阳两经俱传，则邪气弥满充斥，法当三日主死。然必水浆不入，不知人者，方为营卫不行，腑脏不通，更越三日，而阳明之经脉始绝也。引《内经》微旨，序两感病甚精。
其不两感于寒，更不传经，不加异气者，至七日太阳病衰，头痛少愈也；八日阳明病衰，身热少歇也；九日少阳病衰，耳聋微闻也；十日太阳病衰，腹减如故，则思饮食；十一日少阴病衰，渴止舌乾，干当作润。已而嚏也；十二日厥阴病衰，囊纵，少腹微下，大气皆去，病人精神爽慧也。
自凡伤于寒则为病热至此，皆《内经·热论》篇原文。叔和但增更不传经八个字，便有许多牵强。
若过十三日以上不间，尺寸陷者，大危。
尺寸之脉深陷，正气衰微，莫能载邪外出，既已通经，其病不间，诚为危候。
若更感异气，变为他病者，当依旧坏证病而治之。
仲景于坏证全不立法，其太阳经之坏证，知犯何逆，原用大阳经本法治之；其少阳经之坏证，知犯何逆，原用少阳经本法治之，岂有更加异气，可杂用太少二经诸法治之之理？观此，则叔和漫不知坏证作何解，乃教后人遵用其法，所谓一盲引众盲，相将入火坑也，悲哉！
若脉阴阳俱盛，重感于寒者，变为温疟；阳脉浮滑，阴脉濡弱者，更遇于风，变为风温；阳脉洪数，阴脉实大者，更遇温热，变为温毒，温毒为病最重也；阳脉濡弱，阴脉弦紧者，更遇温气，变为温疫。以此冬伤于寒，发为温病，脉之变证，方治如法。
叔和每序伤寒，必插入异气，欲鸣己得也。及序异气，则借意《难经》，自作聪明，漫拟四变，疑鬼疑神，駸成妖妄。《难经》虽云伤寒有五，其脉有变否？变者，辨也，辨脉定证也。设使叔和稍为平易，但云冬伤于寒，至春重感于寒，其脉阴阳俱盛者，名为温疟；冬伤于寒，至春更遇于风，其脉阳浮滑，阴濡弱者，名为风温；乃至温毒、温疫，俱顺理立说，则虽拟病失伦，而大关不害为正。其如叔和未肯平易何？后世但知叔和为《伤寒论》作序例，不识其草泽奸雄，称孤道寡。故有晋以后之谈医者，皆伪统也。今移论春温大意，并论温疫大意，二篇附序例后，其详载在春温卷中。
凡人有疾，不时即治，隐忍冀差，以成锢疾。小儿女子，益以滋甚。时气不和，便当早言，寻其邪由，及在腠理，以时治之，罕有不愈者。患人忍之数日乃说，邪气入藏，则难可制，此为家有患，备虑之要。
凡作汤药，不可避晨夜，觉病须臾，即宜便治，不等早晚，则易愈矣。如或差迟，病即传变，虽欲除治，必难为力。服药不如方法，纵意违师，不须治之。
此《巴人》《下里》之音，通国所为和之者乎！
凡伤寒之病，多从风寒得之。始表中风寒，入里则不消矣。未有温覆而当不消散者。不在证治，拟欲攻之，犹当先解表，乃可下之。若表已解，而内不消，非大满，犹生寒热，则病不除。若表已解，而内不消大满大实，坚有燥屎，自可除下之，虽四五日，不能为祸也。若不宜下而便攻之，内虚热入，协热遂利，烦躁诸变，不可胜数，轻者困笃，重者必死矣！
叔和笔力软弱缠扰，如此一段，入理深谈，正未可及。后人不善读者，每遇阳明二三日下证，藉为口实，延至六七日方下，而枯藁无救者多矣。此则于叔和何尤！
夫阳盛阴虚，汗之则死，下之则愈。
引《难经》，词不达意，最足惑人。其意谓阳邪不解，下入阴中，以阳乘阴，则为阳盛阴虚，故可下而不可汗。然前云此三阴邪入于里，可下而已，于理甚精，此但云阳盛阴虚，则阳邪或在本位而未入于府，尚不可知，安见其可下乎？若然，所云大满犹生寒热，不可攻下之说，自相矛盾矣。
阳虚阴盛，汗之则愈，下之则死。
阳虚阴盛，多有直中阴经之候。汗之则愈，谈何容易！其意谓阴乘阳位，则为阳虚阴盛，故可汗而不可下。然外邪初入阳分，终非阴盛可拟。《难经》有问有答，即表病里曷不绎明引之？
夫如是，则神丹安可以误发？甘遂何可以妄攻？虚盛之治，相背千里，吉凶之机，应若影响，岂容易哉？况桂枝下咽，阳盛则毙。
风邪入卫，则为阳邪炽盛于表，仲景用桂枝汤以解散肌表之邪，正天然不易之良法也。何反构此危词，岂误以寒邪入营为阳盛耶？夫寒邪入营，但为阴邪炽盛于表，所以仲景于脉浮紧无汗者，有桂枝之禁，谓当用麻黄汤也。即误用桂枝亦未必遂成死证，况于下咽即毙，视等砒霜，妄为郑重。叔和全不达仲景之旨，毋怪后人之吠声矣！
承气入胃，阴盛以亡。
即《难经》阳虚阴盛，下之则死之说，衍入承气，务以惑人。
直中阴经之证，大势阴盛阳虚；传经伤寒之证，大势阳盛阴虚；疟证，大势阴阳更盛更虚；内伤证，大势阴阳偏盛偏虚。不可同语，亦不必语。
死生之要，在乎须臾，视身之尽，不暇计日。此阴阳虚实之交错，其候至微；发汗吐下之相反，其祸至速。而医术浅狭，懵然不知病源，为治乃误，使病者殒没，自谓其分，至今冤魂塞于冥路，死尸盈于旷野。仁者鉴此，岂不痛欤！
凡两感病俱作，治有先后，发表攻里，本自不同。而执迷妄意者，乃云神丹、甘遂，合而饮之，且解其表，又除其里，言巧似是，其理实违。夫智者之举措也，尝审以慎；愚者之动作也，必果而速。安危之变，岂可诡哉？世上之士，但务彼翕习之荣，而莫见此倾危之败，惟明者居然能护其本，近取诸身，夫何远之有焉？
两感病，治有先后，发表攻里，本自不同，持说甚正，惜其不致详耳。
凡发汗温服汤药，其方虽言日三服，若病剧不解，当促其间，可半日中进三服。若与病相阻，即便有所觉。病重者，一日一夜，当晬时观之，若服一剂，病证犹在，故当复作本汤服之。至有不肯汗出，服三剂乃解；若汗不出者，死病也。
凡得时气病，至五六日，而渴欲饮水，饮不能多，不当与也，何者？以腹中热尚少，不能消之，便更与人作病也。至七八日，大渴欲饮水者，犹当依证而与之。与之常令不足，勿极意也。言能饮一斗，与五升。若饮而腹满，小便不利，若喘，若哕，不可与之也。忽然大汗出，是为自愈也。
凡得病，反能饮水，此为欲愈之病。其不晓病者，但闻病饮水自愈，小渴者，乃强与饮之，因成其祸，不可复数也。
时气病，饮水，能消不能消；当与，勿强与，有次第。
凡得病厥，脉动数，服汤药更迟，脉浮大减小，初躁后静，此皆愈证也。
凡治温病，可刺五十九穴。又身之穴，三百六十有五，三十六穴，灸之有害；七十九穴，刺之为灾，并中髓也。
引用《内经》五十九刺之法，治温中窾。
凡脉四损，三日死。平人四息，病人脉一至，名曰四损。脉五损，一日死。平人五息，病人脉一至，名曰五损。脉六损，一时死。平人六息，病人脉一至，名曰六损。脉盛身寒，得之伤寒；脉虚身热，得之伤暑。脉阴阳俱盛，大汗出，不解者死；脉阴阳俱虚，热不止者死。脉至乍疏乍数者死。脉至如转索者，其日死。谵言妄语，身微热，脉浮大，手足温者生；逆冷，脉沉细者，不过一日死矣。此以前是伤寒热病证候也。
引损脉入伤寒，大谬。
按：仲景遵《内经》热病之旨，作《伤寒论》，明以《内经》为例，叔和可无序也。即欲附赘，引《内经》原文，发明切要，以便后学足矣。其插入异气，蔓衍繁文，诚何心哉！岂以仲景所无，炼石足补天缺耶！则自勒一家言，另纬其后，听人之从违可耳。乃造不经之说，混乱经常，至经常大义，不挈一语，以此网罗英贤，悉入彀中，其授受之途，盖已千年长夜矣！有志跻仲景之堂者，能无大剖叔和之藩也哉！

论春温大意，并辨叔和四变之妄  ***************************
喻昌曰：春温之证，《内经》云：冬伤于寒，春必病温。又云：冬不藏精，春必病温。此论温起之大原也。《伤寒论》云：太阳病，发热而渴，不恶寒者为温病。若发汗已，身灼热者，名曰风温。风温为病，脉阴阳俱浮，自汗出，身重，多眠睡，鼻息必鼾，语言难出。若被下者，小便不利，直视失溲。若被火者，微发黄色，剧则如惊痫，时瘛瘲，若火熏之。一逆尚引日，再逆促命期，此论温成之大势也。仲景以冬不藏精之温，名曰风温。其脉阴阳俱浮，正谓少阴肾与太阳膀胱一藏一府同时病发，所以其脉俱浮也。发汗后，身反灼热，自汗出，身重，多眠睡，鼻息必鼾，语言难出，一一尽显少阴本证，则不可复从太阳为治。况脉浮自汗，更加汗之，医杀之也。所以风温证断不可汗，即误下、误火，亦经气伤，而阴精尽，皆为医促其亡，而一逆再逆，促命期矣。于此见东海西海，心同理同，先圣后圣，其揆一也。后人不察，惜其有论无方，讵知森森治法，全具于太阳少阴诸经乎？晋王叔和不究仲景精微之蕴，栽风种电，为不根之谈。妄立温疟、风温、温毒、温疫四变，不思时发时止为疟，疟非外感之正病也。春木主风而气温，风温即是温证之本名也。久病不解，其热邪炽盛，是为温毒，温毒亦病中之病也。至温疫则另加一气，乃温气而兼瘟气，又非温证之常矣。今且先辨温疟，温疟正冬不藏精之候。但其感邪本轻，故止成疟耳。黄帝问：温疟舍于何藏？岐伯对曰：温疟得之冬中于风，寒气藏于骨髓之中，至春则阳气大发，邪气不能自出，因遇大暑，脑髓烁，肌肉消，腠理发泄，或有所用力，邪气与汗皆出，此病藏于肾，其气先从内出之于外也。如是者，阴虚而阳盛则热矣。衰则气复反入，入则阳虚，阳虚则寒矣。故先热而后寒，名曰温疟。此可见温疟为冬不藏精，故寒邪得以入肾。又可见温疟遇温，尚不易发，必大暑大汗始发之也。叔和反以重感于寒立说，岂其不读《内经》乎？抑何不思之甚耶？今且再辨风温，春月时令本温，且值风木用事，风温二字，自不得分之为两，凡病温者，悉为风温。即如初春，地气未升，无湿温之可言也；天气微寒，无温热之可言也；时令和煦，无温疫之可言也；其所以主病之故，全繫于风。试观仲景于冬月正病，以寒统之，则春月正病，定当以风统之矣。夫风无定体，在八方，则从八方：在四时，则从四时。春之风温，夏之风热，秋之风凉，冬之风寒，自然之道也。叔和因仲景论温条中，重挈风温，故谓另是一病，不知仲景于温证中，特出手眼，致其叮咛。见冬不藏精之人，两肾间先已习习风生，得外风相召而病发，必全具少阴之证，故于温字上加一风字，以别太阳之温耳。叔和妄拟重感、重变，乃至后人作赋云：风温湿温兮，发正汗，则危恶难医。又云：因知风温汗不休，当用汉防己。隔靴搔痒，于本来之面目安在哉？今且再辨温毒，夫温证中之有温毒，一如伤寒证中之有阳毒、阴毒也。伤寒不以寒毒另为一证，则温病何得以温毒更立一名耶？况温毒复有阴阳之辨：太阳温证，病久不解，结成阳毒；少阴温证，病久不解，结成阴毒。叔和不知风温为阴邪，故但指温毒为阳毒，以致后人袭用黑膏、紫雪。阴毒当之，惨于锋刃，其阶厉亦至今未已耳。其温疫一证，另辨致详。

详论温疫，以破大惑  ***************************
喻昌曰：圣王御世，春无愆阳，夏无伏阴，秋无悽风，冬无苦雨，乃至民无夭札，物无疵疠，太和之气，弥满乾坤，安有所谓温疫哉？然而《周礼》傩以逐疫，方相氏掌之，则温疫之由来，古有之矣。乡人傩，孔子朝服而致其诚敬，盖以装演巨像为傩神，不过彷彿其形；圣人以正气充塞其间，俾疫气潜消，乃位育之实功耳。古人元旦汲清泉，以饮芳香之药；上巳採兰草，以袭芳香之气，重涤秽也。后汉张仲景著《伤寒论》，欲明冬寒、春温、夏秋暑热之正，自不能併入疫病，以混常法。然至理已毕具于脉法中，叔和不为细绎，乃谓重感于寒，变为温疫。又谓春时应暖，而复大寒；夏时应大热，而反大凉；秋时应凉，而反大热；冬时应寒，而反大温；此非其时，而有其气。是以一岁之中，长幼之病多相似者，此则时行之气也。又谓冬温之毒，与伤寒大异，冬温复有先后，更相重沓，亦有轻重，为治不同也。又谓从春分节以后，至秋分节前，天有暴寒者，皆为时行寒疫也。盖以春夏秋为寒疫，冬月为温疫。所以又云：三月四月，或有暴寒，其时阳气尚弱，为寒所折，病热犹轻；五月六月，阳气已盛，为寒所折，病热则重；七月八月，阳气已衰，为寒所折，病热亦微。后人奉此而广其义，谓春感清邪在肝，夏感寒邪在心，秋感热邪在肺，冬感温邪在肾。埙篪递奏，举世若狂矣。嗟嗟！疫邪之来，果寒折阳气，乘其所胜，而直入精神魂魄之藏，人无噍类久矣。更有谓疫邪无形象、声臭、定时、定方可言，是以一岁之中，长幼莫不病此，至病伤寒者，百无一二。治法，非疏里，则表不透；非战汗，则病不解。愈摹愈远，究竟所指之疫，仍为伤寒、伤温、伤暑热之正病。疏里，则下早可知；战汗，则失表可知；只足自呈败阙耳！夫四时不正之气，感之者因而致病，初不名疫也。因病致死，病气、尸气，混合不正之气，斯为疫矣。以故鸡瘟，死鸡；猪瘟，死猪；牛马瘟，死牛马。推之于人，何独不然？所以饥馑兵凶之际，疫病盛行，大率春夏之交为甚。盖温暑热湿之气交结互蒸，人在其中，无隙可避。病者当之，魄汗淋漓。一人病气，足充一室，况于连床并榻，沿门阖境，共骧之气，益以出尸尸虫，载道腐瑾，燔柴掩席，委壑投崖，种种恶秽，上溷苍天清净之气，下败水土物产之气，人受之者，亲上亲下，病从其类，有必然之势。如世俗所称大头瘟者，头面腮颐肿如瓜瓠者是也；所称蛤蟆瘟者，喉痹失音，颈筋胀大者是也；所称瓜瓤瘟者，胸高胁起，呕汁如血者是也；所称疙瘩瘟者，遍身红肿，发块如瘤者是也；所称绞肠瘟者，腹鸣乾呕，水泄不通者是也；所称软脚瘟者，便清泄白，足重难移者是也。小儿痘疮尤多。以上疫证不明治法，咸委之劫运，良可伤悼！大率瘟疫、痘疹，古昔无传，不得圣言折衷，是以堕落叔和坑堑，曾不若俗见摸索病状，反可顾名思义也。昌幸微窥仲景一班，其平脉篇中云：寸口脉阴阳俱紧者，法当清邪中于上焦，浊邪中于下焦。清邪中上，名曰洁也；浊邪中下，名曰浑也。阴中于邪，必内慄也。凡二百六十九字，阐发奥理，全非伤寒中所有事，乃论疫邪从入之门，变病之总，所谓赤文绿字，开天辟地之宝符，人自不识耳。篇中大意，谓人之鼻气通于天，故阳中雾露之邪者为清邪，从鼻息而上入于阳。入则发热、头痛、项强颈挛，正与俗称大头瘟、蛤蟆瘟之说符也。人之口气通于地，故阴中水土之邪者为饮食浊味，从口舌而下入于阴。入则其人必先内慄、足膝逆冷、便溺妄出、清便下重、脐筑湫痛，正与俗称绞肠瘟、软脚瘟之说符也。然从鼻从口所入之邪，必先注中焦，以次分布上下，故中焦受邪，因而不治，中焦不治，则胃中为浊，营卫不通，血凝不流，其酿变即现中焦，俗称瓜瓤温、疙瘩瘟等证，则又阳毒痈脓，阴毒遍身青紫之类也。此三焦定位之邪也。若三焦邪溷为一，内外不通，藏气熏蒸，上焦怫郁，则口烂食齗；卫气前通者，因热作使，游行经络藏府，则为痈脓；营气前通者，因召客邪，嚏出、声嗢、咽塞，热拥不行，则下血如豚肝；然以营卫渐通，故非危候。若上焦之阳，下焦之阴，两不相接，则脾气于中，难以独运，斯五液注下，下焦不阖，而命难全矣。伤寒之邪，先行身之背，次行身之前，次行身之侧，由外廓而入；温疫之邪，则直行中道，流布三焦。上焦为清阳，故清邪从之上入；下焦为浊阴，故浊邪从之下入；中焦为阴阳交界，凡清浊之邪，必从此区分。甚者三焦相溷，上行极而下，下行极而上，故声嗢、咽塞、口烂、食龈者，亦复下血如豚肝，非定中上不及下，中下不及上也。伤寒邪中外廓，故一表即散；疫邪行在中道，故表之不散。伤寒邪入胃府，则腹满便坚，故可攻下；疫邪在三焦，散漫不收，下之复合。此与治伤寒表里诸法，有何干涉，奈何千年愦愦？试折衷以圣言，从前谬迷，宁不涣然冰释哉？治法，未病前，预饮芳香正气药，则邪不能入，此为上也。邪既入，急以逐秽为第一义。上焦如雾，升而逐之，兼以解毒；中焦如沤，疏而逐之，兼以解毒；下焦如渎，决而逐之，兼以解毒。营卫既通，乘势追拔，勿使潜滋。详订诸方，载春温方后。
有问：春夏秋蒸气成疫，岂冬温独非疫耶？余曰：冬月过温，肾气不藏，感而成病，正与不藏精之春温无异，计此时有春无冬，三气即得交蒸成疫。然遇朔风骤发，则蒸气化乌有矣！是以东南冬月患正伤寒者少，患冬温及痘疮者最多；西北则秋冬春皆患正伤寒，殊无温疫痘疮之患矣。此何以故？西北土高地燥，即春夏气难上升，何况冬月之凝冱；东南土地卑湿，为雾露之区，蛇龙之窟，其温热之气，得风以播之，尚有可耐；设旦暮无风，水中之鱼，衣中之蝨，且为飞扬，况于人乎！蒸气中，原杂诸秽，益以病气、死气，无分老少，触之即同一病状矣。此时朔风了不可得，故其气转积转暴，虽有薰风，但能送热，不能解凉。盛世所谓解愠阜财者，在兵荒反有注邪布秽之事矣。叔和以夏应大热而反大寒为疫，讵知大寒正疫气消弭之候乎？故疫邪炽盛，惟北方始能消受，诗恶谮人，思欲投畀有北，以熄其焰，析义精矣！乡绅万吉人，营葬五雷惊蛇之地，触动土瘟；壮者病疫，少者病痘，一夕暴死五人。余令于营北，掘井二丈，投猪首、馒首、蒸饭，促引土气下收，旋封其井，即得安全无损。此余偶试杨、曾之秘，非心得也。范文正公守饶，冬温，吏请祷雪。公取薄冰置座，嘿坐良久，瑞雪满空，顷深三尺，蟊贼疫鬼，何地潜踪耶！可见先儒退藏于密，借凝冰为影草，已摄大地于清冷之渊矣，讵非法王手眼乎？


卷一  ——————————————————————————————————————————————————————————————————————————————————————————

论太阳经伤寒证治大意  ***************************
王叔和当日编次仲景《伤寒论》，以辨痉湿暍脉证为第一，以辨太阳病脉证为第二。谓痉、湿、暍虽太阳经之见证，然宜应别论，故列之篇首。此等处最不妥当，岂有别论反在正论之前者！况既应别论，即当明言所指，而故虚悬其篇，此叔和不究心之弊也。至于太阳经中，一概混编，合病、并病、温病、坏病、过经不解病，以及少阳诸病，如理棼丝，不清其脉，寸寸补接，所以不适于用，徒令观者叹息，此更叔和不究心之弊也。宋林亿、成无己辈，以脉法及伤寒例居前，次痉湿暍，次太阳病，分上、中、下三篇。其意以桂枝证、麻黄证汇上篇；大青龙证及汗后、下后诸证汇中篇；结胸及痞证汇下篇，究竟上篇混中下，下篇混上中，不能清也。更可笑者，下篇结胸例中，凡繫结字，一概收入。如阳微结、阴微结、脉代结之类，悉与结胸同汇。尤可笑者，上篇第六条，伤寒大义，未及什一，何所见即汇温病？中篇、下篇、太阳本证，未及什七，何所见即汇少阳证及合病、并病、过经不解诸病？如此割裂原文，后人纵思研究，无门可入矣！夫足太阳膀胱病，主表也。而表有营卫之不同，病有风寒之各异。风则伤卫，寒则伤营，风寒兼受，则营卫两伤，三者之病，各分疆界。仲景立桂枝汤、麻黄汤、大青龙汤，鼎足大纲，三法分治三证。风伤卫，则用桂枝汤；寒伤营，则用麻黄汤；风寒两伤营卫，则用大青龙汤。用之得当，风寒立时解散，不劳馀力矣。乃有病在卫，而治营；病在营，而治卫；病在营卫，而治其一，遗其一。与夫病已去营卫而复汗，病未去营卫而误下，以致经传错乱，展转不已，源头一差，末流百出，于是更出种种节目，辅三法而行。正如八卦之有六十四卦，八阵之有六十四阵，分统于乾、坤、震、巽、坎、离、艮、兑，天、地、风、云、龙、虎、鸟、蛇之下，始得井井不紊。仲景三五错综，以尽病之变态，其统于桂枝、麻黄、青龙三法，夫复何疑？第文辞奥约，义例互陈，虽颖敏之士，读之不解其意，实由当时编次潦草糊涂，不察来意。仲景一手一目，现为千手千目，编者反将千手千目，掩为一手一目，悠悠忽忽，沿习至今，昌不得已而僭为尚论。太阳经中仍分三篇，以风伤卫为上篇，寒伤营为中篇，风寒两伤营卫为下篇，一一以肤浅之语，括大义于前，明奥旨于后。其温病、合病等名，逐段清出，另立篇目，俾读者了无疑惑于心，庶随所施而恰当矣。

太阳经上篇  ***************************
凡风伤卫之证，列于此篇，法五十三条
●太阳经受病之初，有定脉定证一法
（1）太阳之为病，脉浮，头项强痛而恶寒。原文
先挈太阳病之总脉、总证，统中风、伤寒为言也。太阳膀胱经乃六经之首，主皮肤而统营卫，所以为受病之始。
●太阳受病，有风寒不同，宜辨阴阳而定愈日。　通计五法。
（2）病有发热恶寒者，发于阳也；无热恶寒者，发于阴也。发于阳者，七日愈；发于阴者，六日愈，以阳数七，阴数六也。原文
风为阳，卫亦阳，故病起于阳。寒为阴，营亦阴，故病起于阴。无热恶寒，指寒邪初受，未郁为热而言也。少顷，郁勃于营间，则仍发热矣。太阳中篇第一条云：或已发热，或未发热，正互明其义也。病发于阳，其愈宜速，乃六日传经已尽，必至七日方愈者，阳数七，主进故也；病发于阴，其愈宜迟，乃至六日经尽即愈者，阴数六，主退故也。得病之始，各从阴阳之类而起；得病之终，各从阴阳之类而愈。此道之所以本乎自然，而人身与天地同撰也。
（3）太阳病，头痛至七日已上自愈者，以行其经尽故也；若欲再作经者，针足阳明，使经不传则愈。原文
七日而云已上者，该六日而言也。六日传至厥阴，六经尽矣。至七日当再传太阳，病若自愈，则邪已去尽，不再传矣。设不愈，则七日再传太阳，八日再传阳明，故针足阳明以竭其邪，乃得不传也。在他经则不然，盖阳明中土，万物所归，无所复传之地，邪易解散故耳。然必针以竭其邪，始得归併阳明，不犯他界也。旧谓夺其传路而遏之，则经经皆可遏矣，何独取阳明也哉？
（4）太阳病，欲解时，从巳至未上。原文
凡病欲解之时，必从其经气之王。太阳者，盛阳也，故从巳、午、未之王时而病解。
（5）欲自解者，必当先烦，乃有汗而解，何以知之？脉浮，故知汗出解也。原文
天地郁蒸而雨作，人身烦闷而汗作，气机之动也。气机一动，其脉必与其症相应，故脉浮而邪还于表，才得有汗，而外邪尽从外解。设脉不以浮应，则不能作汗，其烦即为内入之候，又在言外矣。
已上四条，先挈太阳经始病、终愈、风寒之总法。
●太阳受病，风寒不同，先辨中风定脉定证一法
（6）太阳病，发热，汗出，恶风，脉缓者，名为中风。原文
既有第一条脉浮，头项强痛，恶寒之总证，更加发热，汗出，恶风，脉缓，则其病乃是触冒于风所致，即名中风。中字与伤字无别，即谓伤风亦可。风性属阳，从卫而入，以卫为阳气所行之道，从其类也。
此一条又中风病之总称。已后凡言中风病三字，而发热、汗出、恶风、脉缓，即括在内。
●中风病主用桂枝汤解肌大纲一法
（7）太阳中风，阳浮而阴弱，阳浮者热自发，阴弱者汗自出，啬啬恶寒，淅淅恶风，翕翕发热，鼻鸣乾呕者，桂枝汤主之。原文
阳浮阴弱与下文卫强营弱同义。阳浮者，阳邪入卫，脉必外浮。阳性本热，风性善行，所以发热快捷，不待闭郁自发也。阴弱者，营无邪助，比卫不足，脉必内弱。阴弱不能内守，阳强不为外固，所以致汗直易，不等覆盖自出也。啬啬恶寒，内气馁也；淅淅恶风，外体疏也。虽寒与风并举，义重恶风，恶风未有不恶寒者，所以中篇伤寒证中亦互云恶风，又见恶寒未有不恶风者。后人相传谓伤风恶风，伤寒恶寒，苟简辨证，误人多矣。翕翕发热，乃气蒸湿润之热，比伤寒之乾热不同。息鸣者，阳邪上壅也；乾呕者，阳邪上逆也。故取用桂枝汤解散肌表之阳邪，而与发汗驱出阴寒之法，迥乎角立也。
服已，须臾歠热稀粥一升余，以助药力。温覆令一时许，遍身漐漐，微似有汗者益佳，不可令如水流漓，病必不除。若一服汗出病差，停后服，不必尽剂；若不汗，重服依前法；又不汗，后服小促其间，半日许令三服尽。若病重者，一昼一夜服，周时观之。服一剂尽，病证犹在者，更作服。若汗不出者，乃服至二三剂。禁生冷、黏滑、肉面、五辛、酒酪、臭恶等物。
桂枝气味俱薄，服过片顷，其力即尽，所以能解肌者，妙用全在歠稀热粥以助药力。穀气内充，则邪不能入，而热歠以继药之后，则邪不能留，法中之法若此。世传方书无此四字，駸失初意。更有肌肤已透微似之汗，盖覆强逼，至令大汗流漓者，总由不识解肌为何义耳。
按：卫行脉外，风伤卫之证，皆伤其外。外者，肌肤也。故但取解肌以散外，不取发汗以内动血脉，更不取攻下以内动藏府，所以服桂枝时，要使周身漐漐然，似乎有汗者，无非欲其皮间毛窍暂开而邪散也。然恐药力易过，又藉热稀粥以助其缓，如此一时之久，肌窍不致速闭，则外受之邪尽从外解，允为合法矣。不识此意者，汗时非失之太过，即失之不及。太过，则邪未入而先扰其营，甚则汗不止而亡阳；不及，则邪欲出而早闭其门，必致病不除而生变。仲景言之谆谆，后人转加忽略，兹特详发其义。
●桂枝汤有禁用三法
（8）桂枝本为解肌，若其人脉浮紧，发热汗不出者，不可与也。常须识此，勿令误也。原文
已见寒伤营之脉证，即不可误用风伤卫之治法。用之则寒邪漫无出路，留连肉腠，贻患无穷，故为首禁。
（9）凡服桂枝汤吐者，其后必吐脓血也。原文
桂枝辛甘，本胃所爱，服之反吐，其人湿热素盛可知矣。湿热素盛，更服桂枝，则两热相合，满而不行，势必上逆而吐。吐逆则其热愈淫溢于上焦，蒸为败浊，故必吐脓血，此一大禁也。其误服未至于吐者，上焦清气未伤，热虽渐消，亦陷险矣。
（10）酒客病不可与桂枝，得汤则呕，以酒客不喜甘故也。原文
酒为湿热之最，故即于上条文意，重引酒客，以示戒呕吐，乃互词勿泥。
按：辛甘发散为阳，《内经》之旨也。仲景遵之制方，重申辛甘之戒，可谓虑周千变矣。如酒客平素湿与热搏结胸中，才挟外邪必增满逆，所以辛甘之法，遇此辈即不可用。辛甘不可用，则用辛凉以撤其热，辛苦以消其满，自不待言矣。后人不察，偏诋桂枝为难用，即不遇酒客，无端变乱《内经》定法，可胜诛哉！葛根虽酒客所宜，然犯太阳经禁，又不可用。
●汗后水气上逆，有禁更汗增满一法
（11）发汗后，水药不得入口，为逆；若更发汗，必吐下不止。原文
此一条从来诸家错会，扯入桂枝四禁，谓已用桂枝致逆，若更用桂枝，则其变愈大，粗疏极矣！盖为逆，是言水逆，未尝说到其变愈大为凶逆也。且原文不云更与桂枝，而云更发汗者，见水、药俱不得入，则中满已极，更发汗以动其满。凡是表药皆可令吐下不止，不独是桂枝当禁。所以仲景于太阳水逆之证，全不用表药，惟用五苓散以导水，服后随溉热汤以取汗，正与此条互相发明也。设只单禁桂枝，将麻黄、葛根、柴胡等类在所不禁而误用，以致吐下不止，恬不知为犯禁矣。噫！斯道之不明，小者且然，况其大乎！
●中风病，主用桂枝汤解肌和营卫七法
（12）太阳病，头痛，发热，汗出，恶风者，桂枝汤主之。原文
头痛见第一条，发热，汗出，恶风见第六条，重互其文，以叮咛辨证用法，首宜识此也。
（13）太阳病，外证未解，脉浮弱者，当以汗解，宜桂枝汤。原文
浮弱即阳浮阴弱之谓。外证未解，脉见浮弱，即日久必当以汗解。然汗解要当遵桂枝汤之法，见不可误行发汗之法也。至于不可误下，更不待言矣。
（14）太阳病，发热汗出者，此为营弱卫强，故使汗出，欲救邪风者，宜桂枝汤主之。原文
卫得邪助而强，营无邪助故为弱也。即前阳浮阴弱之义，而重挈明之耳。须知营弱与血虚无涉，邪风即风邪，勿凿看。
（15）病人藏无他病，时发热自汗出而不愈者，此为卫气不和也。先其时发汗则愈，宜桂枝汤主之。原文
藏无他病四字，檃括人身宿病，即动气不可发汗，亦在内。见里无病而但表中风邪，乃有汗出不愈者，必是卫气不和也。设入于营，则里已近灾，未可宴然称无病矣。时发热者，有时发热，有时不热也。故先于未发热时，主用解肌之法，邪自不留也。
（16）病尝自汗出者，此为营气和。营气和者，外不谐，以卫气不共营气和谐故尔，以营行脉中，卫行脉外，复发其汗，营卫和则愈，宜桂枝汤。原文
此明中风病所以卫受邪风，营反出汗之理。见营气本和，但卫强不与营和，复发其汗，俾风邪从肌窍外出，斯卫不强而与营和。正如中酒发狂，酒去，其人帖然矣。营受寒邪，不与卫和，宜麻黄汤亦然。
（17）太阳病，初服桂枝汤，反烦不解者，先刺风池、风府，却与桂枝汤则愈。原文
中风之证，凡未传变者，当从解肌，舍解肌无别法也。然服桂枝汤以解肌，而反加热闷者，乃服药时不如法也。其法维何？即歠稀热粥以助药力，不使其不及；但取周身漐漐，微似有汗，不使其太过之谓也。此云服汤反烦者，必微似汗亦未得，肌窍未开，徒用药力，引动风邪，漫无出路，势必内入而生烦也。刺风池、风府，以泻风热之暴甚，后风不继，庶前风可熄，更与桂枝汤，引之外出则愈矣，可见解肌当如法也。因服桂枝生烦，竖此妙义，不可不讲，故特详其意，俾用药者知所当务焉。
（18）风家表解而不了了者，十二日愈。原文
风家表解，已用桂枝汤之互词也。用桂枝汤表解，已胜其任矣。而不了了者，风为阳邪，卫为阳气，风邪虽去，而阳气之扰攘未得遽宁，即欲治之，无可治也。七日不愈，俟十二日，则馀邪尽出，正气复理，必自愈矣。见当静养以需，不可喜功生事也。
已上七条，曲尽用桂枝汤妙义。一条辨用桂枝之证；二条辨用桂枝之脉；三条辨卫强营弱，宜用桂枝两和营卫；四条辨卫气不和，宜在未发热前用桂枝和卫；五条辨营气不和，宜仍用桂枝和卫；六条辨阳邪炽盛，服桂枝转烦者，先刺风穴，再行桂枝；七条辨用桂枝表已解，宜俟勿药。似此深切著明，可惜从前混编，兹特挈出。
●不解肌或误汗，病邪入里，用五苓两解表里二法
（19）中风发热，六七日不解而烦，有表里证，渴欲饮水，水入则吐者，名曰水逆，五苓散主之。多服暖水，汗出愈。原文
伤风证原有汗，以其有汗也，延至日久，不行解肌之法，汗出虽多，徒伤津液，表终不解。转增烦渴，邪入于府，饮水则吐者，名曰水逆，乃热邪挟积饮上逆，以故外水格而不入也。服五苓散后，频溉热汤，得汗则表里俱解。盖表者，阳也；里之属府者，亦阳也，所以一举两得也。然亦以未经误治，邪不内陷，故易为力耳。膀胱为津液之府，用五苓散通调水道，则火热自化，而津液得全矣
（20）太阳病，发汗后，大汗出，胃中干，烦躁不得眠，欲得饮水者，少少与饮之，令胃气和则愈；若脉浮，小便不利，微热消渴者，与五苓散主之。原文
不行解肌，反行发汗，致津液内耗，烦躁不眠，求救于水，若水入不解，脉转单浮，则无他变，而邪还于表矣。脉浮本当用桂枝，何以变用五苓耶？盖热邪得水，虽不全解，势必衰其大半，所以邪既还表，其热亦微，兼以小便不利，证成消渴，则府热全具，故不从单解，而从两解也。凡饮水多而小便少者，谓之消渴，里热炽盛，何可复用桂枝之热？故导湿、滋干、清热，惟五苓有全功耳。
●不解肌，而误发大汗，其变逆有救亡阳漏风二法
（21）太阳病，发汗，汗出不解，其人仍发热，心下悸，头眩，身瞤动，振振欲擗地者，真武汤主之。原文
此本为误服大青龙汤，因而致变者立法。然阳虚之人，才发其汗，便出不止，即用麻黄、火劫等法，多有见此证者。所以仲景于桂枝汤中垂戒不可令如水流漓，益见解肌中且有逼汗亡阳之事矣。太阳下篇大青龙证中垂戒云：若脉微弱，汗出恶风者，不可服，服之则厥逆，筋惕肉瞤，正与此段互发。振振欲擗地五字，形容亡阳之状如绘，诸家竟不加细绎，妄取《诗经》注，擗，拊心貌为解。噫！是何言欤！仲景论中，心下悸，欲得人按，与夫叉手自冒心间，且与拊心之义不协，何得妄指擗地为拊心耶？盖擗者，辟也，避也。汗出过多，卫气解散，其人似乎全无外廓，故振振然四顾彷徨，无可置身，思欲辟地，而避处其内也。阴证似阳者，欲坐井中，避热就冷也。汗多亡阳者，欲入土中，避虚就实也。试观婴孩出汗过多，神虚畏怯，尝合面偎入母怀者，岂非振振欲擗地之一验乎？从来皆以为惊风误治，实由未透伤寒证中之大关耳。
（22）太阳病，发汗，遂漏不止，其人恶风，小便难，四肢微急，难以屈伸者，桂枝加附子汤主之。原文
大发其汗，致阳气不能卫外为固，而汗漏不止，即如水流漓之互词也。恶风者，腠理大开，为风所袭也。小便难者，津液外泄而不下渗，兼以卫气外脱，而膀胱之化不行也。四肢微急，难以屈伸者，筋脉无津液以养，兼以风入而增其劲也。此阳气与阴津两亡，更加外风复入，与前条亡阳一证，微细有别，故用桂枝加附子，以固表驱风，而复阳敛液也。
●不解肌，而以火劫汗，伤阴致变四法
一法，辨阴未尽亡。
一法，辨邪所由解。
一法，不得汗，反躁，必圊血。
一法，辨脉微而数者，不可炙。
（23）太阳病中风，以火劫发汗，邪风被火热，血气流溢，失其常度。两阳相熏灼，其身发黄，阳盛则欲衄，阴虚则小便难，阴阳俱虚竭，身体则枯燥，但头汗出，剂颈而还，腹满而喘，口乾咽烂，或不大便。久则谵语，甚者至哕，手足躁扰，捻衣摸床，小便利者，其人可治。原文
风，阳也；火，亦阳也。邪风更被火热助之，则血气沸腾，所以失其常度。热势瀰漫，所以蒸身为黄。然阳邪盛于阳位者，尚或可从衄解，可从汗解。至于阳邪深入阴分，势必劫尽精津，所以剂颈以下不能得汗，口乾咽烂，肺焦喘促，身体枯燥，小便难，大便秘，手足扰动，谵妄哕逆，乃是一团邪火内炽，真阴倾刻立尽之象，有非药力所能胜者。必其人小便尚利，阴未尽伤，始得以行驱阳救阴之治也。噫！亦危矣。
仲景以小便利一端，辨真阴之亡与未亡最细。盖水出高源，小便利，则津液不枯，肺气不逆可知也。肾以膀胱为府，小便利，则膀胱之气化行，肾水不枯可知也。
按：此证阳邪挟火，扰乱阴分而亡其阴，与前二条亡阳证，天渊悬绝。观阳盛欲衄，身体枯燥等语，明是失汗所致，失汗则阳必内入，何反外亡耶？注家泥阴阳俱虚竭一语，遂谓小便利者，阴未甚虚，则阳犹可回，是认可治，为回其阳，大失经旨。不知此证，急驱其阳，以存阴气之一线，尚恐不得，况可回阳以更劫其阴乎？且头汗乃阳邪上壅，不下通于阴，所以剂颈以下，不能得汗。设见衄血，则邪从衄解，头间且无汗矣。设有汗，则邪从汗解，又不衄矣。后条火邪深入，必圊血一证，亦谓身体枯燥而不得汗者，必致圊血，设有汗更不圊血矣。读古人书，全要会意，岂有得汗而加衄血、圊血之理哉！又岂有遍身无汗，而头汗为亡阳之理哉！
（24）太阳病二日，反躁，反熨其背而大汗出，火热入胃，胃中水竭，躁烦，必发谵语，十馀日，振慄，自下利者，此为欲解也。故其汗从腰以下不得汗，欲小便不得，反呕欲失溲，足下恶风，大便硬，小便当数而反不数，及多，大便已，头卓然而痛，其人足心必热，穀气下流故也。原文
此段文义隐奥，从来注释不得其解，谨明之以畅尚论之怀。盖火邪入胃中，十馀日不解，忽振慄自下利者，火邪从大肠下奔，其候本为欲解，然而不解者，以从腰以下不得汗，邪虽下走，终不外走，故不解也。上条从颈已下不得汗，其势重；此从腰以下不得汗，其势较轻。足下恶风，见阳邪但在下也。小便不得，见阳邪闭拒阴窍也，与不得汗正同，所以大便亦硬。益见前之下利为火热急奔，火势衰减则仍硬也。反呕者，邪欲从上越也；欲失溲者，邪欲从前阴出也，皆馀邪欲散之征也。胃火既减，小便当数，复不数，则津液可回。及至津之下润，则久积之大便必尽出矣。大便出多，则小便之当数者始数矣。肠胃之间，邪热既散而不持，则腰已下之得汗并可知矣。得汗，则阴分之阳邪尽从外解，然后身半以下之阴气得上，而反头痛；身半以上之阳气得下，而反足心热。欲愈之状，尚类病状，火邪助虚，为何如哉？
（25）太阳病，以火熏之，不得汗，其人必躁。到经不解，必清血，名为火邪。原文
火邪入胃，胃中水液多者，必奔迫下利，其渐解悉如上条矣。若胃中津液素乏之人，复受火邪，则漫无可御，必加躁扰不宁，由是深入血室而圊血也。盖阳邪不从汗解，得以袭入阴中，动其阴血。倘阳邪不尽，其圊血必无止期。故申之曰名为火邪，示人以治火邪，而不治其血也。
（26）微数之脉，慎不可灸。因火为邪，则为烦逆，追虚逐实，血散脉中，火气虽微，内攻有力，焦骨伤筋，血难复也。原文
脉微而数，阴虚多热之征也。此而灸之，则虚者益虚，热者益热，不至伤残不止矣。凡病者皆然，不独伤寒宜戒也。针灸家亦识此义否？
●不解肌，而用烧针取汗，寒入核起，灸核止变一法
（27）烧针令其汗，针处被寒，核起而赤者，必发奔豚，气从少腹上冲心者，灸其核上各一壮，与桂枝加桂汤，更加桂。原文
奔豚者，肾邪也。肾邪一动，势必自少腹上逆而冲心，状若豕突，以北方亥位属猪故也。北方肾邪，惟桂能伐之，所以用桂三倍加入桂枝汤中，外解风邪，内泄阴气也。尝即此例推之，凡发表误入寒药，服后反加壮热，肌肤起赤块，畏寒腹痛，气逆而喘者；或汗时盖覆未周，被风寒复侵，红肿喘逆，其证同者，用此法良验。一妇病外感，服表药后，忽面若妆朱，散发叫喘，双手上扬，余知其腹作奔豚也，用此方倾之即定。
●不解肌，而用吐药，虽得汗，内伤脾胃，名为小逆二法
（28）太阳病，当恶寒发热，今自汗出，不恶寒发热，关上脉细数者，以医吐之过也。一二日吐之者，腹中饥，口不能食；三四日吐之者，不喜糜粥，欲食冷食，朝食暮吐，以医吐之所致，此为小逆。原文
解肌之法，解散肌表风邪，全不伤动脾胃，乃天然不易之法也。若舍此而妄用吐法，吐中亦有发散之义，故不恶寒发热。一二日，病在太阳，吐之则腹中肌，口不能食；三四日，病在阳明，吐之则不喜糜粥，欲食冷食，皆胃气受伤之故也。然且朝食暮吐，脾中之真阳亦伤，而不能消穀。是则外感虽除，脾胃内伤，卒未易复，故为小逆也。
（29）太阳病吐之，但太阳病当恶寒，今反不恶寒，不欲近衣，此为吐之内烦也。原文
此以吐而伤胃中之阴，较上条两伤脾胃之阴阳者稍轻，故内烦不欲近衣。虽显虚热之证，比关上脉细数，已成虚热之脉者，亦自不同。然以吐而伤其津液，虽幸病不致逆，医者能无过乎？可见用吐法时，亦当相人之津液矣。
●中风肌未解，不可下，宜用桂枝汤解外一法
（30）太阳病，外证未解者，不可下也，下之为逆；欲解外者，宜桂枝汤主之。原文
下之为逆，即指结胸等证而言。欲解外者，必无出桂枝一法，叮咛无已之辞也。外邪未解，下必为逆，然则欲下未下之时，亟解其肌，俾下之而不为逆也，不亦可乎？
●中风肌未解，误汗下，无他变者，仍当用桂枝汤一法
（31）太阳病，先发汗，不解，而复下之，脉浮者不愈。浮为在外，而反下之，故令不愈。今脉浮，故知在外，当须解外则愈，宜桂枝汤主之。原文
见已下其脉仍浮，证未增变者，仍当亟解其外也。
●不解肌，反误下，邪不服者，于前下药内，更加桂枝一法
（32）太阳病下之，其气上冲者，可与桂枝汤，方用前法；若不上冲者，不可与之。原文
误下而阳邪下陷，然无他变，但仍上冲阳位，则可从表里两解之法，故以桂枝汤加于前所误用下药之内，则表邪外出，里邪内出，即用桂枝大黄汤之互词也。若不上冲，则表里两解之法，漫无取义，其不可与明矣。
●不解肌，反误下，心痞，用桂枝加温补药，两解表里一法
（33）太阳病，外证未除，而数下之，遂协热而利，利下不止，心下痞硬，表里不解者，桂枝人参汤主之。原文
误下则致里虚，里虚则外热乘之，变而为利，不止者，里虚不守也。痞硬者，正虚邪实，中成滞碍，否塞而坚满也。以表未除，故用桂枝以解之；以里适虚，故用理中以和之。此方即理中加桂枝而易其名，亦治虚痞下利之圣法也。
●不解肌，反误下，邪入阳明，变用太阳两解一法
（34）太阳病，桂枝证，医反下之，利遂不止，脉促者，表未解也；喘而汗出者，葛根黄连黄芩汤主之。原文
太阳病，原无里证，但当用桂枝解外。若当用不用而反下之，利遂不止，则热邪之在太阳者，未传阳明之经，已入阳明之府。所以其脉促急，其汗外越，其气上奔则喘，下奔则泄，故舍桂枝而用葛根，专主阳明之表，加芩、连以清里热，则不治喘而喘自止，不治利而利自止，又太阳两解表里之变法也。
●不解肌，反误下，宜辨阳实阳虚，加减桂枝汤一法
（35）太阳病，下之后，脉促，胸满者，桂枝去芍药汤主之；若微恶寒者，去芍药方中加附子汤主之。原文
误下脉促与上条同，以无下利不止、汗出等证，但见胸满，则阳邪仍盛于阳位，几与结胸同变。然满而不痛，且诸证未具，胸未结也。故取用桂枝之芳甘，以亟散太阳之邪。其去芍药之意，酸收二字不足尽之，以误下故不敢用，恐其复领阳邪下入腹中也。设微见恶寒，则阳虚已著，而非阳邪上盛之比，去芍药方中即当加附子，以回其阳。是虽不言汗出，然由此条之微恶寒，合上条观之，则脉促、胸满、喘而汗出之内，原伏有虚阳欲脱之机，故仲景于此条，特以微恶寒三字发其义，可见阳虚则恶寒矣；又可见汗不出之恶寒，即非阳虚矣。伤寒证中，多有下后魄汗不止，而酿亡阳之变者，必于此等处，参合以求神髓，庶几可进于道耳。
●不解肌，反误下，阳邪作喘，有用桂枝加行气药一法
（36）太阳病，下之微喘者，表未解故也，桂枝加厚朴杏仁汤主之。喘家作桂枝汤，加厚朴、杏子仁。原文
凡下后利不止，而加上气喘急者，乃是上争下夺之象，危候也。但骤病之人，中气足供上下之用，邪尽而喘与利自止。若中气素馁，加以上下交征，立尽之数矣。此证不云下利，但云微喘、表未解，则是表邪因误下上逆，与虚证不同，故仍用桂枝以解表，加厚朴、杏仁以利下其气，亦微里之意也。
此诀风邪误下作喘治法之大要。其寒邪误下作喘，当用麻黄、石膏，即此可推，故中篇不复赘也。
●不解肌，反误下，有凭脉定变一法
（37）太阳病下之，其脉促，不结胸者，此为欲解也；脉浮者，必结胸也；脉紧者，必咽痛；脉弦者，必两胁拘急；脉细数者，头痛未止；脉沉紧者，必欲呕；脉沉滑者，协热利；脉浮滑者，必下血。原文
脉促为阳邪上盛，反不结聚于胸，则阳邪未陷，可勃勃从表出矣，故为欲解也。脉浮者必结胸，即指促脉而申之，见脉促而加之以浮，邪气弥满于阳位，故必结胸也。浮字贯下四句，见浮而促，必结胸，浮而紧，必咽痛；浮而弦，必两胁拘急；浮而细数，必头痛未止。皆太阳本病之脉，故主病亦在太阳之本位。设脉见沉紧，则阳邪已入于阴分，但入而未深，仍欲上冲作呕，其无结胸、咽痛等证，从可知矣。只因论中省用一个促字，三个浮字，后之读者遂眩，谓紧为下焦，属在少阴，惑之甚矣！观本文下句，即指出沉紧者必呕吐一语，正见前紧字，指浮紧言也。沉紧方是阳邪入阴，上逆作呕，岂有浮紧、咽痛，反为少阴寒邪上冲之理！明明太阳误下之脉证，何缘插入少阴，爚乱后人耶！至于滑脉，居浮沉之间，亦与紧脉同推。故沉滑则阳邪入阴，而主下利；浮滑则阳邪正在营分，扰动其血，而主下血也。夫太阳误下之脉，主病皆在阳、在表，即有沉紧，沉滑之殊，亦不得以里阴名之。仲景辨析之精，讵可杂以赘庞哉？
●中风病不解，热结膀胱，下血，有宜先表后里一法
（38）太阳病不解，热结膀胱，其人如狂，血自下，下者愈。其外不解者，尚未可攻，当先解外。外解已，但少腹急结者，乃可攻之，宜桃核承气汤。原文
邪热搏血，结于膀胱。膀胱者，太阳寒水之经也。水得热邪，必沸腾而上侮心火，故其人如狂。见心虽未狂，有似乎狂也。血自下者，邪热不留，故愈。若少腹急结，则膀胱之血，蓄而不行，先解外，乃可攻。其攻法亦自不同，必用桃仁增入承气，以达血所。仍加桂枝分解外邪，正恐馀邪少有未解，其血得以留恋不下耳。
桃仁承气汤中用桂枝解外，与大柴胡汤中用柴胡解外相仿，益见太阳随经之热，非桂枝不解耳。
●中风病不解，热瘀下焦蓄血，明辨脉证，用抵当汤二法
（39）太阳病六七日，表证仍在，脉微而沉，反不结胸，其人发狂者，以热在下焦，少腹当硬满；小便自利者，下血乃愈。所以然者，以太阳随经，瘀热在里故也，抵当汤主之。原文
此条之证较前条更重，且六七日表证仍在，曷为不先解其外耶？又曷为攻药中不兼加桂枝耶？以脉微而沉，反不结胸，知邪不在上焦，而在下焦也。若少腹硬满，小便自利，则其人之发狂者，为血蓄下焦无疑矣，故下其血自愈。然蓄血而至于发狂，则热势攻心，桃仁承气不足以动其血，桂枝不足以散其邪，非用单刀直入之将，必不能斩关取胜，故名其汤为抵当。抵者，至也，乃至当不易之良法也。奈何圣人以为至当，愚人以为非常，讵知邪结于胸，则用陷胸以涤饮，邪结少腹，则用抵当以逐血！设非此一法，少腹中所结之血，既不附气而行，更有何药可破其坚垒哉！所以一峻攻，斯血去而邪不留，并无藉桂枝分解之力耳。噫！非优入圣域之大贤，乌足共论此哉！
（40）太阳病，身黄，脉沉结，少腹硬，小便不利者，为无血也；小便自利，其人如狂者，血证谛也，抵当汤主之。原文
此一条乃法中之法也，见血证为重证，抵当为重药。恐后人辨认不清，不当用而误用，与夫当用而不敢用，故重申其义。言身黄、脉沉结、少腹满三者，本为下焦蓄血之证，然只现此，尚与发黄相邻，必如前条之其人如狂，小便自利，则血证无疑，而舍抵当一法，别无他药可代之矣。
小便不利，何以见其非血证耶？盖小便不利，乃热瘀膀胱，无形之气病，为发黄之候也。小便自利，则膀胱之气化行，然后少腹满者，允为有形之蓄血矣。庸工不能辨证，实于此等处未著眼耳。
●中风病，以小便利否定里证一法
（41）太阳病，小便利者，以饮水多，必心下悸；小便少者，必苦里急也。原文
小便清利，本为邪不在里，若因饮水过多，致小便之利，则水未入腹，先与邪争，必主心下悸也。小便少者，即小便短赤，里证已具之意。但本文云必苦里急，明是谓饮水多而小便少者，邪热足以消水，故直指为里证已急也。以饮水多三字贯下，其旨跃然。
●中风病，汗吐下后，小便不利，宜俟津回自愈一法
（42）大下之后，复发汗，小便不利者，亡津液故也，勿治之，得小便利，必自愈。
凡病，若发汗，若吐，若下，若亡血，亡津液，阴阳自和者，必自愈。原文
泉之竭矣！不云自中，古今通弊。医事中之操霸术者，其人已亡津液，复强责其小便，究令膀胱之气化不行，转增满、硬、胀、喘者甚多，故宜以不治治之。俟其津液回，小便利，必自愈也。于此见汗下恰当，津液不伤，为措于不倾，藏于不竭之良图矣。
●中风病，下后复汗，因虚致冒，先汗解，后议下一法
（43）太阳病，下之而不愈，因复发汗，以此表里俱虚，其人因致冒，冒家汗出自愈。所以然者，汗出表和故也；得里未和，然后下之。原文
冒者，神识不清，似有物矇蔽其外也。所以必须得汗，俾外邪先从外彻，然后辨其二便之和否，再一分解其邪也。然而表里俱虚之证，其两解之法，宜轻而且活，所以说汗出自愈，未尝指定服药也。又说得里未和，然后下之。但示其意。并不出方，后人孰察其遵《内经》虚者责之之义乎？若论用药，表无过桂枝，里无过大柴、五苓矣。
●中风病，表里已虚，馀邪未解，辨脉用治，迥异初病一法
（44）太阳病未解，脉阴阳俱停，必先振慄，汗出而解，但阳脉微者，先汗出而解；但阴脉微者，下之而解。若欲下之，宜调胃承气汤主之。原文
病久而外邪不解，不过是入阳、入阴之二途。既阴阳两停，初无偏胜，可以解矣。犹必先振慄，始得汗出而解，虚可知也。其有不为振汗，邪无出机者，辨脉用法，要与初病不同。盖初病，皆邪气胜则实之脉，病后皆正气夺则虚之脉，所以最虚之处，便是容邪之处。故阳脉微者，邪乘其阳，汗之而解；阴脉微者，邪乘其阴，下之而解。必须透此一关，始得用药与邪相当，邪去则正自复，不补虚而自补耳。至于虚者责之之意，前条已露一班，此云若欲下之，宜调胃承气汤，意更轻活，其无取于大汗、大下，具在言外矣。
●中风病，呕利痞满，表解可攻，与攻胃实迥异一法
（45）太阳中风，下利呕逆，表解者，乃可攻之。其人漐漐汗出，发作有时，头痛，心下痞硬满，引胁下痛，乾呕短气，汗出不恶寒者，此表解里未和也，十枣汤主之。原文
此证与结胸颇同。但结胸者，邪结于胸，其位高；此在心下及胁，其位卑。然必表解乃可攻之，亦与攻结胸之戒不殊也。其人漐漐汗出，发作有时，而非昼夜俱笃，即此便是表解之征。虽有头痛、心下痞硬满、引协下痛、乾呕短气诸证，乃邪结之本证，不得以表证名之。若待本证尽除后，乃攻之，不坐误时日乎？故复申其义。见汗出不恶寒，便是表解可攻之候，虑何深耶！盖外邪挟饮，两相搏结，设外邪不解，何缘而得汗出津津乎？攻药取十枣汤者，正与结胸之陷胸汤相仿，因伤寒门中，种种下法，多为胃实而设。胃实者，邪热烁干津液，肠胃俱结，不得不用苦寒以荡涤之。今证在胸胁而不在胃，则胃中津液未经热耗，而荡涤肠胃之药无所取矣。故取蠲饮逐水于胸胁之间，以为下法也。
●中风病，本痰标热，误下有结胸及协热利之变一法
（46）太阳病二三日，不能卧，但欲起，心下必结，脉微弱者，此本有寒分也。反下之，若利止，必作结胸；未止者，四日复下之，此作协热利也。原文
二三日不能卧，但欲起，阳邪炽盛，逼处心胸，扰乱不宁，所以知其心下必结，然但显欲结之象，尚未至于结也。若其人脉微弱者，此平日素有痰饮积于心膈之分，适与外邪相召，外邪方炽，其不可下明矣。反下之，若利止，则邪势乘虚欲结者，愈益上结。利未止，因复下之，俾阳邪不复上结，亦将差就错，因势利导之法。但热邪从表解极易，从里解极难，协热下利，热不尽，其利漫无止期，亦危道也。合上条外邪搏饮之证，反复提海，深切著明，从来疑是阙文，可为叹息。
●中风病误下，热邪内陷而成结胸六法
一法，论结胸及痞之源。
一法，论脉证所以结胸之故。
一法，论结胸兼涉阳明。
一法，论结胸似涉柔痓。
一法，论脉浮大下之死。
一法，论证加烦躁，不下亦死。
（47）病发于阳而反下之，热入因作结胸；病发于阴而反下之，因作痞。所以成结胸者，以下之太早故也。原文
风为阳邪，病发于中风，阳邪未从外解而反下之，其热势乘虚陷入，必硬结于胸上。寒为阴邪，病发于伤寒，阴邪未从外解而反下之，其热势乘虚陷入，必痞塞于心间。二证皆由下早，皆是热入，省文以见意也。太早则邪方炽盛，既未外解，又未传经，此而下之，其变安得不大耶？
（48）太阳病，脉浮而动数，浮则为风，数则为热，动则为痛，数则为虚，头痛发热，微盗汗出，而反恶寒者，表未解也。医反下之，动数变迟，膈内拒痛，胃中空虚，客气动膈，短气躁烦，心中懊憹，阳气内陷，心下因硬，则为结胸，大陷胸汤主之。若不结胸，但头汗出，余无汗，剂颈而还，小便不利，身必发黄也。原文
中风病，见浮、动、数之三脉，主风、主热、主痛、更主虚。虚，故邪持日久，头痛、发热、恶寒，表终不解。医不知其邪持太阳，未传他经，反误下之，于是动数之脉变迟，而在表之证变结胸矣。动数变迟三十六字，形容结胸之状殆尽。盖动数为欲传之脉，而变迟则力绵势缓而不能传，且有结而难开之象，膈中之气与外入之邪两相格斗，故为拒痛。胃中水穀所生之精悍，因误下而致空虚，则不能藉之以冲开外邪，反为外邪冲动其膈，于是正气往返邪逼之界，觉短气不足以息，更躁烦有加。于是神明不安，方寸之地，觉剥肤近灾，无端而生懊憹，凡此皆阳邪内陷所致。阳本亲上，故据高位，而心下硬痛为结胸也。非化工之笔，安然点缀病情若此哉！
（49）太阳病，重发汗而复下之，不大便五六日，舌上燥而渴，日晡所小有潮热，从心下至少腹硬满而痛不可近者，大陷胸汤主之。原文
不大便，燥渴，日晡潮热，少腹硬满，证与阳明颇同。但小有潮热，则不似阳明大热；从心上至少腹，手不可近，则阳明又不似此大痛，因是辨其为太阳结胸兼阳明内实也。缘误汗复误下，重伤津液。不大便而燥渴、潮热，虽太阳阳明，亦属下证。但太阳痰饮内结，必用陷胸汤，由胸胁以及胃肠，荡涤始无馀。若但下肠胃结热，反遗胸上痰饮，则非法矣。其析义之精为如何哉？
（50）结胸者，项亦强，如柔痓状，下之则和，宜大陷胸丸。原文
结胸而至颈项亦强，证愈笃矣。盖胸间邪结紧实，项势常昂，有似柔痓之状，然痓病身手俱张，此但项强，原非痓也，藉此以验胸邪十分紧逼耳。胸邪紧逼，以大陷胸汤下之，恐过而不留，即以大陷胸丸下之，又恐滞而不行，故煮而连滓服之，然后与邪相当，而可施战胜攻取之路。观方中用大黄、芒硝、甘遂，可谓峻矣。乃更加葶苈、杏仁，以射肺邪，而上行其急。煮时又倍加白蜜，以留恋而润导之，而下行其缓，必识此意，始得用法之妙。
（51）结胸证，其脉浮大者，不可下，下之则死。原文
胸既结矣，本当下，以开其结。然脉浮大，则表邪未尽，下之是令其结而又结也，所以主死，此见一病不堪再误也。
（52）结胸证具，烦躁者亦死。原文
亦字承上，见结胸证全具，更加烦躁，即不下，亦主死也。烦躁曷为主死耶？盖邪结于胸，虽藉药力以开之，而所以载药力上行者，胃气也。胃气充溢于津液之内，汗之，津液一伤；下之，津液再伤；至热邪搏饮，结于当膺，而津液又急奔以应上征，有不尽不已之势。烦躁者，津液已竭，胃气垂绝之征也。坚敌在前，营中士卒化为乌有，能无败乎！此陷胸诸法见几于蚤，兢兢以涤饮为先务，饮涤则津液自安，如寇退而百姓复为良民也。噫，微矣！
●不解肌，误汗下成痞，复误烧针，合色脉以定死生一法
（53）太阳病，医发汗，遂发热恶寒，因复下之，心下痞。表里俱虚，阴阳气并竭，无阳则阴独，复加烧针，因胸烦，面色青黄，肤瞤者，难治；今色微黄，手足温者易愈。原文
凡表里差误，证变危笃，有阴已亡而阳邪尚不尽者；有阳邪尽，而阳气亦随亡者；有外邪将尽未尽，而阴阳未至全亏者，此可愈不可愈所由分也。大率心下痞与胸间结，虽有上下之分，究竟皆是阳气所治之位。观无阳则阴独一语，正见所以成痞之故。虽曰阴阳气并竭，实由心下无阳，故阴独痞塞也。无阳阴独，蚤已括伤寒误下成痞大义，安得草草读过？无阳亦与亡阳有别，无阳不过阳气不治，复加烧针，以逼劫其阴阳，乃成危候。其用药逼劫，即可同推。
中风误下结胸，伤寒误下成痞者，证之常也。然中风误下，间有痞证；伤寒误下，间有结胸证，不可不明。故次此条于结胸证后，至太阳中篇，亦次结胸于痞证后，以求合作者之圆神也。

太阳经中篇  ***************************
凡寒伤营之证，列于此篇，法五十八条
按：上篇风伤卫之证，用桂枝汤解肌者，乃是不欲发汗以扰动其营也。不扰其营，但治其卫，常有不及之弊。不及则邪不尽去，势必传入于里，故篇中两解表里之法居多。此篇寒伤营之证，用麻黄汤发汗者，乃亟驱其邪，尽从表出，不使停留之法，常有太过之弊。太过则未免因邪伤正，而虚候易生。设有馀邪不尽者，多未敢再汗，但可和其营卫，或俟其津回，自然得汗，故两解表里之法差少。其误下之证，亦不比上篇之阳邪多变。但发汗之后，其人津液已虚，更加误下，则津液重虚，所以或邪少虚多而伤其阳，或邪盛热炽而伤其阴，源同流异，各造其偏，以故治法亦错出不一，必先会大意，然后一展卷而瞭然于心目也。
●辨寒伤营，有定脉定证，总称伤寒一法
（1）太阳病，或已发热，或未发热，必恶寒，体重，呕逆，脉阴阳俱紧者，名曰伤寒。原文
发热、恶寒、体重、呕逆、脉阴阳俱紧，凡是伤寒病，必具此五者，故以为总称。或未发热者，寒邪初入，尚未郁而为热，顷之即热矣。多有服表药后，反增发热者，病必易解。盖热郁未久，药即领邪外出，无里证故也。仲景恐见恶寒、体重、呕逆，又未发热，认为直中阴经之证，操刃杀人，蚤于辨证之先，揭此一语，虑何周耶！
●辨伤寒证，用麻黄汤大纲一法
（2）太阳病，头痛发热，身疼腰痛，骨节疼痛，恶风，无汗而喘者，麻黄汤主之。原文
上条已言伤寒之脉证矣。此复以头痛、发热、身疼、腰痛、骨节疼痛、恶风、无汗而喘，互发其义。盖恶寒未有不恶风者，头身腰节疼痛即体重之应，无汗而喘亦即呕逆、脉阴阳俱紧之应也。汗乃血之液，血为营，营强则腠理闭密，虽热，汗不出也。麻黄发汗散邪，其力最猛，故以桂枝监之，甘草和之，而用杏仁润下，以止喘逆。然亦但取微似汗，不须歠热希粥，正如驭六马，执辔惟谨，恒虞其泛轶耳。
●辨伤寒传经、不传经一法
（3）伤寒一日，太阳受之，脉若静者，为不传；颇欲吐，若躁烦，脉数急者，为传也。伤寒二三日，阳明、少阳证不见者，为不传也。原文
脉静者，邪在本经，且不能遍，故不传经。颇欲吐，外邪内搏，身烦、脉数，寒邪变热，必传经也。二三日阳明、少阳证不见，即误治亦止留连于太阳耳。
●辨伤寒欲传不传，心悸而烦，宜用建中一法
（4）伤寒二三日，心中悸而烦者，小建中汤主之。呕家不可用建中汤，以甜故也。原文
欲传未传之证，其人内实，差可无虑。若阳气内虚而心悸，阴气内虚而心烦，将来邪与虚搏，必至危困。建立其中气，则邪不易入，即入亦足以御之也。
●辨寒伤营之证，当汗不汗，反行针灸致变二法
（5）太阳伤寒者，加温针，必惊也。原文
温针欲以攻寒，孰知针用火温，营血得之，反增其热。营气通于心，引热邪以内逼神明，必致惊惶而神乱也。
（6）脉浮，宜以汗解，用火灸之，邪无从出，因火而盛，病从腰以下，必重而痹，名火逆也。原文
外邪挟火势上炎，必不下通阴分，故重而痹也。
●辨脉浮及浮数，宜用麻黄汤发汗一法
（7）脉浮者，病在表，可发汗，宜麻黄汤。脉浮而数者，可发汗，宜麻黄汤。原文
伤寒之脉，阴阳俱紧，其脉但浮及浮数而不兼紧，似可不用麻黄汤。然寒既入营，舍麻黄汤定法，别非他药可代，故重申其意。见脉紧固当用麻黄汤，而脉浮不紧者，乘其邪方在表，当用麻黄汤托出其邪，不使得入。即脉浮数而不紧者，乘其势正欲传，当用麻黄汤击其半渡而驱之使出。参看中风证脉浮宜用桂枝汤。可见天然一定之法，不因邪势之浅深辄可变易也。
●服麻黄汤，得汗后，察脉辨证，有次第不同三法
一法，汗解后，复感、复烦、脉浮数者，宜更药解散。
一法，脉浮数而烦，加渴者，宜两解表里。
一法，具两解证，不渴者，用药宜里少表多。
（8）伤寒发汗解，半日许复烦，脉浮数者，可更发汗，宜桂枝汤。原文
发汗后病解，半日许复烦，脉复浮数，明系汗后表疏，邪风袭入所致，即不可再用麻黄汤，宜更变发汗之法，改用桂枝可耳。用桂枝者，一以邪重犯卫，一以营虚不能复任麻黄也。
（9）发汗已，脉浮数，烦渴者，五苓散主之。原文
脉浮数而烦，与上同也，加之以渴，则津液为热所耗而内燥，里证具矣。津液内耗，即非细故，宜用四苓以滋其内，而加桂以解其外，比上更用桂枝之法，又大不同者，以无复感故也。然既云两解表里之邪热，则五苓散中，术用苍，桂用枝，从可推矣。
按：五苓两解表里之法，风伤卫、寒伤营俱用之。
（10）伤寒，汗出而渴者，五苓散主之；不渴者，茯苓甘草汤主之。原文
伤寒以无汗故烦，汗出则不烦可知矣。但汗出而渴，则上条五苓两解表里之法，在所必用。若汗出而并不渴，则里证本轻，故用桂枝汤中之三，五苓汤中之一，少示三表一里之意，名曰茯苓甘草汤，以消息病情而分解微邪，如璋判圭合，允为宝符。
●辨脉浮紧浮数，尺脉反迟反微，不可发汗二法
一法，脉浮紧，身疼痛，宜以汗解，但尺迟则不可汗。
一法，脉浮数，即误下仍当发汗，但尺微则不可汗。
（11）脉浮紧者，法当身疼痛，宜以汗解之。假令尺中迟者，不可发汗。保以知之？然，以营气不足，血少故也。原文
脉浮而紧，遍身疼痛，乃伤寒正病，亟当发汗以驱逐外邪者也。设其人元气素薄，尺中脉迟，则城郭不完，兵甲不坚，米粟不多，根本先欲动摇，尚可背城借一乎！此所以必先建中而后发汗也。
（12）脉浮数者，法当汗出而愈；若下之，身重，心悸者，不可发汗，当自汗出乃解。所以然者，尺中脉微，此里虚，须表里实，津液自和，便自汗出愈。原文
脉浮数者，法当从乎汗解，故有更药发汗、及两解表里之法。设经误下而身重心悸，纵脉仍浮数，亦不可复发其汗，但宜静调，俟其汗自出乃解耳。所以然者，以尺脉微，里阴素虚故也。必须津液自和，即为表里俱实，便自汗出而愈，此亦先建中而后发汗之变法。要知仲景云，尺脉微者不可发汗，又云，尺微者不可下，无非相人津液之奥旨，所以误下之脉虽浮数不改，亟宜发汗者，亦必审谛其尺脉，不当率意径情，有如此矣。
●凡用发汗药，宜审病人有无宿疾，不可径汗六法
（13）咽喉乾燥者，不可发汗。原文
咽中乾燥，其人平日津液素亏可知，故不可发汗，以重夺其津液也。叔和重集不可发汗篇，有咽中闭塞不可发汗，发汗则吐血，气欲绝，手足厥冷，欲得蜷卧，不能自温一条，与此似同而实大异。此戒发汗以夺阳明之津液，彼戒发汗以夺少阴之血也。又咽中闭塞不可下一条，亦指少阴立说。成注俱以咽门为胃之系，混释则谬矣。
（14）淋家，不可发汗，发汗则便血。原文
小便淋者，膀胱为热所闭，气化不行也。更发其汗，则膀胱愈扰，而血从小便出矣。
（15）疮家，虽身疼痛，不可发汗，发汗则痓。原文
身疼痛为寒伤营之证，本当发汗，然疮疡之人，肌表素虚，营血暗耗，更发其汗，则外风袭虚，内血不荣，必致颈项强，身手张而成痓，痓亦膀胱之病也。
（16）衄家，不可发汗，汗出，必额上陷脉紧急，目直视不能眴，不得眠。原文
目得血而能视，汗为血液。衄血之人，清阳之气素伤，更发其汗，则额上必陷，乃上焦枯竭之应也。诸脉者，皆属于目，筋脉紧急，则目上瞪而不能合，目不合则不得眠也。伤寒发烦目瞑者必衄，宜用麻黄汤发汗。此言素惯衄血之人，戒发汗以虚其虚，宜两谛之也。
（17）亡血家，不可发汗，则寒慄而振。原文
亡血，即亡阴也。亡阴发汗本当生热，乃反寒慄而振者何耶？盖阴亡则阳气孤而无偶，才一发汗，其阳必从汗尽越，所以寒慄有加，阴阳两竭也。
（18）汗家重发汗，必恍惚心乱，小便已，阴疼，与禹馀粮丸（阙）。原文
心主血，汗者心之液，平素多汗，更发其汗，则心脏之血伤，而心神恍惚，小肠之腑血亦伤，而便已阴疼。禹馀粮丸原方阙。然生心血，通水道，可意会也。
●服麻黄汤，汗后病不解，有恶寒、恶热不同治一法
（19）发汗，病不解，反恶寒者，虚故也。芍药甘草附子汤主之。发汗后，恶寒者，虚故也；不恶寒，但恶热者，实也，当和胃气，与调胃承气汤。原文
恶寒者汗出，营卫新虚，故用法以收阴固阳而和其营卫。不恶寒者汗出，表气未虚，反加恶热，则津干胃实可知，故用法以泄实而和中。然曰与，似大有酌量，其不当径行攻下，以重虚津液，从可识矣。
●服麻黄汤，汗后，身痛脉迟者，宜行补散一法
（20）发汗后，身疼痛，脉沉迟者，桂枝加芍药生姜各一两人参三两，新加汤主之。原文
伤寒发汗后，身反疼痛者，乃阳气暴虚，寒邪不能尽出所致。若脉见沉迟，更无疑矣。脉沉迟者，六部皆然，与尺迟大异。尺迟乃素虚，此为发汗新虚，故于桂枝方中倍加芍药、生姜各一两以去邪，用人参三两以辅正，名曰新加汤者，明非桂枝汤中之旧法也。
门人问：相传仲景全方止得一百一十二道，因有新加一汤，故名为一百一十三方，其说然欤？答曰：此后人之呓语也。仲景意中，明明桂枝汤不欲与人参并用，以桂枝能解肌表之邪，人参反固肌表之邪故也。然在误汗、误下以后，表里参错，正气虚微，馀邪不解，则有不得不并用之证。如上篇太阳病，外证未除而数下之，遂协热而利下、痞硬，表里不解，用桂枝理中汤，乃革去理中之名，但曰桂枝人参汤者，即此意也。人参尚主半表，故曰新加；理中则全不主表，故革其名，凡此皆仲景精微之蕴也。然桂枝人参汤中去芍药者，以误下而邪入于阴，芍药主阴，不能散阳邪也。桂枝新加汤中倍芍药者，以误汗而阳虚邪凑，恐阳孤无偶，用芍药以和之，俾不至散乱也。故用法必识立法之意，斯用之各当矣。
●服麻黄汤后，不可误用桂枝，及饮水、灌水过多一法
（21）发汗后，不可更行桂枝汤。汗出而喘，无大热者，可与麻黄杏仁甘草石膏汤主之。发汗后，饮水多者，必喘；以水灌之，亦喘。原文
误用桂枝固卫，寒不得泄，气逆变喘，本当用大青龙汤，此于汤中除去桂枝、姜、枣者，以已经一误，不可再误，驭药之严也。然有大热者，恐兼里证，若无大热，其为表邪实盛可知。故变青龙之制，为麻杏甘石，乃为的对也。饮水多者，内有大热则能消之，汗后里证未具，内无大热，故饮水多者，水气上逆，必为喘也；以水灌其外，冷气侵肤，与内邪相搏，亦主喘也，即形寒饮冷伤肺之意。但伤肺乃积渐所致，此不过偶伤耳，治法要不出麻杏甘石之外。见内饮水多，外行水灌，皆足以敛邪闭汗，不独误行桂枝汤为然矣。
●本麻黄汤证，误下，表邪未尽，气逆变喘一法
（22）下后，不可更行桂枝汤，若汗出而喘，无大热者，可与麻黄杏仁甘草石膏汤。原文
易桂枝以石膏，少变麻黄之法，以治误汗而喘，当矣！乃误下而喘，亦以桂枝为戒，而不越此方者何耶？盖太阳中风与太阳伤寒，一从桂枝，一从麻黄，分途异治。由中风之误下而喘者，用厚朴、杏仁加入桂枝汤中观之，则伤寒之误下而喘者，用石膏加入麻黄汤中，乃天造地设，两不移易之定法。仲景所以谆谆告戒者，正恐人以伤寒已得汗之证，认为伤风有汗，而误用桂枝，故特出误汗、误下两条，示以同归麻黄一治之要，益见营卫分途，而成法不可混施矣。
●服麻黄汤后，有阳气暴虚，叉手冒心二法
一法，心下悸，欲得按。
一法，耳聋无闻。
（23）发汗过多，其人叉手自冒心，心下悸，欲得按者，桂枝甘草汤主之。原文
发汗过多，阳气虚衰。阳本受气于胸中，胸中阳气不足，故叉手冒心，不说到阴血上；方用桂枝甘草固表缓中，亦未说到养血上。注谓汗多则血伤，血伤则心虚，反置阳虚不理，所谓迂阔而远于事情也。
（24）未持脉时，病人叉手自冒心，师因教试令咳而不咳者，此必两耳聋无闻也。所以然者，以重发汗虚故如此。原文
此示人推测阳虚之一端也。阳虚耳聋，宜亟固其阳，与少阳传经邪盛之耳聋迥别矣。
●服麻黄汤后，有阳气暴虚，阴邪上逆，脐下悸、腹胀满二法
一法欲作奔豚，预伐其邪。
一法行气补益，以除其满。
（25）发汗后，其人脐下悸者，欲作奔豚，茯苓桂枝甘草大枣汤主之。原文
汗本心之液，发汗后脐下悸者，心气虚而肾气发动也。肾邪欲上陵心，故脐下先悸。取用茯苓、桂枝，直趋肾界，预伐其邪，所谓上兵伐谋也。
（26）发汗后，腹胀满者，厚朴生姜甘草半夏人参汤主之。原文
吐后腹胀与下后腹胀多为实，以邪气乘虚入里为实也。若发汗后，外已解而腹胀满，知非里实之证，由脾胃气虚，津液抟结，阴气内动，壅而为满也。故以益胃和脾，降气涤饮为治也。
●服麻黄汤，汗后，不由误下，津干饮结，胃困变痞一法
（27）伤寒汗出，解之后，胃中不知，心下痞硬，乾噫食臭，胁下有水气，腹中雷鸣，下利者，生姜泻心汤主之。原文
汗后外邪虽解，然必胃气安和，始得脱然无恙，以胃主津液故也。津液因邪入而内结，因发汗而外亡，两伤告匮，其人心下必痞硬，以伏饮抟聚，胃气不足以开之也。胃病，故乾噫食臭，食入而嗳馊酸也。胃病，故胁下有水气，水入而旁渗胁肋也。胃中水穀不行，腹中必雷鸣，而搏击有声，下利而清浊不分也。虽不由误下而且成痞，设误下，其痞结又当何以耶？上篇论结胸及痞之源，云胃中空虚，此云胃中不和，互意，以其未经误下而致空虚。但言不和，然不和已足成痞，胃气所关之钜，固若此哉！
●误下成痞，用泻心汤诸方次第不同四法
一法，误下后，再误下，客热虚痞，用甘草泻心汤。
一法，误下后，复发汗，恶寒，先解表后用大黄黄连泻心汤。
一法，阴气协热邪作痞，用大黄黄连泻心汤；阴气乘阳虚作痞，用附子泻心汤。
一法，心下满而不痛者，用半夏泻心汤。
（28）作寒中风，医反下之，其人下利日数十行，穀不化，腹中雷鸣，心下痞硬而满，乾呕，心烦不得安。医见心下痞，谓病不尽，复下之，其痞益甚，此非结热，但以胃中虚，客气上逆，故使硬也，甘草泻心汤主之。原文
此条痞证，伤寒与中风互言。大意具见下利完穀、腹鸣、呕烦，皆误下而胃中空虚之互词也。设不知此义，以为结热而复下之，其痞必益甚，故重以胃中虚，客气上逆，昭揭病因。方用甘草泻心汤者，即生姜泻心汤除生姜、人参不用，而倍甘草、乾姜也。客邪乘虚结于心下，本当用人参，以误而再误，其痞已极，人参仁柔，无刚决之力，故不用也。生姜辛温，最宜用者，然以气薄主散，恐其领津液上升，客邪从之犯上，故倍用乾姜代之以开痞。而用甘草为君，坐镇中州，庶心下与腹中渐至太宁耳。今人但知以生姜代乾姜之僭，孰知以乾姜代生姜之散哉？但知甘草增满，孰知甘草能去满哉？
（29）伤寒大下后，复发汗，心下痞，恶寒者，表未解也，不可攻痞，当先解表，表解乃可攻痞。解表，宜桂枝汤；攻痞，宜大黄黄连泻心汤。原文
大下之后复发汗，先里后表，颠倒差误。究竟已陷之邪痞结心下，证兼恶寒，表邪不为汗衰，即不可更攻其痞，当用桂枝解肌之法，先解其外。外解已后，乃以大黄黄连泻心汤攻去其心下之痞也。
（30）脉浮而紧，而复下之，紧反入里，则作痞。按之自濡，但气痞耳。心下痞，按之濡，其脉关上浮者，大黄黄连泻心汤主之。心下痞，而复恶寒汗出者，附子泻心汤主之。原文
伤寒脉浮而紧，即不可下，误下而紧反入里，则寒邪转入转深矣，故作痞。外邪与内饮抟结，故心下满硬。若按之自濡而不满硬，则证不挟饮。其所挟者，乃身中之阴气，上逆而痞聚于心下也。阴气上逆，惟苦寒可泻之，上条大黄黄连泻心之法即为定药。若恶寒汗出，前方必加入附子，以救阳虚。盖否者，乾往居内，坤往居外，所以宜切阴盛阳微之虑。今恶寒汗出，其事著矣，故三黄汤内另煎附子汁和服，以各成其事，而共成倾否之功。即一泻心方中，其法度森森若此。
（31）伤寒五六日，呕而发热者，柴胡汤证具，而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。若心下满而硬痛者，此为结胸也，大陷胸汤主之；但满而不痛者，此为痞，柴胡汤不中与之，宜半夏泻心汤。原文
半段当节入《少阳篇》中，因有半夏泻心汤之法，不便分析，故录全文
上篇论结胸有阳明之兼证矣，此复论结胸及痞有少阳之兼证。见五六日呕而发热为少阳之本证，然太阳未罢亦间有之，所以阳明致戒云：呕多虽有阳明证，不可攻，以呕属太阳故也。且发热而非往来之寒热，尤难辨识。果系少阳证，则太阳证将罢，不似阳明之不可攻。若系太阳迁延未罢，误下即成痞结，其为逆更大矣。方用半夏泻心汤者，即生姜泻心汤去生姜而君半夏也。去生姜者，恶其辛散引津液上奔也。君半夏者，泻心诸方原用以涤饮，此因证起于呕，故推之为主君耳。
●服泻心汤，痞不解，烦渴，小便不利，用五苓两解表里一法
（32）本以下之，故心下痞，与泻心汤痞不解，其人渴而口燥，烦，小便不利者，五苓散主之。原文
泻心诸方，开结、荡热、益虚，可谓具备。乃服之而痞不解，更加渴而口燥、烦、小便不利者，前第九条五苓两解表里之法正当主用。盖其功擅润津滋燥，导饮荡热，所以亦得为消痞满之良治也。
●服泻心汤后，复误下，利不止，宜治下焦一法
（33）伤寒，服汤药，下利不止，心下痞硬。服泻心汤已，复以他药下之，利不止。医以理中与之，利益甚。理中者，理中焦，此利在下焦，赤石脂禹馀粮汤主之，复利不止者，当利其小便。原文
汤药者，荡涤肠胃之药，即下药也。误下而下利不止，心下痞硬，服泻心汤为合法矣。乃复以他药下之，他药则皆荡涤下焦之药，与心下之痞，全不相涉，纵痞硬微除，而关闸尽撤，利无休止，反取危困。用理中以开痞止利，原不为过。其利益甚者，明是以邻国为壑，徒重其奔迫也。故用赤石脂禹馀粮，固下焦之脱，而重修其关闸。倘更不止，复通支河水道，以杀急奔之势，庶水穀分而下利自止耳。
●痞证汗出，呕吐，下利，用大柴胡汤两解表里一法
（34）伤寒发热，汗出不解，心下痞硬，呕吐而下利者，大柴胡汤主之。原文
外邪不解，转入于里，心下痞硬，呕吐下利，攻之则碍表，不攻则里证已迫，计惟主大柴胡一汤，合表里而两解之耳。
●汗吐下解后，馀邪挟饮作痞，用旋覆代赭石汤一法
（35）伤寒发汗，若吐，若下，解后，心下痞硬，噫气不除者，旋覆代赭石汤主之。原文
此亦伏饮为逆，但因胃气亏损，故用法以养正而兼散馀邪，大意重在噫气不除上。既心下痞硬，更加噫气不除，则胃气上逆，全不下行，有升无降。所谓弦绝者，其声嘶；土败者，其声哕也。故用代赭领人参下行，以镇安其逆气，微加散邪涤饮，而痞自开耳。
●病人素有痞，连脐胁，更加痛引阴筋，名为脏结一法
（36）病胁下素有痞，连在脐旁，痛引少腹入阴筋者，此名脏结，死。脏结无阳证，不往来寒热，其人反静，舌上胎滑者，不可攻也。原文
伤寒有脏结之证，乃阴邪结于阴也。若加痛引少腹入阴筋，则悖乱极矣，故主死也。无阳证者，无表证也。不往来寒热者，无半表半里之证也。其人反静者，并无里证也。既无表里之证，而舌上仍有胎滑，此为何故？则以丹田有热，胸中有寒耳。夫丹田，阴也，反有热；胸中，阳也，反有寒；则是其病不在表里，而在上下。上下之邪相悖而不相入，所以不可攻也。
按：病人素有动气，在当脐上下左右，则不可发汗。素有痞气在胁下连脐旁，则不可攻下。医工不细询，病家不明告，因而贻误者多矣。甚有明知故犯者，其操术可胜诛哉！
脏结之所以不可攻者，从来置之不讲，以为仲景未尝明言，后人无从知之；不知仲景言之甚明，人第不参讨耳。夫所谓不可攻者，乃垂戒之辞，正欲人详审其攻之之次第也。试思脏已结矣，匪攻而结，胡由开耶？前篇谓其外不解者，尚未可攻，又谓下利、呕逆不可攻，又谓表解乃可攻痞，言之已悉。于此特出一诀，谓脏结无阳证，不往来寒热，其人反静，则证不在六经之表里，而在下焦、上焦之两途。欲知其候，但观舌上有胎滑与否。有之，则外感之阳热挟痞气而反在下，素痞之阴寒挟热势而反在上，此与里证已具，表证未除者，相去不远。但其阴阳悖逆，格拒而不入，证转凶危耳。岂结胸者，膈内拒痛；而脏结者，腹内不拒痛耶！此而攻之，是速其痛引阴筋而死也。不攻则病不除，攻之则死，所以以攻为戒。是则调其阴阳，使之相入，而胎滑既退，然后攻之，则热邪外散，寒气内消，其脏结将自愈矣，此持危扶颠之真手眼也。
凡腹痛之证，得药而痛愈急者，要当识此。
●设问借结胸以明脏结之脉证一法
（37）问曰：病有结胸，有脏结，其状何如？答曰：按之痛，寸脉浮，关脉沉，名曰结胸也。何谓脏结？答曰：如结胸状，饮食如故，时时下利，寸脉浮，关脉小细沉紧，名曰脏结，舌上白胎滑者，难治。原文
脏结一证，最难辨识，复设问答，借结胸以详其脉证，而明外邪炽盛者为难治。结胸者，阳邪结于阳也；脏结者，阴邪结于阴也。然胸位高，脏位卑，其脉之寸浮关沉，两俱无异，乃脏结之关脉更加小细紧者，以关脉居上下二焦之界，外邪由此下结，积气由此上干，实往来之要冲，所以病在下，而脉反困于中也。此证全以外受之邪定轻重，若舌上有白胎滑，则所感深重，其互结之势方炽。单表、单里，及两解表里之法，俱不可用，所以难治。然温中散邪，俾阴气渐下而内消，客邪渐上而外散，两相开解，则良工之为，其所难乎？
●伤寒下早，亦成结胸之证四法
一法，辨大结胸，用大陷胸汤。
一法，辨小结胸，用小陷胸汤。
一法，辨热结在里与结胸异。
一法，辨邪热在表，心下支结，单治其表。
太阳结胸证有少阳附篇第三十一条后。
（38）伤寒六七日，结胸热实，脉沉紧，心下痛，按之石硬者，大陷胸汤主之。原文
伤寒误下，虽成痞，亦时有结胸之候。痞者，十之八九；结胸者，十之一二也。故次伤寒结胸于痞证之后。
此条热实二字，形容结胸之状甚明，见邪热填实于胸间不散漫也。上条言寸脉浮，关脉沉，此言脉沉紧更明。盖紧脉有浮沉之别，浮紧主伤寒无汗，沉紧主伤寒结胸，与中风之阳邪结胸迥殊。此所以不言浮也，精矣精矣！
（39）小结胸病，正在心下，按之则痛，脉浮滑者，小陷胸汤主之。原文
小结胸病正在心下，则不似大结胸之高在心上也。按之则痛，比手不可近则较轻也。而脉之浮，又浅于沉，滑又缓于紧，可见其人外邪陷入原微，但痰饮素盛，挟势邪而内结，所以脉见浮滑也。黄连、半夏、栝蒌实，药味虽平，而泄热散结亦是突围而入，所以名为小陷胸汤也。
（40）伤寒十馀日，热结在里，复往来寒热者，与大柴胡汤；但结胸，无大热者，此为水结在胸胁也，但头微汗出者，大陷胸汤主之。原文
治结胸之证，取用陷胸之法者，以外邪挟内饮抟结胸间，未全入于里也。若十馀日，热结在里，则是无形之邪热蕴结，必不定在胸上。加以往来寒热，仍兼半表，当用大柴胡汤，以两解表里之热邪，于陷胸之义无取矣。无大热，与上文热实互意，内陷之邪但结胸间，而表里之热反不炽盛，是为水饮结在胸胁。其人头有微汗，乃邪结在高，而阳气不能下达之明征。此则主用大陷胸汤，允为的对也。仲景辨证明彻若此，后人反谓结胸之外，复有水结胸一证，又谓下文支结，乃支饮结聚，亦另是一证，可笑极矣！
（41）伤寒六七日，发热，微恶寒，支节烦疼，微呕，心下支结，外证未去者，柴胡桂枝汤主之。原文
妙哉，仲景之文！此一条又足纬上三条而明其意。心下支结者，邪结于心下之偏旁不正中也，比小结胸之正在心下又较轻矣。伤寒至六七日，宜经传已遍，乃发热，微恶寒，肢节烦疼，微呕，其邪尚在三阳之界，未入于里。虽心下支结，而外证未除，即不可用大陷胸汤，以大陷胸汤主里，而不主表也；亦不可用小陷胸汤，以小陷胸汤主饮，而不主表也。夫支结之邪，其在外者方盛，其陷入者原少，故但合用柴胡、桂枝，和、解二法，以治其表。表邪去，而支结自开矣。后人谓支结乃支饮结于心下，梦语喃喃，吾不识支饮为何物也！
●辨下后胸满烦惊，身重困笃一法
（42）伤寒八九日，下之，胸满烦惊，小便不利，谵语，一身尽重，不可转侧者，柴胡加龙骨牡蛎汤主之。原文
此伏饮素积为变之最钜者。盖积饮之人，津液素结，原不足以充灌周身，及遇外感，一切汗吐下定法，漫难轻试，其误下之变，更有进于结胸者。似此一证，八九日过经乃下之，可谓慎矣。孰知外邪未尽，乘虚而陷，积饮挟之，填满胸中。胸中既满，则膻中之气不能四布而使道绝，使道绝而君主孤危，所以心惊而神乱也。烦与谵语本属胃，此则兼心。小便不利，本属津液内竭，此亦兼小肠火燔。一身尽重，不可转侧者，又神明内乱，治节不行，百骸无主之明征也。夫邪方在表里，其患已及神明，于此而补天浴日，宁复寻常表里所辨？故用人参、茯苓之补，以益心虚；丹铅之重，以镇心惊；龙骨、牡蛎之涩，以为载神之舟楫，一方而批郄导窾，全收安内攘外之功。后人不察，谓是总三阳而和之之法，岂其然哉！
按：伤寒虽云传足不传手，其实原无界限。此证手少阴心主为邪所逼，神明内乱，因致谵语无伦，较他症谵语之属胃实者，相去悬绝，若复以治足经之法治之，必无幸矣。方中药止九味，用入心药五种，不以为复。且用非常药三种，不以为猛。盖都城震动，势必悉力入援，非孤注可图侥倖也。至于痰饮搏膈，最为剥床者，但用半夏一味。表邪内袭，首发难端者，但从太、少之例，用桂枝、柴胡二味。阳邪入阴，最宜急驱者，但用大黄一味。是则治伤寒吃紧之处，咸落第二义，止从治心诸药之后，一案共结其局，此等手眼，岂凡近可识耶！
●病久脉结代，心动悸，宜补胃生津兼散邪一法
（43）伤寒，脉结代，心动悸者，炙甘草汤主之，一名复脉汤。脉按之来缓，而时一止复来者，名曰结。又脉来动而中止，更来小数，中有还者反动，名曰结阴也。脉来动而中止，不能自还，因而复动，名曰代阴也。得此脉者，必难治。原文
伤寒病而至脉结代、心动悸，真阴已亡。微邪抟聚者，欲散不散，故立炙甘草汤，补胃、生津、润燥以复其脉。少加桂枝以和营卫，少加清酒以助药力，内充胃气，外达肌表，不驱邪而邪自无可容矣。
后段本为结代二脉下注脚，后人不解，疑为阙文，但以虚多实少混说，殊不知脉者气血之先，仲景于津液内亡之脉，名之为结阴、代阴，又名无阳，原有至理，何得懵然不识？聊为四言俚句，以明其义：胃藏津液，水穀之海；内充藏府，外灌形骸。津多脉盛，津少脉衰；津结病至，津竭祸来。脉见微弱，宜先建中；汗则津越，下则津空。津耗脉和，不可妄攻；小便渐减，大便自通。阳明内实，急下救焚；少缓须臾，津液无存。阳明似实，少用调承；驱热存津，此法若神。肾中真阳，阴精所栽；胃中真阳，津液所胎。津枯精盛，冽泉可溉；阴精衰薄，瓶罄罍哀。何谓结阴？无阳脉阖；何谓代阴？无阳脉夺。经揭无阳，津液所括；较彼亡阳，天地悬阔。
●误下，下利不止，身疼痛，宜先救里，后救表一法
（44）伤寒，医下之，续得下利清穀不止，身疼痛者，急当救里；后身疼痛，清便自调者，急当救表。救里，宜四逆汤；救表，宜桂枝汤。原文
下利清穀者，脾中之阳气微，而饮食不能腐化也。身体疼痛者，在里之阴邪盛，而筋脉为其阻滞也。阳微阴盛，凶危立至，当急救其在里之微阳，俾利与痛而俱止。救后，小便清，大便调，则在里之阳已复，而身痛不止，明是表邪未尽，营卫不和所致，又当急救其表，俾外邪仍从外解，而表里之辨，始为明且尽耳。救里与攻里天渊，若攻里，必须先表后里，必无倒行逆施之法。惟在里之阴寒极盛，恐阳气暴脱，不得不急救其里，俟里证少定，仍救其表。初不敢以一时之权宜，更一定之正法也。厥阴篇下利、腹胀、身体疼痛者，先温其里，乃攻其表。曰先温，曰乃攻，形容不得已之次第，足互此意。
●辨误下，引邪内入，用栀子汤取吐三法
一法，下后烦满不安，用栀子厚朴汤。
一法，误用丸药大下，身热微烦，用栀子乾姜汤。
一法，大下后，身热，心下结痛，用栀子豉汤。
（45）伤寒下后，心烦腹满，卧起不安者，栀子厚朴汤主之。原文
满而不烦，即里症已具之实满；烦而不满，即表症未罢之虚烦。合而有之，且卧起不安，明是邪凑胸表腹里之间，无可奈何之象。故取栀子以快涌其邪，而合厚朴、枳实以泄腹中之满，亦表里两解之法也。
（46）伤寒，医以丸药大下之，身热不去，微烦者，栀子乾姜汤主之。原文
丸药大下，徒伤其中，而不能荡涤其邪，故栀子合乾姜用之，亦温中散邪之法也。
（47）伤寒五六日，大下之后，身热不去，心中结痛者，未欲解也，栀子豉汤主之。发汗，若下之，而烦热，胸中窒者，栀子豉汤主之。发汗吐下后，虚烦不得眠，若剧者，必反覆颠倒，心中懊憹者，栀子豉汤主之；若少气者，栀子甘草豉汤主之；若呕者，栀子生姜豉汤主之。凡用栀子汤，病人旧微溏，不可与服之。原文
香豉主寒热恶毒，烦躁满闷。下后身热不去，心中结痛，则表邪昭著，与前条之微烦不同，故以栀子合香豉，解散馀邪，又主表而不主里之法也。然此栀豉一法，诸凡汗下后症显实烦、虚烦之不同，要皆可用。以其胸中窒塞，即名实烦，窒比心中结痛则较轻也。以其身外热除，心中不窒，止是虚热内壅，即名虚烦。虚烦不得眠，亦即卧起不得安之互词。反复颠倒，心中懊憹，热邪逼处，无法可除，故用栀豉汤以涌其馀热。乃因汗吐下后，胸中阳气不足，最虚之处，便是容邪之处，正宜因其高而越之耳。若虑津液内竭，正气暴虚，馀邪不尽，则仲景原有炙甘草汤一法，宁敢妄涌，以犯虚虚之戒耶！执一而妄注，只令作者之意尽失。可恼可恼！
旧微溏则大腑易动，服此汤不能上涌，反为下泄矣。缘《内经》有先泄而后生他病者，治其本，必先调之，后乃治其他病，故此示戒。
●辨下后，复发汗之脉症及昼夜静躁二法
（48）下之后，复发汗，必振寒，脉微细，所以然者，以内外俱虚故也。原文
治伤寒，有先汗后下之次第，原不得已之法。设下之后，外邪不尽，复不得已而发其汗，其人身必振寒，脉必微细，邪虽去而内外俱虚，所伤滋大矣。良工于汗下之际，已不可无集木临谷之俱，况以误治致虚，更可再误，而犯虚虚之戒乎！注以振寒属误汗，脉微细属误下，且牵入亡阳、亡阴蔓语，殊失仲景叮咛之意。
（49）下之后，复发汗，昼日烦躁不得眠，夜而安静，不呕，不渴，无表证，脉沉微，身无大热者，乾姜附子汤主之。原文
上条但言振寒及微细之脉，未定所主之病，以虚症不一也。然振寒，脉微细，阳虚之故已露一斑。设昼日烦躁、不得眠，其为阳虚扰乱可知矣。其人夜反安静，不呕，不渴，则阳虚扰乱，不兼外邪可知矣。乃复以脉沉微，身无大热，重加辨别者，仲景意中恐新邪乘虚暗袭耳。外无邪袭，则烦躁为亡阳之候，而乾姜、附子在所必用矣。即此而推，其人日中安静，夜多烦躁，则阳不病，而阴病可知矣。然阴病乃伤寒后之本症，自有阳邪入阴，及阴气内亏，津液未复之条，故不复互言之也。
●辨吐下后复汗，身为振摇，动惕，久成痿废二法
一法，胸高头眩，脉沉紧，加误汗动经，宜嗫通津液。
一法，饮搏胸胁，经脉动惕，久成痿废。
（50）伤寒，若吐，若下后，心下逆满，气上冲胸，起则头眩，脉沉紧，发汗则动经，身为振振摇者，茯苓桂枝术甘草汤主之。原文
心下逆满，气上冲胸，寒邪搏饮，塞涌于膈，所以起则头眩，脉见沉紧，明系饮中留结外邪。若但发汗，以强解其外，外虽解，而津液尽竭，反足伤动经脉，有身为振摇之患矣。盖人身经脉，赖津液以滋养，吐下而津液一伤，更发其汗，津液再伤，坐令经脉失养，身为振摇，贻害深矣。所以遇此等症，必一方之中，涤饮与散邪并施，乃克有济。太阳第三篇中，用小青龙汤全是此意，但彼症风寒两受，不得不重在表。此症外邪已散，止存饮中之邪，故以桂枝加入制饮药内，俾饮中之邪尽散，津液得以四布而滋养其经脉。千百年来，孰解其批郄导窾之微旨乎！
（51）伤寒吐下后，发汗，虚烦，脉甚微，八九日心下痞硬，胁下痛，气上冲咽喉，眩冒，经脉动惕者，久而成痿。原文
此即上条之症，而明其增重者，必致废也。曰虚烦，曰脉甚微，则津液内亡，求上条之脉沉紧为不可得矣。曰心下痞硬，曰胁下痛，较上条之心下逆满更甚矣。曰气上冲咽喉，较上条之冲胸更高矣。外症痰饮搏结有加，而脉反甚微，不与病情相协，为日既久，则四属失其滋养。此后非不有饮食渐生之津液，然久不共经脉同行，其旁渗他溢，与饮同事可知，其不能复荣经脉可知，所以竟成痿也。
按：汗下吐三法差误，阴阳并竭，变症蠡起，如心悸，头眩、身瞤动、面色青黄、四肢难以屈伸等症。本篇言之不一，皆是教人对症急治，不可因循以贻祸患。如此一症，心下痞硬，太阳之邪挟饮上逆也。胁下痛，少阳之邪挟饮上逆也。逆而不已，上冲咽喉。逆而不已，过颈项而上冲头目，因而眩冒有加，则不但身为振摇，其颈项间且阳虚而阴凑之矣。阴气剂颈反不得还，乃至上入高巅，则头愈重而益振摇矣。夫人身之筋脉，全赖元气与津液为充养，元气以动而渐消，津液以结而不布，上盛下虚，两足必先痿废。此仲景茯苓桂枝白术甘草汤，于心下逆满，气上冲胸之日，早已用力乎！
●辨伤寒热瘀，小便反利，为蓄血，用抵当丸一法
（52）伤寒有热，少腹满，应小便不利，今反利者，为有血也，当下之，不可余药，宜抵当丸。原文
伤寒蓄血较中风蓄血更为凝滞，故变上篇之抵当汤为丸，煮而连滓服之，与结胸项强似柔痓用大陷胸丸同意。盖汤者荡也，阳邪入阴，一荡涤之即散。丸者缓也，阴邪入阴，恐荡涤之而不尽，故缓而攻之，所以求功于必胜也。其曰不可余药者，即本汤不变为丸，不可得矣。
●辨伤寒风湿相搏，身体烦疼，脉症二法
（53）伤寒八九日，风湿相搏，身体烦疼，不能自转侧，不呕不渴，脉浮虚而涩者，与桂枝附子汤主之；若其人大便硬，小便自利者，去桂枝加白术汤主之。原文
风木湿土，虽天运六气中之二气，然而湿土实地之气也。经云：地气之中人也，下先受之。其与风相搏结，止是流入关节，身疼极重，而无头疼及呕渴等症，故虽浸淫于周身躯壳，自难犯高巅藏府之界耳。不呕者，上无表邪。不渴者，内非热炽也。加以脉浮虚而涩，则为风湿搏于躯壳无疑，故用桂枝附子，疾驰经络水道，以迅扫而分竭之也。
（54）风湿相搏，骨节烦疼，掣痛，不得屈伸，近之则痛剧，汗出短气，小便不利，恶风不欲去衣，或身微肿者，甘草附子汤主之。原文
此条复互上条之意，而辨其症之较重者。痛不可近，汗出短气，恶风不欲去衣，小便不利，或身微肿，正相搏之最剧处。故于前方加白术以理脾，而下渗其湿；减姜、枣之和中，以外泄其风要皆藉附子之大力者，负之而走耳。
●辨伤寒发黄，有寒湿相搏四法
（55）伤寒发汗已，身目为黄，所以然者，以寒湿在里不解故也，以为不可下也，于寒湿中求之。原文
伤寒发汗已，热邪解矣，何由反蒸身目为黄？所以然者，寒湿搏聚，适在躯壳之里，故尔发黄也。里者，在内之通称，非谓寒湿深入在里。盖身目正属躯壳，与藏府无关也。于寒湿中求之，即下文三法也。
（56）伤寒瘀热在里，身必发黄，麻黄连翘赤小豆汤主之。原文
伤寒之邪，得湿而不行，所以热瘀身中而发黄，故用外解之法。设泥里字，岂有邪在里而反治其表之理哉！
（57）伤寒七八日，身黄如橘子色，小便不利，腹微满者，茵陈蒿汤主之。原文
黄色鲜明，其为三阳之热邪无疑。小便不利，腹微满，乃湿家之本症，不得因此指为伤寒之里症也。方中用大黄者，取佐茵陈、栀子，建驱湿除热之功，以利小便，非用下也。
（58）伤寒身黄，发热者，栀子柏皮汤主之。原文
热已发出于外，自与内瘀不同，正当随热势清解其黄，俾不留于肌表间也。前条热瘀，故用麻黄。此条发热，反不用麻黄者，盖寒湿之证难于得热，热则其势外出而不内入矣。所谓于寒湿中求之，不尽泥伤寒定法，此非一征欤！
用三法以驱伤寒发黄，于寒湿中求之，能事毕矣。设不知此，妄行攻下，其邪乘虚陷入阳明中土，日与水穀相蒸，身目之黄有加无已，渐致沉锢不返者多矣。此仲景所为叮咛不可下之意乎！
同一湿也，与风相抟则为掣痛，与寒相结则发黄，以俱太阳表邪，故戒不可下。叔和不察，将寒湿编入阳明之末，未免与不可下之旨相悖。今悉归太阳，求不违先圣矩矱云。

太阳经下篇  ***************************
凡风寒两伤营卫之证，列于此篇，法二十四条
按：上篇太阳中风，乃卫病而荣不病之证；中篇太阳伤寒，乃荣病而卫不病之证。然天气之风寒每相因，人身之荣卫非两截，病则俱病者恒多。迨俱病则邪势孔炽，其人必增烦躁，非发汗不解，故仲景取用青龙之法，乃《内经》阳之汗，以天地之雨名之之义也。但青龙为神物，最难驾驭，必审其人无少阴脉证，乃可用之，以少阴亦主烦躁故也。因是更立真武一汤，以救青龙之误；投白虎一汤，以匡青龙之不逮，神方毕用，所谓神乎其神者矣！有志精义入神之学者，请自兹篇证入。
●用大青龙汤，详辨脉证大纲二法
（1）太阳中风，脉浮紧，发热恶寒，身疼痛，不汗出而烦躁者，大青龙汤主之。若脉微弱，汗出恶风者，不可服；服之则厥逆，筋惕肉瞤，此为逆也。原文
天地郁蒸，得雨则和；人身烦躁，得汗则解。大青龙汤证，为太阳无汗而设，与麻黄汤证何异？因有烦躁一证兼见，则非此法不解。盖风为烦，寒为躁，故用之发汗，以解其烦躁也。究竟本方原于无汗者，取微似汗，若有汗者之烦躁，全非郁蒸之比，其不藉汗解甚明。加以恶风、脉微弱，则是少阴亡阳之证；若脉浮弱、汗出、恶风，而不烦躁，即是太阳中风之证，皆与此汤不相涉也。误服此汤，宁不致厥逆、惕瞤，而速其阳之亡耶！仲景不能必用法者，尽如其法，更立真武一汤，以救其误。学者能识其郑重之意，即百用不致一误矣。特为剖析疑义，相与明之。
按：解肌兼发汗，而取义于青龙者，龙升而云兴，云兴而雨降，郁热顿除，烦躁乃解，匪龙之为灵，何以得此乎？观仲景制方之意，本是桂枝、麻黄二汤合用，但因芍药酸收，为兴龙致雨所不宜，故易以石膏之辛甘大寒。辛以散风，甘以散寒，寒以胜热，一药而三善具备，且能助青龙升腾之势，所以为至当至神之法也。然而去芍药之酸收，增石膏之辛散，外攻之力，猛而难制，在寒多风少，及风寒两停之证，则用当而通神；其有风无寒之证，及微弱之脉，若不知辨而概用之，有厥逆、惕瞤而亡阳耳，此疏庸之辈所为望而畏之乎！讵知仲景于风多寒少之证，而见微弱之脉，有用桂枝二越婢一之法。桂枝全方不去芍药，取用其二，全是不欲发汗之意。复改麻黄一汤为越婢一者，略用麻黄、石膏二物，示微发于不发之中耳。夫婢，女子之卑者也。女子固以顺为正，况于婢，则惟所指使，更无专擅矣。以大青龙之升腾变化，不可驾驭之物，约略用之，乃至性同女婢之卑柔，此仲景通天手眼也。只一方中，忽焉去芍药为大青龙，而昇天兴云雨；忽焉存芍药为小青龙，而蟠泥润江海；忽焉用桂枝二越婢一，而细雨湿泥沙，精义入神之道，比仙经较著矣。后人不窥作者之藩，安望其能用之也哉！
再按：误服大青龙汤，厥逆、筋惕肉瞤者，既有亡阳之逆矣。亡阳即当用四逆汤以回阳，乃置而不用，更推重真武一汤以救之者，其义何居？盖真武乃北方司水之神，龙惟藉水可能变化，而水者，真武之所司也。设真武不与之以水，青龙之不能奋然昇天可知矣。故方中用茯苓、白术、芍药、附子，行水收阴，醒脾崇土之功，多于回阳，名之曰真武汤。乃收拾分驰离绝之阴阳，互镇于少阴北方之位，其所收拾者，全在收拾其水，使龙潜而不能见也。设有一毫水气上逆，龙即得遂其升腾变化，纵独用附子、乾姜以回阳，其如魄汗不止何哉？厥后晋旌阳祖师，以仙斩蛟，捕至蛟龙遁迹之所，戒其家勿蓄勺水，乃至从砚水中逸去。可见水怪原有尺水丈波之能，向非真武坐镇北方，天壤间久为龙蛇之窟矣。即此推之，人身阳根于阴，其亡阳之证，乃少阴肾中之真阳飞越耳。真阳飞越，亟须镇摄归根，阳既归根，阴必翕然之从，阴从则水不逆矣，阴从则阳不孤矣，岂更能飞越乎？故舍天人一致之理以谭医者，非其至也。
后贤用附子为末，以止阴躁，名曰霹雳散，药虽善，而名则可笑。夫阴躁正厥逆、瞤惕之候，而霹雳又青龙行雨之符，以是名方，其违圣悖理，可胜道哉！
（2）伤寒，脉浮缓，身不疼，但重，乍有轻时，无少阴证者，大青龙汤发之。原文
前条太阳中风四字，括上篇而言；此条伤寒二字，括中篇而言。风寒之脉证错见，则桂枝汤与麻黄汤为不可用，不待言矣。故二条反复互明，大青龙汤允为风寒两兼的对之药也。无少阴证，成注谓不久厥吐利，无少阴里证，梦语喃喃，误人最大。仲景来文，但重乍有轻时六字，蚤已挈明，言但身重而无少阴之欲寐，其为寒因可审。况乍有轻时，不似少阴之昼夜俱重，又兼风因可审。所以敢恣行无忌，力驱其在表之风寒。若脉微弱，身重欲寐，则内顾少阴且不遑矣，敢发之乎！
细玩二条文意，伤风脉本浮缓，反见浮紧；伤寒脉本浮紧，反见浮缓，是为伤风见寒，伤寒见风，两无疑矣。既无可疑，又当辨无少阴证相杂，则用青龙万举万当矣。故脉见微弱，即不可用大青龙汤，以少阴病脉必微细也。方注泥弱字，牵入中风之脉，阳浮阴弱为解，大失仲景叮咛垂戒之意。不思中风之脉，以及误汗等证，太阳上篇已悉，此处但归重分别少阴，以太阳膀胱经与少阴肾经合为表里，膀胱邪胜，肾切震邻，其在阴精素虚之人，表邪不俟传经，蚤从膀胱之府袭入肾藏者有之。况两感夹阴等证，临病尤当细察，设少阴不亏，表邪安能飞渡而见身重、欲寐等证耶？故有少阴证者，不得已而行表散，自有温经散邪，两相绾炤之法，岂可径用青龙之猛，立铲孤阳之根乎！仲景竖此一义，用法之妙已竭尽无馀。后人颠倒无传，妄行注释，致令察脉辨证之际，懵然不识要妙，只觉仲景之堂，无阶可升。其治虚劳发热、骨蒸多汗，每轻用升、柴，恣行表散，遵依东垣升阳散火，乃至百不救一。今与英贤商确仲景法，岂非民生之一幸欤！
●青龙项中，脉见浮紧，日久致衄，用麻黄汤次第三法
（3）太阳病，脉浮紧，无汗，发热，身疼痛，八九日不解，表证仍在，此当发其汗。服药已微除，其人发烦热，目瞑，剧者必衄，衄乃解。所以然者，阳气重故也。麻黄汤主之。原文
此风多寒少之证，服药已微除，则药不胜病可知。发烦者，热蒸而郁烦也。目瞑者，热转荣血，肝气不治也。剧则热甚于经，必迫血妄行而为衄，衄则热随血散而解也。阳气重者，风属阳而入卫，气为寒所持，故重也。所以虽得衄解，仍主麻黄汤以发其未尽之沉滞，而大变乎中风之例也。
（4）太阳病，脉浮紧，发热，身无汗，自衄者愈。原文
此即前条风多寒少之证，但无身疼痛，则寒证较轻。又无发烦、目瞑，则阳气亦不重。自衄即愈，比前衄乃解亦易安，所以既衄则不更主麻黄汤也。
（5）伤寒，脉浮紧，不发汗，因致衄者，麻黄汤主之。原文
此寒多风少之证也。寒多不发汗，所以致衄。既衄则风邪得解，所以惟用麻黄汤以发其未散之寒，而但从伤寒之例也。
●青龙项中，状如疟，表里虚，禁汗吐下，用各半汤一法
（6）太阳病，得之八九日，如疟状，发热恶寒，热多寒少，其人不呕，清便欲自可，一日二三度发。脉微缓者，为欲愈也；脉微而恶寒者，此阴阳俱虚，不可更发汗、更下、更吐也；面色反有热色者，未欲解也，以其不能得小汗出，身必痒，宜桂枝麻黄各半汤。原文
此亦风多寒少之证，以其风虽外薄，为寒所持而不能散，所以面显怫郁之热色，宜总风寒而两解之也。
●青龙项中，脉微弱为无阳，用桂枝二越婢一汤一法
（7）太阳病，发热恶寒，热多寒少，脉微弱者，此无阳也，不可更汗，宜桂枝二越婢一汤。原文
此亦风多寒少之证。无阳二字，仲景言之不一，后人不解，皆置为阙疑，不知乃亡津液之通称也，故以不可更汗为戒。然非汗则风寒终不解，惟取桂枝之二以治风，越婢之一以治寒，乃为合法。越婢者，石膏之辛凉也。胃得之则热化津生，以此兼解其寒，柔缓之性比女婢犹为过之，可用之无恐矣。
●青龙项中，汗出不解，用桂枝二麻黄一汤一法
（8）服桂枝汤，大汗出，脉洪大者，与桂枝汤，如前法；若形如疟，日再发者，汗出必解，宜桂枝二麻黄一汤。原文
此亦风多寒少之证。服桂枝汤治风而遗其寒，汗反大出，脉反洪大，似乎风邪再袭，故重以桂枝汤探之，若果风邪之故，立解矣。若形如疟，日再发，则邪本欲散，又且浅而易散，其所以不散者，终为微寒所持，故略兼治寒，而汗出必解也。
●青龙项中，辨表里，用桂枝汤单解风邪一法
（9）伤寒，不大便六七日，头痛有热者，与承气汤；其小便清者，知不在里，仍在表也，当鬚发汗，若头痛者，必衄，宜桂枝汤。原文
六七日不大便，明系里热，况有热以证之，更可无疑，故虽头痛，可用承气下之。若小便清者，邪未入里，即不可下，仍当发汗，以散表邪。然头痛有热，多是风邪上壅，势必致衄。若兼寒邪，则必如第二类之身疼痛、目瞑，何以但头痛而无身目之证耶？故惟用桂枝汤以解风邪，与用麻黄汤之法各别也。
●青龙项中，风寒挟饮微结，桂枝合五苓加减一法
（10）服桂枝汤，或下之，仍头项强痛，翕翕发热，无汗，心下满微痛，小便不利者，桂枝汤去桂加茯苓白术汤主之。原文
服桂枝汤治风而遗其寒，所以不解而证变。设更下之，则邪势乘虚入里，益误矣。在表之风寒未除，而在里之水饮上逆，故变五苓两解表里之法，而用茯苓、白术为主治。去桂者，以已误不可复用也。然桂枝虽不可用，其部下诸属，皆所必需，倘并不用芍药以收阴，甘草、姜、枣以益虚而和脾胃，其何以定误汗、误下之变耶？故更一主将，而一军用命，甚矣仲景立方之神也。
●青龙项中，火迫亡阳，用桂枝汤加减救逆一法
（11）伤寒脉浮，医以火迫劫之，亡阳，必惊狂，起卧不安者，桂枝去芍药加蜀漆龙骨牡蛎救逆汤主之。原文
此条文义甚明，后人不识作者之意，虽有良法而不能用，兹特阐之。篇首误服大青龙汤，厥逆、筋惕、肉瞤而亡阳者，乃汗多所致，故用真武汤救之。此以火迫劫而亡阳者，乃方寸元阳之神，被火迫劫而飞腾散乱，故惊狂、起卧不安，有如此者。少缓须臾，驷马莫追，神丹莫挽矣，故用此汤救之。桂枝汤中除去芍药，人皆不知其故，或谓恶其酸收，非也。夫神散正欲其收，何为见恶耶？设不宜于芍药之酸，又何宜于龙骨、牡蛎之涩耶？学者于此等处当猛下一参，透此一关，胜读方书千卷。盖阳神散乱，当求之于阳。桂枝汤，阳药也。然必去芍药之阴重，始得疾趋以达于阳位。既达阳位矣，其神之惊狂者，漫难安定，更加蜀漆为之主流，则神可赖之以攸宁矣。缘蜀漆之性最急，丹溪谓其能飞补是也。更加龙骨、牡蛎有形之骨属为之舟楫，以载神而反其宅，亦于重以镇怯、涩以固脱之外，行其妙用。如是而后，天君复辟，聿追晋重耳、越勾践返国之良图矣。仲景制方，岂易识哉！
●青龙项中，火逆烦躁，用桂枝甘草龙骨牡蛎汤一法
（12）火逆下之，因烧针烦躁者，桂枝甘草龙骨牡蛎汤主之。原文
此证误而又误，虽无惊狂等变，然烦躁则外邪未尽之候，亦真阳欲亡之机，故但用桂枝以解其外，龙骨、牡蛎以安其内。不用蜀漆者，以元神未致飞越，无取急追以滋扰也。
●青龙项中，误用桂枝，治风遗寒，治表遗里，救变一法
（13）伤寒，脉浮，自汗出，小便数，心烦，微恶寒，脚挛急。反与桂枝汤，欲攻其表，此误也。得之便厥，咽中干，烦躁吐逆者，作甘草乾姜汤与之，以复其阳；若厥愈足温者，更作芍药甘草汤与之，其脚即伸；若胃气不和，谵语者，少与调胃承气汤；若重发汗，复加烧针者，四逆汤主之。原文
此段辨证用法最精、最详，从前不得其解，今特明之。脉浮、自汗固是在表之风邪，而小便数、心烦则邪又在里，加以微恶寒，则在里为寒邪，更加脚挛急，则寒邪颇重矣。乃用桂枝汤独治其表，则阳愈虚，阴愈无制，故得之便厥也。桂枝且误，麻黄更可知矣，大青龙更可知矣。阴寒内凝，总无攻表之理也。甘草乾姜汤复其阳者，即所以散其寒也。厥愈足温，不但不必治寒，且虑前之辛热有伤其阴，而足挛转锢，故随用芍药、甘草以和阴，而伸其脚。设胃气不和而谵语，则胃中津液亦为辛热所耗，故少与调胃承气汤以和胃，而止其谵，多与则为下，而非和矣。若不知此证之不可汗，而重发其汗，复加烧针，则阳之虚者必造于亡，阴之无制者，必至犯上无等。此则用四逆汤以回其阳，尚恐不胜，况可兼阴为治乎！
问曰：证象阳旦，按法治之而增剧，厥逆，咽中干，两胫拘急而谵语。师言：夜半手足当温，两脚当伸。后如师言。何以知此？答曰：寸口脉浮而大，浮则为风，大则为虚，风则生微热，虚则两胫挛，病证象桂枝，因加附子参其间，增桂令汗出，附子温经，亡阳故也。厥逆，咽中干，烦躁，阳明内结，谵语烦乱，更饮甘草乾姜汤。夜半阳气还，两足当热，胫尚微拘急，重与芍药甘草汤，尔乃胫伸。以承气汤微溏，则止其谵语，故知病可愈。原文
附答门人问辞，求正四方道契。
门人问曰：证象阳旦，成注谓是桂枝之别名；方注谓阳以风言，旦，晓也，似中风分晓，以不啻中风，故设难详申其义。一主药，一主证，二家未知孰是？答曰：主药则既名桂枝，云何别名阳旦？是必一百一十三方，方方皆有别名，然后可。主证则既似中风，复云不啻中风，果为何证？且训旦为晓，尤为牵强不通。二家于此等大关系处，尚且昏昏，后学安得不面墙耶！夫仲景之圆机活法，妙在阳旦、阴旦二汤。阳旦者，天日晴暖，以及春夏温热之称也；阴旦者，风雨晦冥，以及秋冬凉寒之称也。只一桂枝汤，遇时令温热，则加黄芩，名阳旦汤；遇时令凉寒，则加桂，名阴旦汤。后世失传，纷纷谓桂枝不宜于春夏者，皆由不识此义耳。即如此证，既象阳旦，又云按法用之，即是按用桂枝加黄芩之法也。所以病人得之便厥，明明误在黄芩，助其阴寒，若单服桂枝汤，何至是耶！故仲景即行阴旦之法，以救其失。观增桂令汗出一语，岂不昭昭耶！阴旦不足，更加附子温经，即咽中干，阳明内结，谵语烦乱，浑不为意，且重饮甘草乾姜汤，以俟夜半阳回足热，后果如其言，岂非先有所试乎？惟黄芩入口而便厥，未几即以桂、附、乾姜尾其后，固知其厥必不久，所以可断云夜半手足当温。况咽乾、谵语，热证相错，其非重阴冱寒可知，故才得足温，即便以和阴为务，何其审哉！今与二三同调，抵掌谈仲景当年治病机宜，愧无旨酒，满浮大白耳！
●青龙项中，汗下后，烦躁，将欲亡阳，宜补虚回阳一法
（14）发汗，若下之，病仍不解，烦躁者，茯苓四逆汤主之。原文
烦躁本大青龙汤证，然脉弱、汗出、恶风者，误服之则厥、筋惕、肉瞤，首条已谆谆致戒矣。此条复申其辨，见汗下不解，转增烦躁，则真阳有欲亡之机，而风寒之邪在所不计，当用茯苓、人参、乾姜、附子，温补兼行，以安和其欲越之阳，俾虚热自退，烦躁自止，乃为合法。若因烦躁，更加散邪，则立毙矣。夫不汗出之烦躁，与发汗后之烦躁，毫釐千里。不汗出之烦躁，不辨脉而误投大青龙，尚有亡阳之变，是则发汗后之烦躁，即不误在药，已误在汗矣。此仲景所为，见微知著，仿真武之例，更加人参之补，以嘿杜其危哉！下后烦躁，较未下之烦躁亦殊。
●青龙项中，风寒兼见，寒热两壅，宜分散阴阳一法
（15）伤寒，胸中有热，胃中有邪气，腹中痛，欲呕吐者，黄连汤主之。原文
胸中有热，风邪在上也；胃中有邪气，寒邪在中也。腹中痛，阳邪欲下而不得下也；欲呕吐，阴邪欲上而不得上也。此所以知其热邪中下，寒邪中下，阴阳各不相入，失其升降之恒，故用黄连汤以分理阴阳，而和解之也。尝因此法而推及脏结之证，舌上有胎者，又为寒反在上，热反在下，阴阳悻逆。既成危候，仲景但戒以不可攻，未言治法，然非先之以和解，将立视其死乎！学者请于黄连汤著眼。详见太阳中篇脏结条
●青龙项中，辨脉证之纵横，而刺其经穴二法
（16）伤寒腹满谵语，寸口脉浮而紧，此肝乘脾也，名曰纵，刺期门。原文
期门二穴，在不容两旁，各去同身寸之一寸五分，肝之募也。
肝木乘脾土，名曰纵。其证腹满谵语，其脉寸口浮而紧。寸口即气口，脾胃脉之所主也。浮而且紧，即弦脉也。肝木过盛，所以脾胃之土受制也。
（17）伤寒发热，啬啬恶寒，大渴欲饮水，其腹必满，自汗出，小便利，其病欲解，此肝乘肺也，名曰横，刺期门。原文
肝脉乘肺金，名曰横。发热、啬啬恶寒者，太阳之本证也。大渴饮水者，木盛则热炽，而求水以润之也。木得水助，其势益横，反侮所不胜，而上乘乎肺。水势氾滥，其腹必满，然肺金素无他病者，必能暗为运布，或自汗而水得外渗，或小便利而水得下行。其病欲解也，亦由但腹满而不谵语，故易解耳。
直贯上下曰纵，眠亘两旁曰横。木本剋土而乘乎土，其事直，故为纵；木受制于金而反乘金，其事不直，故曰横。直则难愈，不直则易安，理之常也。然纵、横之证不同，而同刺期门穴者，以贼土侮金，皆由木盛。腹满谵语，证涉危疑，故亟以泻木为主治也。
●用小青龙汤外散风寒，内涤水饮二法
（18）伤寒表不解，心下有水气，乾呕，发热而咳，或渴，或利，或噎，或小便不利、少腹满，或喘者，小青龙汤主之。原文
风寒不解，心下有水气，水即饮也。水寒相搏，必伤其肺。或为多证者，人身所积之饮，或上，或下，或中，或热，或冷，各不相同，而肺同为总司。但有一二证见，即水逆之应也。于散风寒、涤水饮药中，加五味子之酸，以收肺气之逆；乾姜之辛，以泻肺气之满，名曰小青龙汤。盖取其翻波逐浪，以归江海，不欲其兴云昇天，而为淫雨之意也。后人谓小青龙汤为发汗之轻剂，毋乃味其旨乎！
（19）伤寒，心下有水气，咳而微喘，发热不渴，服汤已渴者，此寒去欲解也，小青龙汤主之。原文
风寒挟水饮上逆，津液不下行，故不渴。渴则可知津液不逆，为寒去欲解之征也。寒去欲解，仍用小青龙汤。与上篇脉见单浮用桂枝汤，中篇脉见单浮用麻黄汤同意，大率以轻剂助其欲解之势耳。按：桂枝、麻黄汤无大小，而青龙汤有大小者，以桂枝、麻黄之变法多，大青龙之变法，不过于麻、桂二汤内施其化裁。或增或去，或饶或减，其中神化，莫可端倪。又立小青龙一法，散邪之功兼乎涤饮，取义山泽小龙，养成头角，乘雷雨而翻江搅海，直奔龙门之意，用以代大青龙而擅江河行水之力，立法成大备也。因经叔和之编次，漫无统纪，昌于分篇之际，特以大青龙为纲，于中桂、麻诸法，悉统于青龙项下，拟为龙背、龙腰、龙腹，然后以小青龙尾之，或飞或潜，可弭可伏，用大用小，曲畅无遗，居然仲景通天手眼，驭龙心法矣。更复顾名思义，清其血脉，于青龙尾后，方缀白虎为之对待，俾观者知神用无方，爽然有会，表章之馀，聊资启发云。
或问：青龙自为一队，即白虎且剔出另峙其后，然则脉证之纵横，何与青龙事耶？答曰：此等奥义，惟作者知之。伤寒多有忽然自汗，突尔亡阳之候，虽不用青龙之药，蚤已犯青龙之逆者矣。况腹满则阴盛可知，谵语则阳虚可虑，仲景特挈纵、横以名之者，岂无说耶？盖屈蠖者，龙之所以伏也；纵横者，龙之所以飞也。纵横之脉证不同，刺穴同用期门，期门乃肝木所主，东方青龙之位也。刺其穴者，正所以制龙木而预弭亡阳之变耳。故一青龙方中，张大其施，则升行而为霖雨；狭小其制，则鼓浪而奔江海；驯其性能，则逾越女婢之卑柔；刺其经穴，则消弭灵幻于寂若。仲景于其奋髯昇天，万难把捉之时，尚以真武一法，坐镇北方之水，俾地气不上，天气不下，所谓其雨其雨，杲杲日出。龙之既升于天者，且不得不复返于渊，况未及升腾，可驯可抚，顾无法以制伏之耶！此余所为有会于纵、横之义也。倘不其然，匪但无与青龙之事，亦并无与伤寒之事矣！昔有善画龙者，举笔凝思，而青天忽生风雨。吾不知仲景制方之时，其为龙乎，其为仲景乎？必有倏焉雷雨满盈，倏焉密云不雨，倏焉波浪奔腾，倏焉天日开朗，以应其生心之经纶者。神哉，青龙等方！即拟为九天龙经可矣。
娄东胡卣臣先生，昌所为贤士大夫也。夙苦痰饮为恙，夏月地气上升，痰即内动，设小有外感，膈间痰即不行。两三日瘥后，当膺尚结小痤，无医不询，无方不考，乃至梦寐恳求大士救疗。因尔闻疾思苦，深入三摩，地位荐分，治病手眼，今且仁智兼成矣。昌昔谓膀胱之气化大行，地气不升，则天气常朗，其偶受外感，则仲景之小青龙一方，与大士水月光中、大圆镜智无以异也。盖无形之感，挟有形之痰，互为胶漆，其当胸窟宅，适在太阳经位，惟于麻桂方中，倍加半夏、五味，以涤饮而收阴，加乾姜、细辛以散结而分邪，合而用之，令药力适在痰邪绾结之处，攻击片时，则无形之感从肌肤出，有形之痰从水道出，顷刻分解无馀，而膺胸空旷，不复丛生小痤矣。若泥麻、桂甘温，减去不用，则不成其为龙矣，将恃何物为翻波鼓浪之具乎？
●变青龙汤经制，改用白虎汤，权宜五法
（20）服桂枝汤，大汗出后，大烦渴不解，脉洪大者，白虎加人参汤主之。原文
大汗出，则津液外亡；大烦渴，则躁热内极；脉转洪大，则凶变将起，青龙汤为不对矣。计惟白虎汤可两解表里之热，加人参可润燥止渴也。
（21）伤寒，脉浮滑，此表有热，里有寒，白虎汤主之。原文
伤寒之脉，阴阳俱紧。此云浮滑，则兼风可知。滑为里热，浮滑则表亦热矣。里有寒者，伤寒传入于里，更增里热，但因起于寒，故推本而曰里有寒，实则表里俱为热极也。
（22）伤寒，脉浮，发热无汗，其表不解者，不可与白虎汤；渴欲饮水无表证者，白虎加人参汤主之。原文
白虎汤但能解热，不能解表，必恶寒、身疼痛之表证皆除，但热、渴而求救于水者，方可与之。
（23）伤寒，无大热，口燥渴，心烦，背微恶寒者，白虎加人参汤主之。原文
表里热极，燥渴心烦，全无恶寒、头疼、身痛诸表证者，固当行白虎矣。若脉浮滑，背微恶寒，此为表热少，里热多之证，仍可与之。盖以脉滑，明系里热，而背为至阴之地，虽表退尚有馀寒，不当牵泥也。设脉但浮而不滑，证兼头疼、身痛，则虽表里俱热，而在表之邪浑未退，白虎汤即不可用，以白虎辛凉，不能解表故也。
此条辨证最细。脉滑而带浮，浑身无大热，又不恶寒，但背间微觉恶寒，是表邪已将罢。其人口燥渴，心烦，是里热已大炽，更不可姑待，而当急为清解，恐迟则热深津竭，无救于事耳。
门人问：用白虎则表热不解，用青龙则里热转增，试拟议于二者之间，不识当用何法？答曰：惟于大青龙汤中倍增石膏，少减麻、桂。或见寒多风少，则用麻杏甘石汤，亦倍增石膏，少减麻黄。斯固圆机，然亦即可为定法矣。
（24）伤寒病，若吐，若下后，七八日不解，热结在里，表里俱热，时时恶风，大渴，舌上乾燥而烦，欲饮水数升者，白虎加人参汤主之。原文
玩此条，表证比前较重，何以亦用白虎耶？本文热结在里，表里俱热二句，已自酌量，惟热结在里，所以表热不除，况加大渴饮水，安得不以清里为急耶？白虎五证得隶青龙后者，以风寒俱有故也。
寒与风皆伤，宜从辛甘发散矣。而表与里又俱热，则温热为不可用，欲并风寒表里之热而俱解之，不其难乎？故立白虎汤一法，以辅青龙之不逮，其药乃石膏、知母辛凉之二物也。辛者，西方金也；凉者，秋令也。酷热之时，欲求金风荐爽，万不可得，计惟虎啸则山谷间习习风生，风生则热解耳。所以取辛凉二物，偶而成方，以象白虎之阴也。夫青龙变化莫测，方无定体，故各用制伏之法。若白虎则地兽之灵，得风从而其威愈震，亦不易制伏之物。况里热已极，津液垂亡，元气所存无几，而领西方之肃杀以入胃中，能无虑乎？于是以甘草之甘缓，和其猛性，而入米同煎，以助胃中水穀之气。虚者更加人参，以助胃中天真之气，乃可用之而无患，制法早具于一方之内矣。世传孙思邈有降龙伏虎之能，岂非以仲景之心法为道法耶！
夫以石膏一物之微，入甘温队中，则为青龙；从清凉同气，则为白虎。惟文武圣神之哲，乃能用之恰当，此龙虎所为庆风云之会也。设在表之风寒未除，当用青龙而反用白虎；设在里之热渴已逼，当用白虎而反用青龙，则用者之误，竟与倒行逆施者同类，宁不败乃事乎？伤心哉，千古兴亡之际，同一医辙矣！


卷二  ——————————————————————————————————————————————————————————————————————————————————————————

尚论阳明经证治大意  ***************************
伤寒之证，无如太阳一经，风寒参错，表里差殊，难于辨认。昌分为三篇，先列鄙语，以引其端，后随仲景原文，阐其立言精意，俾业医者得其门而入，庶足以窥其富美也。而阳明一经之病，治之尤难，盖胃为水穀之海，五脏六府之大源，多气多血之冲，乃吉凶死生所攸关。仲景著论精详，后人读之愦愦，今僭为尚论，请得而要言之也。夫阳明者，胃也。阳明以胃实为正，胃实则皆下证也。然阳明之邪，其来路则由太阳，凡阳明证见八九，而太阳证有一二未罢，即从太阳而不从阳明，可汗而不可下也。其去路则趋少阳，凡阳明证纵见八九，而少阳证略见一二，即从少阳而不从阳明，汗、下两不可用也。惟风寒之邪已离太阳，未接少阳，恰好在阳明界内之时，用药亟为攻下，则涣然冰释，而不再传他经，津液、元气两无亏损，何快如之！此等机会，间不容发，庸愚无识，妄守专门，必俟七日传经已尽，方敢言下，纵不危殆，而津液、元气所丧滋多矣。况太阳一经，早有十馀日不解者，若不辨经，而但计日，其误下仍在太阳。至阳明二三日内，即显下证，反以计日，当面错过。及阳明已趋少阳，又以计日，妄行攻下，乃至少阳复转阳明，更全不识其证，以至热邪在胃，烁尽津液，轻者重，而重者死矣，所关顾不钜耶！谨将阳明之证，亦比太阳之例，分为三篇，俾观者了无疑惑，斯临病不致差误耳。

阳明经上篇  ***************************
凡外邪初入阳明地界，未离太阳净尽者，谓之太阳阳明，列于此篇。
太阳与阳明两经各半，谓之合病；两经连串，谓之并病，另自名篇于三阳经后，不在此例。此乃邪入阳明，而太阳将尽未尽之证也。
（1）阳明病，脉迟，汗出多，微恶寒者，表未解也，可发汗，宜桂枝汤。原文
（2）阳明病，脉浮，无汗而喘者，发汗则愈，宜麻黄汤。原文
仲景此二条之文，前条云风未解，后条即不云寒未解者，互文也。前条云宜发汗，后条云发汗则愈者，亦互文也。盖外邪初入阳明，用桂枝汤解肌，则风邪仍从卫分出矣；用麻黄汤发汗，则寒邪仍从营分出矣。营分之邪深于卫分，且从外出而愈，则卫分更不待言矣。论中每用互文处，其妙义大率若此。
（3）阳明病，能食者，为中风；不能食者，为中寒。原文
风则伤卫，寒则伤营，一定之理。是则足三阳经，太阳行身之背，阳明行身之前，少阳行身之侧，皆可言营卫受邪，何仲景于阳明经，但以能食不能食分风寒，而不以营卫分风寒耶？盖营卫交会于中焦，论其分出之名，则营为水穀之精气，卫为水穀之悍气；论其同出之源，混然一气，何由分其孰为营，孰为卫哉？惟风为阳，阳能消穀，故能食；寒为阴，阴不能消穀，故不能食。以此而辨风寒之邪，庶几确然有据耳。仲景析义之精若此，如习矣不察者何？
（4）脉阳微而汗出少者，为自和也；汗出多者，为太过。阳脉实，因发其汗，出多者，亦为太过。太过为阳绝于里，亡津液，大便因硬也。原文
阳微者，中风之脉，阳微缓也；阳实者，伤寒之脉，阳紧实也。阳绝，即亡津液之互辞。仲景每于亡津液者，悉名无阳。本文阳绝于里，亡津液，大便因硬甚明。注家认作汗多而阳亡于外，大谬。
伤寒发太阳膀胱经之汗，即当顾虑阳气，以膀胱主气化故也；发阳明胃经之汗，即当顾虑阴津，以胃中藏津液故也。所以阳明多有热越之证，谓胃中津液随热而尽越于外，汗出不止耳。然则阳明证，不论中风、伤寒、脉微、脉实，汗出少而邪将自解，汗出多则阴津易致竭绝，业医者可不谨持其柄，而用重剂发汗，以劫人之津液耶！观仲景于太阳发汗之重剂，以青龙名之，可见亢旱得之，则为甘霖，若淫雨用之，则沉灶产蛙，伤禾害稼，有载胥及溺已耳。此阳明所以有桂枝、麻黄汤证，而无大青龙汤证也。噫，微矣哉！
（5）问曰：阳明病外证云何？答曰：身热，汗自出，不恶寒，反恶热也。原文
以此辨阳明中风之外证，正兼大阳也。
（6）问曰：何缘得阳明病？答曰：太阳病，若发汗，若下，若利小便，此亡津液，胃中乾燥，因转属阳明；不更衣内实，大便难者，此名阳明也。原文
以此辨阳明中风之里证。此属正阳阳明，可下，当置中篇，以全文不便分割，读者识之可也。
（7）问曰：病有一日得之，不发热而恶寒者，何也？答曰：虽得之一日，恶寒将自罢，即自汗出而恶热也。原文
以此辨阳明伤寒之外证，正兼大阳也。
（8）问曰：恶寒何故自罢？答曰：阳明居中土也，万物所归，无所复传，始虽恶寒，二日自止，此为阳明病也。原文
以此辨阳明伤寒之里证。此属正阳阳明，可下
已上八条，见仲景于太阳传入阳明之证，其辨认之法，即少变太阳之定例矣。盖太阳有营卫之两路，风则伤卫，寒则伤营；而阳明则营卫难以辨别，辨之全藉于脉与证。风邪之脉，传至阳明，则缓去而迟在；寒邪之脉，传至阳明，则紧去而浮在。风邪之脉，轻高而上，前者风邪本微，殊无内向之意，虽汗出少，而不为过也；寒邪之脉，已至于实，则将去太阳，而成可下之证，故发其汗太多，反为过也。如此辨别，读者犹不心花开朗耶！至其辨证，则为能食不能食为谛，盖阳邪能化谷，阴邪不能化谷之义也。又设四问，以辨风寒之在表在里，而定汗下之权衡，何其明且尽耶！由是推之，病已传经，而太阳邪有未尽，其用桂枝、麻黄二汤，即当狭小其制，不可使太过明矣！太阳邪已尽，其用承气诸汤，即当竭蹶从事，不可使不及，又明矣！
问：经言一脉分为二病，谓营卫不同也。是则十二经脉中，以营卫之故，分为二十四病矣。乃仲景于阳明一经，独以能食不能食分营卫，至于少阳以后，更不申营卫之辨，其义何居？答曰：明哉，问也！道之原也。叔和以后，诸贤俱有未彻，果识各经皆有营卫，曷为将仲景少阳经之文，编入太阳经中乎？后人更添蛇足，谓邪至阳明，则已过营卫，无复可言。果尔，则邪至少阳与三阴，其过营卫，不更远乎？《灵枢》谓营气起于中焦，卫气起于下焦，而行至中焦。是则中焦胃中，正是营卫所起之源，混然未分，而外入之风寒，自难辨别也。至于少阳以下诸经，《内经》明有一脉分为二病之旨，仲景可以不赘。况始先中卫，其传经必不转中于营；始先中营，其传经必不转中于卫。然则能食为中风，不能食为中寒，自可由阳明而类推三阴各经矣。此等处须细心体会，略一卤莽，谬迷多矣。
（9）本太阳病，初得时，发其汗，汗先出不彻，因转属阳明也。原文
发其汗，兼解肌、发汗二义。汗出不彻，则未得如法，故邪不服而转入阳明也。
若汗多，微发热恶寒者，外未解也。其热不潮，未可与承气汤；若腹大满不通者，可与小承气汤，微和胃气，勿令大泄下。节文　全文见《阳明中篇》。
表未解而腹大满，则里亦急，故用小承气汤。
（10）太阳病，若吐，若下，若发汗，微烦，小便数，大便因硬者，与小承气汤和之愈。原文
微烦、小便数、大便因硬，皆是邪渐入里之机，故用小承汤和之，是变不可下之例。然曰和，则与用下之意不同矣。
（11）伤寒吐后，腹胀满者，与调胃承气汤。原文
吐后而腹胀满，则邪不在胸，其为里实可知。然但胀满而不痛，自不宜用急下之法，少与调胃承气可耳，此亦和法非下法也。观正阳阳明篇中，腹满不减，减不足言，如是之急者，止言当下，自可类推。
（12）阳明病，心下硬满者，不可攻之，攻之利遂不止者死，利止者愈。原文
心下硬满，邪聚阳明之膈，正兼太阳也，故不可攻。攻之利不止，则邪气未尽，真气先脱，故主死也。利止则邪去，而真气犹存，故自愈也。
（13）伤寒呕多，即有阳明证，不可攻之。原文
呕属太阳，呕多则太阳未除，纵有阳明诸症，在所不计，故戒攻下。
（14）食谷欲呕者，属阳明也，吴茱萸汤主之；得汤反剧者，属上焦也。原文
此条复辨呕有太阳，亦有阳明，本自不同。若食谷欲呕，则属胃寒，与太阳之恶寒呕逆，原为热症者相远，正恐误以寒药治寒呕也。然服吴茱萸汤转剧者，仍属太阳热邪，而非胃寒明矣。
（15）阳明中风，口苦咽乾，腹满微喘，发热恶寒，脉浮而紧。若下之，则腹满，小便难也。原文
此条阳明中风，俱该伤寒而言，俱太阳未除之候，但以腹满一端，知为热入阳明，然终与大实、大满不同。若误下，则外邪乘虚内陷，而腹愈满矣。小便难者，亡津液也。
（16）阳明病，脉浮而紧，咽燥口苦，腹满而喘，发热汗出，不恶寒，反恶热，身重。若发汗则躁，心愦愦，反谵语。若加烧针，必憷惕，烦躁不得眠。若下之，则胃中空虚，客气动膈，心中懊憹，舌上胎者，栀子豉汤主之；若渴欲饮水，口乾舌燥者，白虎加人参汤主之；若脉浮发热，渴欲饮水，小便不利者，猪苓汤主之。原文
发热以上与前条同。而汗出、不恶寒、反恶热、身重四端，则皆阳明之见症，所以汗、下、烧针俱不可用。而舌上胎，则膈热甚，故涌以栀子豉。而彻去其膈热，则治太阳而无碍阳明矣。若前症更加口乾舌燥，则宜用白虎汤以解热生津。更加小便不利，则宜用猪苓汤，以导热滋干也。
（17）阳明病，汗出多而渴者，不可与猪苓汤，以汗多胃中燥，猪苓汤复利其小便故也。原文
太阳症中，有用五苓散两解表里一法矣。而太阳入阳明症中，复有猪苓汤导热滋干一法。然汗出多而渴者不可服，盖阳明胃经主津液者也，津液充则不渴，津液少则渴矣。故热邪传入阳明，必先耗其津液，加以汗多而夺之于外，复利其小便而夺之于下，则津液有立亡而已，故示戒也。
（18）太阳病，寸缓关浮尺弱，其人发热汗出，复恶寒，不呕，但心下痞者，此以医下之也。若其不下者，病人不恶寒而渴者，此转属阳明也。小便数者，大便必硬，不更衣。十日无所苦也。渴欲饮水者，少少与之，但以法救之。渴者，宜五苓散。原文
寸缓关浮尺弱，发热汗出，复恶寒，纯是太阳未罢之症也。设非误下，何得心下痞结耶！如不误下，则心下亦不痞，而太阳症必渐传经，乃至不恶寒而渴，邪入阳明审矣。然阳明津液既偏渗于小便，则大肠失其润，而大便之硬与肠中热结，自是不同，所以旬日不更衣亦无苦也。以法救之，救其津液也，与水及用五苓，即其法也。
五苓，利水者也。其能止渴而救津液者何也？盖胃中之邪热，既随小水而渗下，则利其小水，而邪热自消矣。邪热消，则津回而渴止，大便且自行矣，正《内经》通因通用之法也。前段汗出多而渴者，不宜用猪苓汤重驱津液；此段仍有汗、仍渴，但汗出不至于多，而渴亦因热炽，其津液方在欲耗未耗之界，故与水而用五苓为合法也。今世之用五苓者，但知水穀偏注于大肠，用之利水而止泄；至于津液偏渗于小便，用之消热而回津者则罕，故详及之。
（19）阳明病，脉浮而紧者，必潮热，发作有时；但浮者，必盗汗出。原文
阳明脉之浮紧，即太阳寒伤营之脉也；单浮，即太阳风伤卫之脉也。但传至阳明，仲景不欲以营卫辨症，而姑变其文耳。至于太阳症，有未罢，各条虽悉，尚恐未明，再举潮热及盗汗，阳明之必至者辨之，确然无疑矣。从前注解，皆是断章取义，而不会其大意，不知脉紧与潮热，脉浮与盗汗，非的对之症也，不过藉以辨阳明八九，太阳一二之候耳。至谓浮为阳盛，阳盛则阳虚，阴虚则盗汗出，节外生枝，几于说梦矣。
（20）阳明中风，脉弦浮大，而短气，腹都满，胁下及心痛，久按之气不通，鼻乾，不得汗，嗜卧，一身及面目悉黄。小便难，有潮热，时时哕，耳前后肿。刺之小差，外不解。病过十日，脉续浮者，与小柴胡汤；脉但浮，无馀证者，与麻黄汤；若不尿，腹满加哕者不治。原文
此条阳明中风之症居七八，而中寒之症亦居二三。观本文不得汗及用麻黄汤，其义自见也。然此一症，为阳明第一重症，何以知之？太阳症既未罢，而少阳症亦兼见，是阳明所主之位，前后皆邪，而本经之弥满流连，更不待言矣。盖阳明脉本大，兼以少阳之弦，太阳之浮，则阳明之大，正未易衰也。腹满、鼻乾、嗜卧、一身面自悉黄、潮热，阳明之症既尽见，兼以少阳之胁痛，太阳之膀胱不利，乃至时时哕，耳前后肿，则阳明之诸症，正未易除也。所以病过十日，外症不解，必审其脉症，或可引阳明之邪从少阳出，则用小柴胡汤；或可引阳明之邪从太阳出，则用麻黄汤方合法。若不尿，腹满加哕，则真气垂尽，更无力可送其邪，故知药不能治也。
（21）阳明病，脉迟，食难用饱，饱则微烦头眩，必小便难，此欲作谷瘅。虽下之，腹满如故，所以然者，脉迟故也。原文
脉迟则表症将除，似乎可下，然得食而微烦，仍是外邪助其内热也。热蒸食而上攻，故头眩。小便必难者，湿热上攻，水道必不顺也。欲作谷瘅者，水穀之湿得热蒸而四迄，遍身发黄，势所必至。下之腹满如故，病既未除，其脉之迟者，愈益难复，故以为戒。注谓下之则外邪内陷，殊不切要。盖腹满已是邪陷，宁俟下之始陷耶！所以然者，脉迟则胃不实，徒下其糟粕，不惟无益，而反害之耳。然则脉复其常，然后膀胱之气化行，湿热自除，谷瘅自退，又不言可知矣。
（22）阳明病，若中寒，不能食，小便不利，手足濈然汗出，此欲作固瘕，必大便初硬后溏。所以然者，以胃中冷，水穀不别故也。原文
注谓固为坚固，瘕为积聚，大谬。盖大便初硬后溏，因成瘕泄。瘕泄即溏泄，久而不止，则曰固瘕也。
（23）阳明病，初欲食，小便反不利，大便自调，其人骨节疼，翕然如有热状，奄然发狂，濈然汗出而解者，此水不胜穀气，与汗共并，脉紧则愈。原文
此段文义本明，注谓得汗则外邪尽解，脉紧且愈，全非本文来意。观上二条，一以小便少而成谷瘅，是湿热由胃上攻胸脑，则头眩而身发黄；一以小便不利而成固瘕，是湿热由胃下渗大肠，则手足汗出而成溏泄。此条小便反不利，本当成谷瘅及瘕泄之症，况其人骨节疼，湿胜也。翕然如有热状，热胜也。湿热交胜，乃忽然发狂，濈然汗出而解者，何以得此哉？此是胃气有权，能驱阳明之水与热，故水热不能胜，与汗共并而出也。脉紧则愈，言不迟也。脉紧疾，则胃气强盛，所以肌肉开而濈然大汗。若脉迟，则胃中虚冷，偏渗之水不能透而为汗，即手足多汗，而周身之湿与热又未能共并而出。此胃强能食脉健之人，所以得病易愈耶。
（24）阳明病，不能食，攻其热必哕，所以然者，胃中虚冷故也。以其人本虚，故攻其热必哕。原文　攻热谓寒下之药也。
（25）脉浮而迟，表热里寒，下利清穀者，四逆汤主之。若胃中虚冷，不能食者，饮水则哕。原文
表热里寒，法当先救其里，太阳经中，下利不止，身疼痛者，已用四逆汤不为过；其在阳明之表热，不当牵制，更可知矣。此病比前一条虚寒更甚，故不但攻其热必哕，即饮以水而亦哕矣。
前云能食者为中风，不能食者为中寒矣。此上五条，一云食难用饱；一云欲食，似乎指中风为言；一云中寒不能食；及后二条之不能食又明指中寒为言，所以后人拘执其说，而误为注释也。不知此五条重举风寒症中之能食、不能食，辨胃气之强弱，非辨外邪也。故五症中，惟水不胜穀气，脉紧则愈一症，为胃气胜。其四条俱是脉迟胃冷，反为水热所胜之症。夫伤寒之症，皆热症也。而其人胃中虚冷者，又未可一例而推。盖胃既虚冷，则水穀混然无别，热邪传入，必不能遽变为实也。胃不实则不可下，而热邪既入，转蒸水穀之气，蕴祟为病，即下之而水热不去，徒令胃气垂绝而作哕耳。仲景一一挚出，而于后条下利清穀一症，主之以四逆汤，则前条之较轻者，宜主之以温胃，更不待言。惟合五条而总会其立言之意，始不至于传讹耳。
门人问：濈然汗出而病解，乃手足濈然汗出者反作固瘕，何手足不宜于汗耶？答曰：前代之业医者，皆极大聪明学问之人，故仲景书为中人以上，举一隅能以三隅反者设也。胃气虚寒之人，外邪入之，必转增其热。胃热，故膀胱亦热，气化不行，小便因之不利。小便不利，而尽注于大肠，则为洞泄，即末条之下利清穀者是也。小便不利，乘胃热而渗于脾，则四肢先见色黄，乃至遍身发黄而成谷瘅者是也。今手足濈然得汗，则脾中之湿热行而色黄，谷瘅之患可免。但汗从手足而出，水热之气未得遍泄于周身，不过少分大肠奔迫之势，故不为洞泄，而为瘕泄耳。无病之人，小便不行，尚渍为他病，况伤寒症，极赤极热之小便停蓄不行，能无此三种之变耶！一溯其源，而轻重自分矣。
（26）阳明病，但头眩，不恶寒，故能食而咳，其人必咽痛；若不咳者，咽不痛。原文
此胃热协风邪而上攻之症也。
（27）阳明病，法多汗，反无汗，其身如虫行皮中状者，此以久虚故也。原文
此胃热协寒邪而郁于肌肤之症也。言久虚者，明所以不能透出于肌表之故也，非谓当用补也。
（28）阳明病，反无汗，而小便利，二三日呕而咳，手足厥者，必苦头痛；若不咳，不呕，手足不厥者，头不痛。原文
阳明症，本不头痛，若无汗、呕咳、手足厥者，得之寒因，而邪热深也。然小便利，则邪热不在内而在外，不在下而在上，故知必苦头痛也。若不咳、不呕、不厥，而小便利者，邪热必顺水道而出，岂有逆攻巅顶之理哉！
（29）阳明病下之，其外有热，手足温，不结胸，心中懊憹，饥不能食，但头汗出者，栀子豉汤主之。原文
下之而外有热，心中懊憹，饥不能食，几成结胸矣。然手足温，则阳气未至伤陷；不结胸，则外邪原属轻微。若其人头汗出者，亦是膈中郁热上蒸所致，宜因其高而扬之，用栀子豉汤以彻其热，则阳得下通于阴，而周身濈然汗解，并可知矣。此二条皆湿热上攻之症。
（30）阳明病，口燥，但欲漱水，不欲咽，此必衄。原文
口中乾燥与渴异，漱水不欲咽，知不渴也。阳明气血俱多，以漱水不欲咽，知邪入血分。阳明之脉起于鼻，故知血得热而妄行，必由鼻而出也。
（31）脉浮发热，口乾鼻燥，能食者则衄。原文
脉浮发热，口乾鼻燥，阳明邪热炽矣。能食为风邪，风性上行，所以衄也。
（32）阳明病，发热汗出者，此为热越，不能发黄也；但头汗出，身无汗，剂颈而还，小便不利，渴引水浆者，此为瘀热在里，身必发黄，茵陈蒿汤主之。原文
（33）阳明病，面合赤色，不可攻之，必发热，色黄，小便不利也。原文
（34）阳明病，无汗，小便不利，心下懊憹者，身必发黄。原文
（35）阳明病被火，额上微汗出，小便不利者，必发黄。原文
合四条观之，阳明病湿停热郁，而烦渴有加，势必发黄。然汗出，热从外越，则黄可免；小便多，热从下泄，则黄可免。若误攻之，其热邪愈陷，津液愈伤，而汗与小便愈不可得矣；误火之，则热邪愈炽，津液上奔，额虽微汗，而周身之汗与小便愈不可得矣，发黄之变，安能免乎？发黄与前谷瘅，本同一症，但彼因脉迟胃冷而得，则与固瘕及哕同源，而与此异。
（36）阳明病，下血谵语者，此为热入血室，但头汗出者，刺期门，随其实而泻之，濈然汗出则愈。原文
妇人病伤寒，经水适来、适断，则邪热乘之，而入于血室，谵语如见鬼状，当刺期门。乃男子阳明经病，下血而谵语者，亦为热入血室，亦刺期门。详后少阳篇末。
（37）阳明症，其人喜忘者，必有畜血。所以然者，本有久瘀血，故令喜忘，屎虽硬，大便反易，其色必黑，宜抵当汤下之。原文
太阳经热结膀胱之症，轻者如狂，重者发狂。如狂者血自下，但用桃核、桂枝加入承气汤，因势利导，血去则愈；发狂者血不下，须用抵当汤亟下其血乃愈，详太阳上篇。此条阳明喜忘之症，本差减于如狂，乃用药反循发狂之例者何耶？盖太阳少血，阳明多血，阳明之血一结，则较太阳更为难动，所以宜用抵当汤峻攻之法耳。但太阳云主之，则确乎不易；此云宜用，则症有轻重不等，在于临时酌量矣。
（38）病人无表里症，发热七八日，虽脉浮数者，可下之。假令已下，脉数不解，合热则消穀善饥，至六七日不大便者，有瘀血也，宜抵当汤。若脉数不解，而下利不止，必协热而便脓血也。原文
虽云无表里症，然发热则浮数，表症尚在也。其所以可下者，以七八日为时既久，而发热、脉数，则胃中热炽，津液尽亡，势不得不用下法，如大柴胡汤之类是也。若下后脉数不解，可知果胃中热炽，其候当消穀善饥。然穀食既多，则大便必多，乃至六七日竟不大便，其症非气结，而为血结明矣，所以亦宜于抵当汤也。若数不解，而下利不止，注谓用抵当汤下之，数仍不解，大谬。此乃对假令已下，脉数不解五句之文。见已下脉数不解，反六七日不大便，则宜抵当以下其血；若已下脉数不解，而下利不止，则不宜抵当之峻，但当消悉以清其血分热邪，若血分之邪不除，必协热而便脓血矣。
合三条，总是热入血室，故随下血与不下血而异治也。然要知阳明尚兼太阳，则不但胃中热炽，而膀胱随经之热，亦未尽解，此所以宜于抵当汤乎！
（39）病人烦热，汗出则解，又如疟状，日晡所发热者，属阳明也。脉实者，宜下之；脉浮虚者，宜发汗。下之，与大承气汤；发汗，宜桂枝汤。原文
病人得汗后，烦热解，太阳经之邪，将尽未尽，其人复如疟状，日晡时发热，则邪入阳明审矣。盖日晡者，申酉时，乃阳明之王时也。发热即潮热，乃阳明之本候也。然虽已入阳明，尚恐未离太阳，故必重辨其脉。脉实者，方为正阳阳明，宜下之；若脉浮虚者，仍是阳明而兼太阳，更宜汗，而不宜下矣。发汗宜桂枝汤，宜字最妙。见前既得汗而烦热解，此番只宜桂枝和营卫，以尽阳明兼带之邪，断不可误用麻黄汤矣。

阳明经中篇  ***************************
凡外邪已离太阳，未接少阳，谓之正阳阳明，列于此篇。
凡外感之邪，全入阳明所辖地界，已离太阳，未接少阳，此际当用下法，确无疑矣。然其邪复有在经在府之不同：在经者，与太少为邻，仍是传经之邪；在府者，则入于胃，而不传经。但在经者之用下，常恐胃有未实，篇中无限消息迟徊。若在府，则胃已大实，惟有急下，以存津液而已。
（1）阳明之为病，胃家实是也。原文
以胃家实揭正阳阳明之总，见邪到本经，遂入胃而成胃实之症也。不然，阳明病，其胃不实者多矣，于义安取乎！
（2）伤寒三日，阳明脉大。原文
伤寒一日太阳，二日阳明，三日少阳，乃传经之次第，其实不以日拘也。此云三日阳明脉大，正见二日之阳明传自太阳，必兼乎浮紧、浮缓，未定是正阳阳明也。若正阳阳明，气血俱多，其脉必大，而与太阳别矣。言外见三日症兼少阳，则其脉必大而弦，又不得为正阳阳明也。噫，微矣哉！
（3）伤寒发热无汗，呕不能食，而反汗出濈濈然者，是转属阳明也。原文
（4）伤寒转系阳明者，其人濈然微汗出也。原文
濈濈者，肌肉开而微汗不干之貌；发热无汗，呕不能食，皆伤寒之症也。伤寒无汗，何以反濈濈汗出耶？可见症已转属正阳阳明矣。既濈然汗出，则热除呕止可知矣。
（5）太阳病三日，发汗不解，蒸蒸发热者，属胃也，谓胃承气汤主之。原文
蒸蒸者，热势自内腾达于外，如蒸炊然，胃实之验也。其热蒸蒸，势必其汗濈濈矣。妙哉，形容乎！惟热在胃，故用承气以调其胃，胃调则病涣然除矣。
（6）阳明病，本自汗出，医更重发汗，病已差，尚微烦不了了者，此必大便硬故也。以亡津液，胃中乾燥，故令大便硬。当问其小便日几行，若本小便日三四行，今日再行，故知大便不久出。今为小便数少，以津液当还入胃中，故知不久必大便也。原文
（7）阳明病，自汗出，若发汗，小便自利者，此为津液内竭，虽硬不可攻之，当须自欲大便，宜蜜煎导而通之，若土瓜根及与大猪胆汁，皆可为导。原文
（8）阳明病，脉迟，虽汗出，不恶寒者，其身必重，短气，腹满而喘。有潮热者，此外欲解，可攻里也。手足濈然而汗出者，此大便已硬也，大承气汤主之；若汗多，微发热恶寒者，外未解也，其热不潮，未可与承气汤；若腹大满不通者，可与小承气汤微和胃气，勿令大泄下。原文　后半节入阳明上篇。
脉迟、汗出、不恶寒、身重、短气、腹满、喘、潮热八者，乃阳明之外邪欲解，可以攻里，而不为大误之候也。然曰欲解、曰可攻，不过用小承气及调胃承气之法耳。必手足濈然汗出，方可验胃实便硬，外邪尽解，而当从大承气急下之法也。申酉戌间独热，余时不热者为潮热。若汗多、微发热恶寒，是阳明证尚兼太阳，纵腹大满，胃终不实，只可微和胃气，以从权而已。
（9）病人不大便五六日，绕脐痛，烦躁，发作有时者，此有燥屎，故使不大便也。原文
（10）大下后，六七日不大便，烦不解，腹满痛者，此有燥屎也。所以然者，本有宿食故也，宜大承气汤。原文
（11）病人小便不利，大便乍难乍易，时有微热，喘冒不能卧者，有燥屎也，宜大承气汤。原文
（12）阳明病，潮热，大便微硬者，可与大承气汤；不硬者，不可与之。若不大便六七日，恐有燥屎，欲知之法，少与小承气汤，汤入腹中，转失气者，此有燥屎，乃可攻之；若不转失气，此但初头硬，后必溏，不可攻之，攻之必胀满不能食也。欲饮水者，与水则哕。其后发热者，必大便硬而少也，以小承气汤和之。不转矢气者，慎不可攻也。原文
转失气者，屁出也。腹中之气，得攻药不为转动，则属虚寒，所以误攻而症变胀满、不能食及哕也。攻后重复发热，又是胃热至此方炽，大便因可得硬，但为时未久必少耳，仍以小承气汤和之。若腹中气仍不转，则不但用大承气汤大差，即用小承气亦小差矣。
（13）阳明病，下之，心中懊憹而烦，胃中有燥屎者，可攻。腹微满，初头硬，后必溏，不可攻之。若有燥屎者，宜大承气汤。原文
以小承气汤试其可下，而用大承气汤下之矣。设下后心中懊憹而烦，又属热重药轻，当再进大承气，以协济前药，亟驱热邪，则闷烦自解也。一云胃中有燥屎者，一云若有燥屎者，俱指试其转失气及绕脐痛、腹满痛、小便不利、烦躁、时有微热、喘冒不能卧七证言也。
（14）得病二三日，脉弱，无太阳柴胡证，烦躁，心下硬，至四五日，虽能食，以小承气汤少少与微和之，令小安，至六日，与承气汤一升。若不大便六七日，小便少者，虽不能食，但初头硬，后必溏，未定成硬，攻之必溏，须小便利，屎定硬，乃可攻之，宜大承气汤。原文
无太阳、少阳之证，则烦躁、心下硬属正阳阳明之可下无疑矣。乃其人脉弱，虽是能食，亦止可少用小承气，微和胃气。和之而当，必觉小安。俟隔日再以小承气，稍稍多进，总因脉弱，故尔迟徊也。至六七日竟不大便，似乎胃实，乃小便复少，正恐胃弱而膀胱气化之源窒，转渗大肠，初硬后溏耳。所以小便利，屎定硬，乃可攻之。
此段之虽能食，虽不能食，全与辨风寒无涉。另有二义：见虽能食者，不可以为胃强而轻下也；虽不能食者，不可以为胃中有燥屎而轻下也。后九条云谵语、有潮热、反不能食者，胃中必有燥屎五六枚，与此互发，前后注释俱差。
（15）阳明病，不吐不下，心烦者，可与调胃承气汤。原文
胃气及津液既不由吐下而伤，则心烦明系胃中热炽，故可与调胃承气以安胃气，而全津液也。
合九条，总是以外证之解与不解，气之转与不转，脐腹之痛与不痛，脉之弱与不弱，汗出之多与不多，小便之利与不利，邪热之炽与不炽，津液之干与不干，而辨腹中之燥屎多与不多，溏与不溏，以消悉微下之法。故惟手足濈然汗出，大便已硬者，主之以大承气汤。其他诸证，一则曰宜用导法，再则曰不可攻之，再则曰宜小承气汤，再则曰少与小承气汤，再则曰明日更与一升，再则曰宜大承气汤，全是商量治法，听人临时斟酌，以祈无误，所以不用主之二字。此等处关系安危最大。盖热邪入胃，不以寒药治之则胃伤，然寒药本以救胃也，不及则药不胜邪，太过则药反伤正。况乎不胜其邪，势必尽伤其正，徒伤其正，又未必尽去其邪，此仲景所为谆复于二者之间耶！
（16）阳明病，谵语，发潮热，脉滑而疾者，小承气汤主之。因与承气汤一升，腹中转矢气者，更服一升；若不转矢气，勿更与之。明日不大便，脉反微涩者，里虚也，为难治，不可更与承气汤也。原文
谵语而发潮热，阳明之下证审矣。更兼其脉滑疾，复与脉弱者不伦，故主之以小承气汤，一定之法也。然尚未知其里证若何？必转矢气方可再服。若服后不转矢气，并不大便，脉反微而且涩，又是里气虚寒之证。盖阳明居于中土，其表虚、表实来自太阳，至此已明；其里虚、里实茫然未卜，故用法不可令虚者益虚，有如此之郑重也。
（17）夫实则谵语，虚则郑声。郑声，重语也。原文
郑声也，郑重之声，正气不足，声出重浊也，亦辨里实里虚之一端也。
（18）直视谵语，喘满者死，下利者亦死。原文
此条当会意读，谓谵语之人，直视者死，喘满者死，下利者死，其义始明。盖谵语者，心火亢极也，加以直视，则肾水垂绝，心火愈无制，故主死也。喘满者，邪聚阳位而上争，正不胜邪，气从上脱，故主死也。下利者，邪聚阴位而下夺，正不胜邪，气从下脱，故主死也。
（19）发汗多，若重发汗者，亡其阳，谵语，脉短者死，脉自和者不死。原文
注拟此为太阳经脱简，不知太阳经无谵语之例，必日久而兼阳明少阳，方有谵语。故此言太阳经得病时，发汗过多，及传阳明时，重发其汗，亡阳而谵语之一证也。亡阳之人，所存者，阴气耳，故神魂无主而妄见妄闻，与热邪乘心之候不同。况汗多则大邪必从汗解，止虑阳神飞越难返，故脉短则阴阳不附，脉和则阴阳未离，其生死但从脉定耳。其脉既短，安问药之长哉？
门人问：亡阳而谵语，四逆汤可用乎？答曰：仲景不言方，而子欲言之，曷不详之仲景耶？盖亡阳固必急回其阳，然邪传阳明，胃热之炽否，津液之竭否，里证之实否，俱不可知。设不辨悉，欲回其阳，先竭其阴，竟何益哉？此仲景不言药，乃其所以圣也。然得子此问，而仲景之妙义愈彰矣。
（20）阳明病，其人多汗，以津液外出，胃中燥，大便必硬，硬则谵语，小承气汤主之。若一服谵语止，更莫复服。原文
此条举谵语之因，汗多津越者为言。
（21）伤寒四五日，脉沉而喘满，沉为在里，而反发其汗，津液越出，大便为难，表虚里实，久则谵语。原文
此举谵语，因误汗而致者，其曰里实，亦即上文胃中燥，大便必硬之互辞。其不出方者，亦即上文小承气汤之互意也。
（22）伤寒，若吐，若下后不解，不大便五六日，上至十馀日，日晡所发潮热，不恶寒，独语如见鬼状。若剧者，发则不识人，循衣摸床，惕而不安，微喘直视，脉弦者生，涩者死；微者，但发热谵语者，大承气汤主之。若一服利，止后服。原文
此条举谵语之势重者为言。而势重之中，复分二等：剧者生死仍凭乎脉，微者则主以大承气汤。比上条之小承气为更进矣。前云谵语脉短者死，此云脉弦者生；前云谵语脉滑疾者，用小承气，此云脉涩者死，更互一字，而大意跃然。
（23）汗出谵语者，以有燥屎在胃中，此为风也。须下之，过经乃可下之。下之若早，语言必乱，以表虚里实故也。下之则愈，宜大承气汤。原文
此条之文似浅而实深，仲景惧人不解，已自为注脚，不识后人何故茫然！胃有燥屎，本当用下，以谵语而兼汗出，知其风邪在胸，必俟过经下之，始不增扰。所以然者，风性善行数变，下之若早，徒引之走空窍，乱神明耳。然胃有燥屎，下之不为大误，其小误止在未辨证兼乎风。若此者，必再一大下，庶大肠空，而风邪得以并出，故自愈。此通因通用之法，亦将差就错之法也。
（24）阳有病，谵语，有潮热，反不能食者，胃中必有燥屎五六枚也。若能食者，但硬耳，宜大承气汤下之。原文
有燥屎，则肠胃热结，故不能食。若能食，则肠胃未结，故但硬耳。前条云其后发热者，必大便硬而少也；此云但硬耳，不更言其少，乃于胃中有燥屎者，言其五六枚之多，亦互举以辨微细之意，不可忽也。俱宜大承气汤者，已结者，开其结；未结者，涤其热，不令更结。同一谵语、潮热，故同一治，至于药制之大小，必有分矣。
合九条观之，既云实则谵语矣，乃其用治，迟徊审谛。始以和法为攻法，俟服药后重辨脉证，不敢径情急攻，即攻之，又一服利，止后服，何其郑重耶！可见所谓实者，乃邪气实也。邪气实，正气未有不虚，况津液为邪所耗；而至于谵语，方寸几于无主，其虚为何如哉？邪实不可不下，正虚不可太下，斟酌于邪正之间，以权宜而善其治，良工苦心，要当三复于圣言矣。
（25）阳明病，发热汗多者，急下之，宜大承气汤。原文
胃中止一津液，汗多则津液外渗，加以发热，则津液尽随热势，蒸蒸腾达于外，更无他法可止其汗。惟有急下一法，引热势从大肠而出，庶津液不致尽越于外耳。前条云，发汗不解，蒸蒸发热者，属胃也，调胃承气汤主之。可见调胃之义，乃和缓其胃中之热，以存津液也。此证发热而至于汗多，明是始先未行调胃所致，故宜急下，无取缓调。
（26）发汗不解，腹满痛者，急下之，宜大承气汤。原文
（27）腹满不减，减不足言，当下之，宜大承气汤。原文
发汗不解，而反腹中满痛，则邪不在表而在里，亦惟有急下一法，庶满痛去，而病自解也。减不足言四字，形容腹满如绘，见满至十分，即减去一二分，不足杀其势也。此所以纵有外邪未解，而当下无疑耳。
（28）伤寒六七日，目中不了了，睛不和，无表里证，大便难，身微热者，此为实也，急下之，宜大承气汤。原文
此一条，辨证最微细。大便难，则非久秘，里证不急也；身微热，则非大热，表证不急也，故曰无表里证，只可因是而验其热邪在中耳。热邪在中，亦不为急，但其人目中不了了，睛不和则急矣。以阳明之脉络于目，络中之邪且盛，则在经之盛更可知，故惟有急下之而已。
按：少阴经有急下三法，以救肾水：一本经水竭，一木邪涌水，一土邪凌水。而阳明经亦有急下三法，以救津液：一汗多津越于外，一腹满津结于内，一目睛不慧，津枯于中。合两经下法，以观病情生理，恍觉身在冰壶，腹饮上池矣。
（29）阳明病，欲解时，从申至戌上。原文
（30）脉浮而芤，浮为阳，芤为阴，浮芤相搏，胃气生热，其阳则绝。原文
其阳则绝，即无阳之互辞，谓津液内亡也。当下不下，故致此耳。
（31）趺阳脉浮而涩，浮则胃气强，涩则小便数，浮涩相搏，大便则难，其脾为约，麻仁丸主之。原文
脾约之证，在太阳阳明已当用麻仁丸润下。失此不用，延至正阳阳明，胃中津液，瓮乾杯罄，下无及矣。然则浮涩之脉，转为浮芤，不可类推乎？详见本卷末答门人脾约问。

阳明经下篇  ***************************
凡外邪已趋少阳，未离阳明，谓之少阳阳明，列于此篇。
凡属正阳阳明之证，病已入于胃腑，故下之则愈。其有胃不实，而下证不具者，病仍在经。在经之邪不解，必随经而传少阳，口苦、咽乾、目眩、耳聋、胸胁满痛之证，必兼见一二，故谓之少阳阳明，其实乃是阳明少阳也。
少阳主半表半里，阳明证中才兼少阳，即表里皆不可攻，故例中止用和法。
少阳阳明合病，另有专条，附三阳经后。
（1）阳明病，发潮热，大便溏，小便自可，胸胁满不去者，小柴胡汤主之。原文
潮热本阳明胃实之候，若大便溏，小便自可，则胃全不实，更加胸胁满不去，则证已传入少阳矣。才兼少阳，即有汗下二禁，惟小柴胡一方，合表里中而总和之，乃少阳一经之正法，故阳明少阳亦取用之，无别法也。
（2）阳明病，胁下硬满，不大便而呕，舌上白胎者，可与小柴胡汤。上焦得通，津液得下，胃气因和，身濈然而汗出解也。原文
不但大便溏为胃未实，即使不大便，而见胁下硬满、呕与舌胎之证，则少阳为多，亦当从小柴胡汤分解阴阳，则上下通和，濈然汗出，而胎、呕、胁满之外证一时俱解矣。既云津液得下，则大便自行，亦可知矣。此一和而表里俱彻，所以为贵也。
上焦得通，津液得下八字，关系病机最切。风寒之邪，协津液而上，聚于膈中，为喘，为呕，为水逆，为结胸，常十居六七。是风寒不解，则津液必不得下。倘误行发散，不惟津液不下，且转增上逆之势，愈无退息之期矣。此所以和之于中，而上焦反通也。至于杂病项中，如痰火、哮喘、咳嗽、瘰疬等证，又皆火势薰蒸日久，顽痰胶结经隧，所以火不内熄，则津液必不能下灌灵根，而清华尽化为败浊耳。夫人之得以长享者，惟赖后天水穀之气，生此津液，津液结则病，津液竭则死矣。故治病而不知救人之津液者，真庸工也。
●论太阳阳明、少阳阳明，原有可下之证
（3）问曰：病有太阳阳明，有正阳阳明，有少阳阳明，何谓也？答曰：太阳阳明者，脾约是也；正阳阳明者，胃家实是也；少阳阳明者，发汗利小便已，胃中躁烦实，大便难是也。原文
注谓脾约乃太阳之邪，径趋入胃，而成胃实，贻误千古。详后答门人问脾约论。
●附少阳转阳明二证
此与阳明兼带少阳之症迥殊，故另揭出
少阳阳明者，发汗利小便已，胃中躁烦实，大便难是也。阳明原文
病已传到少阳经，而去阳明经远矣。乃从少阳经治法，发汗利小便已，其人方才胃中躁烦实。大便难者，是少阳重转阳明，而成可下之一证也。
服柴胡汤已，渴者属阳明也，以法治之。少阳原文　此条亦互上条之意，解见少阳。
●附太阴转阳明一证
伤寒脉浮而缓，手足自温者，是为系在太阴。太阴者，身当发黄；若小便自利者，不能发黄，至七八日，大便硬者，为阳明病也。太阴原文
脉浮而缓，本为表证，然无发热恶寒外候，而手足自温者，是邪已去表而入里。其脉之浮缓，又是邪在太阴，以脾脉主缓故也。邪入太阴，势必蒸湿为黄，若小便自利，则湿行而发黄之患可免。但脾湿既行，胃益乾燥，胃燥则大便必硬，因复转为阳明内实，而成可下之证也。
●附少阴转阳明一证
少阴病六七日，腹胀不大便者，急下之，宜大承气汤。少阴原文
少阴之证，自利者最多。虚寒则下利清穀，滑脱则下利脓血，故多用温法。此以六七日不大便而腹胀，可见热邪转归阳明，而为胃实之证，所以宜于急下也。
●附厥阴转阳明之证
下利，谵语者，有燥屎也，宜小承气汤。厥阴原文
下利则热不结，胃不实，何得谵语耶？此必邪返于胃，内有燥屎，故虽下利而结者自若也。半利半结，所以不宜大承气，而宜于小承气，微动其结耳。
●附答客难大意
客有熟仲景之书者，难昌曰：所分阳明三篇，将仲景阳明证中七十四条收尽无遗，大开后人眼目，可谓智矣。只是过矜其智，而掩昔贤之长，鄙见微有不满耳。昌曰：余何敢哉！客曰：王叔和当日编次阳明一经，首列问有太阳阳明，有正阳阳明，有少阳阳明者何也？仲景答曰：太阳阳明者，脾约是也；正阳阳明者，胃家实是也；少阳阳明者，发汗利小便已，胃中燥，大便难是也。圣言煌煌，子既遵其例，何反后其文耶？昌曰：三段揭首，叔和已误，曷可再误？昌分三篇，不从兹起见也。三篇举以统括七十馀条之义，若叔和所列，不过是绝无仅有之一证，以冠篇首，则阳明一经之大旨尽矣。此无难辨者，盖当日之问，乃问三阳经中可下之证，所以答云，太阳阳明之可下者，除是脾约；少阳阳明之可下者，除是发汗、利小便已，胃中燥，大便难。舍此二证，则太阳、少阳必无一定之下法矣。今分三篇，以明太少二阳之不可下，乃以可下之条，混引其端，昌之所不敢出也。又况少阳阳明，所谓发汗利小便已，胃中燥，大便难者，乃是病邪已去阳明，全入少阳，及发汗利小便后，少阳症亦尽罢，其邪不入三阴，重复转到阳明，所以名为少阳阳明，与始先病在阳明，略兼少阳一二者，有何干涉哉？客始为之心折。
●附答门人奇问
门人问：治伤寒之法，轨则虽多，必有精一之理可以贯彻终始者，请吾师试举一言以蔽之，可乎？余曰：伤寒之变，千蹊万径，如之何其可以一言括耶？门人曰：如痘疹秘诀，谓起先开盘时，要有根脚，有根脚则浆成；及至灌脓时，要无根脚，无根脚则毒化。此亦片言居要者，吾师曷不仿而言之？余笑曰：若是则姑拟一言，以答子之奇问，亦无难者。凡治伤寒之诀，起先惟恐传经，传经则变生；其后惟恐不传经，不传经则势笃。此二语不识可括其义否？门人踌躇曰：起先惟恐传经韪矣，其后惟恐不传经之说大奇且大创，未之前闻也。余曰：仲景言之再四，但子辈双眸未炯，见同未见耳，何奇创之有耶？仲景云：阳明居中土也，万物所归，无所复传。盖阳明之脉行身之前，邪入其经，则有前经、后经相传之次第；而阳明之府，乃中州之胃，为水穀之海，藏府经脉之总司，邪入其中，则无复传次之可言，所以惟有下夺一法，夺其土而邪自不留耳。此仲景于阳明经内，特挈不传之妙理也。又云阳明中风，脉弦浮大而短气，腹都满，胁下及心痛，久按之气不通，鼻乾，不得汗，嗜卧，一身及面目悉黄，小便难，有潮热，时时哕，耳前后肿，刺之小差，外不解，病经十日，脉续浮者，与小柴胡汤；脉但浮，无馀证者，与麻黄汤；若不尿，腹满加哕者不治。此一段至理，千古无人看出，总不识其所言者何事。讵知脉弦浮大而气反短，连腹都满者，邪不传也；胁下及心痛，乃至久按之气不通者，邪不传也；鼻乾，不得汗，嗜卧，表里俱困，乃至一身及面目悉蒸为黄者，邪不传也；小便难，有潮热，时时哕者，胃热炽盛，上下道穷，邪不传也；耳前后肿，刺之小差者，内邪不传，乃至外抉其血亦不散，但其肿小差也；外不解，过经十日，留连极矣。所谓万物所归，无所复传者，原为美事，孰知病邪归之而不传，反成如此之危候耶！要知阳明之邪，来自太阳，去自少阳，所以脉续浮者，与小柴胡汤推其邪，使速往少阳去路也；脉但浮，无馀症者，与麻黄汤推其邪，使速还太阳来路也。若不尿，腹满，则胃邪内壅，不下行矣；而更加哕，则胃气将竭，愈上逆矣，再有何法可以驱其邪而使之传哉？又云太阳病十日已去，脉浮细而嗜卧者，外解已也。设胸满胁痛者，与小柴胡汤；脉但浮者，与麻黄汤；见脉浮细而嗜卧，邪已尽传于外而解散者，方可无虑。设胸满胁痛，则当与小柴胡汤推之，速往少阳而出；设脉但浮，无馀症，则当与麻黄汤推之，速往太阳而出，是皆惟恐其邪之不传，暗伏危机也。必识此意，然后始识仲景用药之故。不然，岂有十馀日后而无故张皇，反用麻黄汤之理哉！凡此皆因太少二阳与阳明连贯，故用表法，所谓从外入者，驱而出之于外也。复有表里阴阳之间，正已虚而邪不尽，无可速传之候，仲景用法，悉从外邪不能传出起见。如：太阳病未解，脉阴阳俱停，必先振慄，汗出而解。设不振慄，则邪不能传之于表，而无从得汗可知也。然既云阴阳两停，其传表传里未可预定，所以惟阳脉微者，方是邪不能传表，当从汗之而解；惟阴脉微者，方是邪不能传里，当从下之而解，此其故，甚可思也。若非邪住不传之候，则阳脉微者，当补其阳；阴脉微者，当补其阴矣。岂有反汗之而伤其阳，下之而伤其阴之理哉！又如：太阳病，过经十馀日，反二三下之，后四五日，柴胡症仍在者，先与小柴胡汤。服之本当蒸蒸而振，却发热汗出而解矣。乃反加呕不止，心下急，郁郁微烦者，此邪因屡下而入里已深，非一柴胡汤可以尽提之，传出于表，必再与大柴胡汤分提表里之邪。阳邪传阳，阴邪传阴，一举而分解之，始为合法。不然，岂有呕急、郁烦，表症转增，反行兼解其里之理哉！又如：伤寒五六日，头汗出，微恶寒，手足冷，心下满，口不欲食，大便硬，脉细者，此为阳微结。乃是说阳分之邪微微结聚，不能传出于表里，故本文即继之曰必有表，复有里也，其旨甚明也。末云可与小柴胡汤，设不了了者，得屎而解，即前证过经十馀日，用大小柴胡分提使传之法也。乃知舍此更无可使其传矣。又如：发汗吐下后，虚烦不得眠，若剧者，必反覆颠倒，心中懊憹。此邪退正虚，而馀邪阻滞，不能传散，以致无可奈何也。此时将汗之乎？下之乎？和之乎？温之乎？仲景巧用栀子豉汤，涌载其馀邪于上，俾一吐而尽传无馀。设非此一法从高而越，有殆而已矣。又如：云食谷则哕；不能食，攻其热则哕；欲饮水者，与水则哕；不能食者，与水则哕，何其言之不一耶？皆是为胃气虚寒，馀邪不能传散者，致其叮咛也。更有谷瘅一证，邪热在胃，不能传出，反蒸食而发黄；固瘕一证，胃气虚寒，水停不行，反渗大肠而瘕泄。此三证者，仲景但言证，而不言治，学者倘不透此一关，果何从而施治耶？是则邪之传与不传，所关如此甚钜。乃治伤寒家，初不量邪势之浅深，胃气之厚薄，而贸贸以从事也，实由先圣法则，未经昔贤阐绎，后学漫无入路耳。夫足太阳膀胱，足阳明胃，足少阳胆，皆府也，何必独归阳明始不传耶？盖膀胱主出，胃主纳，胆不主出纳，所以惟阳明胃为藏纳之地，具载物之体，传经之邪，必归阳明始能消之。若夫胃土告困，不能消邪，则在府之邪，漫无出路，久之必渐积于本经，其脉必仍转为浮。所以仲景云脉续浮者，与柴胡汤。此中复有奥义，其义维何？即必有表，复有里之说也。胡用柴胡汤提出少阳，俾循经次而传太阴、少阴、厥阴，以尽其邪，乃始得以无患耳。若但浮，无馀证，则是有表无里，只用麻黄汤提出太阳，其邪立解，不劳馀力矣。得仲景之神者，目击道存，即如天以四时成岁，中土各旺于季月之末，然后木庇其根，火收其焰，金销其肃，水藏其澜，使非传之中土，则木火金水不相连贯，何以化机盈眸不息乎？人之饮食入胃，清气升而浊气降，渣滓不留者，其妙惟在于传。设一日不传，则积滞而不能化矣。至于仙家攒簇五行，东三南二，木火相恋，归于中土；西四北一，金水相亲，归于中土。其妙更在于不传，设传则流散而不能造矣。然则中土之传与不传，足尽天人之蕴，又何疑于医事哉？门人爽然曰：似此剔出伤寒神髓以立言，数之可千，推之可万，恍疑身陟天星津，炯炯光芒，流射肺腑矣，请名之曰伐髓迪光论。
门人问：脾约一症，胃强脾弱，脾不为胃行其津液，如懦夫甘受悍妻之约束，宁不为家之索乎？余曰：何以见之？曰：仲景云，趺阳脉浮而涩，浮则胃气强，涩则小便数，浮涩相搏，大便为难，其脾为约，麻仁丸主之，以是知胃强脾弱也。余曰：脾弱即当补矣，何为麻仁丸中反用大黄、枳实、厚朴乎？子辈日聆师说，而腹笥从前相仍之陋，甚非所望也。仲景说胃强，原未说脾弱，况其所谓胃强者，正是因脾之强而强。盖约者，省约也。脾气过强，将三五日胃中所受之谷，省约为一二弹丸而出，全是脾土过燥，致令肠胃中之津液日渐乾枯，所以大便为难也。设脾气弱，即当便泄矣，岂有反难之理乎？相传谓脾弱不能约束胃中之水，何以反能约束胃中之谷耶？在阳明例中，凡宜攻下者，惟恐邪未入胃，大便弗硬，又恐初硬后溏，不可妄攻；若欲攻之，先与小承气，试其转失气，方可攻，皆是虑夫脾气之弱，故尔踌躇也。若夫脾约之症，在太阳已即当下矣，更何待阳明耶？子辈傅会前人，以脾约为脾弱，将指吴起之杀妻者为懦夫乎？有悖圣言矣。
门人又问曰：今乃知脾约之解矣。触类而推，太阳阳明之脾约，与少阳阳明之胃中躁烦实、大便难者，同是一症，此其所以俱可攻下耶！余曰：是未可言触类也。因难之曰：邪热自太阳而阳明而少阳，为日既久，烁其津液，大便固当难矣。其在太阳，方病之始，邪未入胃，何得津液即便消耗，而大肠燥结耶？且太阳表邪未尽，又何不俟传经即亟亟润下，而自犯太阳之禁耶？门人不能对。因诲之曰：脾约一症，乃是未病外感之先，其人素惯脾约，三五日一次大便者，乃至感受风寒，即邪未入胃，而胃已先实，所以邪至阳明，不患胃之不实，但患无津液以奉其邪，立至枯藁耳。仲景大变太阳禁下之例，而另立麻仁丸一法以润下之，不比一时暂结者，可用汤药荡涤之耳。此义从前瞶瞶，凡遇素成脾约之人，亦必俟经尽方下，百无一生矣！故因子问而畅发之。
●附问难门人大意
暇日门人聚谈仲景制方之妙，主伯亚旅，天然一定。因问曰：仲景于太阳经中，有兼带阳明经者，其风伤卫，则桂枝汤中加葛根；其寒伤营，则麻黄汤中加葛根。有兼带少阳经者，其风伤卫，则桂枝汤中加柴胡；其寒伤营，则麻黄汤中加柴胡，合、并之病亦然。是则阳明经以葛根为主药，少阳经以柴胡为主药矣。乃少阳经专用小柴胡汤，而阳明一经全不用葛根汤者何耶？门人不能对。因诲之曰：此有二义：太阳而略兼阳明，则以方来之阳明为重，故加葛根；阳明而尚兼太阳，则以未罢之太阳为重，故不用葛根。且阳明主肌肉者也，而用葛根大开其肌肉，则津液尽从外泄，恐胃愈燥而阴立亡，故不用者，所以存津液耳。本经前条有云，阳脉实，因发其汗出多者，亦为太过。太过为阳绝于里，亡津液，大便因硬也。是阳脉实者，且不可过汗，其阳脉微者，又当何如耶？仲景所以阳明诸症，全不用葛根之意，益彰彰矣。小儿布痘见点之时，第一戒用葛根，用之则肌窍尽开，一齐拥出。昔贤云见点之后，忌用升麻汤，以升麻汤中有葛根耳。后人误谓见点后忌用升麻，至于葛根反恣用无忌。只遗一汤字，而葛根等兔脱，升麻等雉罹，儿命遭枉，等恒河沙数矣。因与治伤寒，滥用葛根，劫人津液者，并举示戒焉。


卷三  ——————————————————————————————————————————————————————————————————————————————————————————

尚论少阳经证治大意  ***************************
仲景少阳经之原文，叔和大半编入太阳经中，昌殊不得其解。岂以太阳行身之背，少阳行身之侧，其营卫显然易辨，非如阳明与三阴之属腑脏者，营卫难窥，故将少阳之文，汇入太阳耶？此等处，窃不敢仍叔和之旧。盖六经各有专司，乃引少阳之文，与三阳合病、并病、过经不解及坏病诸条，悉入太阳篇中，适足以乱太阳之正也。在太阳一经之病，已倍他经，辨之倍难，而无端蔓引混收，此后人所为多歧亡羊乎！兹将治少阳之法，悉归本篇，其合病、并病、坏病、痰病，另隶于三阳经后，庶太阳之脉清，而少阳之脉亦清耳。
●少阳证用小柴胡汤和解加减一法
（1）伤寒五六日，中风，往来寒热，胸胁苦满，默默不欲饮食，心烦喜呕，或胸中烦而不呕，或渴，或腹中痛，或胁下痞硬，或心下悸、小便不利，或不渴、身有微热，或咳者，小柴胡汤主之。伤寒中风，有柴胡证，但见一证便是，不必悉具。若胸中烦而不呕，去半夏、人参，加栝蒌实；若渴者，去半夏，加人参、栝蒌根；若腹中痛，去黄芩，加芍药；若胁下痞硬，去大枣，加牡蛎；若心下悸、小便不利者，去黄芩，加茯苓；若不渴、外有微热者，去人参，加桂枝，温覆取微似汗愈；若咳者，去人参、大枣、生姜，加五味子、乾姜。原文
躯壳之表，阳也；躯壳之里，阴也。少阳主半表半里之间。其邪入而并于阴则寒，出而并于阳则热，往来寒热，无常期也。风寒之外邪挟身中有形之痰饮，结聚于少阳之本位，所以胸胁苦满也。胸胁既满，胃中之水穀亦不消，所以默默不欲食，即昏昏之意，非静默也。心烦者，邪在胸胁，逼处心间也。或呕、不呕，或渴、不渴，诸多见证，各随人之气体，不尽同也。然总以小柴胡之和法为主治，而各随见证以加减之耳。
●少阳病有辨证一法
（2）少阳之为病，口苦，咽乾，目眩也。原文
口苦、咽乾者，热聚于胆也。目眩者，木盛生风而旋晕也。
●少阳病有汗吐下三禁二法
（3）伤寒，脉弦细，头痛发热者，属少阳。少阳不可发汗，发汗则谵语。此属胃，胃和则愈；胃不和，则烦而悸。原文
少阳伤寒禁发汗，少阳中风禁吐下，二义互举，其旨益严。盖伤寒之头痛、发热，宜于发汗者，尚不可汗，则伤风之不可汗，更不待言矣。伤风之胸满而烦，痰饮上逆，似可吐下者，尚不可吐下，则伤寒之不可吐下，更不待言矣。
脉弦细者，邪欲入里，其在胃之津液，必为热耗，重复发汗而驱其津液外出，安得不谵语乎！胃和者，邪散而津回也；不和者，津枯而饮结，所以烦而悸也。
（4）少阳中风，两耳无所闻，目赤，胸中满而烦者，不可吐下，吐下则悸而惊。原文
风热上壅则耳无闻，目赤。无形风热与有质痰饮搏结，则胸满而烦，此但从和解中行分竭法可也。若误汗下，则胸中正气大伤，而邪得以逼乱神明，此时即为城下之盟，所丧不滋多乎！
●辨少阳经病，有欲解、不解四法
（5）伤寒三日，三阳为尽，三阴当受邪，其人反能食不呕，此为三阴不受邪也。原文
能食不呕，与胃和则愈之义互发。
（6）伤寒三日，少阳脉小者，欲已也。原文
脉不弦大，邪微欲解之先征也。
（7）少阳病，欲解时，从寅至辰上。原文
受病之经，正气虚衰，每藉力于时令之王，此趋三避五所由来乎。
（8）伤寒六七日，无大热，其人躁烦者，此为阳去入阴故也。原文
阳去入阴，则邪势得以留连，转致危困者多矣。有治伤寒之责者，线索在手，于邪在阳经之日，亟从外夺，不亦善乎？
●少阳证具，将欲入里，而太阳、阳明小有未罢，但用小柴胡汤一法
（9）伤寒四五日，身热恶风，颈项强，胁下满，手足温而渴者，小柴胡汤主之。原文
身热恶风，太阳证也；头项强，太阳兼阳明证也；胁下满，少阳证也。本当从三阳合、并病之例而用表法，但其手足温而加渴，外邪辐凑于少阳，而向里之机已著，倘更用辛甘发散之法，是重增其热，而大耗其津也。故从小柴胡之和法，则阳邪自罢，而阴津不伤，一举而两得矣。此用小柴胡汤，当从加减法，不呕而渴者，去半夏加栝蒌根为是。
●少阳证，脉弦涩，加腹痛，先用建中，后用小柴胡一法
（10）伤寒，阳脉涩，阴脉弦，法当腹中急痛者，先与小建中汤；不差者，与小柴胡汤主之。原文
阳脉涩，阴脉弦，浑似在里之阴寒，所以法当腹中急痛，故以小建中之缓而和其急，腹痛止而脉不弦涩矣。若不差，则弦为少阳之本脉，而涩乃汗出不彻，腹痛乃邪欲传太阴也，则用小柴胡以和阴阳，为的当无疑矣。
●少阳证县，已经汗下，而太阳未罢，胸有微结者，宜用柴胡桂枝干姜汤一法
（11）伤寒五六日，已发汗而复下之，胸胁满微结，小便不利，渴而不呕，但头汗出，往来寒热，心烦者，此为未解也，柴胡桂枝干姜汤主之。原文
少阳证尚兼太阳，所以误下而胸间微结也。太阳中篇结胸条内，头微汗出，用大陷胸汤，以其热结在里，故从下夺之法也。此头汗出，而胸微结，用柴胡桂枝干姜汤，以里证未具，故从和解之法也。小柴胡方中减半夏、人参，而加桂枝以行太阳，加乾姜以散满，栝蒌根以滋干，牡蛎以软结，一一皆从本例也。
●少阳证，服小柴胡汤，加渴者，宜救津液一法
（12）服柴胡汤已，渴者属阳明也，以法治之。原文
风寒之邪从阳明而转少阳，起先不渴，里证未具。及服小柴胡汤已，重加口渴，则邪还阳明，而当调胃以存津液矣。然不曰攻下，而曰以法治之，意味无穷。盖少阳之寒热往来，间有渴证，倘少阳未罢，而恣言攻下，不自犯少阳之禁乎？故见少阳重转阳明之证，但云以法治之。其法维何？即发汗、利小便已，胃中躁烦实，大便难之说也。若未利其小便，则有猪苓、五苓之法；若津乾热炽，又有人参白虎之法，仲景丸机活泼，人存政举，未易言矣。
●少阳证具，误下而证尚未变者，仍用小柴胡汤二法
（13）凡柴胡汤病证而下之，若柴胡证不罢者，复与柴胡汤，必蒸蒸而振，却发热汗出而解。原文
（14）伤寒五六日，呕而发热者，柴胡汤证具，而以他药下之，柴胡证仍在者，复与柴胡汤。此虽已下之，不为逆，必蒸蒸而振，却发热汗出而解。若心下满而硬痛者，此为结胸也，大陷胸汤主之；但满而不痛者，此为痞，柴胡汤不中与之，宜半夏泻心汤。原文
二条互发，前略后详。误下虽证未变，然正气先虚，胡服柴胡汤必蒸蒸而振，始得发热汗出，而邪从表解也。若误下而成结胸与痞，则邪尚在太阳，而柴胡非所宜矣。结胸及痞，太阳经各有专条。
●重以汗下，为逆，不为逆，申上文而广其义
（15）本发汗而复下之，此为逆也；若先发汗，治不为逆。本先下之，而反汗之，此为逆也；若先下之，治不为逆。原文
少阳虽有汗、下二禁，然而当汗、当下，正自不同。本当发汗，而反下之，则为逆，若先汗后下，则不为逆。本当下之，而反发汗，则为逆，若先下后汗，则不为逆。全在辨其表里，差多差少之间矣。
●少阳病有疑似少阴者，当细辨脉证用药一法
（16）伤寒五六日，头汗出，微恶寒，手足冷，心下满，口不欲食，大便硬，脉细者，此为阳微结，必有表，复有里也。脉沉，亦在里也。汗出，为阳微。假令纯阴结，不得复有外证，悉入在里，此为半在里半在外也。脉虽沉紧，不得为少阴病，所以然者，阴不得有汗，今头汗出，故知非少阴也。可与小柴胡汤，设不了了者，得屎而解。原文
阳微结者，阳邪微结，未尽散也。注作阳气衰微，故邪气结聚，大差。果尔，则头汗出为亡阳之证，非半表半里之证矣。果尔则阴结，又是阴气衰微矣。玩本文，假令纯阴结等语，谓阳邪若不微结，纯是阴邪内结，则不得复有外证，其义甚明。得屎而解，即取大柴胡为和法之意也。
●用汗吐下后，有辨脉证而识其必愈一法
（17）凡病，若发汗，若吐，若下，若亡津液，阴阳自和者，必自愈。原文
汗吐下三法难于恰当，若误用之，则病未去而胃中之津液已先亡。凡见此者，诊视其脉与证，阴阳自和，则津液复生，必自愈也。
●辨妇人伤寒传少阳，有热入血室之证四法
（18）妇人中风，发热恶寒，经水适来，得之七八日，热除而脉迟身凉，胸胁下满如结胸状，谵语者，此为热入血室也。当刺期门，随其实而泻之。原文
（19）妇人中风七八日，续得寒热，发作有时，经水适断者，此为热入血室，其血必结，故使如疟状，发作有时，小柴胡汤主之。原文
（20）妇人伤寒，发热，经水适来，昼日明瞭，暮则谵语如见鬼状者，此为热入血室，无犯胃气及上二焦，必自愈。原文
（21）血弱气尽，腠理开，邪气因入，与正气相搏，结于胁下，正邪分争，往来寒热，休作有时，默默不欲饮食，藏府相连，其痛必下，邪高痛下，故使呕也，小柴胡汤主之。原文
四条皆互文见意也。一云经水适来，一云经水适断。一云七八日热除，而脉迟身凉；一云七八日续得寒热，发作有时。一云胸胁下满；一云邪气因入，与正气相抟，结于胁下。一云如结胸状；一云邪高痛下。一云谵语；一云昼日明瞭，暮则谵语如见鬼状。一云如疟状；一云往来寒热，休作有时。一云刺期门；一云用小柴胡汤；一云毋犯胃气及上二焦。皆互文以明大义，而自为注脚也。学者试因此而细绎全书，思过半矣！
如结胸状四字，仲景尚恐形容不尽，重以藏府相连，邪高痛下之语，畅发病情。盖血室者，冲脉也。下居腹内，厥阴肝之所主也。而少阳之胆，与肝相连，腑邪在上，脏邪在下，胃口逼处二邪之界，所以默默不欲饮食，而但喜呕耳。期门者，肝之幕也，随其实而泻之，泻肝之实也，又刺期门之注脚也。小柴胡汤治少阳之正法也。毋犯胃气及上二焦，则舍期门、小柴胡，更无他法矣。必自愈，见腑邪可用小柴胡汤，而脏邪必俟经水再行，其邪热乃随血去，又非药之所能胜耳。少阳止此。
重编合病、并病、坏病、痰病，附三阳经后，其过经不解，附三阴经后。
上症叔和俱编入太阳经中，不知何意。或谓伤寒只分六经，舍太阳一经，别无可入诸项也。然则霍乱证及阴阳易等证，曷不尽入太阳耶？况乎既重六经，则少阳亦六经之一，曷为不重耶？兹一一清出，以六经等六国，以合、并诸病等附庸，俾业伤寒者，一展玩而瞭然于心目耳。

合病  ***************************
合病者，两经之证各见一半，如日月之合朔，如王者之合圭璧，界限中分，不偏多偏少之谓也。
（1）太阳病，项背强[几][几]，反汗出恶风者，桂枝加葛根汤主之。原文
（2）太阳病，项背强[几][几]，无汗，恶风者，葛根汤主之。原文
二条以有汗、无汗定伤风、伤寒之别。盖太阳初交阳明，未至两经各半，故仲景原文不用合病二字。然虽不名合病，其实乃合病之初证也。[几][几]者，颈不舒也。颈属阳明，既于太阳风伤卫证中，才见阳明一证，即于桂枝汤内，加葛根一药；太阳寒伤营证中，才见阳明一证，即于麻黄汤内，加葛根一药，此大匠天然不易之彀率也。然第二条不用麻黄全方加葛根，反用桂枝全方加麻黄、葛根者，则并其巧而传之矣。见寒邪既欲传于阳明，则胸间之喘必自止，自可不用杏仁。况颈项背俱是阳位，易于得汗之处。设以麻黄本汤加葛根，大发其汗，将毋项背强[几][几]者，变为经脉振摇动惕乎！此仲景之所为精义入神也。
桂枝汤、麻黄汤，分主太阳之表；葛根汤，总主阳明之表；小柴胡汤，总主少阳之表，三阳经合、并受病，即随表邪见证多寡定方，丝丝入扣。
（3）太阳与阳明合病，不下利，但呕者，葛根加半夏汤主之。原文
（4）太阳与阳明合病者，必自下利，葛根汤主之。原文
二条又以下利、不下利辨别合病主风、主寒之不同也。风者阳也，阳性上行，故合阳明胃中之水饮而上逆；寒者阴也，阴性下行，故合阳明胃中之水穀而下奔。然上逆则必加半夏入葛根汤，以涤饮止呕；若下利，则但用葛根汤，以解两经之邪，不治利，而利自止耳。葛根汤即第一条桂枝汤加葛根，不用麻黄者是也。
（5）太阳与阳明合病，喘而胸满者，不可下，麻黄汤主之。原文
两经合病，当合用两经之药，何得偏用麻黄汤耶？此见仲景析义之精。盖太阳邪在胸，阳明邪在胃，两邪相合，必上攻其肺，所以喘而胸满。麻黄、杏仁治肺气喘逆之专药，用之恰当，正所谓内举不避亲也，何偏之有？
（6）太阳与少阳合病，自下利者，与黄芩汤；若呕者，黄芩加半夏生姜汤。原文
太阳阳明合病下利，表证为多；阳明少阳合病下利，里证为多；太阳少阳合病下利，半表半里之证为多，故用黄芩、甘草、芍药、大枣为和法也。
（7）阳明少阳合病，必下利。其脉不负者，顺也。负者，失也，互相剋贼，名为负也。脉滑而数者，有宿食也，当下之，宜大承气汤。原文
土木之邪交动，则水穀不停而急奔，故下利可必也。阳明脉大，少阳脉弦，两无相负，乃为顺候。然两经合病，阳明气衰，则弦脉独见，少阳胜而阳明负矣。下之，固是通因通用之法，而土受克贼之邪，势必藉大力之药，急从下夺，乃为解围之善著。然亦必其脉滑而且数，有宿食者，始为当下无疑也。设脉不滑数而迟软，方虑土败垂亡，尚敢下之乎！
按：太阳与阳明合病，阳明与少阳合病，俱半兼阳明，所以胃中之水穀不安，而必自下利。其有不下利者，亦必水饮上越而呕，与少阳一经之证，乾呕者大不同也。或利、或呕，胃中之真气与津液俱伤，所以亟须散邪以安其胃。更虑少阳胜而阳明负，即当急下以救阳明，其取用大承气汤，正迅扫外邪，而承领元气之义也。设稍牵泥，则脉之滑数必转为迟软，下之无及矣，微哉危哉！
（8）三阳合病，脉浮大，上关上，但欲眠睡，目合则汗。原文
（9）三阳合病，腹满身重，难以转侧，口不仁而面垢，谵语遗尿。发汗则谵语；下之则额上生汗，手足逆冷。若自汗者，白虎汤主之。原文
三阳合病，五合之表里俱伤，故其脉浮大，其证欲眠，而目合则汗，中州之扰乱可知矣。此时发汗则偏于阳，而阳明之津液倍竭，故谵语益甚，将成无阳之证也。下之则偏于阴，而真阳以无偶而益孤，故手足逆冷而额上生汗，将成亡阳之证也。既不宜于汗下，惟有白虎一汤，主解热而不碍表里，在所急用。然非自汗出，则表犹未解，尚未可用。此证夏月最多，当与痉湿暍篇参看。
按：三阳经之受外邪，太阳头疼，腰脊痛；阳明目痛，鼻乾，不眠；少阳寒热往来，口苦呕渴，各有专司。合病者，即兼司二阳、三阳之证也。仲景但以合之一字括其义，而归重在下利与呕喘胸满之内症。盖以邪既相合，其人腹内必有相合之征验故也。后人于此等处，漫不加察，是以不知合病为何病耳！再按：少阳篇第九条云，伤寒六七日，发热，微恶寒，支节烦疼，微呕，心下支结，外证未去者，柴胡桂枝汤主之一条，其证全是太阳与少阳合、并之病，但内无下利，其呕复微，即不谓之合病。心下支结，又与心下痞硬，时如结胸者不同，即不谓之并病。乃知合、并之病，重在内有合、并之微验，非昌之臆说矣。
后人谓三阳合病，宜从中治，此等议论，似得仲景表邪未散用小柴胡汤，里热已极用白虎汤之旨，然未可向痴人说梦也。设泥此，则仲景所用麻黄汤、大承气汤之妙法，万不敢从矣。噫！吾安得尽辟捷径为周行也哉！

并病  ***************************
并病者，两经之证连串为一，如贯索然，即兼併之义也。并则不论多寡，一经见三五证，一经见一二证，即可言并病也。然太阳证多，阳明、少阳证少，如秦之并六国者，乃病之常。若阳明、少阳证多，太阳证少，则太阳必将自罢，又不得拟之为六国并秦矣。
（1）二阳并病，太阳初得病时，发其汗，汗先出不彻，因转属阳明，续自微汗出，不恶寒。若太阳病证不罢者，不可下，下之为逆，如此可小发汗。设面色缘缘正赤者，阳气怫郁在表，当解之熏之。若发汗不彻，不足言，阳气怫郁不得越，当汗不汗，其人躁烦，不知痛处，乍在腹中，乍在四肢，按之不可得，其人短气但坐，以汗出不彻故也，更发汗则愈，何以知汗出不彻？以脉涩故知也。原文
（2）二阳并病，太阳证罢，但发潮热，手足漐漐汗出，大便难而谵语者，下之则愈，宜大承气汤。原文
按：二阳并病二条，皆是太阳与阳明并也。上条证初入阳明，而太阳仍未罢，宜小汗。此条证已入阳明，而太阳亦随罢，宜大下。所以宜小汗大下之故，昌言之已悉，可以无赘。但上条之文，从前未有注释，兹特明之。太阳初得寒伤营之病，以麻黄汤发其汗，汗出而邪去，病不传矣。因汗出不彻，故传阳明，续自微汗出，不恶寒，阳明热炽，似乎当用下法，以太阳之邪未彻，故下之为逆，谓其必成结胸等症也。如此者，可小发汗，然后下之。设面色缘缘正赤者，寒邪深重，阳气怫郁在表，必始先未用麻黄汤，或已用麻黄汤而未得汗，所以重当解之、熏之，又非小发汗所能胜也。若是发汗不彻，不足言阳气怫郁不得越也，毕竟当汗不汗。其人躁烦，不知痛处，乍在腹中，乍在四肢，按之不可得，方是阳气不得越耳。短气者，因汗而气伤也；脉涩者，因汗而血伤也。汗虽未彻，其已得汗可知，其不拂郁又可知，所以宜更他药，以小发其汗。更字读平声，与太阳中篇伤寒发汗解，半日许复烦，脉浮数者，可更发汗互发。然则彼更桂枝汤，此更桂枝加葛根汤，并可推矣。
（3）太阳与少阳并病，头项强痛，或眩冒，时如结胸，心下痞硬者，当刺大椎第一间、肺俞、肝俞，慎不可发汗，发汗则谵语，脉弦，五六日谵语不止，当刺期门。原文
少阳之脉络胁胁间，併入太阳之邪，则与结胸证似是而实非也。肝与胆合，刺肝俞，所以泻胆也。膀胱不与肺合，然肺主气，刺肺俞以通其气，斯膀胱之气化行，而邪自不能留矣。发汗则谵语，与合病木盛剋土之意同，注谓木盛则生心火，节外生枝，反失正意。脉弦亦即合病内，少阳胜而阳明负之互词，此所以刺期门，随木邪之实而泻之也。仲景通身手眼，后人只泥于一手一目，可乎！
（4）太阳少阳并病，心下硬，颈项强而眩者，当刺大椎、肺俞、肝俞，慎勿下之。原文
重申不可下之禁，与上条不可汗互发。
（5）太阳少阳并病，而反下之，成结胸，心下硬，下利不上，水浆不下，其人心烦。原文
误下之变，乃至结胸、下利，上下交征，而阳明之居中者，水浆不入，心烦待毙，伤寒顾可易言哉！
并病即不误用汗、下，已如结胸，心下痞硬矣，况加误下乎！此比太阳一经误下之结胸，殆有甚焉！其人心烦，似不了之语，然仲景太阳经谓结胸证悉具，烦躁者亦死，意者，此谓其人心烦者死乎！

坏病  ***************************
坏病者，已汗、已吐、已下、已温针，病犹不解，治法多端，无一定可拟，故名之为坏病也。坏病与过经不解大异：过经不解者，连三阴经俱已传过，故其治但在表里，差多差少，宜先宜后之间；若坏病则在三阳，未入于阴，故其治但在阳经，其证有结胸、下利、眩冒、振惕、惊悸、谵妄、呕哕、躁烦之不同，其脉有弦促、细数、紧滑、沉微、涩弱、结代之不同，故必辨其脉证犯何逆，然后得以法而治其逆也。
（1）太阳病三日，已发汗，若吐，若下，若温针，仍不解者，此为坏病，桂枝不中与也。观其脉证，知犯何逆，随证治之。原文
相传伤寒过经日久，二三十日不痊者，谓之坏病，遂与过经不解之病无辨，此古今大误也。仲景止说病三日，即五六日亦未说到；且此条止说太阳病，连少阳亦未说到，故谓桂枝偏表之法不可用。观下条太阳转入少阳之坏证，有柴胡证罢四字，可见此为桂枝证罢，故不可复用也。设桂枝证仍在，即不得谓之坏病，与少阳篇内柴胡证仍在者，此虽已下之，不为逆，复与柴胡汤，必蒸蒸而振，却发热，汗出而解之文，又互相绾照也。岂有桂枝、柴胡之证尚未罢，而得指为坏病之理哉！故必细察其脉为何脉，证为何证，从前所误，今犯何逆，然后随其证而治之，始为当耳。
（2）本太阳病不解，转入少阳者，胁下硬满，乾呕不能食，往来寒热，尚未吐下，脉沉紧者，与小柴胡汤。若已吐下、发汗、温针，谵语，柴胡汤证罢，此为坏病，知犯何逆，以法治之。原文
按：上条太阳经之坏病也，此条少阳经之坏病也，两条文意互发，其旨甚明。叔和分汇，致滋疑惑。兹合而观之，乃知上条云桂枝汤不中与，则其所犯，要不离于太阳一经之误吐、误下、误发汗、误烧针之诸逆也。此条云柴胡汤不中与，则其所犯，要不离于少阳一经之误吐、误下、误发汗，误烧针之诸逆也。后人拟议何逆，四治见为创获；由兹观之，真呓语矣。

痰病  ***************************
概自伤寒失传，后人乃以食积、虚烦、痰饮、脚气，牵合为类伤寒四证。此等名目一出，凡习伤寒之家，苟简粗疏，已自不识要妙。况复加冬温、温病、寒疫、热病、湿温、风温、霍乱、痉、内痈、畜血，为类伤寒十四证。头上安头，愈求愈失，兹欲直溯渊源，不得不尽辟歧派。盖仲景于春夏秋三时之病，既以冬月之伤寒统之，则十四证亦皆伤寒中之所有也。若诿之局外，漫不加察，至临模糊，其何以应无穷之变哉？昌于春夏病中，逐段拈出，兹于三阳经后，特立痰病一门。凡痰饮素积之人，有挟外感而动者，有不由外感而自动者，仲景分别甚明。挟外感之邪，抟结胸胁，三阳篇中已致详矣。此但举不由外感之痰病，昭揭其旨，俾学者辨证以施治焉耳。
（1）病如桂枝证，头不痛，项不强，寸脉微浮，胸中痞硬，气上冲咽喉，不得息者，此为胸有寒也，当吐之，宜瓜蒂散。诸亡血虚家不可与。原文
寒者，痰也。痰饮内动，身必有汗，加以发热恶寒，全似中风。但头不痛，项不强，此非外入之风，乃内蕴之痰，窒塞胸间，宜用瓜蒂散以涌出其痰也。
（2）病人有寒，复发汗，胃中冷，必吐蛔。原文
寒亦痰也，此即上条之互文。上条辨非桂枝之证，此条辨不可发汗。盖痰从内动，无外感与俱，误发其汗，必至迷塞经络，留连不返，故示戒也。设兼外感，如三阳证中诸条，则无形之感，挟有形之痰，结于一处，非汗则外邪必不解，即强吐之，其痰饮亦必不出，所以小青龙一法，卓擅奇功耳。此言有痰无感，误发其汗，重亡津液，即大损阳气，其人胃冷而吐蛔，有必至也。
（3）病人手足厥冷，脉乍紧者，邪结在胸中，心中满而烦，饥不能食者，病在胸中，当须吐之，宜瓜蒂散。原文
手足厥冷，与厥阴之热深、厥深相似，其脉乍紧，则有时不紧，殊不似矣。可见痰结在胸，故满烦而不能食，亦宜瓜蒂散为吐法也。
合三条，总见痰症可吐不可汗。合食积、虚烦、脚气四证论之，勿指为类伤寒，但指为不可发汗，则其理甚精。盖食积胸中，阳气不布，更发汗则阳气外越，一团阴气用事，愈成危候。虚烦则胃中津液已竭，更发汗则津液尽亡矣。脚气即地气之温邪，从足先受者，正湿家不可发汗之义耳，奈何舍正路而趋曲径耶？
门人问曰：吾师于三阳证中，挈出合病、并病、坏病、痰病之条，可谓暗室一灯，炯然达旦矣，但不识阳明何以无坏病耶？答曰：阳明之误治最多，其脉证固当辨别，但不得以坏病名之也。盖阳明原有可汗、可下之条，汗下原不为大逆，且误在汗，当不误在下矣；误在下，当不误在汗矣。即使汗下、烧针屡误，其病亦止在胃中，原有定法可施，与坏证无定法之例，微有不协，此坏病所以不入阳明耳。
门人又问曰：救阳明误治之定法，可得闻乎？答曰：仲景云阳明病，脉浮而紧，咽燥口苦，腹满而喘，发热汗出，不恶寒，反恶热，身重；若发汗则躁，心愦愦，反谵语；若加烧针，必憷惕，烦躁不得眠；若下之，则胃中空虚，客气动膈，心中懊憹，舌上胎者，栀子豉汤主之。观其误汗、误烧针之变，烦躁、憷惕、谵语、不眠，止是邪在胃中，扰其津液，与亡阳之证不同也。观其误下之变，客气动膈，心中懊憹，止是热邪上膈，心逼不安，与结胸之证不同也。故遵《内经》高者越之之旨，以栀子豉汤涌出其邪耳，此非无定中之定法乎！


卷四  ——————————————————————————————————————————————————————————————————————————————————————————

尚论太阴经证治大意  ***************************
仲景《伤寒论》六经中，惟太阴经，文止九条，方止二道，后人致惜其非全书，昌细绎其所以约略之意。言中风即不言伤寒，言桂枝即不言麻黄，言当温者则曰宜四逆辈，全是引伸触类之妙。可见治法总不出三阳外，但清其风寒之原，以定发汗解肌，更于腹之或满或痛间，辨其虚实，以定当下当温而已，了无余义矣。自非深入阃奥者，孰能会其为全书也哉！

太阴经全篇（法九条）  ***************************
（1）太阴之为病，腹满而吐，食不下，自利益甚，时腹自痛，若下之，必胸下结硬。原文
腹满自利，太阴之本证也。吐而食不下，则邪迫于上；利甚而腹痛，则邪迫于下，上下交乱，胃中空虚，此但可行温散。设不知而误下之，其在下之邪可去，而在上之邪陷矣，故胸下结硬，与结胸之变颇同。胃中津液上结，胸中阳气不布，卒难开也。
（2）太阴中风，四肢烦疼，阳微阴涩而长者，为欲愈。原文
四肢烦疼者，脾主四肢，亦风淫末疾之验也。阳脉微，阴脉涩，则风邪已去，而显不足之象。但脉见不足，正恐元气已漓，暗伏危机，故必微涩之中更察其脉之长而不短，知元气未漓，其病为自愈也。注不审来意，谓涩为血凝气滞，大谬，岂有血凝气滞反为欲愈之理耶？
（3）太阴病，脉浮者，可发汗，宜桂枝汤。原文
太阴脉尺寸俱沉细，今脉浮，则邪还于表可知矣，故仍用桂枝解肌之法也。
太阳经中，以浮缓为中风，浮紧为伤寒，故此不重赘，但揭一浮字，其义即全该。风邪用桂枝汤，其脉之浮缓，不待言矣。然则寒邪之脉浮紧，其当用麻黄汤，更不待言矣。况少阳篇中云：设胸满胁痛者，与小柴胡汤；脉但浮者，与麻黄汤。早已挈明用麻黄汤之义。故于太阴证中，但以桂枝互之，乃称全现全彰也。不然同一浮脉，何所见而少阳当用麻黄，太阴当用桂枝也哉！
（4）自利不渴者，属太阴，以其藏有寒故也，当温之，宜服四逆辈。原文
注谓自利不渴，湿邪也，故用四逆辈以燠土燥湿，此老生腐变，非切要也。仲景大意，以自利不渴者属太阴，以自利而渴者属少阴，分经辨证，所关甚钜。盖太阴属湿土，热邪入，而蒸动其湿，则显有馀，故不渴而多发黄；少阴属肾水，热邪入，而消耗其水，则显不足，故口渴而多烦躁。若不全篇体会，徒博注释之名，其精微之蕴不能阐发者多矣。
（5）伤寒脉浮而缓，手足自温者，系在太阴，太阴当发身黄；若小便自利者，不能发黄，至七八日，虽暴烦，下利日十馀行，必自止，以脾家实，秽腐当去故也。原文
太阴脉本缓，故浮缓虽类太阳中风，然手足自温，则不似太阳之发热，并不似少阴、厥阴之四逆与厥，所以系在太阴，允为恰当也。太阴脉见浮缓，其湿热交盛，势必蒸身为黄；若小便自利者，湿热从水道暗泄，不能发黄也。前阳明篇中不能发黄，以上语句皆同，但彼以胃实而便硬，其证复转阳明；此以脾实而下秽腐，其证正属太阴耳。至七八日暴烦下利日十馀行，其证又与少阴无别，而利尽秽腐当自止，则不似少阴之烦躁有加，下利漫无止期也。况少阴之烦而下利，手足反温，脉紧反去者，仍为欲愈之候，若不辨晰而误以四逆之法治之，几何不反增危困耶！虽阳明与太阴腑脏相连，其便硬与下利自有阳分阴分之别，注家归重于脾，谓脾为胃行津液则如此，不为胃行津液则如彼，似是而非，全失仲景三阴互发之旨。
（6）本太阳病，医反下之，因尔腹满时痛者，属太阴也，桂枝加芍药汤主之。原文
太阳病之误下，其变皆在胸胁以上。此之误下而腹满时痛，无胸胁等证，则其邪已入阴位，所以属在太阴也。仍用桂枝解肌之法，以升举阳邪，但倍芍药，以收太阴之逆气。本方不增一药，斯为神耳！
（7）大实痛者，桂枝加大黄汤主之。原文
大实大满，宜从急下。然阳分之邪，初陷太阴，未可峻攻，但于桂枝汤中少加大黄，七表三里以分杀其邪可也。
（8）太阴为病，脉弱，其人续自便利，设当行大黄、芍药者，宜减之，以其人胃气弱，易动故也。原文
此段叮咛，与阳明篇中互发。阳明曰不转失气，曰先硬后溏，曰未定成硬，皆是恐伤太阴脾气。此太阴证而脉弱便利，减大黄、芍药，又是恐伤阳明胃气也。
（9）太阴病，欲解时，从亥至丑上。

尚论少阴经证治大意  ***************************
传经热邪，先伤经中之阴，甚者，邪未除而阴已竭。独是传入少阴，其急下之证，反十之三；急温之证，反十之七，而宜温之中，复有次第不同，毫釐千里。粗工不解，必于曾犯房劳之证，始敢用温，及遇一切当温之证，反不能用。讵知未病先劳其肾水者，不可因是遂认为当温也。必其人肾中之真阳素亏，复因汗吐下，扰之外出而不能内返势必藉温药以回其阳，方可得生，所以伤寒门中，亡阳之证最多。即在太阳已有种种危候，至传少阴，其辨证之际，仲景多少迟徊顾惜，不得从正治之法，清热夺邪，以存阴为先务也。今以从权温经之法，疏为前篇；正治存阴之法，疏为后篇，俾业医者免临歧之惑云。

少阴经前篇  ***************************
凡本经宜温之证，悉列此篇。
（1）少阴病，始得之，反发热，脉沉者，麻黄附子细辛汤主之。原文
脉沉为在里，证见少阴，不当复有外热，若发热者，乃是少阴之表邪，即当行表散之法者也。但三阴之表法与三阳迥异，三阴必以温经之药为表，而少阴尤为紧关，故麻黄与附子合用，俾外邪出而真阳不出，才是少阴表法之正也。
（2）少阴病，得之一二日，口中和，其背恶寒者，当灸之，附子汤主之。原文
得之一二日，即上条始得之之互文。口中和者，不渴不燥，全无里热，其背恶寒，则阳微阴盛之机，已露一班，故灸之以火，助阳而消阴；主之以附子汤，温经而散寒也。
（3）少阴病，得之二三日，麻黄附子甘草汤微发汗，以二三日无里证，故微发汗也。原文
不吐利，烦躁呕渴，为无里证。即无里证，病尚在表可知，故以甘草易细辛而微发汗，又温散之缓法也。
（4）少阴病，欲吐不吐，心烦，但欲寐，五六日自利而渴者，属少阴也，虚故引水自救；若小便色白者，少阴病形悉具，小便白者，以下焦虚有寒，不能制水，故令色白也。原文
欲吐不吐，心烦，肾气上逆之征也。自利而渴，加以口燥舌乾，引水自救，似乎传经热病之形悉具。然肾热则水道黄赤，若小便色白，又非肾热证，乃下焦虚寒，不能制水，仍当从事温法，不可误认为热，而轻用寒下也。
（5）病人脉阴阳俱紧，反汗出者，亡阳也，此属少阴，法当咽痛而复吐利。原文
阴阳俱紧，伤寒之脉也。伤寒无汗，反汗出者，无阳以固护其外，所以邪不出，而汗先出也。少阴之邪不出，则咽痛、吐利，一一显少阴之本证，即当用少阴温经散邪之法，不言可知矣。
（6）少阴病，脉微，不可发汗，亡阳故也；阳已虚，尺脉弱涩者，复不可下之。原文
亡阳不可发汗，与上条互发。亡与无同，无阳则其邪为阴邪。阴邪本宜下，然其人阳已虚，尺脉弱涩者，复不可下，其当亟行温法，又可见矣。
（7）少阴病，下利，若利自止，恶寒而踡卧，手足温者，可治。原文
恶寒踡卧，证本虚寒；利止、手足温，则阳气未亏，其阴寒亦易散，故可用温法也。
（8）少阴病，恶寒而踡，时自烦，欲去衣被者，可治。原文
自烦欲去衣被，真阳扰乱不宁，然尚未至出亡在外，故可用温法也。
（9）少阴病，脉紧，至七八日，自下利，脉暴微，手足反温，脉紧反去者，为欲解也，虽烦，下利必自愈。原文
三条互见。此则邪解阳回，可勿药自愈之证，即紧去入安之互词也。
（10）少阴病，身体痛，手足寒，骨节痛，脉沉者，附子汤主之。原文
身体痛，手足寒，骨节痛，脉沉，皆寒邪入少阴之本证，即当用附子汤行温经散寒之定法也。
（11）少阴病，吐利，手足厥冷，烦躁欲死者，吴茱萸汤主之。原文
吐利厥冷，而至于烦躁欲死，肾中之阴气上逆，将成危候，故用吴茱萸以下其逆气，而用人参、姜、枣以厚土，则阴气不复上干，此之温经兼用温中矣。
（12）少阴病，下利，白通汤主之。原文
下利无阳证者，纯阴之象，恐阴盛而隔绝其阳，故用白通汤以通其阳，而消其阴也。
（13）少阴病，下利，脉微者，与白通汤。利不止，厥逆无脉，乾呕烦者，白通加猪胆汁汤主之。服汤，脉暴出者死，微续者生。原文
与白通汤反至厥逆、无脉、乾呕而烦，此非药之不胜病也，以无嚮导之力，宜其不入耳。故复加人尿、猪胆汁之阴，以引阳药深入。然脉暴出者死，微续者生，亦危矣哉！故上条才见下利，早用白通，图功于未著，真良法也。
（14）少阴病，二三日不已，至四五日，腹痛，小便不利，四肢沉重疼痛，自下利者，此为有水气，其人或咳，或小便利，或下利，或呕者，真武汤主之。原文
阴寒内持，湿胜而水不行，因而内渗外薄，甚至水穀不分，或咳或利，泛溢无所不之，非赖真武坐镇北方之水，宁有底哉！太阳篇中，厥逆、筋惕、肉瞤而亡阳者，用真武汤之法，已表明之矣。兹少阴之水湿上逆，仍用真武一法以镇摄之。可见太阳膀胱与少阴肾，一藏一府，同居北方寒水之位。府邪为阳邪，藉用麻、桂为青龙；藏邪为阴邪，藉用附子为真武。得此二汤，以涤痰导水，消阴摄阳，其神功妙济，真有不可思议者矣。
（15）少阴病，下利清穀，里寒外热，手足厥逆，脉微欲绝，身反不恶寒，其人面赤色，或腹痛，或乾呕，或咽痛，或利止脉不出者，通脉四逆汤主之。其脉即出者愈。原文
下利里寒，种种危殆，其外反热，其面反赤，其身反不恶寒，而手足厥逆，脉微欲绝，明系群阴隔阳于外，不能内返也。故仿白通之法，加葱入四逆汤中，以入阴迎阳，而复其脉也。前条云脉暴出者死，此条云脉即出者愈，其辨最细。盖暴出则脉已离根，即出则阳已返舍，由其外反发热，反不恶寒，真阳尚在躯壳。然必通其脉而脉即出，始为休征，设脉出艰迟，其阳已随热势外散，又主死矣。
（16）少阴病，脉沉者，急温之，宜四逆汤。原文
外邪入少阴，宜与肾气两相搏击，乃脉见沉而不鼓，即《内经》所谓肾脉独沉之义，其人阳气衰微可知，故当急温之，以助其阳也。
（17）少阴病，饮食入口即吐，心下温温欲吐，复不能吐，始得之，手足寒，脉弦迟者，此胸中实，不可下也，当吐之；若膈上有寒饮，乾呕者，不可吐也，急温之，宜四逆汤。原文
饮食入口即吐，犹曰胃中不能纳穀也。若不饮食之时，复欲吐而不能吐，明系阴邪上逆矣。此等处必加细察，若始得之，便手足寒，而脉弦迟，即非传经热邪，其为阴邪上逆无疑，当从事乎温经之法也。若胸中实者，是为阳邪在胸，而不在腹，即不可用下，而当吐以提之也。然必果系阳邪，方可用吐。设膈上有寒饮，乾呕即是阴邪用事，吐必转增其逆，计惟有急温一法，可助阳而胜阴矣。
（18）少阴病，下利，脉微涩，呕而汗出，必数更衣，反少者，当温其上，灸之。原文
下利而脉见阳微阴涩，为真阴真阳两伤之候矣。呕者，阴邪上逆也。汗出者，阳虚不能外固，阴弱不能内守也。数更衣，反少者，阳虚则气下坠，阴弱则勤弩责也。是证阳虚，本当用温，然阴弱复不宜于温。一药之中，即欲救阳，又欲护阴，漫难区别，故于顶之上百会穴中灸之，以温其上，而升其阳，庶阳不致下陷以逼迫其阴，然后阴得安静不扰，而下利自止耳。此证设用药以温其下，必逼迫转加，下利不止而阴立亡，故不用温药，但用灸法，有如此之回护也。
前条用吴茱萸汤，兼温其中；此条用灸法，独温其上，妙义天开，令人舞蹈。
（19）少阴病，吐利，手足不逆冷，反发热者，不死；脉不至者，灸少阴七壮。原文
既吐且利，手足逆冷者，其常也。若反发热，则阳气似非衰惫，然正恐真阳越出躯壳之外，故反发热耳。设脉不至，则当急温无疑。但温药必至伤阴，故于少阴本穴，用灸法以引其阳内返，斯脉至而吐利亦将自止矣。前条背恶寒之证，灸后用附子汤者，阴寒内凝，定非一灸所能胜。此条手足反热，止是阴内阳外，故但灸本经，以招之内入，不必更用温药也，丝丝入扣。
（20）少阴病，恶寒，身踡而利，手足逆冷者，不治。原文
阴盛无阳，即用四逆等法，回阳气于无何有之乡，其不能回者多矣，故曰不治。
（21）少阴病，吐利，烦躁四逆者。死。原文
上吐下利，因至烦躁，则阴阳扰乱而竭绝可虞。更加四肢逆冷，是中州之土先败，上下交征，中气立断，故主死也。使早用温中之法，宁至此乎？
（22）少阴病，下利止而头眩，时时自冒者，死。原文
下利既止，其人似可得生，乃头眩，时时自冒者，复为死候，盖人身阴阳相为依附者也。阴亡于下，则诸阳之上聚于头者，纷然而动，所以头眩，时时自冒，阳脱于上而主死也。可见阳回利止则生，阴尽利止则死矣。
（23）少阴病，四逆，恶寒而身踡，脉不至，不烦而躁者，死。原文
四逆、恶寒身踡，更加脉不至，阳已去矣。阳去故不烦，然尚可施种种回阳之法。若其人复加躁扰，则阴亦垂绝，即欲回阳，而基址已坏，不能回也。
（24）少阴病六七日，息高者，死。原文
诸阳主气，息高则真气上迸于胸中，本实先拨，而不能复归于气海，故主死也。六七日三字，辨证最细，见六七日经传少阴而息高，与二三日太阳作喘之表证迥殊也。
（25）少阴病，脉微沉细，但欲卧，汗出不烦，自欲吐。至五六日，自利，复烦躁，不得卧寐者，死。原文
脉微沉细、但欲卧，少阴之本证也。汗出不烦，则阳证悉罢，而当顾虑其阴矣。乃于中兼带欲吐一证，欲吐明系阴邪上逆，正当急温之时，失此不图，至五六日，自利有加，复烦躁不得卧寐，非外邪至此转增，正少阴肾中之真阳扰乱，顷刻奔散，即温之亦无及，故主死也。

少阴经后篇  ***************************
凡少阴传经热邪，正治之法，悉列此篇。
（1）少阴之为病，脉微细，但欲寐也。原文
阳脉滑大，阴脉微细，外邪传入少阴，其脉必微细，而与三阳之滑大迥殊。卫气行阳则寐，行阴则寐，邪入少阴，则气行于阴，不行于阳，故但欲寐也，此少阴之总脉总证也。
（2）少阴病，脉细沉数，病为在里，不可发汗。原文
沉细之中加之以数，正热邪入里之征。热邪入里，即不可发汗，发汗则动其经气，而有夺血亡阳之变，故示戒也。
（3）少阴病，咳而下利，谵语者，被火气劫故也，小便必难，以强责少阴汗也。原文
少阴之脉，从足入腹，上循喉咙，萦绕舌根，故多咽痛之证。其支别出肺，故间有咳证。今以火气强劫其汗，则热邪挟火力上攻，必为咳，以肺金恶火故也。下攻必为利，以火势逼迫而走空窍故也。内攻必谵语，以火势燔炳而乱神识故也。小便必难者，见三证皆妨小便，盖肺为火势所伤，则膀胱气化不行；大肠奔迫无度，则水穀并趋一路；心包燔灼不已，则小肠枯涸必至耳，少阴可强责其汗乎？
（4）少阴中风，阳微阴浮者，为欲愈。原文
风邪传入少阴，仍见阳浮阴弱之脉，则其势方炽。必阳脉反微，阴脉反浮，乃为欲愈。盖阳微则外邪不复内入，阴浮则内邪尽从外出，故欲愈也。少阴伤寒之愈脉，自可类推。
（5）少阴病，欲解时，从子至寅上。原文
各经皆解于所王之时，而少阴独解于阳生之时，阳进则阴退，阳长则阴消，正所谓阴得阳则解也。即是推之，而少阴所主在真阳，不可识乎？
（6）少阴病八九日，一身手足尽热者，以热在膀胱，必便血也。原文
少阴病难于得热，热则阴病见阳，故前篇谓手足不逆冷、反发热者不死。然病至八九日，阴邪内解之时，反一身手足尽热，则少阴必无此候，当是藏邪传府，肾移热于膀胱之证也。以膀胱主表，一身及手足正躯壳之表，故尔尽热也。膀胱之血为少阴之热所逼，其出必趋二阴之窍，以阴主降故也。
（7）少阴病，但厥无汗，而强发之，必动其血，未知从何道出，或从口鼻，或从目出，是名下厥上渴，为难治。原文
强发少阴汗而动其血，势必逆行而上出阳窍，以诸发汗药皆阳经药也。或口鼻，或耳目，较前证血从阴窍出自则倍甚矣。下厥者，少阴居下，不得汗，而热深也；上竭者，少阴之血，尽从上而越竭也。少阴本少血，且从上逆，故为难治。然则上条不言难治者，岂非以膀胱多血，且从便出为顺乎！
（8）少阴病，得之二三日以上，心中烦，不得卧，黄连阿胶汤主之。原文
心烦不得卧而无躁证，则与真阳发动迥别。盖真阳发动，必先阴气四布，为呕，为下利，为四逆，乃至烦而且躁，魄汗不止耳。今但心烦不卧，而无呕利、四逆等证，是其烦为阳烦，乃真阴为邪热煎熬，如日中纤云，顷刻消散，安能霾蔽青天也哉！故以解热生阴为主治，始克有济，少缓则无及矣。
（9）少阴病，二三日至四五日，腹痛，小便不利，下利不止，便脓血者，桃花汤主之。原文
腹痛，小便不利，少阴热邪也；而下利不止，便脓血，则下焦滑脱矣。滑脱即不可用寒药，故取乾姜、石脂之辛涩以散邪固脱，而加糯米之甘以益中虚。盖治下必先中，中气不下坠，则滑脱无源而自止也。注家见用乾姜，谓是寒邪伤胃欠清。盖热邪挟少阴之气填塞胃中，故用乾姜之辛以散之，若混指热邪为寒邪，宁不贻误后人耶！
（10）少阴病，下利，便脓血者，桃花汤主之。少阴病，便脓血者，可刺。原文
证兼下利、便脓血，则用桃花汤；若不下利，而但便脓血，则可刺经穴，以散其热。即上文之互意也。
（11）少阴病，下利，咽痛，胸满，心烦者，猪肤汤主之。原文
下利咽痛，胸满心烦，少阴热邪充斥上下中间，无所不到，寒下之药不可用矣。又立猪肤汤一法，以润少阴之燥，与用黑驴皮之意颇同。若以为燖猪皮外毛根薄肤，则莶劣无力，且与熬香之说不符，但用外皮，去其内层之肥白为是。此药大不可忽。阳微者，用附子温经；阴竭者，用猪肤润燥。温经、润燥中，同具散邪之义，比而观之，思过半矣！
（12）少阴病二三日，咽痛者，可与甘草汤；不差者，与桔梗汤。原文
邪热客于少阴，故咽痛，用甘草汤者，和缓其势也；用桔梗汤者，开提其邪也。此在二三日，他证未具，故可用之；若五六日，则少阴之下利、呕逆诸证蜂起，此法又未可用矣。
（13）少阴病，咽中痛，半夏散及汤主之。少阴病，咽中伤，生疮，不能语言，声不出者，苦酒汤主之。原文
热邪挟痰攻咽，当用半夏涤饮，桂枝散邪；若剧者，咽伤生疮，音声不出，桂枝之热既不可用，而阴邪上结，复与寒下不宜，故用半夏、鸡子以涤饮润咽，更有藉于苦酒之消肿敛疮，以胜阴热也。
（14）少阴病，四逆，其人或咳，或悸，或小便不利，或腹中痛，或泄利下重者，四逆散主之。原文
传经热邪至于手足四逆，最当辨悉。若见咳利种种之证，其为热证无疑矣。然虽四逆而不至于厥，其热未深，故主此方为和解，亦如少阳经之用小柴胡汤，为一定之法矣。读者详之。
（15）少阴病，下利六七日，咳而呕渴，心烦不得眠者，猪苓汤主之。原文
下利六七日，本热去寒起之时，其人尚兼咳渴，心烦不眠等证，则是热邪抟结水饮，以故羁留不去，用猪苓汤以利水润燥，不治利而利自止也。
（16）少阴病，得之二三日，口燥咽乾者，急下之，宜大承气汤。原文
得病才二三日，即口燥咽乾，则肾水之不足上供可知。延至五六日始下，必枯藁难回矣，故宜急下以救肾水也。
（17）少阴病，自利清水，色纯青，心下必痛，口乾燥者，急下之，宜大承气汤。原文
热邪传入少阴，逼迫津水，注为自利，质清而无渣滓相杂，色青而无黄赤相间，可见阳邪暴虐之极，反与阴邪无异。但阳邪传自上焦，其人心下必痛，口必乾燥；设系阴邪，必心下满而不痛，口中和而不燥。必无此枯藁之象，故宜急下；以救其阴也。
（18）少阴病六七日，腹胀不大便者，急下之，宜大承气汤。原文
六七日腹胀不大便，则胃土过实，肾水不足以上供，有立尽之势，又非少阴负肤阳反为顺候之比，此时下之已迟，安得不急！
（19）少阴负趺阳者为顺也。此条叔和编入厥阴，今移附少阴。
少阴水也，趺阳土也。诸病恶土剋水，而伤寒少阴见证，惟恐土不能制水，其水反得以泛溢。水一泛溢，则呕吐下利，无所不至，究令中州土败，而真阳外越，神丹莫救矣。故予其权于土，则平成可几；予其权于水，则昏垫立至，此脉法中消悉病情之奥旨也。
按：少阴水藏也，水居北方，原自坎止，惟挟外邪而动，则波翻浪涌，横流逆射，无所不到，为呕，为咳，为下利，为四肢沉重。仲景不顾外邪，惟以真武一法，坐镇北方之水，水不横溢，则诸证自止，而人之命根，赖以攸固。命根者何？即父母构精时，一点真阳伏藏于肾水之中者是也。水中火发，所以其证虽阴，其人反烦躁、多汗而似阳。仲景每用乾姜、附子、白通之法，以收摄其阳，初不虑夫外感。盖阳出则腠理大开，外感先出。所以一回阳，而了无余义也。若用寒凉以助水，则真阳不返，而命根斯断矣。其有肾水衰薄，邪入不能横溢，转而内挟真阳，蕴祟为患，外显心烦、舌燥、咽痛、不眠等证，即不敢擅用汗下诸法，以重伤其阴，但用黄连阿胶汤、苦酒汤、猪苓汤、猪肤汤、四逆散之类，以分解其热，而润泽其枯。于中虽有急下三证，反无当下一证，所以前方俱用重剂润下，一日三服，始胜其任。设热邪不能尽解，传入厥阴，则热深者，其厥亦深；而咽痛者，转为喉痹；呕咳者，转吐痈脓；下利者，转便脓血；甚者发热厥逆，躁不得卧，仍是肾气先绝而死也。必识此意，然后知仲景温经散邪之法与清热润燥之法，微细直折，与九转还丹不异。后人窥见一班者，遇阴邪便亟温，遇阳邪便亟下，其卤莽灭裂，尚不可胜言，况于聋瞶之辈乎！兹分前后二篇，畅发其义，有知我者，谅不以为僭也。

尚论厥阴经证治大意  ***************************
厥阴虽两经交尽之名，然厥者，逆也，肾居极下，逆行而上，以传于肝，故名曰厥阴也。邪传厥阴，其热深矣，热深多发厥，厥证皆属于阳，以阳与阴不相承接，因致厥也。厥后发热，阳邪出表则易愈，厥多热少则病进，热多厥少则病退。所以仲景杂用三阳经治法，即谵语之当下者，但用小承气汤微和胃气，他证皆不用下，正欲其热多，而邪从外出耳。然厥证多兼下利，则阳热变为阴寒者，十居其七。盖木盛则胃土受克，水穀奔迫，胃阳发露，能食则为除中；木盛则肾水暗亏，汲取无休，肾阳发露，面赤则为戴阳。由是阳微则厥愈甚，阳绝则厥不返矣。所以温之、灸之，以回其阳，仍不出少阴之成法也。但厥而下利，阴阳之辨甚微，不便分为二篇，故发其奥于篇首，俾读者先会其意云。

厥阴经全篇（法五十五）  ***************************
（1）厥阴之为病，消渴，气上撞心，心中疼热，饥而不欲食，食则吐蛔，下之，利不止。原文
消渴者，饮水多，而小便少也。厥阴属木，厥阴邪甚则肾水为之消，肾消则引水以自救，故消而且渴，其渴不为水止也。气上撞心，心中疼热者，肝气通于心也。饥不能食者，木邪横肆，胃土受制也，食则吐蛔者，胃中饥，蛔嗅食则出也。下之利不止者，邪属厥阴，下则徒虚阳明，阳明虚，木益乘其所胜也。此条文义，形容厥阴经之病情最著。盖子盛则母虚，故肾水消而生渴，母盛则子实，故气撞心而疼热。然足经之邪，终与手经有别，虽仰关而攻，究不能入心之郛廓也。至胃则受俯凌之势，无可逃避，食则吐，而下则利不止矣。亦由邪自阳明传入，胃气早空，故易动耳。
（2）厥阴中风，脉微浮为欲愈，不浮为未愈。原文
厥阴之脉，微缓不浮，中风病传厥阴，脉转微浮，则邪还于表而为欲愈。
（3）厥阴病，欲解时，从丑至卯上。原文
丑、寅、卯，厥阴风木之王时，故病解。
（4）厥阴病，欲饮水者，少少与之愈。原文
（5）诸四逆厥者，不可下之，虚家亦然。凡厥者，阴阳气不相顺接，便为厥。厥者，手足逆冷者是也。原文
厥即四逆之极，阴阳既不相顺接，下则必至于脱绝也。
厥阴证，仲景总不欲下，无非欲邪还于表，而阴从阳解也。此但举最不可下之二端，以严其戒耳。
手之三阴与手之三阳相接于手，足之三阴与足之三阳相接于足。阴主寒，阳主热，故阳气内陷，不与阴气相顺接，则手足厥冷也。然四肢属脾，脾为阴，与胃之阳不相顺接，亦主逆冷，所以厥证虽传经，热邪复有不尽然者，最难消悉。
（6）伤寒脉迟，六七日，而反与黄芩汤彻其热，脉迟为寒，今与黄芩汤复除其热，腹中应冷，当不能食，今反能食，此名除中，必死。原文
脉迟为寒，寒则胃中之阳气已薄，不可更用寒药矣。腹中即胃中，胃暖乃能纳食，今胃冷而反能食，则是胃气发露无馀，其阳亦必渐去而不能久存，故为必死。除者，去也，与除夕之义同。又除者，授也，与授鞶带之义同。
（7）伤寒始发热六日，厥反九日而利。凡厥利者，当不能食。今反能食者，恐为除中。食以索饼，不发热者，如胃气尚在，必愈。恐暴热来出而复去也，后三日脉之，其热续在者，期之旦日夜半愈。所以然者，本发热六日，厥反九日，复发热三日，并前六日，亦为九日，与厥相应，故期之旦日夜半愈。后三日脉之而脉数，其热不罢者，此为热气有馀，必发痈脓也。原文
少阴经中，内藏真阳，最患四逆，故云吐利，手足不逆冷，反发热者不死。厥阴经中，内无真阳，不患其厥，但患不能发热，与夫热少厥多耳。论中恐暴热来出而复去，后三日脉之，其热尚在，形容厥证重热之意，匠心满志，读者不可草草。然得热与厥相应，尤无后患，若热气有馀，病势虽退，其后必发痈脓，以厥阴主血，热与血久持不散，必至壅败也。
（8）伤寒先厥，后发热而利者，必自止，见厥复利。伤寒先厥后发热，下利必自止，而反汗出，咽中痛者，其喉为痹。发热无汗，而利必自止；若不止，必便脓血，便脓血者，其喉不痹。原文
先厥后热，下利止，其病为欲愈矣。乃反汗出、咽中痛，是热邪有馀，上攻咽喉，挟湿痰而为痹也。然既发热，即无汗而邪亦外出，所以利必自止。若不止，则无汗，明系邪不外出，仍在于里，必主便脓血也。便脓血者，其喉不痹，见热邪在里，即不复在表；在下，即不复在上也。
（9）伤寒，一二日至四五日，厥者必发热，前热者后必厥，厥深者热亦深，厥微者热亦微。厥应下之，而反发汗者，必口伤烂赤。原文
前云诸四逆厥者，不可下矣，此云厥应下之者，其辨甚微。盖先四逆而后厥，与先发热而后厥者，其来迥异。故彼云不可下，此云应下之也。以其热深厥深，当用苦寒之药，清解其在里之热，即名为下。如下利谵语，但用小承气汤止耳。从未闻有峻下之法也。若不用苦寒，反用辛甘发汗，宁不引热势上攻乎？口伤烂赤与喉痹互意。
（10）伤寒病，厥五日，热亦五日。设六日，当复厥，不厥者自愈。厥终不过五日，以热五日，故知自愈。原文
厥终不过五日，即上句之注脚。见热与厥相应，阴阳一胜一复，恰恰相当，故可勿药自愈。
（11）伤寒，脉微而厥，至七八日肤冷，其人躁无暂安时者，此为藏厥，非蛔厥也。蛔厥者，其人当吐蛔。今病者静而复时烦者，此为藏寒，蛔上入其膈，故烦，须臾复止，得食而呕又烦者，蛔闻食臭出，其人当自吐蛔。蛔厥者，乌梅丸主之。又主久利。原文
此条微旨，千百年来，全无识者。昌于篇首，总括大意，挈出肾阳、胃阳二端，原有所自。藏厥者，正指肾而言也；蛔厥者，正指胃而言也。曰脉微而厥，则阳气衰微可知，然未定其为藏厥、蛔厥也。惟肤冷而躁无暂安，乃为藏厥。藏厥用四逆及灸法，其厥不回者主死。若蛔厥则时烦时止，未为死候，但因此而驯至胃中无阳则死也。乌梅丸中，酸苦辛温互用，以安蛔、温胃、益虚，久利而便脓血亦主此者，能解阴阳错杂之邪故也。
（12）伤寒热少厥微，指头寒，默默不欲食，烦躁。数日，小便利，色白者，此热除也，欲得食，其病为愈；若厥而呕，胸胁烦满者，其后必便血。原文
热少厥微，指头微寒，其候原不重，然默默不欲食，烦躁，数日胃中津液伤而坐困矣。若小便利，色白，则胃热暗除，故欲得食。若厥而呕，胸胁满不去，则邪聚中焦，其后阴邪必走下窍而便血，以厥阴主血也。
（13）伤寒发热四日，厥反三日，复热四日，厥少热多，其病当愈；四至七日，热不去者，必便脓血。伤寒厥四日，热反三日，复厥五日，其病为进。寒多热少，阳气退，故为进也。原文
以阴阳进退之义互举，其旨跃然。
（14）伤寒六七日，脉微，手足厥冷，烦躁，灸厥阴，厥不还者，死。原文
脉微而厥，更加烦躁，则是阳微阴盛，用灸法以通其阳，而阳不回则死也。
（15）伤寒发热，下利厥逆，躁不得卧者，死。原文
（16）伤寒发热，下利至甚，厥不止者，死。原文
厥证，但发热则不死，以发热则邪出于表，而里证自除，下利自止也。若反下利、厥逆，烦躁有加，则其发热又为阳气外散之候，阴阳两绝，亦主死也。
（17）发热而厥，七日下利者，为难治。原文
厥利与热不两存之势也。发热而厥，七日是热者，自热；厥利者，自厥利，两造其偏，漫无相协之期，故虽未现烦躁等证，而已为难治。盖治其热则愈厥、愈利；治其厥利则愈热不至，阴阳两绝不止矣。
（18）伤寒六七日不利，便发热而利，其人汗出不止者，死，有阴无阳故也。原文
六七日不利，忽发热而利，浑是外阳内阴之象，此中伏有亡阳危机，所以仲景蚤为回护，用温、用灸，以安其阳。若俟汗出不止乃始图之，则无及矣。可见邪乱厥阴，其死生全关乎少阴也。不然厥阴之热深厥深，何反谓之有阴无阳哉！
（19）病者手足厥冷，言我不结胸，小腹满，按之痛者，此冷结在膀胱关元也。原文
阳邪必结于阳，阴邪必结于阴，故手足逆冷、腹满、按之痛者，邪不上结于胸，其非阳邪可知，其为阴邪下结可知，则其当用温、用灸，更可知矣。关元在脐下三寸，为极阴之位也。
（20）伤寒五六日，不结胸，腹濡脉虚，复厥者，不可下，此为亡血，下之，死。原文　濡音软。
伤寒五六日，邪入厥阴，其热深矣。乃阳邪不上结于胸，阴邪不下结于腹，其脉虚而复厥，则非热深当下之比。由其阴血素亏，若误下之，以重亡其阴，必主死也。此厥阴所以无大下之法，而血虚之人，尤以下为大戒矣。
（21）手足厥寒，脉细欲绝者，当归四逆汤主之。若其人内有久寒者，宜当归四逆加吴茱萸生姜汤主之。原文
前条之脉虚，此条之脉细，互见其义。虚细总为无血，不但不可用下，并不可用温。盖脉之虚细，本是阳气衰微，然阴血更为不足，故药中宜用归芍以济其阴，不宜用姜、附以劫其阴也。即其人素有久寒者，但增吴茱萸、生姜观之，是则乾姜、附子，宁不在所禁乎？此而推之，妙义天开矣。
（22）大汗出，热不去，内拘急，四肢疼，又下利厥逆而恶寒者，四逆汤主之。原文
大汗出而热反不去，正恐阳气越出躯壳之外。若内拘急，四肢疼，更加下利、厥逆、恶寒，则在里纯是阴寒，宜亟用四逆汤以回其阳，而阴邪自散耳。
（23）大汗，若大下利而厥冷者，四逆汤主之。原文
此证较上条无外热相错，其为阴寒易明。然既云大汗、大下利，则阴津亦亡。但此际不得不以救阳为急，俟阳回尚可徐救其阴，所以不当牵制也。
（24）伤寒脉促，手足厥逆者，可灸之。原文
伤寒脉促，则阳气跼蹐可知，更加手足厥逆，其阳必为阴所格拒而不能返，故宜灸，以通其阳也。
（25）伤寒，脉滑而厥者，里有热也，白虎汤主之。原文
滑为阳脉，其里热炽盛可知，故宜行白虎汤以解其热，与三阳之治不殊也。
（26）病人手足厥冷，脉乍紧者，邪结在胸中；心下满而烦，饥不能食者，病在胸中，当须吐之，宜瓜蒂散。原文
手足厥冷，疑似阴邪，其脉有时乍紧，则是阳邪而见阳脉也。阳邪必结于阳，所以邪结在胸中，心下烦满，饥不能食也，此与太阳之结胸迥殊。其脉乍紧，其邪亦必乍结，故用瓜蒂散涌载其邪而出，斯阳邪仍从阳解耳。
（27）伤寒厥而心下悸者，宜先治水，当用茯苓甘草汤，却治其厥，不尔，水渍入胃，必作利也。原文
太阳篇中饮水多者，心下必悸，故此厥而必悸者，明系饮水所致，所以乘其水未渍胃，先用茯苓甘草汤治水以清下利之源，后乃治厥，庶不致厥与利相因耳。
（28）伤寒六七日，大下后，寸脉沉而迟，手足厥逆，下部脉不至，咽喉不利，唾脓血，泄利不止者，为难治，麻黄升麻汤主之。原文
此表里错杂之邪，最为难治，然非死证也。大下后，寸脉沉而迟，手足厥逆，则阳气陷入阴中；下部脉不至，则阴气亦复衰竭；咽喉不利，唾脓血，又因大下伤其津液而成肺痿。《金匮》曰：肺痿得之被快药下利，重亡津液者是也。泄利不止，未是下焦虚脱，但因阳气下陷所致，故必升举药中兼调肝肺，乃克有济，此麻黄升麻所以名汤，而谓汗出愈也。
按：寸脉沉而迟，明是阳去入阴之故，非阳气衰微可拟，故虽手足厥逆，下部脉不至，泄利不止，其不得为纯阴无阳可知。况咽喉不利，唾脓血，又阳邪抟阴上逆之征验，所以仲景特于阴中提出其阳，得汗出，而错杂之邪尽解也。
（29）伤寒四五日，腹中痛，若转气下趋少腹者，此欲自利也。原文
腹中痛多属虚寒，与腹中实满不同，若便转气下趋少腹，则必因腹寒而致下利，明眼见此，自当图功于未著矣。
（30）伤寒本自寒下，医复吐下之，寒格，更逆吐下，若食入口即吐，乾姜黄连黄芩人参汤主之。原文
本自寒下，是其人之平素胃寒下利也，较上条之转气下趋少腹者，更为已然之事矣。所以才病伤寒，即不可妄行吐下，与病人旧微溏，不可服栀子汤互意。旧微溏而用栀子，则易涌易泄；本自寒下，而施吐下，则吐下更逆，其理甚明，注家不会其意。寒格者，因误施吐下之寒药，致成格拒也。若食入口即吐，格拒极矣，故用乾姜、人参以温补其胃，用黄连、黄芩之苦以下逆气，而解入里之热邪也。
（31）下利，脉沉而迟，其人面少赤，身有微热，下利清穀者，必郁冒汗出而解，病人必微厥。所以然者，其面戴阳，下虚故也。原文
下利、脉沉迟，里寒也。面少赤，有微热，则仍兼外邪，必从汗解。但戴阳之证，必见微厥，汗中大伏危机，其用法即迥异常法，下条正其法也。
（32）下利清穀，里寒外热，汗出而厥者，通脉四逆汤主之。原文
上条辨证，此条用药，两相互发，然不但此也。少阴病，下利清穀，面色赤者，已用其法矣。要知通之正所以收之也，不然岂有汗出而反加葱之理哉？
（33）下利，手足厥冷，无脉者，灸之，不温，若脉不还，反微喘者死。原文
灸之不温，脉不还，已为死证，然或根柢未绝，亦未可知。设阳气随火气上逆，胸有微喘，则孤阳上脱而必死矣。与少阴病六七日，息高者死正同。
（34）下利后，脉绝，手足厥冷，晬时脉还，手足温者生，脉不还者死。原文
厥利无脉，阳去而难于返矣。然在根本坚固者，生机尚存一线，经一周时脉还、手足复温则生，否则死矣。此即互上条用灸之意，所以不重赘灸法也。少阴下利，厥逆无脉，服白通汤，脉暴出者死，微续者生；厥阴下利，厥逆脉绝，用灸法，晬时脉还者生，不还者死。可见求阳气者，非泛然求之无何有之乡也。根深宁极之中，必有几微可续，然后借温灸为鸾胶耳。
（35）下利，腹胀满，身体疼痛者，先温其里，乃攻其表。温里，宜四逆汤；攻表，宜桂枝汤。原文
此与太阳中篇下利、身疼用先里后表之法大同。彼因误下而致下利，此因下利而致腹胀，总以温里为急者，见睍曰消之义也。身疼痛，有里有表，必清便已调，其痛仍不减，方属于表。太阳条中已悉，故此不赘。
（36）下利清穀，不可攻表，汗出必胀满。原文
此条重举下利清穀，不可攻表以示戒，正互明上条所以必先温里，然后攻表之义也。见误攻其汗，则阳出而阴气弥塞，胸腹必致胀满而酿变耳。
（37）伤寒下利，日十馀行，脉反实者，死。原文
实为邪盛，邪盛必正脱也。
（38）下利，有微热而渴，脉弱者，今自愈。下利，脉数而渴者，今自愈；设不差，必清脓血，以有热故也。下利脉数，有微热汗出，今自愈；设复紧，为未解。原文
微热而渴，证已转阳，然正恐阳邪未尽也。若脉弱，则阳邪已退可知，故不治自愈。脉数与微热互意，汗出与脉弱互意，脉紧则不弱矣。邪方炽盛，其不能得汗，又可知矣。
（39）下利，寸脉反浮数，尺中自涩者，必圊脓血。原文
清、圊同义。脉见浮数，若是邪还于表，则尺脉自和。今尺中自涩，乃热邪抟结于阴分，虽寸口得阳脉，究竟阴邪必走下窍而便脓血也。
（40）下利，脉沉弦者，下重也；脉大者，为未止；脉微弱数者，为欲自止，虽发热，不死。原文
下利而脉沉弦，主里急后重，成滞下之证，即所称痢证也。脉大者，即沉弦中之大；脉微弱数者，即沉弦中之微弱数也。脉微弱数，虽发热不死，则脉大身热者，其死可知矣。
（41）热利，下重者，白头翁汤主之。原文
热利下重互上文，即伤寒转痢之谓也。
（42）下利，欲饮水者，以有热故也，白头翁汤主之。原文
此从上条另申一义，见凡下利慾饮水者，与藏寒利而不渴自殊，乃热邪内耗津液，纵未显下重之候，亦当以前汤胜其热矣。
（43）下利，谵语，以有燥屎也，宜小承气汤。原文
此与阳明经谵语、胃中有燥屎正同。乃不用大承气，而用小承气者，以下利肠虚，兼之厥阴藏寒，所以但用小承气，微攻其胃，全无大下之条耳。
（44）下利后，更烦，按之心下濡者，为虚烦也，宜栀子豉汤。原文
已下利而更烦，似乎邪未尽解，然心下濡而不满，则为虚烦，与阳明误下，胃虚膈热之证颇同，故俱用涌法也。
（45）呕而发热者，小柴胡汤主之。原文
厥阴之邪上逆而兼发热，乃肝胆藏府相连之证也，故用小柴胡汤分散其阴藏阳府之呕热也。
（46）呕而脉弱，小便复利，身有微热，见厥者难治，四逆汤主之。原文
呕而脉弱，小便利，里虚且寒；身有微热，证兼表里；其人见厥，则阴阳互错，故为难治。然不难于外热，而难于内寒也。内寒则阳微阴盛，天日易霾，故当用四逆汤以回阳，而微热在所不计也。况乾姜配附子，补中有发，微热得之自除耶。
（47）乾呕，吐涎沫者，吴茱萸汤主之。呕家有痈脓者，不可治呕，脓尽自愈。原文
厥阴之邪上逆而乾呕、吐涎沫，可用吴茱萸汤以下其逆气。若阴邪上逆，结而为痈，溃出脓血，即不可复治其呕，正恐人误以吴茱萸汤治之耳。识此意者，用辛凉以开提其脓，亦何不可耶！
按：厥阴篇中次第不一：有纯阳无阴之证；有阴阳差多差少之证。有阳进欲愈，阴进未愈之证；复有阴居八九，阳居一二之证。厥而发热，热深厥深，上攻而成喉痹，下攻而便脓血，此纯阳无阴之证也。脉微细欲绝、厥冷，灸之不温，恶寒、大汗、大利、躁不得卧，与夫冷结关元，此纯阴无阳之证也。厥三日，热亦三日，厥五日，热亦五日，手足厥冷，而邪热在胸，水热在胃，此阴阳差多差少之证也。渴欲饮水，饥欲得食，脉滑而数，手足自温，此阳进欲愈之证也。默默不欲食，寸脉虽浮数，尺脉自涩，呕吐涎沫，腹胀身疼，此阴进未愈之证也。下利清穀，里寒外热，呕而脉弱，小便复利，本自寒下，复误吐下，脉沉微厥，面反戴阳，此阴居八九，阳居一二之证也。大率阳脉阳证，当取用三阳经治法；阴脉阴证，当合用少阴经治法。厥阴病见阳为易愈，见阴证为难痊。其表里杂错不分，又必先温其里，后攻其表。设见咽喉不利，咳唾脓血，则温法不可用，仍宜先解其表矣。世医遇厥阴诸证，如涉大洋，茫无边际可测，是以动手即错。兹不厌繁复，阐其要旨，俾后学奉为指南云。
再按：厥阴经原无下法，首条即先示戒云，下之利不止矣。盖厥阴多至下利，下利中复有死证。《金匮》云：五藏气绝于内，则下利不禁。此所以致戒不可下耶！中间虽有用小承气汤一法，因胃有燥屎，微攻其胃，非攻其肠也。虽有厥应下之一语，乃对发汗而言，谓厥应内解其热，不应外发其汗耳。岂可泥应下二字，遂犯厥阴之大戒耶？自晋迄今，伤寒失传，遇阳明二三日内当下之证，及少阴二三日急下之证，总不能下。至厥阴六七日不当下之时，反行下之。在热深厥深之阳证，下之已迟，万一侥倖，不过为焦头烂额之客；在亡血藏虚之人，下之百无一生矣。几千年来，孰任杀人之辜耶？

过经不解  ***************************
法四条　附三阴经后。
过经不解者，由七八日已后，至十三日已后，病过一候、二候犹不痊解也。然邪在身中日久，势必结聚于三阳：太阳为多，少阳次之，阳明又次之。及至三阴，则生死反掌，不若此之久持矣。
●辨　原缺九字。　阳用大小柴胡两解一法
（1）太阳病，过经十馀日，反二三下之，后四五日，柴胡证仍在者，先与小柴胡汤；呕不止，心下急，郁郁微烦者，为未解也，与大柴胡汤下之则愈。原文
过经十馀日，而不知太阳证有未罢，反二三下之，因而致变者多矣。后四五日，柴胡证仍在，未有他变，本当行大柴胡两解表里，但其人之邪，屡因误下而深入，即非大柴胡下法所能服，故必先用小柴胡，提其邪出半表，然后乃用大柴胡，始合法也。
●辨过经不解，心下欲吐，微烦，微满，用药宜审一法
（2）太阳病，过经十馀日，心下温温欲吐，而胸中痛，大便反溏，腹微满，郁郁微烦，先此时自极吐下者，与调胃承气汤；若不尔者，不可与。但欲呕，胸中痛，微溏者，此非柴胡汤证，以呕，故知极吐下也。原文
此条注解不得仲景叮咛之意，兹特明之。太阳病过经十馀日，心下温温欲吐而不吐，其人胸中痛、大便反溏、腹微满、郁郁微烦者，此有二辨；若曾经大吐、大下者，邪从吐解，且已入里，可用调胃承气之法；若未极吐、下，但欲呕不呕，胸中痛，微溏者，是痛非吐所伤，溏非下所致，调胃之法，不可用矣。岂但调胃不可用，即柴胡亦不可用！以邪尚在太阳高位，徒治阳明、少阳而邪不服耳。解太阳之邪，仲景言之已悉，故此但示其意也。若其人能呕，则是为吐下所伤，而所主又不在太阳矣。
●过经证属可下，误用丸药增利，辨内实、内虚二法
（3）伤寒十三日，胸胁满而呕，日晡所发潮热。已而微利，此本柴胡证，下之而不得利，今反利者，知医以丸药下之，非其治也。潮热者，实也。先宜小柴胡以解外，后以柴胡加芒硝汤主之。原文
胸胁满而呕，邪在少阳表里之间也。发潮热，里可攻也。微下利，便未硬也。以大柴胡分解表邪，荡涤里热，则邪去而微利亦自止矣。若误用丸药，则徒引热邪内陷而下利，表里俱不解也。故先用小柴胡分提以解外邪，后加芒硝，以涤胃中之热也。
（4）伤寒十三日，不解，过经谵语者，以有热也，当以汤下之。若小便利者，大便当硬，而反下利，脉调和者，知医以丸药下之，非其治也。若自下利者，脉当微厥；今反和者，此为内实也，调胃承气汤主之。原文
二条俱见微利之证，难辨其内虚内实。上条胸胁满而呕，邪凑少阳之表，故欲下之，必用柴胡汤为合法。若以他药下之，表邪内入，即是内虚。此条原无表证，虽丸药误下，其脉仍和，即为内实也。
按：仲景下法，屡以用丸药为戒，惟治太阳之脾约，乃用麻仁丸。因其人平素津枯肠结，必俟邪入阳明下之，恐无救于津液，故虽邪在太阳，即用丸药之缓下润其肠，俾外邪不因峻攻而内陷，乃批郗导窍，游刃空虚之妙也。此等处亦须互察。
再按：伤寒证以七日为一候，其有二候、三候不解者，病邪多在三阳经留恋，不但七日传之不尽，即十日、十三日、二十馀日，尚有传之不尽者。若不辨证，徒屈指数经、数候，汗下展转差误，正虚邪凑，愈久愈难为力，与《内经》至七日，太阳病衰，头痛少愈；八日阳明病衰，身热少歇；九日少阳病衰，耳聋微闻，十日太阳病衰，腹减如故，则思饮食；十一日少阴病衰，渴止，舌润而嚏；十二日厥阴病衰，囊纵，少腹微下，大气皆去，病人精神爽慧之恒期迥异矣。所以过经不解，当辨其邪在何经而取之。仲景云，太阳病，头痛至七日以上自愈者，以行其经尽故也，即《内经》七日太阳病衰，头痛少愈之旨也。可见太阳一经，有行之七日以上者矣。其欲作再经者，针足阳明，使经不传则愈。以太阳既羁留多日，则阳明、少阳亦可羁留，过经漫无解期矣。所以早从阳明中土而夺之，俾其不传，此捷法也。若谓六经传尽，复传太阳，必无是理，后人堕落成无己阱中耳。岂有厥阴两阴交尽于里，复从皮毛外再入太阳之事耶？请破此大惑。

差后劳复阴阳易病  ***************************
（1）大病差后，劳复者，枳实栀子豉汤主之。若有宿食者，加大黄如博棋子大五六枚。原文
劳复乃起居作劳复生馀热之病，方注作女劳复，大谬。女劳复者，自犯伤寒后之大戒，多死少生，岂有反用上涌下泄之理耶？太阳中篇下后身热，或汗吐下后虚烦无奈，用本汤之苦，以吐彻其邪，此非取吐法也，乃用苦以发其微汗，正《内经》火淫所胜，以苦发之之义。观方中用清浆水七升，空煮至四升，然后入药同煮，全是欲其水之熟而趋下，不至上涌耳。所以又云复令微似汗，精绝。
（2）伤寒差已后，更发热者，小柴胡汤主之。脉浮者，以汗解之；脉沉实者，以下解之。原文
差已后，更发热，乃馀热在内，以热召热也。然馀热要当辨其何在，不可泛然施治，以虚其虚。如在半表半里，则仍用小柴胡汤和解之法；如在表，则仍用汗法，如在里，则仍用下法。然汗下之法即互上条，汗，用枳实栀豉微汗；下，用枳实栀豉加大黄微下也。
（3）大病差后，从腰已下有水气者，牡蛎泽泻散主之。原文
腰以下有水气者，水渍为肿也。《金匮》曰：腰以下肿，当利小便。此定法矣。乃大病后脾土告困，不能摄水，以致水气泛溢，用牡蛎泽泻散峻攻，何反不顾其虚耶？正因水势未犯身半以上，急驱其水，所全甚大。设用轻剂，则阴水必袭入阳界，驱之无及，诚不没者，三版亦云幸矣。可见活人之事，迂疏辈必不能动中机宜；庸工遇大病后，悉行温补，自以为善，孰知其为卤莽灭裂哉！
（4）大病差后，喜唾，久不了了者，胸上有寒，当以丸药温之，宜理中丸。原文
身中津液，因胃寒凝结而成浊唾，久而不清，其人必消瘦索泽，故不用汤药荡涤，而用丸药缓图也。理中丸乃区分阴阳，温补脾胃之善药。然仲景差后病，外邪已尽，才用其方，在太阳邪炽之日，不得已合桂枝用之，即更其名曰桂枝人参汤。又云医以理中与之，利益甚。理中者，理中焦，此利在下焦，非其治也，于此见用法之权衡矣。
（5）伤寒解后，虚羸少气，气逆欲吐者，竹叶石膏汤主之。原文
身中津液为热邪所耗，馀热不清，必致虚羸少气，难于康复。若更气逆欲吐，是馀邪复挟津液滋扰，故用竹叶石膏汤以益虚、清热、散逆气也。
（6）病人脉已解，而日暮微烦，以病新差，人强与谷，脾胃气尚弱，不能消穀，故令微烦，损谷则愈。原文
脉已解者，阴阳和适，其无表里之邪可知也；日暮微烦者，日中卫气行阳，其不烦可知也，乃因脾胃气弱，不能消穀所致。损谷则脾胃渐趋于旺而自愈矣。注家牵扯日暮为阳明之王时，故以损谷为当小下，不知此论差后之证，非论六经转阳明之证也。日暮即《内经》日西而阳气已衰之意，所以不能消穀也。损谷当是减损穀食，以休养脾胃，不可引前条宿食例，轻用大黄，重伤脾胃也。
合六条观之，差后病，凡用汗、下、和、温之法，但师其意，不泥其方，恐元气、精、津久耗，不能胜药耳。岂但不能胜药，抑且不能胜谷！故损谷则病愈，而用药当思减损，并可识矣。其腰已下有水气，峻攻其水，亦以病后体虚，膀胱气化不行，若不一朝迅扫，则久困之脾土，必不能堤防水逆不至滔天不止。所以仲景云，少阴负趺阳者为顺，故急夺少阴之水，以解趺阳之围。夫岂寻常所能测识耶！
（1）伤寒阴阳易之为病，其人身体重，少气，少腹里急，或引阴中拘挛，热上冲胸，头重不欲举，眼中生花，膝胚拘急者，烧褌散主之。原文
阴阳易之病，注家不明言，乃至后人指为女劳复，大谬。若然，则妇人病新差，与男子交为男劳复乎？盖病伤寒之人，热毒藏于气血中者，渐从表里解散。惟热毒藏于精髓之中者，无由发泄，故差后与不病之体交接，男病传不病之女，女病传不病之男，所以名为阴阳易，即交易之义也。其证眼中生花，身重拘急，少腹痛引阴筋，暴受阴毒，又非姜、桂、附子辛热所能驱，故烧褌裆为散，以其人平昔所出之败浊，同气相求，服之小便得利，阴头微肿，阴毒乃从阴窍出耳。
此条叔和汇于差后劳复之前，因起后人女劳复之疑。今移附劳复后，益见热病之为大病。差后贻毒他人，其恶而可畏，有如此也。


跋  ——————————————————————————————————————————————————————————————————————————————————————————

跋  ***************************
尚论张仲景《伤寒论》凡八卷，前四卷详论六经证治，已尽伤寒之义矣。后四卷推广春月温病、夏秋暑湿热病，以及脉法、诸方，聊与二三及门，扬确千古。稿藏笥中，欲俟百年身尽名灭，然后梓行。以其刻意求明，今天下业医之子，从前师说，漫无著落，必反嫉为欺世盗名耳。不谓四方来学日众，手编不便抄录，姑将前四卷授梓，求正大方。倘坊间购刻全本，人书具在，宁致贻憾于续貂乎！
庚寅初夏喻昌识
