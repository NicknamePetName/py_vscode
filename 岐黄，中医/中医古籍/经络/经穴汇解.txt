
叙  ***************************
余重表弟山崎子政（善），世以针科仕朝，尤妙手爪之运，见为侍医兼医学教谕。尝语余曰：《灵》《素》之外，《明堂》尚矣，《甲乙》收而传焉，继之有徐叔向、秦承祖、甄权等书，俱系于亡佚，是可惜也。
宋仁宗仿贞观故事，命翰林医官王惟一撰定《铜人针灸图经》，于是三阴三阳合任督而为十四，孔穴三百六十五，其义始备矣。元·滑寿著《发挥》，一依忽公泰《金兰循经》云。忽氏之书，此间无传。然考其文，正与《铜人》同，则《循经》全采之于《铜人》，而滑氏不及寓目于《铜人》也。自此而降，各家撰述颇多，得失互存。后学不能无迷，今本之于《灵》《素》《甲乙》，参之于《铜人图经》，而上自《千金》《外台》，下至明清诸书，搜罗众说，会粹精要，正之以经脉流注，量之以尺度分寸，揣之以穴郄骨间，动脉宛宛中则莫有孔穴乖错之弊，明堂之能事毕矣。若夫方圆迎随之微，吹云见苍之妙，则在于得之心手，岂可言传耶！
水藩侍医原子子柔，撰《经穴汇解》八卷，纂二十有余家之说，考证辨订，定为一家之学，以嘉惠后学，殆与子政之言符，盖其用心也勤矣。书已上梓，以问序于余。余非颛门，故昧乎经俞之义，焉得措辞？然子柔在数百里之外恳请不已，因缀所闻于子政，揭于卷端以谂读斯书者云。
文化四年岁在丁卯仲春上浣
东都医官督医学丹波元简撰
水户藩　扈从士员立原任书
自序  ***************************
舅氏淡园碕翁作《经穴汇解》上、下二卷，以其季子失明，从事于针刺，故有此著也。余幼时在武城侍膝下校之，无何季子夭，翁亦弃此书而不省也。
余之东归，从游二三子偶问俞穴，余素不解针刺，往往失其对，于是想往时《汇解》之事，乞之翁再阅，则所引仅仅三五家而已，未足以取征于斯焉。余乃以家藏书修补之，增为八卷。顷得堀立考《隧输通考》诸说颇具。余业已脱稿，故不取其说，安井元越《俞穴折衷》全抄《通考》，采择之不精，憾多遗漏。余固浅见寡闻，引证疏脱，岂啻《隧输通考》而已哉！希后之览者正之。
享和癸亥仲春之日　南阳原昌克撰
凡例  ***************************
一、孔穴注解，以《甲乙经》为古，《千金方》《外台秘要》次之，至后世随意增减，诸说纷纭，使人茫然。故此编务辨诸家之谬，令学者知所适从。
二、今世言经穴者，率皆奉滑氏《十四经发挥穴歌》以为金科玉条，乃就各经，揣摩以认俞穴，或自手而到于头，或自足而到于头，唯其流注是视，不复审各体全穴，故至数穴相接之处，动致混错，如“下廉”、“丰隆”、“耳门”、“听宫”、“听会”重取一穴，而莫之能省。盖《发挥》穴注，虽据《资生经》为文，然其部分穴名，不主各体而主各经。盖效《外台秘要》，更于手足十二经之外加奇经任督二脉，创设十四经之目，因配以诸穴。学者由是而学焉，所以失也。今取俞穴，先就头面、腹背、项颈各部，悉详其处所，然后推求络经、上下前后犹指掌，故此据《甲乙》《千金》，以分诸部为图。若其流注，则具之于后。
三、经络流注交会及穴歌尽具，《十四经发挥》其与《经脉篇》有异同，则冈本为竹著《脏腑经络详解》悉之，奇经八脉亦同。今诸经俞穴有异同者，《外台秘要》移肺经“中府”、“云门”入脾经之类，必记之备参考。灸壮刺分则诸书异同稍少，而至攻病则有不可守者，故不载穴下，举具于续编主治部中，如禁刺灸穴，亦不可不知焉，载在各穴下。
四、此编一主《甲乙经》，故系诸本注，但《内经》文可征者先记，而后及《甲乙》，使学者知古书可据也。有异同辨之，两可者共载。误谬必从有考证者，所增补者，书增注。每穴名下，必记其书目者，又从其古者。
五、《千金方》曰：吴蜀多行灸法，有阿是之法。阿是，天应穴，取病人称快者，自是陷中，而经脉所历也，故奏验不鲜，乃古所谓痛所为俞之义也。然徒执阿是而谓经穴之似迂者，去大道而从捷径也。疗其病，不知其所以愈也。所谓阿是而无名称者，皆载之续编主治部中。
六、凡奇穴别分部，其阿是穴而无名目者，不收录。本邦之灸法传异域者，载在《圣济总录》《神应经》等。又如九曜点之类，乃今不录，详诸续编主治中。
七、同身寸者不必用，只急卒之际或用之，而其法不一，诸说载在开卷第一者，所以先其急也。
八、孔穴注解《资生经》等，引他书者就其所引之书校之，若不见其文者，直书《资生经》，或书今本不见。
九、阅书之际，遇其异名，则不易知，乃细书异称于目录穴名下，便其搜索。
十、引书目录只载其孔穴下，所引据者于考案条中所证订，如《素》《难》诸注，诸史注疏之类，总不注于穴下者皆不列目录而夸博洽，且偶有目录外书而注穴下者，则正录题名，若《癸辛杂识》《幼幼新书》《五云抄》等是也，引书省题名，例细书目录下。
十一、家藏《圣济总录》，誊写本也，其分寸字画不能无疑，故多不取征于此。吴文炳《针灸大成》无注于穴下者，杨继洲《针灸大成》往往载其说于穴下，单记《大成》者，杨氏之《大成》也。如吴氏《针灸大成》，只记吴文炳，不言《大成》以别之。
十二、流注编中，穴下所细注，一载《甲乙经》文故不记，《甲乙经》若有引他书者，则必记其所引书名。又不曰某经之所发，某经之所溜，单记所发、所溜者，省“本经”之字也。但“肺经”一条，悉加“大阴经”之字以示之，其经络别走某经之类，亦省“本经”字。
十三、奇穴部所载穴名，注文不同而其穴相同者，不敢改论焉。以其不拘经络流注也。
十四、凡奇穴同名异穴者，于各条不下注说，但如与俞穴同名者，必注曰：与某部某穴同名异穴，教读者不误。

卷一  ——————————————————————————————————————————————————————————————————————————————————————————

折量分寸法  ***************************
凡取俞穴，折量分寸之法，说者不一，以其专主同身寸，而不据《灵枢·骨度篇》，故多为参差。夫俞穴所在，即肌肉之分理，节解骨缝陷罅处也。故曰：动脉应手，或曰宛宛中，或曰陷者中，则索宛陷摸动脉以得俞穴，不必用分寸者，可知矣。古人虽或言分寸，亦大概言之，不必拘拘也。且夫同身寸者，古书所无也，又名“同指寸”，始见孙真人之说，以本人手指度本人之身体，故曰：同也。非布医师之手指于病者而度之之谓也。王太仆注《素问》每穴曰：同身寸之几寸。后人遂废《骨度篇》而用同身寸，《明堂灸经》引扁鹊载同身寸。医书动假扁鹊而为根蒂，未详其由来。按寸字起于寸口，从□，从一，本取布指诊脉之象，是人身专以寸口为一寸。又《家语》云：布指知寸。《公羊传》云：肤寸而合。注曰：侧手为肤皆言布指为寸，非度手指两纹中间，而为寸之谓也。试度两乳间为九寸半，以指布之，一指当一寸，则布指之义，不为强定俞穴之际。至其无骨节缝会可以凭认者，则据骨度分寸折量之，而后肥瘦长短，各得其所。及病急卒，以己手布病者身体，肥瘦长短以意将息，譬鸠尾至脐中，布指容八指，则一指当一寸，四指为中脘，三指为上脘，容七指则一指弱为一寸，庶乎其不差，其他同身寸未必用焉。顷三人相会，一人长五尺六寸，以曲尺度同身寸得七分半；一人长五尺三寸，而得八分；一人长五尺，而得七分半。且目口取一寸或以两乳八寸之法，取脊胁类。皆无稽之甚，不可从焉。
崔知悌曰：凡孔穴尺寸，皆随人形大小，须男左女右，量手中指一节两纹中心为一寸。孙真人曰：凡孔穴皆逐人形大小，取手中指第一节为一寸（《千金翼》无“一”字）一云，三寸者尽一中指也。此二说同义。徐凤曰：大指与中指，相屈如环，取中指中节横纹，上下相去长短为一寸，谓之同身寸法。杨继洲曰：手中指第二节内廷横纹头，相去为一寸。取稻秆心量，或用薄篾量，皆易折而不伸缩为准，用绳则伸缩不便，故不准。后人多从此说。
孙真人曰：凡孔穴在身，皆是脏腑荣卫，血脉流通，表里往来，各有所主，临时救难，必在审详。人有老少，体有长短，肤有肥瘦，皆须精思商量，准而折之，无得一概致有差失。其尺寸之法，依古者八寸为尺。仍病者男左女右，手中指上第一节为一寸，亦有长短不定者，即取手大拇指第一节，横度为一寸，以意消息，巧拙在人。又曰：以肌肉纹理，节解缝会，宛陷之中，及以手按之，病者快然，如此仔细安详，用心者乃能得之耳。此说为得，吾门以此说为法。世人偶误读横度大拇指第一节文，度大拇指上下两横纹间为一寸者，非孙氏之意也。凡言横者，以人身直立言焉，手指亦同大渊、大陵、曲泽等条下，皆有横纹语可见也。《千金方》又曰：以古尺比今尺得八分。
本邦曲尺与唐尺同，则八分今曲尺八分也。试宛转随指横度横纹得曲尺一寸，横度第一节则得八分，此言指广即布指之义也，且《千金》不言横纹乃横度第一节耳。
《肘后方》曰：以病人手横掩下并四指，名曰：一夫。“夫”《家语》作“扶”，《公羊》作“肤”，盖以音同。《千金方》曰：凡量一夫法，覆手并舒四指，对度四指上中节，横过为一夫。夫有两种：有三指为一夫者，此脚弱灸以四指为一夫也，亦依支法存旧法。《外台秘要方》曰：谨按明堂制，当以立为正，取穴必须直立，膝膑骨坐立便即移动不定，故宜立取之，其寸取病人中指上节为一寸，若取尺寸有长短，取穴必不著。又按秦承祖、华陀等取穴，并云三指、四指为准，取三里穴四指，指阔六分。四六二十四只阔二寸四分，取穴如何，得著黄帝为本。诸说并不可信。今按灸脚气八种法之类，三里上下廉从《肘后方》，以下诸书多有一夫法。处穴致参差，故不取一夫之法也，只记诸说备考案。
孙思邈取手大拇指第一节，横度为一寸图
量手中指而为一寸图
头面部第一  ***************************
《灵枢·骨度篇》曰：人长七尺五寸。头之大骨围二尺六寸。发所覆者，颅至项尺二寸。发以下至颐长一尺。角（额角）以下至柱骨（天柱骨）长一尺。两颧之间相去七寸。耳前当耳门者广一尺三寸。耳后当完骨者广九寸。项发以下至背骨（“背”《甲乙》作“脊”），长二（“二”《甲乙》作“三”）寸半。结喉以下至缺盆中长四寸（缺盆中，天突也）。
头面总图
按：《类经》曰：如发际不明，则取眉心，直上后至大杼骨，折一尺八寸，此说拘拘有头颅大而项缩者，有项长颅小者，或有眉上颜额广者，此类不少，故就各部骨度置穴。盖发际不明，则使病者上视颜额皱纹不生处是发际。如后发际以哑门定之，如以理说之，则其失天壤，可不慎乎！
〖前发际旁行（凡七穴）〗
前发际旁行图
●神庭（《甲乙》）
一名“发际”（《本事》）。发际直鼻（《甲乙》）。禁刺（《甲乙》）。
按：《外台秘要方》《本事方》《资生经》《圣济总录》并作入发际五分。诸书从之。《千金翼方》载一说曰：入发际一分。《东医宝鉴》曰：额前。皆拘矣。《类经》有发高者发际是穴，发低者加二三分之说。凡发际高低以意将息而得穴，亦无用之辨也。今从古说。
●曲差（《甲乙》）
一名“鼻冲”（《甲乙》）。夹神庭两旁各一寸五分，在发际，正头取之（《甲乙》）。
按：“差”《徐氏针灸大全》作“羌”，误。《十四经发挥》《类经》《针灸聚英》和吴文炳《针灸大成》、杨继洲《针灸大成》作“入发际”，《医宗金鉴》作“发际间”，非也。《东医宝鉴》作“入前后际”，误也。此穴去神庭一寸半，则难折量。今以直睛明，上为曲差，直瞳子髎上为本神，其间以直目瞳子上，入发际五分为临泣，不然，先定额角，自神庭至额角为四寸五分，分置四穴。大原先安《医门摘要》曰：神庭直鼻上，入发际五分，则曲差亦入发际五分。无稽之说，不可从。
●本神（《甲乙》）
曲差两旁各一寸五分，在发际（《甲乙》）
按：此穴直丝竹空，上发际，故《甲乙经》属发际旁行部，《千金方》属面部第四行，至丝竹空、瞳子髎可见。《甲乙》《千金》载一说曰：直耳上，入发际四分，《千金翼》作二分，诸书皆有此说，不取。《外台》作上目直耳上，入发际四分。东洋先生曰：盖上目是一曰之误。又《医学入门》作临泣外一寸半，而临泣直瞳子处曲差、本神中间。
●头维（《甲乙》）
额角发际，夹本神两旁各一寸五分（《甲乙》）。禁灸（《甲乙》）。
按：《气府论》云：足阳明脉气所发者，额颅发际旁各三。王冰《次注》曰：谓悬颅、阳白、头维左右共六穴也。《资生》《神应经》《类经》《聚英》《吴文炳》《金鉴》作入发际，非矣。菅沼长之《针灸》则曰：入发际一寸五分。妄矣。《千金》曰：灸头两角。两角当回毛两边起骨，是也，盖指此穴。《神应经》曰：取曲鬓一寸。非也。
〖头中行　直鼻中入发际一寸却行至风府（凡八穴）〗
头中行　二行　三行之图
●上星（《甲乙》）
一名“鬼堂”（《千金》）。一名“明堂”（《资生》）。一名“神堂”（《类经》）。囟上直鼻中央，入发际一寸陷者中，可容豆（《甲乙》）。神庭后入发际一寸（《圣济》）。不宜多灸（《外台》引《甄权》）。
按：《入门》《大全》作神庭上五分，非矣。先以旋毛与耳上，定百会至神庭为五寸，一寸上星，一寸囟会。囟会、百会中间置前顶，从百会至脑户四寸五分。《水热穴论》曰：头上五行，行五。王冰注曰：头上五行者，当中行谓上星、囟会、前顶、百会、后顶。次两旁谓五处、承光、通天、络却、玉枕，又次两旁谓临泣、目窗、正营、承灵、脑空也。按：中行凡七穴，行五则余强间、脑户二穴。未闻古人论及之者，暂俟知者。《千金》作神庭上二寸。《资生经》载《明堂经》所谓明堂即此穴，今移入一名。《千金翼·针灸篇》曰：卒癫，灸督脉三十壮，在直鼻人中上，入发际三报之，未知何处？
●囟会（《甲乙》）
一名“囟上”，一名“鬼门”（《千金》），一名“囟门”（李时珍《奇经八脉考》），一名“顶门”（《大成》）。上星后一寸，骨间陷者中（《甲乙》）。禁刺（《入门》《宝鉴》）。
按：《入门》“后”作“上”。《医门摘要》作一寸五分。非矣。《千金翼》曰：邪病鬼癫，囟上主之，一名“鬼门”。《千金》注曰：囟会一名“鬼门”。《字书》云：囟古作□。又《诸风篇》曰：神庭上二寸，隔上星，说分寸，故不取。《千金翼》作一寸，误。
●前顶（《甲乙》）
囟会后一寸五分，骨间陷者中（《甲乙》）。
按：《明堂》作百会前一寸，《类经》亦载此说，非矣。《入门》“后”作“上”。
●百会（《甲乙》）
一名“三阳五会”（《甲乙》）。一名“鬼门”，一名“泥丸宫”（《本事》）。一名“巅上”，一名“天满”（《类经》）。一名“三阳”，一名“五会”（《大成》）。“巅上”（《素问》）。前顶，后一寸五分，顶中央旋毛中，陷可容指（《甲乙》）。头顶凹中（《肘后》）。直两耳尖（《发挥》）。
按：顶中央之“顶”，《外台》作“项”字，误。《资生》《神应》《发挥》《类经》《聚英》《古今医统》“容指”作“容豆”，无异义。《甲乙》“旋毛中”三字，以大概而言之。《肘后方》作直鼻中入发际五寸。《神应经》作“去前发际五寸，后发际七寸”，是以骨度折量也。然脑户在枕骨上，妄用折量多差谬。三阳五会《史记·扁鹊传》正义曰：三阳：太阳、少阳、阳明。五会：百会、胸会、听会、气会、臑会也，或以此说注之。《难经》曰：八会者，何也？然腑会太仓，脏会季胁，筋会阳陵泉，髓会绝骨，血会膈俞，骨会大杼，脉会太渊，气会三焦，外一筋，直两乳内也。热病在内者，取其会之气穴也。滕万卿注之，曰：按《内经》载热病五十九刺法，各处热邪随分取之，由是立八会法，以适简约。盖此八会十三穴，诸热在内者，各随其部分而治之。虢太子尸厥，取外三阳五会者，岂止百会一穴，疑兼取此会之五处者，可知矣。然“三阳五会”之名，出《甲乙经》。又《肘后方》治尸厥方，针百会，针入三分补之，《外台方》治尸厥，针百会。《通鉴》唐高宗苦头重不能视，召侍医秦鸣鹤诊之，刺百会、脑户二穴。胡三省曰：《针灸经》百会一名“三阳五会”，脑户一名“合颅”，是为百会一名者尚矣。孙真人曰：脚气旧法，多灸百会、风府，五脏六腑俞募，顷来灸者，悉觉引气向上。慎不得灸，以上大忌之。
●后顶（《甲乙》）
一名“交冲”（《甲乙》）。百会后一寸五分，枕骨上（《甲乙》），陷者中（《明堂》）。
按：《入门》百会后之“后”作“下”，《明堂》枕上有“玉”字，非。
●强间（《甲乙》）
一名“大羽”（《甲乙》）。后顶后一寸五分（《甲乙》）。脑户前一寸半（《千翼》）。一曰：禁灸（《类经》）。
按：先取枕骨上定脑户，脑户、百会间，置后顶、强间。《千金翼》曰：大门脑后尖骨上一寸，似指强间，羽门，字画相近。详于奇穴部。
●脑户（《素问》）
一名“匝风”（作各切）。一名“会额”（《甲乙》）。一名“合颅”（《外台》）。跳骨上，强间后一寸五分（《甲乙》）。不可灸，令人哑（《甲乙》）。刺头中脑户，入脑立死（《素问》）。灸五壮（《次注》）。
按：“跳”《骨空论》曰：脊骨上空，在风府上。王冰曰：上谓脑户穴，“跳”当作“枕”，诸书作“枕”，是。枕骨，围头大骨也，仰卧当枕者。《骨空论》云：头横骨为枕。是也。自后顶至此广三寸。凡言枕骨、脑户，盖在枕骨之锐者上。又云：颅际锐骨，盖指之也。《甲乙》曰：跳骨，盖以锐骨为跳骨，“跳”字似有其意也。《通鉴》秦鸣鹤刺高宗，胡三省曰：针令人哑。旧传鸣鹤针微出血，头疼立止。盖此穴以禁针，微出血也。
●风府（《素问》）
一名“舌木”（《甲乙》）。一名“鬼枕”，一名“鬼穴”（《千金》）。一名“曹谿”（《本事》）。髓空在脑后五分，颅际锐骨之下（《素问》）。七次脉，颈中央之脉，督脉也，名曰：风府（《灵枢》）。顶上入发际一寸，大筋内宛宛中，疾言其肉立起，言休其肉立下（《甲乙》）。禁灸（《甲乙》）。
按：《骨空论》云：风府在上椎，上椎者，盖天柱骨之第一节，伏而不见者也。“宛宛”旧作“穴穴”，今订之，此穴直高骨下，不拘折量，故《甲乙经》不言脑户下一寸，古说可见也。《千金》作顶后入发际一寸，去上骨一寸。《千金翼》作哑门上一寸。《入门》《大全》作脑户下一寸半，不取。
〖头第二行　直眉头夹中行各一寸半　却行至玉枕（凡十穴）〗
●五处（《甲乙》）
督脉旁，去上星一寸五分（《甲乙》）。曲差后一寸（《增注》）。禁灸（《甲乙》）。灸三壮（《外台》）。
按：《入门》“五”作“巨”，字误。《类经》《金鉴》作曲差后五分，非也。第二行前从眉头睛明，后至天柱，系一线定之。曲差至玉枕为六寸半，布置诸穴。
●承光（《甲乙》）
五处后二寸（《甲乙》《外台》）。五处后一寸（《千金翼》《次注》）。五处后寸半（《资生》《圣济》）。禁灸（《甲乙》）。
按：三说不知孰是？姑从《甲乙经》。《入门》作巨处后，字误。
●通天（《甲乙》）
一名“天臼”（《甲乙》）。“承光”后一寸五分（《甲乙》）。
按：“臼”《外台》作“白”，《宝鉴》作“伯”。《类经》一说直百会旁一寸五分，是以承光，为五处后一寸五分。故有此解。
●络却（《甲乙》）
一名“强阳”，一名“脑盖”（《甲乙》）。通天后一寸三分（《甲乙》）。禁刺（《入门》）。
按：“脑”《医统》作“胸”，字误。《外台》作反行在通天后，反行无谓。《神应经》云：脑后发际上，两旁起肉上，各一寸三分，脑后枕骨，夹脑户，自发际上四寸半，然玉枕夹脑户，盖此说非也。诸书作通天后一寸五分，说见下。
●玉枕（《甲乙》）
络却后七分（《甲乙》《次注》）。七分半（《千金》《千翼》《外台》）。夹脑户旁一寸三分，起肉枕骨，入发际三寸（《甲乙》）。一云：禁刺（《类经》）。
按：《资生经》曰：《铜人》云：玉枕在络却后一寸半，《明堂上下经》皆云：七分半，若以《铜人》为误，则足太阳穴亦同，若以《明堂》为误，不应《上下经》，皆误也。予按：《素问注》云：玉枕在络却后七分，则与《明堂》之七分半，相去不远矣，固当从《素问》为准。然而玉枕二穴既夹脑户矣，不应止七分，则至于脑盖也。《铜人》一寸半，盖有说焉。识者当有以辨之。《注》曰；今以诸经校勘，在络却后寸半者，是。张介宾曰：《甲乙经》之数与督脉之数不相合，盖《骨度篇》载中行分寸，未言侧行，意侧行长，不及中行，乃可知也。颅顶圆形不同，故分寸不可定也。络却曰：一寸三分，《玉枕》曰：七分，《资生》《圣济》作络却后一寸五分。《发挥》《类经》《聚英》《入门》《医统》《吴文炳》《金鉴》《大成》从之，非是以上诸穴夹中行一寸五分，至此曰：一寸三分是侧行，稍夹二分，犹腹部夹于胸部也。古来之说，不可不知也。侧行之穴，难折量，故不取入发际三寸五字，依枕骨上起肉。村上亲方《骨度正误》承灵、脑空去督脉各二寸一分，风池去督脉各二寸，络却、玉枕去督脉各一寸五分，天柱去督脉一寸三分。未详其所据，盖臆说。
〖头第三行　直瞳子上入发际五分却行至脑空（凡十穴）〗
●临泣（《甲乙》）
当目上眦直入发际五分陷者中（《甲乙》）。正睛取之（《类经》）。一云：禁灸（《类经》）。
按：《气府论》云：直目上发际内各五。《次注》云：谓临泣、目窗、正营、承灵、脑空也。上眦《千金》《千金翼》《外台》同，《次注》《资生》《圣济》以下无“眦”字，是也。第三行，前自直瞳子，后至风池，引一线定第三行，自前发际至脑空折量为五寸五分，入发际五分，取临泣，次第处置，脑空夹玉枕，其穴易得也。
●目窗（《甲乙》）
一名“至荣”（《甲乙》）。临泣后一寸（《甲乙》）。
按：“荣”《外台》作“营”。一寸《大成》作寸半。非也。
●正营（《甲乙》）
目窗后一寸（《甲乙》）。
●承灵（《甲乙》）
正营后一寸五分（《甲乙》）。一云：禁刺（《类经》）。
按：《千金翼》作一寸。非也。
●脑空（《甲乙》）
一名“颞颥”（《甲乙》）。承灵后一寸五分，夹玉枕骨下陷者中（《甲乙》）。
按：“颞”《大全》作“颈”，误。玉枕者穴名，骨者枕骨，夹玉枕旁有骨，其下，故言骨下。《千金》作夹玉枕旁，枕骨下陷中，是。《次注》曰：夹枕骨后，枕骨上，不可读。《入门》云：摇耳有空，不取，与奇穴“颞颥”同名异穴。《圣济》曰：魏公苦患头风，发即心闷乱目眩，华陀当针而立愈。
〖后发际旁行（凡五穴）〗
●瘖门（《素问》）
一名“舌横”，一名“舌厌”（《甲乙》）。一名“哑门”（《千翼》）。一名“舌肿”（《宝鉴》）。项后中，复骨下（《素问》）。后发际宛宛中，入系舌本，仰头取之（《甲乙》）。不可灸，灸之令人瘖（《甲乙》）。禁深刺（《类经》）。
按：《气府论》云：项中央，二。《次注》曰：谓风府、瘖门二穴也。“舌横”《外台》作“横舌”。“舌厌”《医统》作“厌舌”。“痖”《入门》作“哑”。《千金翼》曰：一云：脑户下三寸。《次注》曰：去风府一寸，《吴文炳》从之。《圣济》《神应》《发挥》《吴文炳》皆曰：入发际五分。《宝鉴》曰：风府后五分，说已见。此穴不须折量，古书不言分寸者可见。张介宾曰：大椎上，骨节空也，“复”当作“伏”，盖项骨三节，不甚显，故云：伏骨下也。
●天柱（《素问》）
项中，大筋两旁（《素问》）。夹项，后发际，大筋外廉陷者中（《甲乙》）。
按：《口问篇》曰：天柱经夹颈，夹颈者头中分也，经者盖所谓流注也。
●风池（《素问》）
风府两旁（《素问》）。颞颥后，发际陷者中（《甲乙》）。按之，引于耳中（《次注》）。
按：《入门》曰：耳后一寸半，拘矣，颞颥、脑空一名，是与颔厌等注颞颥不同。《资生》既作脑空，是也。《类经》曰：大筋外廉。非矣。《聚英》《医统》《大成》作颞颥后，脑空下，误也。
〖耳上（凡八穴）〗
耳上之图
●天冲（《甲乙》）
耳上如前三分（《甲乙》）。
按：《千金》“冲”作“衢”，误。《千金》《千金翼》《外台》《资生》作三寸，误。《发挥》《类经》《聚英》《大成》作耳后发际二寸，然《千金》侧人明堂图中，天冲在悬颅、悬厘后，耳上穴，明矣。别有伏人耳后六穴，此穴不与焉。《素问》云：两角上各二。注曰：谓天冲、曲鬓。《甲乙》有头缘耳上却行至完骨部，自天冲始，故今以此穴取耳上二寸，如前三分。《入门》作承灵后一寸半，是脑空穴也。《医统》作耳后发际二寸，如前三寸。《金鉴》作从率谷后行耳后三分许，入发际二寸，并非也。诸书言耳后者，盖耳上，误。特《圣济》与《甲乙》同。
●率谷（《甲乙》）
耳上入发际一寸五分，嚼而取之（《甲乙》）。陷者宛宛中（《明堂》）。
按：《外台》《明堂》作“蟀谷”。《大全》或作“率骨”。《发挥》有如前三分字，不知何据？
●角孙（《甲乙》）
耳廓上中间，开口有孔（《甲乙》）。发际下（《次注》）。禁刺（《入门》）。
按：《千金》《千金翼》《外台》《资生》《圣济》《神应》作耳廓中间上，《次注》作耳上郭表之中间上，发际之下。《入门》《吴文炳》作耳廓上中间，发际下，得之。《气府论》云：耳廓上各一，《次注》曰：谓角孙。《甲乙》“廓”字下，盖脱“上”字，今补之。
●曲鬓（《甲乙》）
耳上入发际曲隅陷者中，鼓颔有空（《甲乙》）。
按：《明堂》《大全》作“曲髪”，王执中曰：“曲髪”疑“髪”（髪当作鬓）。又字误也。《聚英》作“曲髩”。《千金》《千金翼》无“入”字，是，宜削之。世人以耳前曲周下，小曲发际为曲鬓。《甲乙》属耳上部。《千金》《千金翼》共不属耳前。《入门》曰：以耳掩前，尖处是穴，恐有耳之大小，然稍为胜前说。
〖耳后（凡十二穴）〗
耳后之图
●颅息（《甲乙》）
一名“颅囟”（《大全》）。耳后间青络脉（《甲乙》）。青脉中（《圣济》）。刺入一分，出血多则杀人（《甲乙》）。禁刺（《资生》《圣济》《入门》）。
按：《入门》《聚英》“息”作“囟”。《大全》《宝鉴》为一名，“间”字盖传写误，在青字上。《千金》《千金翼》《外台》作青脉间，是也。《入门》作耳后上。《金鉴》作耳后上间，皆非矣。冈本曰：耳后上尖骨陷中，此说近是逼耳而取穴也。瘈脉、翳风皆同。
●瘈脉（《甲乙》）
一名“资脉”（《甲乙》）。耳本后鸡足青络脉，刺出血如豆汁（《甲乙》）。青脉中（《圣济》）。禁灸（《千金》）。禁刺（《入门》）。
按：《千金》《千金翼》无“后络”二字。《外台》无“脉”字。冈本曰：耳后正中，起骨如鸡拳足者陷中。是亦一说。《圣济》曰：不宜出血多。即出血如豆汁之意。
●翳风（《甲乙》）
耳后陷中（《素问》）。按之引耳中（《甲乙》）。先以铜钱二十文，令患人咬之，寻取穴中（《聚英》引《针经》）。
按：《明堂》云：耳后尖角，是与瘈脉混。《医统》《吴文炳》《大成》从之。《入门》作耳珠后，并非。
●浮白（《素问》）
耳后入发际一寸（《甲乙》）
按：《千金翼》注曰：翳风前，窍阴后。《外台》曰：下曲颊后，并非。据完骨外，上定浮白，下定完骨，中间取窍阴。
●窍阴（《甲乙》）
一名“枕骨”（《类经》）。完骨上，枕骨下，摇动应手（《甲乙》）。
按：《资生》《圣济》等作“摇动有空”，无“应手”之文，似不可解。《入门》《医统》作“摇耳有空”。《甲乙》摇动言动脉，故曰：应手。《金鉴》作耳后高上，枕骨下。非也。与足部窍阴同名异穴。《圣济》作首窍阴。
●完骨（《素问》）
耳后入发际四分（《甲乙》）。旁完骨（《增注》）。
〖面中行　直神庭下行（凡五穴）〗
面总图
●素窌（《甲乙》）
一名“面王”（《甲乙》）。鼻柱上端（《甲乙》）。陷中（《入门》）。准头（《类经》）。禁灸（《甲乙》）。
按：“窌”诸书或作“髎”，《外台》作“□”，“髎”、“窌”以音通用。□又同，无异义，下仿此。“王”《外台》作“玉”，《资生》作“上”，《聚英》《医统》《吴文炳》《大成》作“正”，《大全》作□，盖写误。
●水沟（《甲乙》）
一名“鼻人中”（《肘后》）。一名“鬼宫”，一名“鬼客厅”（《千金》）。一名“鬼市”，一名“人中”（《千翼》）。鼻柱下人中，直唇取之（《甲乙》）。陷中（《类经》）。鼻柱下，沟中央（《神应》）。
按：《聚英》《医统》《大成》作近鼻孔，非是。《医学纲目》曰：口含水突处。《七种类稿》曰：人居天地之中，天气通于鼻，地气通于口。天食人以五气，鼻受之；地食人以五味，口受之。此穴居中，故云。若曰：人有九窍，自人中而上皆双，自人中而下皆单，故云：此则可名为窍中。又《老子释略》曰：鼻为天门，口为地户，天地间人中是也。
●兑端（《千金》）
唇上端（《甲乙》）。上唇中央尖尖上（《入门》）。
按：《甲乙》“兑端”作“壮骨”，字误，目录又作“兑骨”。《明堂》作颐前下唇之下，开口取之。是承浆穴，不可从。《大全》曰：唇珠上，“珠”字无谓，此强作歌括之弊也。
●龂交（《素问》）
唇内齿上，龂缝中（《甲乙》）。龂缝筋中（《资生》）。
按：“齿上”《类经》作“上齿”。《千金》《外台》无“中”字。《金鉴》《大成》“龂”作“龈”，义同。《内经集注》曰：龂交穴，一在唇内齿下“龂”缝中，盖上古以“龂交”有二。督脉之“龂交”入上齿，任脉之“龂交”入下齿也。以上下之龂齿相交，故名“龂交”。未知据何书？不可从。卢复《医种子》曰：蜀僧慧融入浙，游会稽，针佝偻人，使之卧，取龂交穴，骨节渐伸，寻愈，此穴乃督之井也，脊中骨节属督脉所辖，气机一透，骨自然伸，似玄门转河车法，能开关交会，可至长生，况一伸骨节乎，斯法书不从载，慧融静中悟出。
●承浆（《甲乙》）
一名“天池”（《甲乙》）。一名“鬼市”（《千金》）。一名“悬浆”（《资生》）。一名“垂浆”（《圣济》）。颐前唇之下，开口取之（《甲乙》）。唇下宛宛中（《肘后》）。下唇之下（《千金》）。下唇棱下（《明堂》）。陷中（《发挥》）。
〖面第二行　直曲差下行（凡八穴）〗
●攒竹（《甲乙》）
一名“员在”，一名“始光”，一名“夜光”，一名“明光”（《甲乙》）。一名“元柱”（《医统》）。“眉头”又云“眉本”（《素问》）。陷者中（《甲乙》）。禁刺灸（《入门》）。
按：“员在”《资生》作“员柱”，《宝鉴》《大成》作“圆柱”，“在”疑写误。“明光”《资生》《大成》作“光明”。“始光”《聚英》《医统》《吴文炳》作“始元”。
●睛明（《甲乙》）
一名“泪孔”（《甲乙》《外台》作“涙孔”，“泪”、“涙”同字）。一名涙空（《聚英》）。目内眦（《素问》）。内眦外（《甲乙》）。禁灸（《资生》）。禁刺（《入门》）。
按：《千金》作“精明”，“精”、“睛”音通。《类经》曰：内眦外一分，宛宛中。《入门》曰：红肉陷中，并非也。《甲乙》《次注》皆曰：灸三壮。《医统》曰：或问睛明、迎香、承泣、丝竹空，皆禁灸，何也？曰：四穴近目，目畏火，故禁灸也。以是推之，则知睛明可灸，王注误矣。而《医统》穴下注灸三壮，可谓矛盾。
●迎香（《甲乙》）
一名“冲阳”（《甲乙》）。鼻空外廉（《素问》）。禾窌上，鼻下孔旁（《甲乙》）。不宜灸（《外台》）。
按：“孔”《外台》作“乳”，字误。《千金》作和窌上一寸，鼻孔旁。误。《入门》《吴文炳》并《大成》作禾窌上一寸。《神应经》作鼻孔旁五分，皆非，说见下。
●禾窌（《甲乙》）
一名“䪼”（《外台》）。一名“长频”（《资生》）。直鼻孔下，夹（谿）水沟旁五分（《甲乙》）。禁灸（《入门》）。
按：“窌”《明堂》作“聊”，盖音相通。“䪼”《大成》作“顪”。“长频”《大全》作“长髎”，《聚英》作“长颊”。又《大全》曰：“禾髎”一名“禾窌”。“髎”、“窌”同字，故不取。夹字下“谿”字，衍。《千金》等无之，是也，宜削之。禾窌在水沟旁五分，迎香又在禾窌上鼻下孔旁，则迎香逼鼻孔取之。《气府论》云：鼻孔外廉，此之谓也。《千金》曰：迎香在禾窌（“禾”原作“和”字，讹）上一寸，是入鼻孔。《神应》《资生》《发挥》等迎香注曰：鼻孔旁五分者，误矣。经络流注，右左行，左右行，则历水沟，过鼻孔外廉而上，可以证也。《资生》曰：《铜人经》禾髎二穴，在鼻孔下，夹水沟旁五分。《明堂下经》作禾窌，“窌”即“髎”也。《上经》乃作和窌，皆云：在鼻孔下夹水沟旁五分，则是一穴也。而《铜人》手少阳穴，复有和窌二穴，在耳前兑发陷中，其穴相去远矣，恐《明堂上经》误写“禾”字，作“和”字也。
〖面第三行　直目上临泣下行（凡十二穴）〗
●阳白（《甲乙》）
眉上一寸，直瞳子（《甲乙》）。
按：《入门》“阳”作“杨”，字误。《资生》《圣济》作直目瞳子。
●承泣（《甲乙》）
一名“鼷穴”，一名“面窌”（《甲乙》）。目下七分，直目瞳子（《甲乙》）。陷中（《资生》）。正视取之（《金鉴》）。禁灸（《甲乙》）。灸三壮（《资生》）。禁刺（《资生》）。
按：“鼷”《外台》作“谿”。《千金翼》曰：目下七分匡骨下。《外台》《甄权》曰：眼下八分，共非是。《金鉴》曰：目下胞。
●四白（《甲乙》）
目下一寸，面頄骨颧空（《甲乙》）。直瞳子（《发挥》）。正视取之（《类经》）。禁灸（《类经》《入门》）。
按：頄、颧、頯、䪼，义未详。“頄”音“逵”，《玉篇》面颧也。《广韵》颊间之骨。《集韵》与頯同。“䑏”骨也。“颧”音“权”。《广韵》䪼也。《集韵》辅骨曰“颧”，或作□，或作“□”，与“頄”、“頯”音别，义同，通作“权”。“頯”音“逵”。《集韵》面頯也，《说文》权也。《集韵》颊骨，一曰厚也，或作頄，䪼音拙，面秀骨。《博雅》颧，頄䪼也，俱混为同义。然一骨数字，可疑。因考“頄”是颊间骨之总名。余字是頄骨中之名。何则䪼者？汉高祖隆䪼龙颜，《史记》作隆准。准音拙。《集韵》面颧也。《庄子》颡，頯然。注：高露发美之㒵。《尔雅》博而頯，注：中央广，两头锐，乃頄骨秀锐高露者也。高祖頄骨鼻旁高秀连颊骨。故曰：龙颜。从出，高出也。由是观之，目下宛宛际才容一指，乃一寸也。其间七分而取承泣，其余三分到頄骨秀高处，是颧也。颧髎下注：己曰兑骨。可以见也。“面”旧作“向”。《气府论》云：面鼽骨空各一，王冰曰：谓四白穴也。又下文，颧髎注有面頄骨字，《内经》本不分部，故曰：面。《甲乙经》据《内经》遂用面字，传写误作“向”，故今改之。《千金》《外台》等无面以下五字。“鼽”字书不载。盖頄，古字。《经脉篇》云：目黄口干鼽衄，又云：涙出鼽衄。从九者，音裘。《说文》病寒鼻窒也，□、鼽易混，故记。
●巨窌（《甲乙》）
夹鼻孔旁八分，直瞳子（《甲乙》）。
按：“巨”《千金翼》《资生》作“臣”，字误。《聚英》《吴文炳》《医统》《大成》共曰：平水沟，非也。《大成》引《聚英》曰：巨髎一名“巨窌”，今本不见。《大全》亦为一名，髎、窌义同。今不取。
●地仓（《甲乙》）
一名“会维”（《甲乙》）。夹口旁四分，如近下（《甲乙》）。有脉微微动。若久患风，其脉亦有不动者（《本事》）。
按：“会”《外台》《宝鉴》作“胃”。《千金翼》一说曰：口角一韭叶，近下动脉。《资生》《本事》口下有“吻”字，分下有“外”字。《发挥》无“如近下”三字。
●大迎（《素问》）
一名“髓孔”（《甲乙》）。在口下，当两肩（《素问》）。曲颔前一寸三分，骨陷者中动脉（《甲乙》）。地仓下斜向后颔骨上（《增注》）。
按：“三分”《千金》《千金翼》《外台》《资生》《圣济》《大成》作“二分”，《次注》以下诸书皆同（《甲乙》）。
〖面第四行　直本神下行（凡六穴）〗
●丝竹空（《甲乙》）
一名“巨窌”（《甲乙》）。一名“目髎”（《外台》），眉后（《素问》）。陷者中（《甲乙》）。眉尾骨后（《入门》）。动脉（《增注》）。禁灸（《甲乙》）。
按：“目髎”《大全》作“月髎”，“巨窌”恐字误。《入门》脱“空”字。
●瞳子髎（《甲乙》）
一名“太阳”，一名“前关”（《千金注》）。一名“后曲”（《外台》）。目外去眦五分（《甲乙》）。动脉（《增注》）。禁针灸（《入门》）。
按：《资生》曰：前关目后半寸，亦名太阳穴。又曰：《铜人》有上关、下关各二穴。《素问》亦同。《明堂上下经》有上关而无下关。惟《上经》有前关穴。又不与下关穴同。在上关之下，恐别，自是前关穴。一名太阳穴。理风赤眼、头痛、目眩涩等疾，所不可废，故附入于下关之后。乃今据《千金方》，前关、太阳即瞳子髎一名也。《资生》为别穴者。误。
●颧髎（《甲乙》）
一名“兑骨”（《甲乙》）。鼽骨下（《素问》）。面頄骨下廉陷者中（《甲乙》）。兑骨端（《外台》）。禁针灸（《入门》）。
〖面第五行　直头维下行（凡十二穴）〗
●颔厌（《甲乙》）
耳前角上（《素问》）。曲周颞颥上廉（《甲乙》）。头维直下发际（《增注》）。禁深刺（《次注》）。
按：《医学纲目》曰：“周”当作“角”，非。曲周者，自额角下耳前发际，其形曲周者，颞颥上廉。《资生》《大全》并言脑空上廉，非也。颞颥，注家多误为脑空。盖脑空一名颞颥，遂以相混耳。既有上廉等之语，非穴名者，可见也，即俗所谓“米嚼”也。自发中出颜面者，颞颥上廉，颔厌也。中央悬颅也，下廉悬厘也，皆取之发际，故谓曲周。《千金·伤寒篇》曰：颞颥穴在眉眼尾，中间上下有来去络脉，是其非脑空者可见。《外台》作曲角。《次注》《医统》作曲角下。《资生》《圣济》《发挥》《聚英》《吴文炳》《宝鉴》作曲周下。《类经》作耳前曲角。《入门》作对耳额角外。《金鉴》作两太阳曲角上廉。《大成》作曲周上。愈精愈疑，称角者有二，额发际作角者一，耳前发际作角者一，故《内经》头维曰：额角，又颔厌。悬厘曰：耳前角。又言曲周者，额角下，发际曲周者是也。言耳前角者，发际曲周而更出，又作角者是也，故《内经》有角上角下语，脑空穴在脑骨之空处，故曰：脑空，一名颞颥，不与此颞颥同。故读古文者，不可不知也。诸家不知角义及脑空义，妄意改易，可不慎哉！诸书谓曲周下者，即就眉上发际而言下。悬颅、悬厘谓曲周上者，就耳前发际斜向目外眦者，而言上。上下字不易解，世人多疑之。故一从《甲乙经》《千金》同。曲角、曲周者，所谓小额也。
●悬颅（《甲乙》）
一名“髓空”（《素问·直解》）。耳前角下（《素问》）。曲周颞颥中（《甲乙》）。
按：《骨空论》云：髓空在脑后五分，与此不同。《素问·直解》又载一说曰：脑后三分锐骨之下，是与《骨空论》髓空混，今为一名髓空者，未知其当否？暂记以资博闻。《千金翼》作颞颥上廉中。《外台》作曲角颞颥上廉。《次注》作曲角上。《资生》《圣济》《发挥》《宝鉴》作曲周上。《聚英》作颞颥中廉。《入门》作斜上额角中。《医统》作曲角下，颞颥上廉。《吴文炳》颔厌、悬颅二穴同注。《类经》《金鉴》作耳前曲角上，两太阳之中。《大成》作曲周下。以上诸说要皆是大同小异，而与颔厌混。
●悬厘（《甲乙》）
曲周颞颥下廉（《甲乙》）。
按：《千金翼》“□”作“□”，字误。《外台》“周”作“角”。《次注》《医统》《吴文炳》作曲角上，两太阳下廉。《资生》《圣济》《发挥》《聚英》《宝鉴》《大成》作曲周上。《金鉴》作耳前曲角上。《入门》作从额斜上头角下陷，误。
●上关（《素问》）
一名“客主人”（《素问》）。一名“客主”，一名“容主”（《大全》）。一名“太阳”（《医垒元戎》）。耳前上廉起骨端，开口有孔（《甲乙》）。动脉宛宛中（《资生》）。下关上，隔一骨（《医门摘要》）。禁深刺（《甲乙》）。
按：《千金》《千金翼》《外台》《次注》无“端”字。《发挥》《类经》《聚英》《入门》《医统》《吴文炳》作起骨上廉。《大成》作耳前骨上。《千金翼》作听会上一寸。《金鉴》曰：听会上，直行一寸。并非也。《灵枢》云：刺上关者，呿不能欠。呿张口也，欠张口而复合也，是开口取穴也，即《甲乙》所谓开口有孔之义也。《圣济》曰：若刺深令人欠而不得㰦，是费解。
●下关（《素问》）
客主人下耳前动脉下空下廉，合口有孔，张口即闭（《甲乙》）。耳中有干□抵，不可灸（《甲乙》注曰：“　抵”一作“适之”，不可灸；一作“针久留针”）。
按：《灵枢》云：刺下关者，欠不能呿，是合口有孔也。《资生》《类经》《聚英》《入门》《医统》《宝鉴》无下空二字，□古文“动”字。《千金翼》曰：耳门下一寸宛宛中，动脉际，侧卧开口取之。非。
●颊车（《甲乙》）
一名“机关”，一名“鬼床”（《千金》）。一名“曲牙”（《类经》）。耳下曲颊端陷者中，开口有孔（《甲乙》）。
按：《气府论》云：耳下牙车之后各一。《次注》曰：谓颊车二穴也。《类经》《吴文炳》《宝鉴》《大成》作曲颊端近前。《聚英》“颊”作“颔”。《金鉴》作近前八分。《入门》作耳下八分。据《千金》及《翼方》卒中风口噤不开，灸机关二穴。穴在耳下八分，小近前之说。并似拘矣。《资生》引《千金》曰：一名“机门”，“门”是“关”字之误。又《千金翼》曰：耳下二韭叶宛宛中，侧卧张口取之。不可从也。又《千金》十三鬼穴，耳前发际宛宛中，耳垂下五分，名鬼床，是指颊车。《千金翼》无“耳前发际宛宛中”之七字。今移入一名。
〖耳前（凡八穴）〗
耳前之图
●耳门（《甲乙》）
在耳前起肉当耳缺者（《甲乙》）。陷中（《资生》）。耳中有脓及底耳聤耳皆不灸（《外台》）。禁灸，有病不过三壮（《甲乙》）。
按：《厥病篇》云：耳鸣取耳前动脉。马莳曰：即耳门也。《外台》作耳中缺者。《宝鉴》从之。《医统》作当耳缺者缺中。并非。
●和髎（《千金》）
锐发下（《素问》）。耳前横动脉（《甲乙》）。耳门前（《入门》）。一云：禁灸（《类经》）。
按：《甲乙》“和”作“禾”，《入门》同。《千金》《千金翼》《外台》以下诸书作“和”，今从之，三书并无“横”字。《资生》曰：和髎二穴，在耳前锐发陷中。《明堂上经》亦有和窌二穴。“窌”即“髎”也，在鼻孔下夹水沟旁五分，即《铜人》之禾髎，《明堂下经》之禾窌也。或者《明堂上经》误写“禾”字作“和”字尔。恐人以和髎、和窌为一穴，故备论之。按“一”疑“二”之误。锐发者所谓波以左贺利。
●听会（《甲乙》）
一名“聴呵”（《资生》）。一名“后关”，一名“听呵”（《大全》）。耳前陷者中，张口得之，动脉应手（《甲乙》）。耳微前（《明堂》）。耳珠前（《入门》）。
按：《类经》“呵”作“河”。《资生》《神应》《发挥》《类经》《聚英》《医统》《宝鉴》《大成》作上关下一寸，非矣。《类经》《金鉴》作去耳珠下，亦非。《本事方》曰：侧卧张口取之。《吴文炳》曰：一名“多所闻”，耳中珠子如赤小豆。是“听宫”之注。《聚英》《医统》亦同。盖误“听宫”作“听会”也。《千金翼·舌病篇》曰：听会在上关下一寸，动脉宛宛中，一名耳门。亦误。
●听宫（《甲乙》）
一名“多所闻”（《素问》）。一名“窗笼”（《灵枢》）。在耳中珠子，大（明）如赤小豆（《甲乙》）。
按：《气血论》耳中多所闻二穴。《根结篇》少阳根于窍阴，结窗笼。窗笼者耳中也。《甲乙》“明”字衍，诸书皆无之。是也。《入门》作耳前珠子旁，是耳门穴也。今据《内经》《甲乙经》当在耳中珠子上。
项颈部第二  ***************************
（凡十九穴）
《骨度篇》曰：结喉以下，至缺盆长四寸。
颈项之图
●廉泉（《灵枢》）
一名“本池”（《甲乙》）。一名“舌本”（《资生》）。颔下，结喉上，舌本下（《甲乙》）。当颐直下骨后陷者中（《千金·诸风篇》）。结喉上中央（《类经》）。
按：“舌本”《大成》作“舌水”，《大全》作“吉本”。《气府论》曰：喉中央二，《次注》曰：谓廉泉、天突二穴也。《刺疟篇》曰：舌下两脉廉泉也，是谓两脉中央也。《千金》并《翼方》《圣济》《发挥》无舌本下之“下”字。《入门》《宝鉴》下作“间”。《聚英》《医统》作颔下结喉，上四寸。此穴何须折量。《类经》曰：仰而取之。说见下。
●人迎（《素问》）
一名“天五会”（《甲乙》）。夹喉之动脉也，又颈侧在婴筋之前（《灵枢》）。颈大脉动应手，夹结喉，以候五脏气（《甲乙》）。不灸，禁深刺（《甲乙》）。
按：《资生》《圣济》《聚英》《医统》《大全》《吴文炳》《宝鉴》《大成》无“天”字。《千金翼》作大筋脉。《次注》《发挥》《类经》《聚英》《入门》《医统》《大成》《金鉴》作结喉侧一寸五分，此依《甲乙》扶突注，然颈侧诸穴不须分寸，且取筋之前后，此古法也，此穴夹结喉。《圣济》曰：仰而取之。不取。
●水突（《甲乙》）
一名“水门”（《甲乙》）。颈大筋前，直人迎下，气舍上（《甲乙》）。人迎下，气舍上，二穴之中（《入门》）。
按：“突”《甲乙》作“天”，字误。《类经》曰：夹气舍上，内贴气喉。《千金》注曰：曲颊下一寸，近后。并非。
●气舍（《甲乙》）
颈，直人迎下，夹天突陷者中（《甲乙》）。贴骨尖上有缺（《类经》）。
按：《类经》作夹天突边。《入门》《宝鉴》作夹旁，拘矣。《金鉴》作结喉下一寸，非。
●扶突（《素问》）
一名“水穴”（《外台》）。婴筋之后（《灵枢》）。人迎后一寸五分（《甲乙》）。
按：一寸五分，说见前，与人迎隔一大筋是穴也。《千金》作气舍后一寸半。《发挥》《吴文炳》《宝鉴》《聚英》从之。《大成》作气舍上，并非。《千金翼》《外台》《次注》作曲颊下一寸人迎后，拘矣。《次注》曰：仰而取之，非是。凡颈侧诸穴，仰则筋脉难摸索，故正面而取之。
●天鼎（《甲乙》）
一名“天顶”（《大全》）。缺盆上，直扶突，气舍后一寸五分（《甲乙》）。侧颊（《入门》）。
按：天突侧皆言缺盆，取其形状，故《灵枢》指天突言缺盆之中者，可见焉。直扶突绝句，言此穴在扶突直下，当气舍后也，扶突与人迎隔筋，其直下就气舍后取之。《次注》作半寸，盖寸半之误。《资生》《圣济》以下诸书作扶突后一寸，拘矣。《千金》作颈缺盆直扶突，曲颊下一寸，人迎后，与扶突注混，不可从。《明堂》作天顶，盖音通，人以为一名，暂从之。
●天窗（《素问》）
一名“窗笼”（《甲乙》）。夹“扶突”（《素问》）。曲颊下，扶突后，动脉应手陷者中（《甲乙》）。颈大筋前（《资生》）。
按：“窗”《资生》作“牕”。“笼”《外台》作“聋”，《聚英》《大全》作“龙”。《灵枢》云：“窗笼”者耳中也。张介宾曰：即听宫，与此不同。《入门》曰：完骨下，发际上，颈上大筋处。误也。“前”《大成》作“间”。又奇穴部有天窗，与之不同。
●天容（《灵枢》）
耳下曲颊之后（《灵枢》）。颊车后陷中（《入门》）。
按：《甲乙》无“下”字。《千金》《外台》等皆作耳下。《千金翼》无“曲”字。
●天牖（《素问》）
颈筋间，缺盆上，天容后，天柱前，完骨后，发际上（《甲乙》）。禁灸（《资生》。《医统》曰：《资生》云：宜灸一壮，今本无此文）。禁刺（《入门》）。
按：完骨后，《千金》《千金翼》《外台》以下诸书作完骨下，不是。《气府论》云：下完骨后，各一，《次注》曰：天牖二穴，可以见也。《灵枢》任脉侧，七次动脉，一次人迎，足阳明也。二次扶突，手阳明也。三次天窗，手太阳也。四次天容，足少阳也。五次天牖，手少阳也。六次天柱，足太阳也。七次风府，督脉也。《发挥》作天窗后，“窗”、“容”字相似，故误耳。《千金》作发际上一寸，《入门》从之。就发际上求之于婴筋颈筋间，乃上两筋合，下发际也，故不须折量分寸，其言一寸者，误。《入门》作耳下大筋外。《类经》云：上夹耳后一寸。亦误矣。《明堂》云：㒵骨穴下发际宛宛中，㒵骨穴，未详，恐“完骨”之误。
●缺盆（《素问》）
一名“天盖”（《甲乙》）。肩上横骨陷者中（《甲乙》）。禁深刺（《甲乙》）。
按：“天”《聚英》《吴文炳》作“尺”。《骨空论》云：失枕在肩上横骨间。《次注》曰：谓缺盆穴也。《资生》《发挥》《聚英》《医统》《吴文炳》并作“下”，非是。《入门》《宝鉴》作“前”。马莳《注证发微》作去中行寸半，非矣。

卷二  ——————————————————————————————————————————————————————————————————————————————————————————

肩部第三  ***************************
（凡二十六穴）
肩之图
凡取肩部诸穴，为三次，取“肩髃”、“肩髎”、“肩贞”是一次也。上肩端，取“巨骨”、“秉风”，踰骨取“天宗”、“臑俞”是二次也。取“肩井”，其后定“天窌”。举臂取“曲垣”、“肩外”、“肩中”是三次也。而后取“臑会”、“肩贞”。肩部诸穴难分，故今定此法。
●肩井（《甲乙》）
一名“膊井”（《资生》）。肩上陷者中，缺盆上，大骨前（《甲乙》）。大骨前一寸半，以三指按取之，当中指下陷者是（《圣济》）。前直乳中（《增注》）。禁深刺（《圣济》）。孕妇禁刺（《类经》）。
按：“膊”《圣济》作“髆”。“陷者”《千金》《千金翼》《次注》《圣济》《类经》作“陷解”，《宝鉴》作“陷罅”。大骨肩上大骨也，非胸前大骨。一寸半《资生》《类经》《聚英》《入门》皆同，不可必拘也。《肘后方》曰：两肩小近头凹处，指捏之安令正，得中穴耳。《千金》曰：卵偏大、㿗病，灸“肩井”，在肩解臂接处。龚廷贤《万病回春》曰：拿棍一条，伸手主棍在地，与肩一般高，肩上有窝，名“肩井”穴。
●肩中俞（《甲乙》）
肩胛，内廉去脊二寸，陷者中（《甲乙》）。
按：“胛”旧作“甲”，《千金翼》《外台》《明堂》同，古字通用，今据《千金》订之，从易读，下皆效此。《入门》作“脾”，字误。《金鉴》作“□”。《类经》曰：大椎旁二寸。《金鉴》从之，拘。《入门》曰：“大杼”旁二寸，非矣。就胛内廉而取之。
●肩外俞（《甲乙》）
肩胛，上廉去脊三寸，陷者中（《甲乙》）。
按：《类经》云：与大杼平，似拘。《入门》作去大杼旁三寸，《宝鉴》从之，并误。但可就胛上廉而取之。
●天窌（《甲乙》）
肩缺盆中，毖骨之间陷者中（《甲乙》）。一曰：直肩井后一寸（《类经》）。须缺盆陷处，上有空，起肉上（《聚英》）。误针陷处令人卒死（《聚英》所引《铜人》，今本无所见）。
按：《资生》作天上髎。毖骨《千金》《入门》《吴文炳》《大成》作上毖骨。《千金翼》《外台》《圣济》《类经》作上毖骨。《次注》作上伏骨。张介宾曰：毖音秘。肩髃向肩井缺盆中，两叉骨之际，内间有秘伏之小骨，此毖骨也。作“毖”，误。
●秉风（《甲乙》）
夹天髎（在）外肩上小髃骨后，举臂有空，举臂取之（《甲乙》）。
按：“天”旧作“人”，刊误，今订之。“在”字衍。《外台》在夹字上，是也。《千金》并《翼方》作肩上髃后。《外台》《圣济》《发挥》作小髃后。《资生》“髃”作“髎”，字误。《吴文炳》作天髎髎肩上小顒后。不可读。盖错置。《入门》曰：天宗前，疑“窌”误。
●曲垣（《甲乙》）
肩中央，曲胛陷者中，按之动脉应手（《甲乙》）。
按：“动脉应手”《千金》以下诸书作“应手”。“痛”《外台》作“按之痛应手”。“央”作“尖”，字误。
●天宗（《甲乙》）
肩解下三寸（《素问》）。秉风后，大骨下，陷者中（《甲乙》）。
●肩贞（《素问》）
肩曲胛下，两骨解间，肩髃后陷者中（《甲乙》）。禁灸（《入门》）。
按：“解”《入门》作“罅”。《通评虚实论》云：刺大骨之会各三，《次注》曰：大骨之会肩也，谓肩贞穴，在肩髃后骨解间。
●巨骨（《素问》）
肩端上行，两叉骨间陷者中（《甲乙》）。一曰：禁刺（《类经》）。
按：《明堂》作肩端上两行骨，“两行”二字，倒置。
●臑腧（《甲乙》）
肩臑后大骨下，胛上廉陷者中，举臂取之（《甲乙》）。
按：《气府论》云：曲掖上骨空各一，《次注》曰：谓臑腧穴也。“臑”《大全》作“胁”，误。“肩臑”《次注》同，《千金》并《翼方》《外台》以下诸书作“肩窌”，非矣。《金鉴》云：从“肩贞”上行肩端，臑上肩骨下。
●肩髃（《灵枢》）
一名“扁骨”（《明堂》）。一名“中肩井”，一名“扁肩”（《类经》）。一名“肩尖”（《外科枢要》）。举臂肩上陷者（《素问》）。肩端两骨间（《甲乙》）。肩外头近后，以手按之有解宛宛中（《千金》）。肩头正中（《同上》）。髆骨头（《资生》）。
按：《素问》髃骨之会各一，《次注》曰：肩髃穴也，又曰云门。髃骨《次注》曰：今《中诰孔穴图经》无髃骨穴，有肩髃。《刺热论新校正》曰：验今《明堂中诰图经》不载髃骨穴。寻其穴以泻四支之热，恐是肩髃穴。《医门摘要》曰：上有巨骨，后有秉风，不可混，无用之辨哉！《千金》注曰：《外台》名“扁骨”。
●肩窌（《甲乙》）
肩端臑上斜，举臂取之（《甲乙》）。肩端外陷（《入门》）。肩髃后外廉（《冈本》）。
按：《外台》臑上之下，有“陷中”二字，“斜”作“针”，误。《入门》曰：臑会上，非。“臑”《发挥》作“腨”，误。
●臑会（《甲乙》）
一名“臑窌”（《甲乙》）。一名“臑交”（《聚英》）。臂前廉，去肩头三寸（《甲乙》）。宛宛中（《资生》）。
按：“肩头”《次注》作“肩端”。《外台》“臂”作“肩”。
背腰部第四  ***************************
《气府论》曰：大椎以下至尻尾及旁十五穴，至胝下，凡二十一节，脊椎法也。
《骨度篇》曰：膂骨以下至尾骶二十一节，长三尺，上节长一寸四分，分之一奇分在下，故上七节至于膂骨九寸八分，分之七。凡取背部诸穴除脊骨者，诸说纷纷，按《背腧篇》曰：胸（“头”《注曰》一本作“背”）中大腧，在杼骨端，肺腧在三焦之间，心腧在五焦之间，膈腧在七焦之间，肝腧在九焦之间，脾腧在十一焦之间，肾腧在十四焦之间，皆夹脊相去三寸所，则欲得而验之，按其处，应在中而痛解乃其腧也，灸之则可，刺之则不可，气盛则泻之，虚则补之，以火补者，毋吹其火，须自灭也，以火泻者，疾吹其火，敷（《甲乙》作“拊”）其艾，须其火灭也。《甲乙经》曰：两旁夹脊各一寸五分。
按：量两乳间去其半，四寸有奇，除两旁各一寸五分，余分一寸半有奇，是脊骨之分也。又《素问》云：譩譆在背下夹脊旁三寸所，厌之令病者呼譩譆，譩譆应手，“夹”字，“旁”字，除骨而言也，所者许也。古人不必拘分寸，以大概示之，故云：按之应在中而痛解，或云：譩譆应手也。《神应经》曰：如背俞，前贤书中皆云夹脊各寸半，是共折三寸，分两旁取之。殊不知言夹脊，其夹字是除骨而言，若带脊骨当以两旁各二寸，共折四寸分两旁，此说虽得折为四寸者不是。后世又用两乳八寸之说度背腰，故云：去脊中二寸或一寸五分，共不可从也。张介宾遂验鱼骨，就突处而定穴。盖原王叔权里医之说，妄矣。凡节字取义于竹节，故有骨节、关节、手指本节等语，脊骨突处谓之节。《经》曰：节下间则突处下间是穴也。且张氏取经文之节下间之语而作异说，何矛盾之甚邪！凡人之项骨有三，名曰：柱骨，又曰：天柱骨，即头颈也，连脊共二十四节。今人误以项骨高者为大椎，其弊依《肘后方》，灸大椎在项上大节高起者。《外台》《类经》《针灸大全》等以平肩者为大椎。香川太冲曰：凡大椎以椎大为名，若其骨不大，何得谓大椎乎！故称一椎为极当，今定以与肩齐为一椎，虽椎小亦可也，大小固非所拘，设令一椎之上，或一椎之下，有椎特大者，则虽在何处亦可称大椎，如是或有二十二椎，或有二十椎，而不应二十一椎之数矣。唯是一椎，而后次第等下，而以平肩者为大椎者，此胶柱之说也，为费解。香月牛庵《卷怀食镜》曰：先师玄益曰：凡定大椎，法令患人端坐正面动首颈，则项骨共动，取其不动为大椎，甚易知，故据此说，使人头俯，项骨高起，仰则不见是项骨第三节也，其下乃大椎也，下第七节、八节之间，第十四节、十五节之间是俯仰屈折之处也，从其处上行数之定大椎，此亦一法也。
马莳曰：大椎乃督脉经穴，至腰俞共二十一椎，其曰二十四椎者，以项骨三椎不等也，至尾骶穴亦不等，今人灸大椎者，但是项骨高起者。见其骨高，而大误以为大椎而取之。愚今除项骨三节则大椎，又数为第一椎，此说得之。按脊椎二十一节，古来通说亦无异论，盖是皮上隔肌肉摸索而命之也，非剐剥视之、数之而言之者陈明善，《洗冤录》曰：项与脊骨各十二节，注曰：自项至腰共二十四□，骨上有一大□骨。人身项骨五节，背骨十九节，合之得二十有四，是项之大□即在二十四骨之内。此说与今之所见不符，东洋先生《脏志》曰：脊骨背面有鳍如鱼，其节十有七，上细下巨如筝之状，此言一出而天下大疑之，今验之脊骨实十七节也，隔皮肤而数之为二十一节者，并腰髁骨也，其骨比脊骨巨大，内拘而为臀尻，其穷处即所谓尾骶骨者是也，其骨背有椎节形，凡四，于皮肉上摸之，则与脊骨齐乃与十七节连数为二十一椎，其椎节形旁，宛陷处有孔通内面，左右各四即八髎也。古书曰：第一空、第二空者，不诬。《洗冤录》曰：男女腰间各有一骨大如掌，有八孔，作四行样者，是也。此骨男则圆，女则平者，所以护子宫受胎之地也。今取俞穴则连数之为二十一椎，处置诸穴而不为误。《发挥》注曰：按腰髁即腰监骨。人脊椎骨有二十一节，自十六椎节而下，为腰监骨，夹脊附著之处，其十七至二十，凡四椎为腰监骨所掩附而入髎穴，则夹脊第一二空云云也。又按：督脉当脊中起于长强在二十一椎下，等而上之，至第十六椎下为阳关穴，其二十椎至十七椎，皆无穴乃知为腰监骨所掩明矣。此说误谬，不俟辨焉。
（腰髁骨，又名腰监骨，又名腰尻骨。八髎者，即其空，今以朽骨图之。）
外面
（内拘而为臀尻，其穷处即尾骶骨。《金鉴》曰：尾闾一名“骶端”，一名“撅骨”，一名“穷骨”。在肛门后，其骨上端，俗名“髈骨”，又名“尾摏”。）
内面
侧面
背腰总图
〖背中行　自第一椎下行至尾骶骨（凡十四穴）〗
●大椎（《素问》）
一名“百劳”（《类经》）。第一椎上陷者中（《甲乙》）。宛宛中（《资生》）。
按：《甲乙经》脱“上”字，今据《千金》诸书补之。《明堂》作“下”，非。《灵枢》《本事方》《圣济》“椎”作“顀”，同义。《千金翼》曰：第一椎名大杼，无所不主，夹左右一寸半，或一寸二分。此文有倒置。《入门》《大全》作“大杼”，盖受其误。椎骨又名杼骨，后人遂混称大椎为大杼。《大全》等大杼一名“百劳”，不可从焉。《类经》曰：一云“平肩”，说己见。《伤寒论》曰：大椎第一间，盖指“陶道”。
●陶道（《甲乙》）
大椎节下间，俯而取之（《甲乙》）。陷者中（《明堂》）。
按：《千金》《千金翼》作下节间，“下”皆同。《聚英》《医统》《吴文炳》等无“节”字，非。《千金·诸风篇》与《甲乙》同。
●身柱（《甲乙》）
第三椎节下间，俯而取之（《甲乙》）。宛宛中（《明堂》）。
按：和名“尘气”，以治尘气名之，梶原性全《顿医抄》曰：尘气发于肺脏是也。村上良元《慈幼密旨》载其候有四：红知利气，知利知利气，波美知利气，黄知利气。《医门摘要》曰：和俗谓之尘气，预灸则不生诸病，病气积于此而伤其身，犹尘气积柱下，生湿气而破家宅，故即名。此穴谓之“尘气”（《释西忍所著《方书》训“疳”为“知利气”》）。
●神道（《甲乙》）
一名“脏腧”（《千金》）。第五椎节下间，俯而取之（《甲乙》）。禁刺（《入门》《类经》一说）。
按：《千金》曰：治卒病恶风欲死及肉痹不知人，灸第五椎，名曰脏腧，百五十壮，多至三百壮便愈。《翼方》肉痹下有乳痈，二字。
●灵台（《次注》）
第六椎节下间，俯而取之（《次注》）。禁刺（《入门》）。
按：《刺热篇》云：六椎下间主脾热，是谓灵台穴。然其名，《甲乙》《千金》《外台》并不载，《资生》以下皆载之，程行道《外台》注引《圣济总录》且云：后人论注，所增穴也。
按：《甲乙》所载十一穴，《素问》云：督脉气所发者二十八穴，项中央二（《次注》曰：谓风府、哑门二穴），发际后中八（《次注》曰：谓神庭、上星、囟会、前顶、百会、后顶、强间、脑户八穴），面中三（《次注》曰：谓素窌、水沟、龂交三穴）大椎以下至尻尾及旁十五穴，《次注》以会阳而解及旁二字。然会阳是双穴也，加之为十六穴，其数不合经文。盖亡一穴也，否则督脉气所发者二十八穴者，二十九穴之误。而十五穴则十六穴之误欤！
●至阳（《甲乙》）
第七椎节下间，俯而取之（《甲乙》）。宛宛中（《明堂》）。
按：《刺热篇》云：七椎下间主肾热。《明堂》作微俯而取之。
●筋缩（《甲乙》）
第九椎节下间，俯而取之（《甲乙》）。
按：《入门》作筋束，字误。
●中枢（《次注》）
第十椎节下间，俯而取之（《次注》）。
按：《类经》曰：此穴诸书皆失之，惟《气府论》督脉下，王氏注中有此穴，及考之《气穴论》曰：背与心相控而痛，所治天突与十椎者，其穴即此。按《气穴论》曰：天突与十椎及上纪。《次注》曰：按《甲乙经》经脉流注孔穴图经，当脊十椎下，并无穴目，恐是七椎。又注《气府论》曰：中枢在第十椎节下间，何其说矛盾乎！与彼背俞注同。王冰疏卤，不足深责也。马莳曰：十椎下无穴，当是大椎，亦遗有中枢。《金鉴》载此穴。
●脊中（《甲乙》）
一名“神宗”（《资生》）。一名“脊俞”（《资生》引《明堂》）。第十一椎节下间，俯而取之（《甲乙》）。禁灸（《甲乙》）。禁刺（《入门》）。
按：《骨空论》曰：灸脊中，说见阳关。《大全》“中”作“柱”。
●悬枢（《甲乙》）
第十三椎节下间，伏而取之（《甲乙》）。
按：《资生》曰：《铜人》云：悬枢在十三椎节下间，《明堂上经》作十二椎节间，《下经》作十一椎下，脊中穴既在十一椎下，不应悬枢又在十一椎下，固知其误矣。考之《素问》亦与《铜人》同，当以《铜人》为正，《明堂上经》亦误。“三”字作“二”字也，要之接脊穴，在十二椎节下尔，接脊穴载奇穴部。
●命门（《甲乙》）
一名“属累”（《甲乙》）。一名“竹杖”（《俗名》）。第十四椎节下间，伏而取之（《甲乙》）。
按：《千金》曰：胞落颓，灸背脊当脐，不称穴名。《类经》曰：平脐用线牵而取之，恐有差，故不取。又曰：《千金》云：腰痛不得动者，令病（《千金》作“患”）人正立，以竹杖（《千金》无“杖”字）柱地，度至脐（《千金》有“断竹”二字）乃取杖（“取杖”《千金》作“以度”）度背脊，灸杖（“杖”《千金》作“竹上”二字）头尽（《千金》无“尽”字）处，此法旧出于《肘后方》，而文有异同，今阅《千金方》无“竹杖”字，《类经》所引证者《千金翼》之文，而肾俞之说也，详于肾俞条。俗呼为竹杖穴者，盖兴于《类经》，《洗冤录》曰：凡命门骨最属虚怯，以手击之即可立毙，因命门骨左右两穴有红筋若细丝，通于两内肾，拍断即死，外无痕迹，若有称拍着命门处身死，只检验命门骨，紫赤者是也。命门骨自尾蛆骨倒数上第七□两旁，各有一小穴者是。
●阳关（《次注》）
第十六椎节下间，坐而取之（《次注》）。
按：《甲乙》《千金》《外台》不载。《资生》作“伏而取之”。《素问》曰：失枕在肩上横骨间，折使榆臂齐肘，正灸脊中。《次注》曰：“榆”读为“摇”，摇谓摇动也，然失枕非独取肩上横骨间，乃当正形灸脊中也。欲而验之，则使摇动其臂，屈折其肘，自项之下，横齐肘端当其中间，则其处也，是曰阳关，在第十六椎节下间，督脉气所发。按“榆”是“揄”误。
●腰俞（《甲乙》）
一名“背解”，一名“髓空”，一名“腰户”（《甲乙》）。一名“髓孔”，一名“腰柱”（《外台》）。一名“髓俞”（《大全》）。一名“髓府”（《大成》）。第二十一椎节下间（《甲乙》）。宛宛中，以挺腹地舒身，两手相重支额，纵四体后乃取其穴（《资生》）。
按：《神应经》作自大椎至此折三尺，舒身以腹挺地，《聚英》作挺身伏地舒身。《素问直解》髓空为肩井者，误。“俞”《扁鹊传》作“输”，无异义。
●长强（《灵枢》）
一名“穷骨”，一名“骶上”，一名“骨骶”（《灵枢》）。一名“气之阴郄”（《甲乙》）。一名“龟尾”（《肘后》）。一名“尾翠骨”（《千翼》）。一名“龙虎穴”，一名“曹溪路”，一名“三分闾”，一名“河车路”，一名“朝天巅”，一名“上天梯”（《卫生宝鉴》）。一名“撅骨”（《类经》）。一名“尾闾”（《医统》）。一名“气郄”（《大成》）。尻骨下空（《素问》）。脊骶端（《甲乙》）。趺地取之（《资生》）。骶骨端许三分（《聚英》）。陷者中（《明堂》）。
按：《癫狂篇》云：灸“穷骨”二十壮，穷骨骶骨也。马莳曰：长强也。又云：灸骨骶二十壮，又刺骶上，张注曰：长强也。今移入一名。《骨空论》云：脊骨下空，在尻骨下空。《次注》曰：不应主疗经阙其名。《新校正》云：按长强在脊骶端，正在尻骨下，王氏得非误乎！又曰：灸撅骨。《次注》曰：尾穷谓之撅，撅当作□，字典曰：□本作□。音厥，《说文》曰：臀骨也。《明堂》脊骶作脊骸，误。尾翠骨上三寸骨陷间，不合诸说。《聚英》《大成》“趺”作“伏”，是也。
〖背第二行　自第一椎两旁夹脊各一寸半　下行至骶骨下及八髎（凡四十四穴）〗
按：《内经》曰：大椎上两旁各一，凡二穴。王冰曰：未详何俞。《新校正》曰：按大椎上旁无穴。张介宾曰：今于大椎上傍按之，甚痠，当有穴。意者《甲乙经》等犹有未尽。吴昆曰：当是天柱二穴，在夹项后发际，大筋外廉陷中者。马莳曰：大椎乃督脉经穴，至腰俞共二十一椎。其曰二十四椎者，以项骨三椎不算也。至尾骶穴，亦不算。今人灸大椎者，俱是项骨高起者，见其骨高而大，误以为大椎而取之。愚今除项骨三节则大椎，又数为第一椎，其两旁即大杼穴，乃足太阳膀胱经穴名也。《新校正》以为大椎旁无穴，意者亦若今人以项之高骨为大椎耳，此说不是，以王、张为稳当。《千金》曰：治百种风，灸脑后大椎平处两厢，量二寸三分，须取病人指寸量两厢，各灸百壮得瘥，是不说穴名。盖大椎上两旁也，分寸稍异。
●大杼（《素问》）
项第一椎下两旁，各一寸五分，陷者中（《甲乙》）。正坐而取之（《类经》）。禁灸（《资生》）。
按：《类经》《金鉴》每穴作去脊中二寸，说既见。《千金》《类经》作项后。《入门》作第一节外，下诸穴皆作几节外。王冰注《气府论》《刺疟篇》以背俞为“大杼”穴。又注《水热穴》论为风门热府，又注《刺热论》为未详，又注《举痛论》为心俞，令读者茫然。《刺热论新校正》曰：王注《水热穴论》以风门热府为背俞。又注《气穴论》以大杼为背俞，此注云，未详。盖疑之。《素问直解》曰：背俞指肺俞，非也。《骨空论》曰：视背俞陷者灸之，是似泛指背部俞穴与《形志篇》曰欲知背俞云云同。《水热穴论》曰：大杼、膺俞、缺盆、背俞，此八者，以泻胸中之热也。由是观之，为大杼者，盖非也。背俞必有所指。《举痛论》曰：寒气客于背俞之脉，则血脉泣，脉泣则血虚，血虚则痛。其俞注于心，其为心俞者，为有所据。《千金翼》曰：第一椎名大杼无所不主，夹左右一寸半或二寸二分，盖斯文错置。《大全》曰：大杼一名“百劳”，说见大椎下。《难经》云：骨会大杼，似指大椎。
●风门热府（《甲乙》）
第二椎下两旁各一寸五分（《甲乙》）。陷者中（《明堂》）正坐取之（《大成》）。
按：《千金》《外台》以下诸书皆分热府，以为一名。只《千金翼》同《甲乙》，今从古说。
●肺俞（《素问》）
三焦之间（《素问》）。第三椎下两旁各一寸五分（《甲乙》）。
按：《气穴论》云：中□两旁各五，凡十穴。《次注》曰：谓五脏之背俞也。《千金》
●曰：对乳引绳度之，此捷法也。《资生》曰：《甄权针经》云：以搭手左取右，右取左，当中指末是穴，今试度之，共不当其穴，不可从。《神应经》肺俞、膈俞、肝俞、肾俞共作二寸，说己见。
●阙俞（《千金》）
一名“厥阴俞”（《千金》）。第四椎下两旁各一寸五分（《千金》）。正坐取之（《类经》）。
按：此穴《千金·肺脏篇》引扁鹊。
●心俞（《素问》）
一名“背俞”（《次注》）。五焦之间（《素问》）。第五椎下两旁各一寸五分（《甲乙》）。陷者中（《明堂》）。正坐取之（《类经》）。禁灸（《甲乙》）。禁刺（《入门》）。
按：《千金·诸风篇》一云：第七节对心横三间寸，非也。又治不能食胸中满，膈上逆气，闷热，灸心俞二七壮，小儿减之。《千金翼》曰：心烦短气，灸心俞百壮，针入三分。
●膈俞（《素问》）
七焦之间（《素问》）。第七椎下两旁各一寸五分（《甲乙》）。陷者中（《明堂》）。正坐取之（《类经》）。
按：《难经》曰：血会膈俞。
●肝俞（《素问》）
九焦之间（《素问》）。第九椎下两旁各一寸五分（《甲乙》）。陷者中（《明堂》）。正坐取之（《类经》）。
按：《千金》一云：九椎节脊中，非矣。《形志篇》云：欲知背俞，先度其两乳间中折之，更以他草度去半已，即以两隅相柱也，乃举以度其背，令其一隅居上齐脊大椎，两隅在下，当其下隅者，肺之俞也，腹下一度，左角肝之俞也，右角脾之俞也，腹下一度，肾之俞也，是谓五脏之俞，灸刺之度也。肝脾二俞，果是异说，可见《素问》者，各家之说，而不出一人之手也。
●胆俞（《脉经》）
第十椎下两旁各一寸五分，正坐取之（《甲乙》）。陷者中（《明堂》）。
按：《气府论》云：六腑之俞各六。《痹论》云：六腑亦各有俞。《金鉴》作第九椎下而无肝俞，盖脱简。
●脾俞（《素问》）
十一焦之间（《素问》）。第十一椎下两旁各一寸五分（《甲乙》）。陷者中（《明堂》）。
按：《千金·贼风篇》曰：凡人脾俞无定所，随四季月应病，即灸脏俞，是脾穴。当时盖有此说，而行殆堕穿凿。
●胃俞（《脉经》）
第十二椎下两旁各一寸五分（《甲乙》）宛宛中（《明堂》）。正坐取之（《类经》）。
●三焦俞（《甲乙》）
第十三椎下两旁各一寸五分（《甲乙》）。正坐取之，陷者中（《明堂》）。
●肾俞（《素问》）
一名“高盖”（《大成》）。第十四椎下两旁各一寸五分（《甲乙》）。陷者中（《明堂》）。正坐取之（《类经》）。
按：《通评虚实论》云：少阴俞去脊椎三寸旁，《次注》曰：谓足少阴肾俞也。《千金翼》曰：对脐当脊两边相去一寸五分，名肾俞。《本事方》曰：与脐平。此捷法也。《千金翼》又曰：肾俞主五脏虚劳少腹弦急胀热，灸五十壮，老小损之，若虚冷可至百壮，横三间寸灸之。腰痛不得动者，令病人正立，以竹杖拄地，度至脐取杖，度背脊灸杖头随年壮良，灸讫藏竹杖，勿令人得之。丈夫痔下血，脱肛，不食，长泄痢，妇人崩中去血，带下淋露，去赤白杂汁，皆灸之，此夹两旁各一寸横三间寸灸之。又诸书载杖子至脐中截断，却回杖于背上当脊骨中杖尽处，即是十四椎命门穴也。用稗心取同身寸三寸，折作一寸五分，两头是肾俞穴也。皆不取。
●大肠俞（《脉经》）
第十六椎下两旁各一寸五分（《甲乙》）。伏而取之（《类经》）。
按：《脉经》曰：在第十六椎，阙其详。
●小肠俞（《脉经》）
第十八椎下两旁各一寸五分（《甲乙》）。伏而取之（《类经》）。
按：《难经本义》，云：谢氏曰：在十六椎下两旁各一寸五分，非也。
●膀胱俞（《脉经》）
第十九椎下两旁各一寸五分（《甲乙》）。陷者中（《明堂》）。伏而取之（《类经》）。
●中膂俞（《甲乙》）
一名“脊内俞”（《资生》）。第二十椎下两旁各一寸五分，夹脊胛而起（《甲乙》）。伏而取之（《类经》）。
按：“膂”《次注》作“□”，《外台》以下诸书，皆作“中膂内俞”，或以为一名。《甲乙》《千金》《千金翼》并无“内”字。《入门》《金鉴》从之。此编凡征古典，故不补“内”字。“脊胛而起”《外台》作“脊起肉”，《次注》作“脊□胂起肉”。“胛”当作“胂”。胛是肩甲也，不与此穴关涉。盖传写之误。膂音吕，与□通。膂谓脊侧肉也，胂肑也，胂谓之脢，脢背侧之肉也。起者言背侧肉逼臀肉复起者也，人或疑起下脱“肉”字，不审古义也。《聚英》作“脊伸”，字误。
●白环俞（《甲乙》）
第二十一椎下两旁各一寸五分，伏而取之（《甲乙》）。挺腹地端身，两手相重支额纵息，令皮肤俱缓，乃取其穴（《资生》）。禁灸（《甲乙》《类经》《医统》灸三壮）。禁针灸（《入门》）。
●上窌（《甲乙》）
第一空腰髁下一寸夹脊陷者中（《甲乙》）。
按：《类经》曰：腰髁骨即十六椎下腰脊两旁，起骨之夹脊者。《次注》曰：余三髎少斜下，按之陷中是也。《入门》曰：上阔下狭。《类经》曰：十六椎者不是，当十七椎。
●次窌（《甲乙》）
第二空夹脊陷者中（《甲乙》）。
●中窌（《甲乙》）
一名“中空”（《大成》）。第三空夹脊陷者中（《甲乙》）。
●下窌（《甲乙》）
第四空夹脊陷者中（《甲乙》）。
按：以上四穴，谓之八髎。《素问》曰：八髎在腰尻分间，是也。又曰：尻骨空在髀骨之后相去四寸。《次注》曰：是谓八髎穴也。今按髀当作髁。《千金》曰：大小便不利，灸八髎穴，在腰目下三寸夹脊相去四寸，两边各四穴，计八穴，故名八窌。《甲乙>以八窌非脊中属二行，又言夹脊而自明不系二行者，盖便览者此穴验枯骨，则其空自明。
●会阳（《甲乙》）
一名“利机”（《甲乙》）。阴尾骨两旁（《甲乙》）。骨外各开一寸半（《入门》）。
按：“阳”《入门》作“阴”，误也。“機”《外台》作“机”。“阴尾”旧作“阴毛”，传写之误。据《千金》《外台》而订之。《发挥》作尾髎骨。“髎”是“骶”之误。《金鉴》作阴尾尻骨两旁五分许。
〖背第三行　自第二椎两旁夹脊各三寸至二十一椎下（凡二十八穴）〗
●附分（《甲乙》）
第二椎下，附项内廉，两旁各三寸（《甲乙》）。陷中（《入门》）。正坐取之（《类经》）。
按：《气府论》云：夹脊以下至尻尾二十一节，十五间各一。《次注》曰：今《中诰孔穴图经》所存者十三穴，左右共二十六。谓附分、魄户、神堂、譩譆、膈关、魂门、阳纲、意舍、胃仓、肓门、志室、胞肓、秩边，十三也。《类经》《金鉴》作三寸半，下皆同。
●魄户（《甲乙》）
一名“魂户”（《宝鉴》）。第三椎下两旁各三寸（《甲乙》）。正坐取之，上直附分（《次注》）。宛宛中（《明堂》）。
按：《水热穴论》云：五脏俞旁五此十者，以泻五脏之热也。《次注》曰：俞旁五者，谓魄户、神堂、魂门、意舍、志室五穴。
●膏肓俞（《千金》）
第四椎下两旁各三寸（《资生》）。令人正坐曲脊伸两手，以臂著膝前，令正直，手大指与膝头齐，以物支肘，勿令臂得动摇，从胛骨上角，摸索至胛骨下头，其间当有四肋三间，灸中间，依胛骨之里肋间空，去胛骨容侧指许，摩[月吕]肉之表，肋间空处，按之自觉牵引胸户中（《外台》作于“肩中”），灸两胛中各一处。若病人已困不能正坐，当令侧卧，挽上臂令前求取穴灸之也。求穴大较以右手从右（《千翼》作“左肩”）肩上挂。指头表所不及者是也，左手亦然。乃以前法灸之。若不能久正坐当伸两臂者，亦可伏衣襆上伸两臂，令人挽两胛骨使相离，不尔，胛骨覆穴不可得也。其穴近第五椎，相准望取之（《千金》）。
按：《千金翼》《外台》“胛”作“甲”，古字通用。《神应经》作第五椎下两旁各三寸半，《大全》作四柱下三分，并非。《大成》曰：人年二旬后，方可灸此二穴。又按：此穴古书不载。《千金》始有此名。盖原《左传》医缓之语。杜预曰：心上膈下不可属肩背也。《腹中论》曰：肓之原出于脐下。《九针十二原篇》曰：膏之原出于鸠尾，肓之原出于悖胦。膏肓之字既见于此，而“悖胦”者“气海”也。谢士泰《删繁方》说其病形，全依《左传》而为说者也，以非经穴之事，故不录于此。《千金》及《翼方》系奇穴，不属大阳经。今时人间习熟，以肺俞呼狭肓、呼膏肓，为广肓，故今举于此云。
●神堂（《甲乙》）
第五椎下两旁各三寸，陷者中（《甲乙》）。正坐取之（《明堂》）。
按：《次注》曰：上直魄户。《甲乙》无膏肓穴。《素问》曰：夹脊以下至尻尾二十一节五间各一。《次注》曰：今《中诰孔穴图经》所存者十三穴，王亦不记膏肓，故不言上直膏肓，而言直魄户。张介宾以大杼列于此行曰：近世有膏肓一穴，亦合十五穴。然此穴自晋以前所未言，而原数则左右共二十八穴也，非矣。今加膏肓为十四穴。不可考者一穴也。
●譩譆（《素问》）
背下夹脊旁三寸所，厌之令病者呼譩譆，譩譆应手（《素问》）。肩髆内廉夹第六椎下两旁各三寸（《甲乙》）。上直神堂（《次注》）。陷者中（《明堂》）。正坐取之（《资生》）。
按：《刺疟篇》曰：五胠俞各一，适肥瘦出其血也。王冰曰：五胠俞谓“譩譆”，吴昆以为魄户、神堂、譩譆、膈关、魂门之五穴。张介宾曰：胠，胁也。一曰：旁开也。《水热穴论》云：五脏俞旁各五，以泻五脏之热，即此谓也。盖此五者乃五脏俞旁之穴，以其旁开近胁，故曰：旁五胠俞，即魄户、神堂、魂门、意舍、志室也。“应手”《入门》作“指下动”。原《骨空论》注也。
●膈关（《甲乙》）
第七椎下两旁各三寸，陷者中，正坐开肩取之（《甲乙》）。上直譩譆（《次注》）。
按：“膈”《次注》《聚英》《医统》作“鬲”。《外台》《发挥》“开”作“阔”。
●魂门（《甲乙》）
第九椎下两旁各三寸，陷者中，正坐取之（《甲乙》）。上直鬲关（《次注》）。
按：《千金》注及《聚英》《吴文炳》《大成》引《外台》云：作魂门十椎下，阳纲十一椎下，意舍九椎下。今本与《甲乙》同。《大全》作膈关、七柱、八魂门。非也。
●阳纲（《甲乙》）
第十椎下两旁各三寸，陷者中，正坐取之（《甲乙》）。上直魂门（《次注》）。
按：“纲”《明堂》作“□”。《入门》作“刚”，《正字通》□，刚字之伪。《资生》《聚英》《医统》曰：阔肩取之。《明堂》曰：微俯而取之。似无谓。
●意舍（《甲乙》）
第十一椎下两旁各三寸，陷者中（《甲乙》）。正坐取之，上直阳纲（《次注》）。
按：《明堂》作第九椎下，阔肩取之。非矣。
●胃仓（《甲乙》）
第十二椎下两旁各三寸，陷者中（《甲乙》）。上直意舍（《次注》）。正坐取之（《类经》）。
按：《金鉴》作十椎，脱“二”之字。
●肓门（《甲乙》）
第十三椎下两旁各三寸，入肋间（《甲乙》）。上直“胃仓”（《次注》）。陷中（《类经》）。
按：“肓”《金鉴》作“育”，误。《入门》载痞根穴，盖指此穴详于奇穴部。《资生》曰：《经》云与鸠尾相直。未详为何经？《千金》并《翼方》《次注》无“入肋”字。《外台》以下诸书，作“叉肋”。《甲乙》本作“入肘”。“肓门”不可入肘，又无叉肋。《甲乙》“肘”字“肋”之误。诸书叉字“入”之误，故改作“入肋”。
●志室（《甲乙》）
一名“精宫”（《大成》）。第十四椎下两旁各三寸，陷者中，正坐取之（《甲乙》）。上直肓门（《次注》）。
按：“室”入门作“堂”，误。《明堂》作三寸半，微俯而取之，非。
●胞肓（《甲乙》）
第十九椎下两旁各三寸，陷者中，伏而取之（《甲乙》）。上直志室（《次注》）。
●秩边（《甲乙》）
第二十一椎下两旁各三寸，陷者中，伏而取之（《甲乙》）。上直胞肓（《次注》）。
按：《资生》《发挥》《入门》《聚英》《大全》《医统》《吴文炳》《宝鉴》《外台》程敬通注一说。《大成》并作二十椎下。

卷三  ——————————————————————————————————————————————————————————————————————————————————————————

胸部第五  ***************************
《骨度篇》曰：胸围四尺五寸，腰围四尺二寸，结喉以下至缺盆中长四寸，缺盆以下至[骨曷][骨亏]长九寸，过则肺大，不满则肺小。[骨曷][骨亏]以下至天枢长八寸，过则胃大，不及则胃小。天枢以下至横骨长六寸半，过则回肠广大，不满则狭短。横骨长六寸半。两乳之间广九寸半。
按：[骨曷][骨亏]胸前岐骨际也。缺盆中天突也。天枢谓脐心，脐心不易见，故以旁穴而言。
按：两乳间九寸半，《甲乙经》亦同。今试折量两乳间为九寸半，则一寸当一指，比之胸围四尺五寸则略合。其他如手足大概相同。以两乳间八寸折法，不啻胸围不合，其他亦然。举体分寸，一从《骨度篇》至两乳间，特不用何居，此不知胸部除任脉之失也。胸部任脉广一寸半，而其旁各四寸直两乳。学者思诸两乳间横，折八寸之法，未知出于何人？《神应经》曰：横寸、膺部、腹部并用乳间横折作八寸，腹部应有横寸，悉依上法。张介宾辈一从之。终为定法，千载无见者，悲哉！《洗冤录》曰：左右肋骨，男子各十二条，八条长，四条短；妇人各十四条，今验之是也。
胸腹总图
〖胸中行　自天突下行至中庭（凡七穴）〗
●天突（《素问》）
一名“玉户”（《甲乙》）。一名“天瞿”（《千金》）。缺盆之中（《灵枢》）。颈结喉下二寸，中央宛宛中，低头取之（《甲乙》）。
按：“玉”《宝鉴》作“五”，误。《素问》云：任脉气所发者，喉中央二。《次注》曰：谓廉泉、天突二穴。《千金》《千金翼》《外台》作五寸。《甲乙》注引《气府论》注曰：五寸，今本作四寸。《聚英》《医统》《宝鉴》《吴文炳》同。《明堂》作五分，《发挥》《入门》《大成》作一寸，《类经》作三寸，共不是。《次注》《入门》作低针取之，字误。《骨度篇》曰：自结喉至天突四寸，是主骨度而言之，正面正身取之。《甲乙经》以为结喉下至天突二寸，是主取穴刺针而言之，故曰：低头取之也。取此穴者，低头取之，故《资生经》曰：其下针直横下，不得低手，何则低手伤咽喉，此解低头取之义也。低头则咽喉沉而针刺无害，不可不知也。今人不知低头则二寸，正面则四寸之义，谩作二说，非也。近世多自“天突”至岐骨际，折作八寸四分，如然则中庭当岐骨际，不可从也。按《骨度篇》自天突至岐骨际九寸，又云：膺中骨间各一。今用九寸，即八寸四分为中庭穴，其下至岐骨际六分，是古法也。
●璇玑（《甲乙》）
天突下一寸，中央陷者中，仰头取之（《甲乙》）。
按：“玑”《千金》作“机”，恐误。《气府论》云：膺中骨陷中各一。《次注》曰：谓璇玑、华盖、紫宫、玉堂、膻中、中庭六穴也。胸部载分寸，举其大概也，故曰：陷者中，只取骨间。下同。《大成》作一寸六分，非，说见下。
●华盖（《甲乙》）
璇玑下一寸陷者中，仰头取之（《甲乙》）
按：《发挥》作二寸。《入门》《宝鉴》《大成》《金鉴》作一寸六分，共非矣。又不合骨度之数，一二肋骨密而不疏，作一寸者，取之骨间之义也。
●紫宫（《甲乙》）
华盖下一寸六分陷者中，仰头取之（《甲乙》）。
●玉堂（《难经》）
一名“玉英”（《甲乙》）。紫宫下一寸六分陷者中，仰头取之（《甲乙》）。
●膻中（《难经》）
一名“元儿”（《甲乙》）。一名“上气海”（《类经》）。一名“元见”（《大全》）。玉堂下一寸六分陷者中，仰而取之（《甲乙》）。横直两乳间（《千金》）。禁刺（《千翼》）。
按：“膻”《千金》《千金翼》《外台》作“亶”，古通用。《大全》曰：一名“亶中”，不取。《资生》《类经》而作“卧”。《难经》曰：玉堂下一寸六分，直两乳间陷者是。诸家以为注文混入本文，故不载本文。《千金·心脏篇》曰：胸痺心痛，灸亶中百壮，穴在鸠尾上一寸，忌针。非也。
●中庭（甲乙）
膻中下一寸六分陷者中，仰而取之（《甲乙》）。
按：《明堂》作膻中下一寸。《入门》《金鉴》作鸠尾上一寸。此自天突至岐骨际作八寸四分之。误也。
〖胸第二行　自俞府夹璇玑两旁各二寸　下行至步廊（凡十二穴）〗
●俞府（《素问》）
一名“输府”（《大全》《宝鉴》）。巨骨下去璇玑旁各二寸陷者中，仰而取之（《甲乙》）。
按：《甲乙》《外台》《明堂》“俞”作“输”，下皆同。《资生》《圣济》《大全》《宝鉴》作“腧”。《千金》《千金翼》《发挥》《聚英》作“俞”，是也。俞府出《内经》。俞、输、腧以音通用。《大全》《宝鉴》以为一名，今暂从之。《千金翼》而作“卧”，《外台》作“仰卧”。而巨骨胸前巨骨也，非穴名。璇玑《次注》作任脉，非也。《大全》曰：璇玑之旁三寸，所不是。《医门摘要》曰：胸部间一肋取穴，不可泥一寸六分，可谓能知取穴之法也。
●彧中（《甲乙》）
俞府下一寸六分，陷者中，仰而取之（《甲乙》）。
按：“而”《千金》并《翼方》作“卧”。《外台》作“仰卧”而骨间各取一穴，同上。《明堂》云：一寸。非矣。“彧”《千金》《千金翼》《外台》《明堂》《圣济》《资生》《聚英》《宝鉴》作“或”，《入门》作“域”，《类经》以下诸书，每穴有去中行二寸之解。不是，说见下。
●神藏（《甲乙》）
彧中下一寸六分陷者中，仰而取之（《甲乙》）。
按：“而”《千金翼》作“卧”。
●灵墟（《甲乙》）
神藏下一寸六分陷者中，仰而取之（《甲乙》）。
按：《千金》曰：“墟”或作“墙”，《入门》作“虚”。《聚英》《医统》作去中行各开一寸。字误。
●神封（《甲乙》）
灵墟下一寸六分陷者中，仰而取之（《甲乙》）。
●步廊（《甲乙》）
神封下一寸六分陷者中，仰而取之（《甲乙》）。
按：“廊”《千金》《外台》《圣济》《资生》作“郎”。《类经》曰：夹中庭。《入门》曰：去中庭外。非也。横对中庭稍下六分许。
〖胸第三行　自气户夹俞府两旁各二寸　下行至乳根（凡十二穴）〗
●气户（《甲乙》）
巨骨下，俞府两旁各二寸陷者中，仰而取之（《甲乙》）。
按：《气府论》云：膺中骨间各一。《类经》《聚英》《医统》《吴文炳》《金鉴》《大成》每穴有去中行四寸之解，说见下。《次注》曰：去膺窗上四寸八分。《聚英》《医统》《吴文炳》无“上”字。《金鉴》曰：巨骨下一寸，并拘。《宝鉴》曰：《资生》云：自气户至乳根六穴，去膺中行各四寸，相去各一寸六分。今本不载。
●库房（《甲乙》）
气户下一寸六分陷者中，仰而取之（《甲乙》）。
按：《冈本》作一寸。非也。取诸骨间，不必拘。说既见。
●屋翳（《甲乙》）
库房下一寸六分（《甲乙》）。陷者中，仰而取之（《千金》）。
按：《次注》曰：气户下三寸二分。《聚英》曰：巨骨下四寸八分。隔穴而说分寸者，不能无误。
●膺窗（《甲乙》）
屋翳下一寸六分（《甲乙》）。陷中（《圣济》）。
按：《资生》“窗”作“牕”，同字。《次注》作胸两旁，夹中行各相去四寸，巨骨下四寸八分。误。
●乳中（《甲乙》）
当乳（《资生》）。即乳头上（《入门》）。禁刺灸（《甲乙》）。微刺（《资生》，又《宝鉴》引《入门》曰：针宜浅刺二分。今本不见）。
按：《甲乙》《千金》《千金翼》《外台》无注，古书之所妙。《次注》曰：膺窗之下，即乳中也。《资生》注云：亦相去寸六分。非是，“相去”二字不成义。《类经》曰：一传胎衣不下，以乳头向下尽处，俱灸之，即下。
●乳根（《甲乙》）
一名“薛息”（《千金》）。乳下一寸六分陷者中，仰而取之（《甲乙》）。乳下，第一肋间宛宛中（《千金》）。
按：《千金方》曰：薛息在乳下第一肋间宛宛中，是也。今移入一名。《宝鉴》作一寸四分。非矣。《医学正传》曰：妇人在乳房下起肉处陷中。只“陷中”二字可取。
〖胸第四行　自云门夹气户两旁各二寸　下行至食窦（凡十二穴）〗
●云门（《素问》）
巨骨下，气户两旁各二寸陷者中，动脉应手，举臂取之（《甲乙》）。刺太深令人逆息（《甲乙》）。禁针（《入门》）。
按：《气穴论》云：膺俞十二穴。《次注》曰：谓云门、中府、周荣、胸乡、天谿、食窦左右则十二穴也。《资生》“云”作“云”，通用。《次注》有每穴横去任脉六寸之解，《类经》《聚英》从之。说见下。
●中府（《脉经》）
一名“膺中俞”（《甲乙》）。一名“肺募”（《千金》）。一名“府中俞”（《大全》）。云门下一寸，乳上三肋间陷者中，动脉应手，仰而取之（《甲乙》）。禁灸（《入门》）。
按：凡胸部诸穴，各在骨间，不待折量，而言分寸者，言大概也。《千金》《外台》一云：一寸六分。《明堂》《大成》《冈本》从之。非也。胸骨状如偃月，故第二行折量稍长，第三行与中行平。学者察诸。“膺中俞”《聚英》《医统》作“膺俞”。《素问》曰：“膺俞”。《次注》曰：中府穴。
●周荣（《甲乙》）
中府下一寸六分陷者中，仰而取之（《甲乙》）。禁灸（《入门》《宝鉴》）。
按：“荣”《甲乙》作“营”。误，今订之。
●胸乡（《甲乙》）
周荣下一寸六分陷者中，仰而取之（《甲乙》）。
●天谿（《甲乙》）
胸乡下一寸六分陷者中，仰而取之（《甲乙》）。
●食窦（《甲乙》）
天谿下一寸六分陷者中，仰而取之（《甲乙》）。举臂取之（《千金》）。
按：《金鉴》作腹哀上行三寸，或从乳上三肋间，动脉应手处，往下六寸四分。迂甚矣。《次注》曰：云门、食窦举臂取之，余并仰取之。
腹部第六  ***************************
腹部折量，诸说众多，不知所适从。按：除中行法，《内经》云：冲脉气所发者，二十二穴夹鸠尾外各半寸，至脐寸一，夹脐下旁各五分，至横骨寸一，腹脉法也。《甲乙经》云：自幽门夹巨阙两旁各半寸，循冲脉下行至横骨，又至肓俞云直脐旁五分。《甲乙》《铜人》等皆云：冲脉足少阴之会，盖以《骨空论》为主也。独《难经》云：并足阳明之经夹脐上行，恐非也。鸠尾《内经》所称指蔽骨，不可以为穴名也。其名本以蔽骨状似鸠尾，古书指蔽骨者十之八九，不可不知也。鸠尾外无穴，而言夹鸠尾外，即除蔽骨而取之也。又至脐言夹脐则除脐可见也。鸠尾与脐上下相照，其中间明于言外，是古文辞法也。又《内经》云：足阳明脉气所发者，膺中骨间各一，夹鸠尾之外，当乳下三寸，夹胃脘各五，夹脐广三寸各三，下脐二寸夹之各三。《甲乙经》云：自不容夹幽门两旁各一寸五分，至气冲。又自期门上直两乳，夹不容两旁各一寸五分，下行至冲门。因此考之，脐旁五分足少阴经也，其旁一寸五分足阳明经也，其旁一寸五分，上直两乳，足大阴经也。共计三寸五分。取一绳自脐旁横量至直乳下，断去之，又去二分半，折为三寸五分，以定三经。此不问除任脉几寸，始得其法矣，去二分半。说见下。
世人皆云，胸部每行至腹内屈五分，两乳间八寸，腹脾经相去七寸，不知何据？《骨度篇》曰：胸围四尺五寸，腰围四尺二寸，腰减于胸三寸。虽今人皆然。两乳相去九寸半，是古法也。胸部各以二寸相去至乳中，左右共八寸，其所余寸半，此任脉与鸠尾与脐之分也，凡九寸半。腹部，各相去凡三寸半而为七寸，合任脉之分一寸半，凡八寸半。胸去中行四寸七分强，至乳中。腹去中行四寸二分强，至直乳中。此腰减于胸三寸，则腹居于其中，可知减于胸，自脐至横骨六寸半，又横骨长六寸半。腹部四行共不出其两端，然则自胸至腹渐渐狭而腹，至横骨更狭，故二行、三行、四行，依分量目巧取之，何有内屈之理！诸书一据两乳八寸说，故如其所载去中行几寸，去任脉几寸，皆无稽之言，故不取也。而今不言任脉广几寸者，无明文也。《甲乙经》不容注曰：去任脉三寸，除幽门夹巨阙五分，不容夹幽门一寸五分，所余一寸，两旁合为二寸。又《千金方》曰：去任脉二寸，所余五分，两旁合为一寸，不知孰是？故今以脐与鸠尾定除任脉之分量，不言几寸者，《内经》之意也。世人以两乳八寸之度，除任脉果如何耶？其说至中府、云门去乳中二寸而穷矣，故其言曰：以同身寸奚一胸之际，而乳间用长尺，乳后用短尺，岂有此理乎！极知两乳间八寸。无稽之言也。
〖腹中行　自鸠尾下行至会阴（凡十五穴）〗
●鸠尾（《素问》）
一名“尾翳”（《灵枢》）。一名“[骨曷][骨亏]”（《甲乙》）。一名“神府”（《千金》）。一名“[骨亏][骨亏]”。（《聚英》《大成》）。臆前蔽骨下五分（《甲乙》）。其骨垂下如鸠尾形，故以为名。人无蔽骨者从岐骨下行一寸（《圣济》）。禁刺灸（《甲乙》）。宜针（《外台》引《甄权》）。此穴大难针，大好手方可针（《资生》）。
按：古书中称[骨曷]骭者有三义；或岐骨、或蔽骨、或谓穴名，又称鸠尾者亦同，后人不之知也。《素问》曰：鸠尾下三寸胃脘，胃脘上脘也。又足阳明脉气所发之，章云：夹鸠尾之外，当乳下三寸夹胃脘。言阳明经至直乳夹蔽骨下行，岐骨下三寸，至上脘旁复下行也。又云[骨曷]骭至脐八寸，大仓居其中，大仓中脘也。言自岐骨际，至脐八寸，中脘在其中央也。此[骨曷]骭指岐骨际，夹鸠尾之外，之鸠尾指蔽骨，何则蔽骨有长短，故皆据岐骨为度。蔽骨长为五分，乃称鸠尾穴者，皆在岐骨下一寸。《千金·伤寒篇》曰：灸心下三处：第一处，去心下一寸名“巨阙”；第二处，去心下二寸名“上脘”；第三处，去心下三寸名“胃脘”。各灸五十壮。然人形大小不同，恐寸数有异，可绳度随其长短寸数最佳。取绳，从心头骨名鸠尾头，度取脐孔中屈绳取半，当绳头名“胃脘”，又中屈半绳，更分为二分，从胃脘向上度一分，即是“上脘”，又上度取一分，即是“巨阙”。此说不是，俗多以从鸠尾穴至脐为八寸，或自蔽骨为八寸，而以腹部脐上七寸五分，折量诸穴置其间，故不合。遂以中脘为鸠尾下三寸，或三寸半。妄说也。
又按：《甲乙经》曰：上脘在“巨阙”下一寸五分，去蔽骨三寸；中脘在上脘下一寸，居心蔽骨与脐之中。此皇甫氏之误也。滑寿遂以[骨曷]骭鸠尾共做蔽骨而看，故曰：上脘去蔽骨三寸。注上脘曰：巨阙下一寸当一寸五分，强合《内经》鸠尾下三寸文。盖鸠尾穴在蔽骨下五分。古来相传之说也。滑寿曰：无蔽骨者从岐骨际，下行一寸是也。然不辨蔽骨长短，故后人论说棼然。
今按：岐骨至脐为八寸，岐骨下行一寸为鸠尾穴，此蔽骨长五分，为常人之度，其下五分为鸠尾穴，是大概而言之。由此观之，假令蔽骨长一寸，亦以为五分，自蔽骨端至脐中，折为七寸五分，以定其穴，其旁准拟而取之也。若蔽骨短不见者，以岐骨下一寸取鸠尾，恐无害学者。察诸村上亲方《骨度正误》曰：[骨曷][骨亏]者，蔽心骨而从岐骨之间，垂下如指之大骨也，附胸骨之部分也，是胸腹之界限也，不察于此，而以岐骨为限，以分骨度，岂合经旨乎！舍蔽骨而取岐骨，岂合骨度乎！其弊由不知[骨曷][骨亏]有三义。《肘后》曰：心厌者指鸠尾，或言心厌尖。心厌之说多参差，盖不知有三义也。厌与蔽同护于心脏之意也。《广雅》曰：[骨曷]骭缺盆骮也。《玉篇》曰：肩骨，不是。
●巨阙（《脉经》）
一名“心募”（《大成》）。鸠尾下一寸（《甲乙》）。
按：《肘后方》曰：正心厌尖头下一寸，不是。又曰：心厌尖尖四下一寸以赤度之。此文不解，恐有脱误。《资生》曰：鸠尾拒者，少令强一寸，中人有鸠尾拒之。亦不可解。《千金》《外台》巨阙注散见各篇者，差谬多。不与《明堂》篇所记同，以其文繁，故不录于此。《金鉴》曰：两岐骨下二寸。《大成》亦作鸠尾两岐骨下一寸。“两”字不可解。《骨度正误》曰：巨阙一穴，今人多言脐上六寸，非也。是亦自张氏始，是由岐骨、蔽骨之差也，当作六寸五分矣。此说亦误。
●上脘（《脉经》）
一名“胃脘”，一名“上纪”（《素问》）。一名“胃管”（《乡药集成》）。一名“上管”（《宝鉴》）。巨阙下一寸（《千金》）。脐上五寸（《类经》）。鸠尾下二寸（《增注》）。孕妇禁灸（《类经》）。不针（《乡药集成》）。
按：《甲乙经》作巨阙下一寸五分，去蔽骨三寸也。非矣。说既见，为一寸五分，腹部旁穴皆不合《内经》每寸一穴意。上脘、中脘、下脘《外台》皆作“管”。
●中脘（《甲乙》）
一名“大仓”（《素问》）。一名“胃募”（《千金》）。[骨曷]骭至脐八寸，大仓居其中，为脐上四寸（《素问》）。上脘下一寸（《甲乙》）。鸠尾下三寸（《千金》）。孕妇禁灸（《类经》）。
按：至脐、脐上皆自脐中度之。《经》云：上纪者胃脘也。《次注》曰：谓中脘。《资生》《类经》以胃脘上纪，为中脘一名，而《经》曰：鸠尾下三寸，胃脘五寸，胃脘脘管也。上脘、中脘皆胃脘也。然则上纪者，盖上脘一名。《资生》《类经》共承王冰之误。《千金翼·胃病篇》曰：心下二寸名胃管，又曰：胃管在心鸠尾下三寸，是上脘、中脘共称胃管。又《针灸中篇》作心下四寸。《甲乙》作在心蔽骨与脐之中。非也。说既见。《肘后方》曰：在心厌下四寸。《千金·霍乱篇》曰：在心厌下四寸脐上一夫。“巨阙”注：言心厌尖者指蔽骨，此言心厌者似指岐骨。然易混，故不取。
●建里（《甲乙》）
中脘下一寸（《甲乙》）。脐上三寸（《类经》）。鸠尾下四寸（《入门》）。孕妇禁灸（《类经》）。禁灸（《入门》）。
●下脘（《脉经》）
一名“幽门”（《圣济》）。建里下一寸（《甲乙》）。脐上二寸（《类经》）。鸠尾下五寸（《入门》）。孕妇禁灸（《外台》引《甄权》）。
按：《难经》曰：大仓下口为幽门。滑寿曰：在脐上二寸下脘之分，以幽门不为穴名，今从《圣济总录》。《气府论》曰：鸠尾下三寸胃脘，五寸胃脘。
●水分（《甲乙》）
一名“中守”（《千金》）。一名“分水”（《明堂》）。下脘下一寸，脐上一寸（《甲乙》）。鸠尾下六寸（《入门》）。孕妇禁灸（《外台》引《甄权》）。禁刺（《资生》注曰：明去水气，惟得针水沟，针余穴水尽即死，何于此，却云可针。今校勘不针，为是）。
按：《明堂》《医学纲目》作分水，今为一名。《难经》云：大肠、小肠之会为阑门。滑寿曰：在脐上一寸水分穴。诸家以阑门，不为水分一名。暂记之，以俟知者。又奇穴有水分。
●神阙（《外台》）
古名“脐中”（《甲乙》）。一名“气舍”（《外台》）。禁刺（《甲乙》）。
按：古书无注。《气穴论》曰：脐一穴。《甲乙》《千金》并《翼方》《次注》皆曰：脐中而无神阙之名，此名见于《外台》《资生》《大全》《宝鉴》。“舍”作“合”。恐字误。
●阴交（《甲乙》）
一名“少关”，一名“横户”（《甲乙》）。一名“丹田”（《神相全编》）。脐下一寸（《甲乙》）。自脐中心度之（《增注》）。孕妇禁灸（《外台》引《甄权》）。
按：《外台》《甄权》云：穴在阴茎下，附底宛宛中。程敬通曰：似属会阴，非阴交也。《类经》《聚英》《医统》《吴文炳》并曰：三焦募。《神相全编》曰：丹田，脐下一寸是也。
●气海（《脉经》）
一名“脖胦”，一名“下肓”（《甲乙》）。一名“丹田”（《本事》）。脐下一寸五分（《甲乙》）。宛宛中（《明堂》）。忌不可针（《千金》）。孕妇禁灸（《外台》引《甄权》）。
按：“脖”《吴文炳》作“□”，《大成》作“□”，“肓”作“音”。《吴文炳》作“一寸”。非。《本事方》曰：气海一穴，道家名曰：“丹田”。
●石门（《甲乙》）
一名“利机”，一名“精露”，一名“丹田”，一名“命门”（《甲乙》）。一名“三焦募”（《大成》引《聚英》，今本不见）。脐下二寸（《甲乙》）。女子禁刺灸中央，不幸使人绝子（《甲乙》）。
按：《甲乙》曰：三焦募，孙真人曰：至如石门、关元二穴，在带脉下，相去一寸之间，针关元主妇人无子，针石门则终身绝嗣。神庭一穴，在于额上，刺之主发狂，灸之则愈癫疾，其道幽隐，岂可轻侮之哉！
●关元（《素问》）
一名“下纪”（《素问》）。一名“次门”（《甲乙》）。一名“丹田”（《资生》）。一名“大中极”（《大全》）。一名“小肠募”（《大成》引《聚英》，今本不见）。脐下关元三寸（《素问》）。
按：周密《癸辛杂志》曰：张安道养生诀云：丹田在脐下三寸是也。《资生经》曰：脐下二寸名石门。《明堂》载《甲乙经》云：一名丹田。《千金》《素问注》亦谓丹田在脐下二寸。世医因是遂以石门为丹田。误矣。丹田乃在脐下三寸。《难经疏论》之详而有据。《宝鉴》曰：关元一名丹田。按阴交、气海、石门、关元皆名丹田，恐有误。《类经》曰：此穴当人身上下四旁之中，故又名大中极，疑是中极之解，误写于此也。暂存之。《脉经》《甲乙》并曰：小肠募。
●中极（《脉经》）
一名“气原”，一名“玉泉”（《甲乙》）。一名“膀胱募”（《千翼》）。脐下四寸（《甲乙》）。关元下一寸（《千金》）。孕妇禁灸（《外台》）。针即有子。又云：灸不及针（《资生》）。
按：《脉经》《甲乙》并曰：膀胱募。
●曲骨（《甲乙》）
一名“尿胞”，一名“屈骨”，一名“屈骨端”（《千金》）。横骨上，中极下一寸，毛际陷者中，动脉应手（《甲乙》）。
按：脐中以下至横骨长六寸半，是古法也。今人脐心下至横骨折作五寸。此误读。张介宾说遂至此，张氏至曲骨折作五寸，谓毛际“曲骨”穴，非谓横骨也。《甲乙经》中极下一寸为曲骨，当横骨上一寸半毛际。从俗说则此穴，当阴毛中横骨，故知其非是。《千金》曰：小便数起，灸玉泉下一寸，名尿胞，一名屈骨端。又赤白沃阴中乾痛恶，合阴阳小腹䐜坚小便闭，刺屈骨，入寸半，灸三壮，在中极下一寸，即曲骨也。今移为一名。
●会阴（《甲乙》）
一名“屏翳”（《甲乙》）。一名“金门”（《千金》）。一名“平翳”（《大全》）。一名“下极”（《金鉴》）。大便前，小便后，两阴之间（《甲乙》）。
按：《千金》云：金门在谷道前，囊之后，当中央是也。从阴囊下，度至大孔前，中分之。今移为别名。
〖腹第二行　自幽门夹巨阙两旁各半寸　下行至横骨（凡二十二穴）〗
●幽门（《甲乙》）
一名“上门”（《甲乙》）。“巨阙”两旁各五分陷者中（《甲乙》）。
按：《明堂》《入门》《大全》作一寸半。《千金·心脏篇》作一寸。《金鉴》从之。以上诸书似有所见，然不合经文。今定不容穴内又一寸五分，取此穴。
●通谷（《甲乙》）
幽门下一寸陷者中（《甲乙》）。夹上脘（《类经》）。
按：《聚英》引《素问》注曰：自肓俞至幽门去中行各一寸。误也。今阅《次注》曰：夹巨阙两旁相去各半寸，下五穴各相去一寸，是谓幽门，以下五穴，上下之间各一寸，非去中行之谓，不然不合《内经》夹鸠尾外各半寸，至脐寸一之文，而“相去”二字，惑诸人。
●阴都（《甲乙》）
一名“食宫”（《甲乙》）。一名“通关”（《医纲》）。通谷下一寸（《甲乙》）。夹“胃管”（《千金》）。
按：《医学纲目》引《摘英》曰：通关在中脘旁各五分，针入八分，左捻能进饮食，右捻能和脾胃。许氏曰：此穴一针四效，凡下针后良久，觉脾磨食觉针动，为一效；次针破病根，腹中作声，为二效；次觉流入膀胱，为三效；又次觉气流行腰后骨空间，为四效。主治五噎、吞酸、多睡、呕吐不止，是为阴都穴。明矣。乃今移入一名。
●石关（《甲乙》）
一名“石阙”（《千金》）。阴都下一寸（《甲乙》）。并建里（《医门摘要》）。
●商曲（《甲乙》）
一名“高曲”（《千金》）。石关下一寸（《甲乙》）。并“下脘”（《医门摘要》）。
按：“商曲”《宝鉴》作“商言”。
●肓俞（《甲乙》）
（商曲下一寸），直脐旁五分（《甲乙》）。
按：“肓”《千金》《外台》《金鉴》作“盲”。《资生》作“育”。《类经》曰：商曲下一寸，当作二寸。《内经》云：夹鸠尾外各半寸，至脐寸一。盖古必自幽门，至肓俞有七穴。《甲乙经》以来已阙之。《甲乙》商曲下一寸，以直脐旁之字，见之，后人误以“二”作“一”也。距古之远，无所可考，今姑不取商曲下一寸五字，唯定此穴于脐旁五分。从张氏说。
●中注（《甲乙》）
肓俞下一寸（《资生》）。
按：《甲乙》《千金》《外台》《次注》作肓俞下五分。《发挥》《类经》《聚英》《入门》《医统》《宝鉴》共从《资生》。据《内经》夹脐下旁各五分至横骨寸一之义，则《资生》为得。
●四满（《甲乙》）
一名“髓府”（《甲乙》）。中注下一寸（《甲乙》）。夹丹田（《千金》）。
按：“髓”《外台》作“随”。《聚英》《吴文炳》《大成》“府”作“中”。《千金》曰：丹田两边，相去各一寸半（《千金翼》无“半”字。盖是脱字也）。丹田在脐下二寸是也。此说可从。又曰：夹丹田两旁，相去三寸，即心下八寸，脐下横文是也，不可从，丹田是石门也。《发挥》作气海旁一寸，非也。
●气穴（《甲乙》）
一名“胞门”，一名“子户”（《甲乙》）。四满下一寸（《甲乙》）。
按：《脉经》曰：胞门在大仓左右三寸，大仓，中脘别名也。《千金·妇人篇》：曰胞门，关元左边二寸，是，右二寸名子户。此二说，不与本穴相关涉。又冠中字，详于奇穴部。又《妇人良方·胎动不安论》曰：服药致补暖，而反使胞门子户为药所燥搏。自注曰：《巢氏病源》并《产宝》并谓之胞门子户。张仲景谓之血室。
●大赫（《甲乙》）
一名“阴维”，一名“阴关”（《甲乙》）。气穴下一寸（《甲乙》）。
按：《千金·肾脏篇》曰：屈骨端三寸，不合诸书。且《千金》屈骨端，为曲骨、横骨之别名。益不可解。此他《千金》言屈骨者不一，说见下。
●横骨（《素问》）
一名“下极”（《甲乙》）。一名“屈骨”（《千金》）。大赫下一寸（《甲乙》）。肓俞下五寸（《发挥》）。陷中（《入门》）。禁刺（《入门》）。
按：《大全·周身经穴赋》作横谷，又曰：一名“屈骨端”。《千金》曰：屈骨端阴上横骨中央，宛曲如却月中央是也，此名横骨。《千金翼》同。《千金·霍乱篇》灸慈宫，注曰：横骨在脐下横门骨，是。盖横门骨，言横骨也。又《阴㿗篇》曰：灸玉泉穴，在屈骨下阴。又《三焦篇》曰：水道穴在夹屈骨相去五寸。《千金翼》曰：屈骨在脐下五寸，屈骨端、水道两旁各二寸半。又《淋闭篇》曰：玉泉下一寸，名尿胞，一名屈骨端，曲骨穴下，宜合考。凡言屈骨者不一，恐有差。“却月”《入门》作“如仰月陷中”，曲骨外一寸半。《吴文炳》作仰月中央，去腹中行各一寸半。李时珍作“偃月”。《医统》作“卧月”。《洗冤录》曰：妇人隐处，其骨为羞秘骨，不可检验。盖横骨也。
〖腹第三行　自不容夹幽门两旁各一寸半下行至气冲及急脉（凡二十六穴）〗
●不容（《甲乙》）
幽门旁一寸五分（去任脉三寸），两肋端（相去四寸）（《甲乙》）。对巨阙（《类经》）。
按：“两”字诸书作“四”，此穴对巨阙。巨阙旁二寸直贴肋端，四肋之数不合，且以肋数言之，必有“第”字，至此，特不冠“第”字，只《千金》作直四肋端。《次注》冠“第”字。而期门言第二肋，期门在“不容”旁，而“二”、“四”易位，故人多疑之，今考之，不容直贴左右两肋端，此肋为岐，左右分垂，如一肋而相分，故因其形状言两也。《甲乙》曰：去任脉三寸。按幽门夹巨阙两旁五分。不容，幽门旁一寸五分，凡二寸也。“三”当作“二”，去任脉旁二寸取此穴。《类经》引此文，作二寸。《千金》《千金翼》《外台》作去任脉二寸，是也。《甲乙经》曰：相去四寸，谓相去，兼任脉而量之也。《次注》作夹腹中行两旁相去各四寸。误读。《甲乙》文增“各”字，则相去字不成语，今删去任脉三寸，并相去四寸之数言。《入门》作平“巨阙”三寸。《医统》《聚英》作去中行任脉各三寸，共受《甲乙》写误，而不深考也。《明堂》作在上管两旁各一寸，非矣。
●承满（《甲乙》）
不容下一寸（《甲乙》）。对上脘（《类经》）。
按：《千金》及《翼方·大肠篇》曰：夹巨阙相去五寸。巨阙在心下一寸，灸之者夹巨阙两边各二寸半。非，说既见。
●梁门（《甲乙》）
承满下一寸（《甲乙》）。对中脘（《类经》）。孕妇禁灸（《类经》）。
●关门（《甲乙》）
梁门下，太乙上（《甲乙》）。梁门下一寸（《千金》）。对建里（《类经》）。
按：《千金翼》“门”作“明”，误。《外台》作五分，非也。
●太乙（《甲乙》）
关门下一寸（《甲乙》）。对下脘（《类经》）。
按：《千金》并《翼方》《外台》《次注》《资生》《圣济》《宝鉴》作“太一”，无异义。《千金翼》“门”作“明”，误。
●滑肉门（《甲乙》）
太乙下一寸（《甲乙》）。天枢上一寸，对水分（《类经》）。
按：《聚英》《医统》作下夹脐下一寸至天枢，去中行三寸。下夹之“下”字，《吴文炳》作“一”。
●天枢（《脉经》）
一名“长谿”，一名“谷门”（《甲乙》）。一名“大肠募”（《肘后》）。一名“循际”，一名“长谷”（《千金》）。去肓俞一寸五分，夹脐两旁各二寸陷者中（《甲乙》）。滑肉门下一寸（《次注》）。魂魄之舍，不可针（《千金》）。孕妇禁灸（《同上》）。
按：“谷门”《千金》《千金翼》《外台》《资生》《圣济》《类经》《发挥》《聚英》《大全》《医统》作“毂门”，音通。《资生》“谿”作“鸡”，“肓”作“育”。《千金·脾脏篇》曰：长谷夹脐相去五寸，一名“循际”。又曰：夹脐相去三寸，魂魄之舍，不可针。大法在脐旁一寸，合脐相去可三寸也。《千金翼》作夹脐相去各二寸。《聚英》《吴文炳》作去肓俞半寸，盖寸半之误。《大成》作一寸，脱字。奇穴部魂舍，可合考。
●外陵（《甲乙》）
天枢下，大巨上（《甲乙》）。天枢下一寸（《次注》）。对阴交（《类经》）。
按：《千金》作天枢下半寸，非也。“半寸”当作“寸半”，当时或有此说。《外台》作长谿下五寸。东洋先生曰：“寸”疑当作“分”。又从《千金》之说也。《景岳全书》曰：在脐左右各开一寸半，灸疝立效，永不再发，屡用屡验。脐者，阴交之误。
●大巨（《甲乙》）
一名“腋门”（《甲乙》）。长谿下二寸（《甲乙》）。外陵下一寸（《次经》）。对石门（《类经》）。
按：“腋”《外台》作“掖”。《千金》作脐下一寸，两旁各二寸，非也。长谿，天枢也。
●水道（《甲乙》）
大巨下一寸（《增注》）。
按：《甲乙》《千金》《千金翼》《次注》《外台》共作大巨下三寸，以下诸书从之。《聚英》《吴文炳》作二寸。《千金》《千金翼》曰：夹屈骨相去五寸，此水道，盖奇穴，详奇穴部。《宝鉴》作天枢下五寸，非是，说见下。
●归来（《甲乙》）
一名“谿穴”（《甲乙》）。水道下一寸（《增注》）。
按：《甲乙》《千金》《千金翼》《气府论》注、《圣济》作二寸。《水热穴》论注新校正，作三寸。《外台》作五寸。《千金》注、《资生》引《外台》作三寸，说见下。《千金·妇人篇》作夹玉泉五寸，不是。
●气冲（《素问》）
一名“气街”（《素问》）。归来下，鼠鼷上一寸，动脉应手（《甲乙》）。宛宛中（《资生》）。灸之不幸使人不得息（《甲乙》）。禁刺（《资生》）。
按：《大全》曰：一名气冲。“衝”、“冲”古通用，非一名，不取。《骨空论》曰：毛际动脉，归来下，动脉是也。《千金》《外台》作归来下一寸鼠鼷。《素问》曰：刺“气街”中脉血不出，为肿。鼠仆注曰：气街在腹下夹脐两旁相去四寸，鼠仆上一寸，动脉应手。《新校正》云：别本“仆”作“鼷”。张介宾曰：“仆”当作“鼷”。《千金翼》作“鼠□”。《医门摘要》曰：鼠鼷、羊矢同，非矣。羊矢骨与是不同。按王冰言夹脐两旁相去四寸者，误。又《水热穴论》注曰：脐下横骨两端，鼠鼷上一寸。《本草别录》马刀条曰：除肌中鼠鼷。《外台·箕门》注曰：鼠鼷痛，小便难。《金鉴》曰：腿班中有肉核，名曰“鼠鼷”。“溪”、“鼷”音通。《说文》曰：小鼠也。即春秋言鼷鼠食郊牛角者。陈藏器曰：鼷鼠极细卒不可见。尹文子曰：郑人谓玉未琢者为璞。周人谓鼠未腊者为璞。周人遇郑贾人曰：欲贾璞乎？郑贾曰：欲之。出璞视之，鼠也，因谢不取。战国策同。盖仆鼷者，璞之转讹也。
按：毛际腿中肉核，动应手。俗所谓横根所是也。《千金》《外台》并作归来下一寸。《入门》作天枢下八寸。夫脐下至横骨六寸半，骨度为然，何得八寸？《素问》曰：夹鸠尾之外，当乳下三寸，夹胃脘各五。《次注》曰：谓不容、承满、梁门、关门、太乙五穴也。又曰：夹脐广三寸各三，注曰：谓滑肉门、天枢、外陵也。又曰：下脐二寸，夹之各三，注曰：谓大巨、水道、归来也。马莳曰：鸠尾下三寸，胃脘五寸。言鸠尾下一寸，曰：巨阙，又下一寸半，曰：上脘。今曰三寸者，正以鸠尾上之蔽骨数起也。鸠尾下三寸半，为胃之中脘，今五寸者，字之误也。以下至横骨，言自中脘以下，有建里、下脘、水分、神阙、阴交、气海、石门、关元、中极、曲骨等穴共计一十三寸。今曰：六寸半，“一”者，疑当为“二”。六寸半者二，则为十三寸也，是腹部中行之脉法也。此注牵强附会，可笑也。巨阙下一寸半，取上脘穴，强合经文。此承皇甫氏之谬也。不知脐下至横骨六寸半，为一十三寸说。以“一”为“二”，故误。如此解书，何难之有！如其无征何，学者察诸。《折衷》曰：天枢与任脉神阙相对；气冲与任脉曲骨相对，而自曲骨至神阙相去五寸也。如斯，从天枢至气冲亦当相去五寸。然《甲乙》说天枢、气冲之间相去分寸甚有余，而难合于曲骨、神阙相去之寸，恐非也。《经》曰：下脐二寸各三，二寸中有三穴也，不可解。凡脐下四寸，而别取此气冲穴于毛际，与经文合，从《甲乙》《千金》等。大巨、水道、归来相去为二寸，则至归来六寸，归来下半寸间取此穴，而不合经文毛际语，窃疑《素问》上文言夹脐三寸各三，至此乃言下脐二寸各三，“二”字，“三”误，不然则各字不稳，且大巨、水道、归来各每寸一穴，则与外陵并度之，得脐下四寸，乃归来下一寸为气冲穴，正与横骨二穴相对。又夹鸠尾之外，当乳下三寸之“三”，亦“五”之误。然则夹鸠尾之旁，当乳下行五寸，每寸一穴，“各”字义亦稳矣。仍记数言，以待来哲。因《次注》夹中行二寸语，以此穴为横骨两端，不觉冲门同处。《甲乙》《千金》以气冲属腹部三行，以冲门属四行。腹部四行，自两乳下行至横骨端，因知自胸至小腹渐狭也，而其书夹任脉几寸，使人知在某行中也。《甲乙》《千金》以部分列，故言自某穴，夹某穴几寸，至某穴，言起自某穴旁下行至某穴也。《外台》始以穴系经，而以任脉属肾经，督脉属膀胱经及滑寿十二经合任督二脉为十四经。尔后说经穴者，一据十四经，至一行中别布置三四所，乃每穴不能言夹某几寸，后人不知此义也，故以腹部四行，置横骨六寸半中，准拟分量，目巧度之，《骨度正误》曰：自天枢至横骨六寸半。盖肾经与任脉不为脐下五寸也。脾胃之两经可取于六寸半矣，是亦臆说古书。言横骨有二义，以横骨为穴名，故有此误。
●急脉（《素问》）
厥阴毛中（《素问》）。阴毛中，阴上两旁，相去二寸半。按之隐指坚然，甚按则引上下也。其左者，中寒则引少腹，下引阴丸，善为痛，为少腹急中寒，此两脉皆厥阴之大络通行其中，故曰：厥阴急脉，即睾之系也，可灸而不可刺也（《次注》）。
按：《类经》曰：此穴自《甲乙经》以下，诸书皆无，是遗误也。《金鉴》“坚然”作“而坚”。
〖腹第四行　自期门上直两乳夹不容两旁各一寸半下行至冲门（凡十四穴）〗
●期门（《伤寒论》）
一名“肝募”（《大成》）。第二肋端，（不容）旁各二寸五分，上直两乳，举臂取之（《甲乙》）。承满旁（《增注》）。
按：第二肋及两肋说详于不容下。本文“不容”字写误，当作承满，其旁各一寸五分，上直两乳，第二肋端是期门也。第二肋，《千金》曰：奔豚，灸期门百壮，穴直两乳下，第二肋端旁，“肋”旧作“胁”，误（《针灸篇》妇人病中作“肋”）。第二肋，言乳下第二肋也。“端”《本事方》作“间”，非矣。不容当两肋端，其旁一寸五分，则在膺骨间，而《甲乙》《千金》共属腹部，可疑之一也；不容在肋端，其旁一寸五分，又谓肋端，可疑之二也；在膺骨间，而谓肋端，可疑之三也；自大横倒量上行至不容，不合骨度之数者一寸，可疑之四也。故谓传写之误也。今试自直脐大横穴量之，大横上三寸腹哀。腹哀上一寸五分日月。日月上五分，横平当通谷也。通谷旁一寸五分承满也。承满旁一寸五分，直两乳下行当肋端，于是不容，误谬，可始解矣。近世唯取“不容”二字，不取肋端直两乳五字，何也？《聚英》作乳直下一寸半。《大成》作乳旁一寸半，直下又一寸半。不是。《宝鉴》曰：令人仰卧，从脐心正中，向上五寸，以墨点定，从墨点两边，横量各二寸半，此乃正穴，大约直两乳。为的此说为是，而言二寸半者，不可从。
●日月（《甲乙》）
一名“胆募”，一名“神光”（《千金》）。期门下五分（《千金》）。
按：《千金》《外台》《资生》《圣济》作“期门”下五分，是也。《次注》作第三肋端，横直心蔽骨旁各二寸五分，上直两乳无稽之言也。何则日月在期门下五分，期门乳下肋端是也。假使期门在不容旁，蔽骨下一寸五分旁，此不容也，其下五分，无横直心蔽骨之理。《资生经》有陷中字，此以期门取不容旁之误也。以为期门在不容旁一寸五分，则此穴亦在胸中骨间，故谓陷中，杜撰也。《甲乙经》作期门下一寸五分。盖据期门在不容旁之文，后人谩补入一寸字也。故今从《千金》等。《聚英》日月无，说见“辄筋”。
●腹哀（《甲乙》）
日月下一寸五分（《甲乙》）。禁针灸（《入门》）。
按：《入门》作日月下一寸，非也。说见期门。
●大横（《甲乙》）
一名“肾气”（《医纲》）。腹哀下三寸，直脐旁（《甲乙》）。
按：《千金》作二寸。《资生》《圣济》《发挥》《类经》《聚英》《医统》《吴文炳》作三寸五分。《宝鉴》作一寸六分，共非也。说见上。肾气穴，《医学纲目》引扁鹊曰：脐旁相去各四寸，主治脚气，盖此穴也。乃今移入一名。《千金·膀胱篇》曰：夹脐两边各二寸五分。非也。
●腹屈（《甲乙》）
一名“腹结”（《甲乙》）。一名“肠结”（《千翼》）。一名“肠窟”（《外台》）。一名“阳窟”（《聚英》《吴文炳》），大横下一寸三分（《甲乙》）。
按：《资生》作三分。盖脱“一寸”字也。
●府舍（《甲乙》）
腹结下三寸（《甲乙》）。
按：《千金·针灸篇》妇人病，作去大横五寸。《聚英》《吴文炳》作“腹哀”下三寸。《入门》《宝鉴》作大横下三寸。《大成》作腹结下二寸。《宝鉴》同之。共非也。《医门摘要》曰：冲门上七分。是也。
●冲门（《甲乙》）
一名“慈宫”（《甲乙》）。一名“上慈宫”（《聚英》）。上去大横五寸，在府舍下横骨两端，约文中动脉（《甲乙》）。
按：《千金》曰：泄利所伤，烦欲，死者，灸慈宫二七壮，在横骨两边，各二寸半。不是。
侧胁部第七  ***************************
（凡二十穴）
《骨度篇》曰：角以下至柱骨长一尺，行腋中不见者长四寸，腋以下至季胁长一尺二寸，季胁以下至髀枢长六寸。
按：角，额角也。柱骨，天柱骨也。共见面部。
●渊腋（《灵枢》）
一名“腋门”（《千金注》）。腋下三寸（《素问》）。宛宛中，举臂取之（《甲乙》）。禁灸（《甲乙》）。禁刺（《入门》）。
按：《千金》等作“泉腋”，唐祖讳“渊”故避之。“大渊”亦作“大泉”。《类经》《聚英》以下诸书，终以为一名。不是。《千金注》引《中风篇》曰：腋门在腋下攒毛中，一名泉腋，即渊腋是也。今本无此文。《诸风篇》有腋门穴，与此文相似，详于奇穴部。
侧胁图
●辄筋（《甲乙》）
腋下三寸，复前行一寸，著胁（《甲乙》）。渊腋前一寸（《入门》）。
按：“著”《次注》作“搓”。“复”《发挥》作“腹”。《聚英》曰：一名“神光”，一名“胆募”，期门下五分陷中，第三肋端，横直蔽骨旁二寸五分，上直两乳，侧卧屈上足取之，是。《次注》日月之注文，而神光、胆募，日月之别名也。《聚英》辄筋下阙日月穴。盖脱简。《吴文炳》《医统》《大成》受其误也。《金鉴》亦不知其误，而作从渊腋下行，复前一寸，三肋端，横直蔽骨旁七寸五分半，直两乳。谬妄不可读。
●大包（《灵枢》）
脾之大络，名曰：“大包”，出渊腋下三寸，布胸胁（《灵枢》）。出九肋间及季胁端（《甲乙》）。侧胁（《入门》）。腋下六寸（《大全》）。胁下至季肋一尺二寸，此穴居其中（《增注》）。
按：《聚英》《吴文炳》作几肋间，“几”疑“九”误。
●天池（《灵枢》）
一名“天会”（《甲乙》）。乳后一寸，腋下三寸，著胁，直掖撅肋间（《甲乙》）。侧胁陷中（《入门》）。
按：“胁”《千金》作“肋”，而无三寸字。“撅”《千金翼》作“掘”。《本输篇》曰：腋下三寸，手心主也，名曰：天池。语而不详。《次注》作乳后二寸。《入门》作乳外二寸。《金鉴》作乳旁一二寸许。《骨空论》云：撅骨，王冰曰：尾穷谓之撅骨，撅、□通用。《说文》曰：撅，臀骨也，□本作□，非此义。《医门摘要》曰：按礼内则云，不涉不撅矣。撅字，言肋骨形如撅。《字汇》云：“撅”，揭衣也，肋骨皆如撅，何特此穴曰：撅肋，或曰：撅与掘通，又转与崛通。“崛起”貌，《金鉴》作撅起肋骨。按直腋下，乳后有肋骨，稍高大，崛起者是也。余尝刳剥刑尸，观肋骨，枚枚无所异，不见崛起者。
按《字书》曰：“撅”，投也。盖此穴逼骨而取之也，腋下三寸，前行一寸，乃辄筋，当肋后，其肋前是天池也。大包言侧胁，天池言着胁，则以仅著胁部也。“胁”或作“肋”，看肋亦通。乳中、天谿二穴相并，然在膺骨陷中，则天谿微高，天池在乳后一寸，逼肋骨。胸乡、天谿、食窦诸穴，胸部四行，虽在侧胁，属胸部，实是着胁处，则以乳后一寸取此穴，逼骨欲投肋下之处也。
●章门（《脉经》）
一名“长平”，一名“胁窌”（《甲乙》）。一名“脾募”（《千金》）。一名“肋髎”（《大全》）。大横外，直脐季胁端，侧卧屈上足，伸下足，举臂取之（《甲乙》）。
按：《千金》《明堂》作大横文外，“文”盖“之”误。《千金·肺脏篇》及《千金翼》无“文”字。季胁者，渊腋直下，肋骨到此，其末不似偃月，其骨头向前，其尖曰端胁，与腹部之交，就胁之所尽，曰：季胁，而不言季肋者，向后更有小肋也。愈知言季胁之有字法也。京门下注，有季肋之文，可证也。《千金》《千金翼》《外台》《次注》以下诸书，皆作季肋，不辨其义也。《神应》《类经》《大成》作脐上二寸，两旁各六寸。《入门》作横取六寸。《资生注》所引《难疏》及《聚英》作两旁九寸，皆拘矣。《类经》又曰：脐上一寸八分，两旁各八寸半，是带脉之注，不可从。《肘后》曰：小肋屈头也。《大全》一名“季肋”，是京门也，故不取。《类经》曰：肘尖尽处是穴，此捷法也。假令用此法，必取季胁端可也。凡用捷法者，说既见。《医门摘要》曰：《类经》云：脾募也。按在腹曰“募”，在背曰“俞”。募者募结之义，而经脉结聚于此。俞者输也，脉气转输于此也。《千金翼》曰：多汗，四肢不举少力，灸长平五十壮，在夹脐相去五寸，不针，而言不针者，可疑。《千金》曰：泄痢，不嗜食，虽食不消，灸长谷五十壮，三报。穴在夹脐相去五寸，一名循际，是天枢异名，而穴注与章门同。《大全》曰：飞虎即童门也。“童”，“章”字相似，恐是章门误。又支沟一名，又奇穴有飞虎。
●京门（《甲乙》）
一名“气府”，一名“气俞”（《甲乙》）。一名“肾募”（《大成》）。监骨腰中，季肋本夹脊（《千金》）。屈上足，伸下足，举臂取之（《类经》）。
按：“俞”《外台》作“输”。“季肋”《资生》《类经》作“季胁”。盖据《素问》两季胁之间，灸之文也。然言两季胁之间，未辨何穴也。或误读章门下注，言季胁也。季胁、季肋说既见。“监骨”《次注》作“骼骨”，又居髎下，注云监骨。《次注》作骼骨。骼与髂通。监有摄守义。《左传》君行则有守，守曰：监。监骨摄持腰股之骨也。髂，《玉篇》腰骨也，曰：监骨，曰：腰髋骨，曰：腰髁骨。由此观之，监、髋、髁，共髂之转音同义，古书皆言监骨，盖古言也。而此穴如与腰骨不相与，而章门当季胁，渊腋直下则在向后季肋之本，肋末连接腰骨，略属腰部，故曰：监骨腰中。王太仆监骨下加“与”字，益通。就胁腹之交，取章门，故曰：季胁。向后更有小肋，其本是“京门”也。即曰：季肋是也。章门曰“端”，京门曰“本”，可以见也。《千金翼》《外台》与《千金》同。《甲乙》作监骨，下腰中，夹脊季肋下一寸八分，是以带脉注文，混入于此，传写之误。故从《千金》。《折衷》曰：以带脉之法，恐非也。“法”疑“注”误，可谓能解书也。《类经》作脐上五分旁九寸半，拘矣。
●带脉（《甲乙》）
季胁下一寸八分（《甲乙》）。陷者宛宛中（《明堂》）。
按：《千金》《千金翼》《外台》作“季肋”。后人不辨章门季胁之义，妄改作“肋”也，果其说之是乎。带脉当微如后而下也，不得取于季胁章门下。《神应经》曰：季肋下一寸八分，脐上二分，旁七寸半。《类经》作脐旁八寸半，肥人九寸，瘦人八寸。拘。何则肥瘦人人殊，如腹便便者，岂得用折量乎！
●五枢（《甲乙》）
带脉下三寸，一曰水道旁一寸五分（《甲乙》）。陷中（《资生》）。
按：“旁”，《千金》《千金翼》《外台》作“下”，《入门》作“外”。自章门至居髎，凡八寸三分。骨度季胁至髀枢六寸间，不可容此四穴。《冈本》斜从小腹向阴毛际，取此诸穴，恐非也。《甲乙》《千金》载五枢，水道旁一寸五分一说。今量之，自季胁章门穴，至五枢四寸八分，章门直脐旁也，水道脐下四寸也。《骨度篇》季胁下，至髀枢六寸，以脐下至横骨六寸半之寸当之，略相同。然水道间府舍说分寸者不稳，但取之带脉下三寸，可也。《明堂》作带脉下二寸。《大成》作水道旁五寸五分，非也。
●维道（《甲乙》）
一名“外枢”（《甲乙》）。章门下五寸三分（《甲乙》）。
按：《类经》作中极旁八寸五分。不可从。
●居窌（《甲乙》）
章门下（八）寸三分，监骨上陷者中（《甲乙》）。
按：“监骨”，《次注》作“骼骨”，盖《内经》云：两骼髎者是也，髀枢与少腹交腰之处。崛起骨谓之髂骨，说已见。《骨度篇》曰：季胁以下，至髀枢长六寸。据此则八寸三分，当作六寸三分。胁侧六寸之际，何容八寸三分？髂骨上三分许，陷者是也。谓章门下则维道微前行，居髎亦旁骨斜下，何则带脉。五枢谓季胁下，带脉下者可见。凡谓髎者，取骨罅，巨髎、颧髎、肩髎、八髎类，可征也，或取之环跳下股骨头，而合八寸三分之法，然其上有环跳而属足部，居髎在其下属季胁之中，谬误较然。《次注》作章门下四寸三分，“四”恐字误。《金鉴》从维道下行三寸，非也。

卷四  ——————————————————————————————————————————————————————————————————————————————————————————

手部第八  ***************************
夫欲取手足经穴，先以指按井穴“经渠”，缓缓从指所之而上，则筋肉自分，到肘中大筋外，“尺泽”之处乃为流注之“谿谷”。《内经》所谓分肉之间，“谿谷”之会，以荣卫舍大气者，是也。如络穴别走他经者，则须据其经考之。
《骨度篇》曰：肩至肘长一尺七寸，肘至腕长一尺二寸。半脘至中指本节长四寸，本节至其末长四寸半。
按：《正误》曰：自大椎下脊中，至肘尖为一尺七寸，妄。
手部总图
〖手太阴肺及臂（凡十八穴）〗
●少商（《灵枢》）
一名“鬼信”（《千金》）。手大指内侧，去端如韭叶（《素问》）。为井（《灵枢》）。爪甲上与肉交者（《同上》）。禁灸（《圣济》《资生》）。
按：凡去爪甲如韭叶者，去其爪甲所与肉交形似韭叶者也，故古典言爪甲上与肉交者，俗人不悟，以为去爪甲容韭叶许，误矣。何则甲后容韭叶，则过第一节也，妄哉。《折衷》云：《甲乙》少泽穴下曰：在手小指端，去爪甲一分，据之则韭叶之分寸，当为一分。凡爪甲上，谓甲后也；手之上下，指尖头为下；前后指尖头为前；手指之内外，以伏掌言之。《外台》《甄权》曰：大拇指甲，外畔当角，是以反掌言之，与古说不合，“外”恐写讹。《圣济》曰：唐刺史成君绰，忽颔肿大如升，喉中闭塞，水粒不下三日，甄权以三棱针刺之，微出血，立愈。
●鱼际（《素问》）
手鱼也，为荥（《灵枢》）。手大指本节后内侧，散脉中（《甲乙》）。禁灸（《入门》）。
按：鱼者谓手鱼腹也。此穴世人多取掌后横纹内侧，误矣。《灵枢》曰：鱼际者，手鱼也。滑寿曰：曰鱼，曰鱼际云者，谓掌骨之前，大指本节之后，其肥肉隆起处，统谓之鱼，鱼际则其间之穴名也。又孙真人《脉论》曰：从肘脘中横文，至掌鱼际后文，却而十分之，所谓鱼际，指鱼腹赤白肉际也。凡鱼腹四边，皆可谓鱼际也。《脉论》所说者非穴名也。《折衷》曰：凡手足拇指之节数，原与诸指不同，故于诸指也，第三节为本节也，于拇指也，第二节为本节也。即《入门》所谓鱼际在大指二节后，内侧散脉中，是也。独张氏以为本穴在寸口之前，鱼之后，以侧腕高骨强为本节，非也。《十四经钞》曰：《经》曰：入寸口上鱼循鱼际，出大指之端是，可见经脉流行之次序。然滑氏取穴于鱼腹下腕骨上，故于本文上鱼下为句。学者其再详之。
●大渊（《素问》）
一名“鬼心”（《千金》）。鱼后一寸陷者中也，为腧（《灵枢》）。掌后（《甲乙》）。横纹头（《明堂》）。
按：鱼后鱼腹后也。鱼际后有腕骨，阻腕骨是即一寸弱，故此穴取腕后也。《聚英》曰：一名“太泉”，非是。说见渊液。《大成》作掌后内侧横纹头，非也。《十二原篇》云：阳中之少阴，肺也，其原出于太渊，不与《本输篇》合。
●经渠（《灵枢》）
寸口中也，动而不居为经（《灵枢》）。陷者中（《甲乙》）。脉中（《圣济》）。禁灸（《甲乙》）。
按：动而不居，谓动脉也。《入门》云：寸口下，近关上脉中。非矣。
●列缺（《灵枢》）
一名“童玄”（《折衷》引《医统》，今本不见）。腕上分间，去腕寸半，别走阳明也（《灵枢》）。骨罅宛宛中（《外台》引《甄权》）。旁关骨上侧（《增注》）。为原（《千金》）。
按：分间谓分肉间也。“寸半”旧作“半寸”，字倒错也，据《甲乙》订之。《外台》《甄权》曰：腕后臂侧三寸交叉头，两筋骨罅宛宛中，“三寸”二字误也。《资生》作以手交叉头指末。《神应经》作手侧腕上寸半，以手交中指头末，两筋两骨罅中。《发挥》从之，而中指作头指。注曰：当作食指。《折衷》曰：第二指为头指，即食指也。又谓之盐指。《发挥》注曰：头指当作食指，非也。《类经》引滑氏作食指末。《聚英》《医统》《吴文炳》共引滑氏作头食指末。《大成》作食指尽处。《入门》作盐指。《宝鉴》引《资生》作中指。今试之不当寸半处，不可从也。此穴当阳明经之分。《甲乙》曰：太阴之络，是脱别走阳明之四字也。《外台》注曰：谨按《铜人针经》《甲乙经》《九墟经》无五藏所过为原穴，惟《千金方》《外台秘要方》有之。盖是林亿之注也。乃今原穴，皆记各穴下，又抄《十二原篇》征古时有原穴。原穴见大渊下，与《千金》不同。
●孔最（《甲乙》）
太阴之郄，去腕七寸（《甲乙》）。陷者宛宛中（《明堂》）。
按：“去腕”，《千金》《千金翼》《外台》《明堂》等作“腕上”。《入门》《宝鉴》作“腕侧上”。《金鉴》云：上骨下骨间未知所指，不可从《甲乙》。有专金二七水之父母八字。《千金》《外台》共不载，是五行家之文，非皇甫氏之文，注语误入本文。注云：此处阙文，非也。
●尺泽（《素问》）
一名“鬼受”（《千金》）。一名“鬼堂”（《千翼》）。肘中之动脉也，为合（《灵枢》）。肘中约上（《甲乙》）。臂屈横纹中，两筋骨罅陷者宛宛中（《外台》引《甄权》）。大筋外（《入门》）。禁灸（《甄权》）。
按：“尺”《甲乙》作“天”，刊误。《明堂》作“释”，臂屈下有“伸”字。《聚英》作“屈肘”。《吴文炳》肘中作“肘后”，约上谓横纹约上也。
●侠白（《甲乙》）
天府下，去肘五寸动脉中，手太阴之别（《甲乙》）。尺泽上五寸（《冈本》）。
按：“侠”《吴文炳》作“夹”。《寿世保元》曰：先于两乳头上涂墨，合两手直伸夹之，染墨处即是穴也。恐有差，不可从。
●天府（《素问》）
腋内动脉（《灵枢》）。腋下三寸，臂臑内廉动脉中（《甲乙》）。举臂取之（《圣济》）。禁灸（《甲乙》）。
按：《资生》《类经》曰：以鼻取之。《入门》作举手以鼻取之。《吴文炳》《金鉴》作以鼻尖点墨，共是捷法也。欲据此法须急举手，缓则当侠白，故不取捷法。《吴文炳》并《大成》作肘腕上五寸。非也。
〖手厥阴心主及臂（凡十六穴）〗
●中冲（《灵枢》）
中指爪甲上，与肉交者（《素问》）。为井（《灵枢》）。去爪甲如韭叶陷者中（《甲乙》）。爪甲角（《次注》）。内端（《大全》）。
按：《内经》《甲乙》诸书无“内外侧”字。《次注》《聚英》言爪甲角，亦无内外文。《大全》言内端者，原于《邪客篇》。稻垣道恒《筋骨铜人图》曰：手厥阴中冲穴，古来不辨中指之内外。《灵枢》二篇曰：劳宫掌中，中指本节之内间也。劳宫在内间，则中冲亦当在中指内侧也。《七十一篇》曰：心主之脉，出于中指之端，内屈，循中指内廉以上，留于掌中。既曰：端内。曰：内廉明是中指内侧。爪甲角，按：《本腧篇》曰：心出于中冲手少阴也，是厥阴而言少阴。张介宾曰：以心与心胞本同一脏，其气相通，皆心所主。又引《邪客篇》曰：手少阴之脉独无腧，然而此篇既论井、荣、腧、经、合，则不当为无腧之解也。《金匮真言论》曰：南风生于夏，病在心，俞在胸胁。又论俞者可见也，只与《邪客篇》异例也。《本腧》一篇，不及手厥阴，乃知脱少阴一条，传写误以“厥阴”作“少阴”。《邪客篇》明言心主之脉出于中指端，内屈，循中指内廉以上，厥阴起中指者可知也。又《经筋篇》曰：手心主之筋起于中指，手少阴之筋起于小指之内侧，此篇不曰脉而曰筋，其所通亦不同。张曰：经脉营行表里，经筋出入脏腑，然而终篇不论此事，盖臆说。古人皆言《内经》，不出于一时一人之手，若《灵枢》无异论，然间亦有可疑者焉。至心与心主之两脉多不吻合，盖以不出一口之论也。
●劳宫（《灵枢》）
一名“五里”（《甲乙》）。一名“鬼路”（《千金》）。一名“掌中”（《类经》）。掌中，中指本节之内间也，为荥（《灵枢》）。掌中央，动脉中（《甲乙》）。横纹（《资生》）。
按：掌中，手掌中央也。《明堂经》作手心中，以无名指屈指头着处是也。《发挥》曰：《资生经》云：屈中指，以今观之，莫若屈中指无名指，两者之间取之为允。今按：《资生经》曰：屈无名指着处是，与滑氏所引不同。《入门》曰：屈中指取之，皆捷法也。予试之间，有不合者不可用也，屈指使掌中凹，直中指内间，横纹中陷者，此穴也。捷法不可悉废，亦不可深泥也。十三鬼鬼穴、鬼路即劳宫也，详于间使。
●大陵（《灵枢》）
一名“心主”（《脉经》）。一名“鬼心”（《大全》）。掌后两骨之间方下者也，为腧（《灵枢》）。手腕第一约理中，当中指（《肘后》）。
按：《千金》注以鬼心为大渊。《大全》为大陵。《折衷》引《千金》亦为大陵。盖以《千金》掌后横文名鬼心，有两说，未知孰是，姑存二说。方下谓陷中也。《脉经》曰：心主在掌后横理中。《肘后》曰：心主云云，其文以《肘后》为详，故系之本注，又以“心主”为一名。《千金》曰：吐血呕逆，灸手心主五十壮。《千金翼》云：大陵是也。《甲乙》《千金翼》《外台》《资生》《发挥》作两筋间陷者中。《千金》作两骨间。《次注》作掌后骨两筋间。《类经》《聚英》《医统》《金鉴》作掌后骨下横纹中，义同。《十二原篇》曰：阳中之大阳心也，其原出于大陵，是心包经而为心之原者，说已见。
●内关（《灵枢》）
去腕二寸，出于两筋之间（《灵枢》）。络别走少阳（《甲乙》）。与外关相对（《类经》）。大陵后二寸（《入门》）。为源（《千金》）。
按：《灵枢》曰：刺两关者，伸不能屈，两关者内关、外关也，谓伸肘而取之也。《千金》注曰：《外台》作五寸。今本作二寸。
●间使（《灵枢》）
一名“鬼路”（《千翼》）。两筋之间，三寸之中也，为经（《灵枢》）。掌后三寸陷者中（《甲乙》）。大陵后三寸（《入门》）。
按：三寸之中，言掌后三寸，两筋之中间也。《肘后》作两腕后，“两”字衍。“鬼路”《千金翼》云：从手横纹上三寸，两筋间针度之，名鬼路，此名间使。《大全》《歌括》《类经》并为一名。《千金》十三鬼穴注为劳宫者，恐非也。《千金·风癫篇》作腕后五寸臂上两骨间。《千金翼·诸风篇》作二寸，误。
●郄门（《甲乙》）
手心主之郄，去腕五寸（《甲乙》）。掌后（《千金》）。大陵后五寸（《入门》）。
按：《千金》注曰：《外台》云：去内关五寸。今本无此语。
●曲泽（《灵枢》）
肘内廉下陷者之中也，屈而得之，为合（《灵枢》）。大筋内侧横纹中动脉（《神应》）。
按：屈者屈肘也。《甲乙》作屈肘。《入门》作肘腕内横纹中央，非也。
●天泉（《甲乙》）
一名“天温”（《甲乙》）。曲腋下（去臂）二寸，举臂取之（《甲乙》）。
按：“温”《外台》《资生》《类经》《聚英》《宝鉴》《吴文炳》《医统》《大成》并作“湿”。《千金》无“去臂”二字。是也。《类经》作去肩臂不稳，据去臂二字，则当曲泽上二寸，对腋处。然前人共取之于臑内廉对腋处，腋下二寸自曲泽随分肉而上，则至腋下退二寸，此穴也。《千金》并《翼方》《外台》作举腋取之。无异义。
〖手少阴心及臂（凡十八穴）〗
●少冲（《甲乙》）
一名“经始”（《甲乙》）。手小指内廉之端，去爪甲如韭叶，手少阴脉之所出也，为井（《甲乙》）。爪甲角（《资生》）。
按：凡手指言内外者，以伏掌而取之，故此穴取小指爪甲角对无名指处，直少府后也。《灵枢》阙少阴一条。《本输篇》曰：心出于中冲，手少阴也，说既见。
●少府（《甲乙》）
小指本节后陷者中，直劳宫，为荥（《甲乙》）。掌内（《大全》）。
按：“本”《千金》作“大”，在掌中小指次指间，横直劳宫。今世人取掌外侧者，非也。《类经》《聚英》《大成》作骨缝，亦粗，《金鉴》曰：小指本节末外侧。非也。
●神门（《甲乙》）
一名“兑冲”，一名“中都”（《甲乙》）。一名“锐中”（《聚英》）。掌后锐骨之端（《灵枢》）。陷者中，为俞（《甲乙》）。当小指（《次注》）。动应于手（《同上》）。
按：《甲乙经》作兑骨。《千金》《外台》等同。“兑”，“锐”通。凡称兑骨，皆言骨头尖者也。兑眦、兑肉共同。滑寿、张介宾以兑骨为腕下踝骨，后世诸人不晓，遂以据之。冈本氏和语抄，辨之详矣。果滑、张之说是乎。《素问》曰：颅际兑骨，又曰肘外锐骨，岂头肘有踝骨邪！《类经》曰：足跗后圆骨，曰“踝”；手腕后圆骨亦名“踝”，圆锐形异，何其言之妄也。腕骨注曰：起骨下。阳谷注曰：锐骨下养老。注曰：踝骨上。岂一踝骨而有三名乎！说详于后。予故以自肘至腕一尺二寸半法定之，先取掌后横纹后一寸，当小指间点之，此为通里穴，次取横纹与通里之中央动脉中，此掌后五分，乃为阴郄穴，则神门自在掌后尖骨端横纹微后可见也。后人泥滑、张之说，以心经取诸侧腕，故以神门为腕骨中侧，腕宛宛中，误矣。《缪刺篇》云：少阴锐骨之端。《次注》曰：谓神门穴也。今取心经于掌内侧小指无名指间，直到肘外锐骨之内也，掌后侧腕为小肠经。说见于后。俗医之取此四穴，唯布四指以定之，妄谬甚矣。《次注》作掌后五分。不取。
●少阴郄（《甲乙》）
掌后脉中，去腕五分（《甲乙》）。当小指无名指间（《增注》）。
按：《甲乙》少阴上有“手”字。《外台》《次注》作“少阴郄”。《千金》并《翼方》《资生》《圣济》无“少”字。后世皆同。
●通里（《灵枢》）
掌后一寸，别走太阳（《灵枢》）。陷者中（《明堂》）。直阴郄后（《增注》）。
按：“里”《千金》《千金翼》作“理”。“掌”《甲乙》作“腕”。《经脉篇》云：去腕一寸半。马莳曰：“半”字衍，观下掌后一寸可见。是也。诸书共无“半”字。《类经》作腕侧。非也。说见下。
●灵道（《甲乙》）
掌后一寸五分，为经（《甲乙》）。
按：《甲乙》或曰一寸，诸书皆载之，掌后一寸，此通里也。《千金》不载，或曰一说，是也。
●少海（《甲乙》）
一名“曲节”（《甲乙》）。肘内廉节后陷者中，动脉应手，为合（《甲乙》）。与小肠经小海夹肘内大骨相对（《增注》）。禁灸（《甄权》）。
按：小海、少海二穴，唯隔一骨内外耳，故诸医聚讼纷纷。小海注曰：夹肘内大骨外廉；少海注曰：夹肘内大骨内侧，其义较然著明，故《增注》曰：与小肠经小海夹肘内大骨相对。小肠经支正，既取外廉，则小海又在大骨外可知也，故《甲乙》少海注云：肘内廉节后，可见已。《外台》所引《甄权》曰：穴在臂侧曲肘内横纹头，屈手向头而取，是少海穴，欲取此经，仰手微屈腕，又微屈肘内向，自掌后神门穴，就分肉缓缓到肘内，过大骨，又内侧数寸，留腋下中央，聚毛里是极泉也。取小肠经，亦屈腕屈肘，若前法自后谿缓缓随外侧到肘内，夹大骨出外廉是小海穴也，俱以分肉探之，奚疑，故取小海，唯过肘内大骨取陷者中，则不拘。甄氏所谓横纹头，自得之也。《千金翼》《铜人》《资生》《入门》《类经》《聚英》《医统》共从甄氏说。如《次注》《明堂》《资生》《发挥》《吴文炳》《聚英》《医统》并云：肘内大骨外，去肘端五分。冈本氏以为小肠经小海穴注混于此，是也。
●青灵（《明堂》）
肘上三寸，伸肘举臂取之（《明堂》）。禁刺（《入门》）。
按：《甲乙》《千金》《外台》不载此穴。近时针灸书皆有。《入门》作“青灵泉”。《发挥》无“伸肘”字。《吴文炳》作伸臂举臂。《折衷》曰：小海后三寸。
●极泉（《甲乙》）
腋下筋间动脉入胸中（《甲乙》）。臂内（《圣济》）。
按：《千金》“胸”作“骨”，字误。《千金翼》《外台》《吴文炳》无“中”字。《入门》《医统》《宝鉴》“中”作“处”。《折衷》曰：腋下中央，聚毛里是穴，得之。
〖手阳明大肠及臂（凡二十八穴）〗
●商阳（《灵枢》）
一名“绝阳”（《甲乙》）。手大指次指爪甲上，去端如韭叶（《素问》）。为井（《灵枢》）。内侧（《甲乙》）。爪甲角（《千金》）。禁灸（《入门》）。
按：“大指”、“次指”，《类经》《金鉴》作“食指”。《入门》《大全》作“盐指”，无异义。下同。
●二间（《灵枢》）
一名“间谷”（《甲乙》）。本节之前二间，为荥（《灵枢》）。内侧陷者中（《甲乙》）。
按：本节之前，谓大指、次指本节之前，受上文，故略之也。三间亦同。《聚英》《吴文炳》作“食指”。说见上。
●三间（《灵枢》）
一名“少谷”（《甲乙》）。本节之后三间，为腧（《灵枢》）。内侧陷者中（《甲乙》）。
按：《圣济》作内廉侧。《千金翼·疟病篇》曰：虎口第二指节下一寸。
●合谷（《灵枢》）
一名“虎口”（《甲乙》）。大指岐骨之间，为原（《灵枢》）。大指次指间（《甲乙》）。大指虎口两骨间陷者中（《千金》）。妊娠不可刺（《圣济》）。
按：大指与次指，岐骨也。《明堂》作两骨罅间宛宛中，无异义。《千金翼》曰：虎口后纵纹头立指取之，宛宛中纵纹头，不及岐骨，故不取此穴。孕妇禁刺。盖徐文伯故事，说见于三阴交。
●阳谿（《灵枢》）
一名“中魁”（《甲乙》）。两筋间陷者中也，为经（《灵枢》）腕中上侧（《甲乙》）。张大指次指取之（《金鉴》）。
按：“筋”《甲乙》作“傍”，非也。腕中，腕骨之中也。《十四经钞》作“关骨下”，非也。《资生》曰：辛师旧患伤寒方愈，食青梅既而牙疼甚，有道人为之灸，屈手大指本节后陷中，灸三壮，初灸觉病牙痒，再灸觉牙有声，三壮疼止，今二十年矣，恐阳谿也。今按治龋齿痛者，合谷有奇验，其以为阳谿，非。
●偏历（《灵枢》）
去腕三寸，别入大阴（《灵枢》）。陷者中（《明堂》）。上侧（《增注》）。
按：“去腕”，《甲乙》以下诸书作“腕后”，义同。“别入”《甲乙》作“别走”，《圣济》《聚英》《发挥》《宝鉴》作“腕中后”。
●温溜（《甲乙》）
一名“逆注”，一名“蛇头”（《甲乙》）。腕后六寸（《甲乙》）。动脉中（《明堂》）。从偏历穴上行三寸（《金鉴》）。
按：“溜”《千金》《千金翼》《明堂》《宝鉴》作“留”，古通用。《入门》作“流”。《资生》《吴文炳》《医统》《大成》“蛇”作“池”，《大全》作“地”，《聚英》作“沱”，字误。《甲乙》载少士五寸，大士六寸。《千金》《外台》以下诸书从之。凡分寸据其人折量，岂独此穴以大士、少士别之耶！故不取。《明堂》作五寸六寸间，亦不取。《徐氏歌》作腕后五寸，非。《铜人》并大原先安《医门摘要》作小士六寸，大士五寸。错置。
●下廉（《甲乙》）
辅骨下，去上廉一寸，与辅齐兑肉其分外邪（《甲乙》）。曲池下四寸（《类经》）。
按：《入门》《大全》作曲池前五寸，并非也。辅骨下，辅骨之前也。“与”旧作“恐”，盖字误，今改作与。《千金》无与辅以下九字。邪，斜也。其分，分肉也。《外台》《资生》《圣济》以下诸书，并无“与齐”二字。“邪”《外台》《类经》《入门》作“斜”。《资生》作“针”。《聚英》《吴文炳》《大成》引《铜人》作“斜针”。
●上廉（《甲乙》）
三里下一寸，其分抵阳明之会，外斜（《甲乙》）。曲池下三寸（《类经》）。
按：阳明之会，旧作阳之会。《外台》等有“明”字，今补之。《资生》作其分独抵阳明之会。外、斜、针《圣济》《医纲》无“针”字。《医统》无“斜针”二字。《千金》无“其分”以下八字。《入门》《大全》作曲池前四寸，非也。
●手三里（《甲乙》）
曲池下二寸，按之肉起兑肉之端（《甲乙》）。
按：《明堂》《聚英》作“三里”，一名“手三里”。《大成》《吴文炳》从之，非是。《资生》《神应》《入门》《大全》作曲池下三寸。是上廉穴，不可从也。今从《甲乙》取之锐肉端，可也。《折衷》曰：一名“鬼邪”，非鬼邪是足三里。
●曲池（《灵枢》）
一名“鬼臣”（《千金》）。一名“阳泽”（《千翼》）。肘外辅骨陷者中，屈臂而得之，为合（《灵枢》）。肘骨中以手按胸取之（《甲乙》）。屈肘两骨之中（《次注》）。臂相连处（《本事》）。
按：《千金翼·小肠篇》曰：阳泽一名鬼臣，今移入一名。按：“胸”《次注》《资生》以下诸书作“拱”。“胸”《千金》曰：肘后转屈肋曲骨之中，转，辅之误。肋，肘之误。《资生》作屈肘曲中，盖脱字。“两骨”《外台》《圣济》《明堂》《发挥》作“曲骨”。此穴应屈肘，迫其两骨屈曲间取之。《千金·诸风篇》作两肘外曲头。世人多据《明堂》《本事方》《入门》等取横纹头者，误也。（《本事方》曰：臂相连处，以手拱胸取之纹尽处，是穴）。
●肘窌（《甲乙》）
一名“肘尖”（《外科枢要》）。肘大骨外廉陷者中（《甲乙》）。与天井相并，相去一寸四分（《类经》）。近大筋（《入门》）。曲池外旁微后隔骨陷中（《增注》）。
●五里（《灵枢》）
一名“尺之五里”（《灵枢》）。天府下五寸（《素问》）。肘上三寸，行向里大脉中央（《甲乙》）。禁刺（《甲乙》）。
按：“向”《千金》并《翼方》作“马”，误。“脉”《入门》作“筋”。
●臂臑（《甲乙》）
一名“头冲”（《千金》）。一名“颈冲”（《千翼》）。肘上七寸，䐃肉端（《甲乙》）。肩髃下一夫，两筋两骨罅陷宛中，平手取之，不得拏手，令急其穴即闭（《资生》）。禁刺（《资生》）。
按：“七寸”旧作“七分”。“䐃”旧作“腘”，皆传写之误。今据《千金》《外台》等订之。“一夫”《铜人图》作“三寸”，是也。然不可辄改。《千金》曰：头冲在伸两手直向前，令臂着头对鼻所注处，灸之各随年壮。《千金翼》云：一名“臂臑”。又按：《千金翼》伸两，作两伸。“注”作“立”，《外台》作“住”。此法恐致差谬，故不取。
〖手少阳三焦及臂（凡二十四穴）〗
●关冲（《灵枢》）
手小指、次指之端也，为井（《灵枢》）。爪甲上去端如韭叶（《素问》）。与肉交者（《灵枢》）。爪甲角（《甲乙》）。无名指甲后（《千翼》）。禁灸（《甄权》）。
按：《入门》小指、次指作四指。《资生》一云：握拳取之。《缪刺论》云：手中指次指爪甲上，去端如韭叶。王冰曰：谓关冲穴。《新校正》曰：按《甲乙经》关冲穴出手小指次指之端，今言中指者，误也。
●液门（《灵枢》）
小指、次指之间也，为荥（《灵枢》）。陷者中（《甲乙》）。本节前陷（《入门》）。
按：“液”《甲乙》《千金翼》《外台》作“腋”，《千金》作“掖”，今从《灵枢》。《资生》一云：握拳取之。
●中渚（《灵枢》）
本节之后陷者中也，为腧（《灵枢》）。握掌取之（《入门》）。
按：本节之后，谓小指、次指间本节之后也。受上文故不重言。《千金》《外台》作本节后间。诸书从之。《千金翼》作小指、次指后本节后间。盖上“后”字，衍。《聚英》《宝鉴》《吴文炳》《医统》《大成》作液门下一寸。拘矣。
●阳池（《灵枢》）
一名“别阳”（《甲乙》）。腕上陷者之中也，为原（《灵枢》）。手表上（《甲乙》）。自本节后骨，直对腕中（《类经》）。斜近外踝处（《增注》）。禁灸（《资生》《圣济》）。
按：腕上，腕骨之上也。手表上，《千金》《外台》无“上”字。《入门》作手掌背横纹陷中，同义。《聚英》《吴文炳》《大成》作从本节直摸下至腕中心。非也。《素问》云：掌束骨下灸之。王冰曰：阳池穴也。吴崑曰；阴郄穴也。《医学纲目》曰：未详，当否。
●外关（《灵枢》）
去腕二寸（《灵枢》）。陷者中，别走心主（《甲乙》）。两筋间（《类经》）。与内关相对（《大成》）。
按：“心主”旧作“心”，今据诸书补之。“两筋”《大成》《金鉴》作“两骨”。《聚英》《吴文炳》作阳池上一寸。《大全》作腕后一寸。并非也。
●支沟（《灵枢》）
一名“飞虎”（《类经》）。上腕三寸，两骨之间陷者中也，为经（《灵枢》）。臂外（《千金》）。外关上（《增注》）。
按：《大全》曰：飞虎穴即童门穴也。又云是支沟穴。以手于虎口一飞中指书处，是穴也。“童”是“章”，“书”是“尽”之误。而章门未闻名飞虎，恐有误脱。《入门》曰：阳池后三寸，无异义。
●会宗（《甲乙》）
腕后三寸，空中（《甲乙》）。支沟外旁一寸（《入门》）。支沟、会宗只隔一条筋，支沟上侧，会宗外侧（《冈本》）。一云：禁刺（《类经》）。
按：空中，言骨上空。《资生》《圣济》《发挥》《吴文炳》《大成》作空中一寸，误矣。程敬通曰：支沟在腕后三寸两骨陷中，会宗亦在腕后三寸空中，腕后空，唯两骨陷中耳，别无有空也。一云：在腕后三寸，空中一寸，而三阳络又在支沟上一寸，会宗。故未易取也。俟高明者订之。《金鉴》曰：以支沟、会宗二穴相并平直空中，相离一寸也。拘矣。
●三阳络（《甲乙》）
一名“通间”（《次注》）。臂骨空在臂阳，去踝四寸，两骨空之间（《素问》）。臂上大交脉，支沟上一寸（《甲乙》）。阳池后四寸（《入门》）。禁刺（《甲乙》）。
按：“络”《千金》作“胳”，误。《明堂》作肘前五寸，是四渎穴也。“通间”《聚英》《医统》《吴文炳》《大成》作“通门”。
●四渎（《甲乙》）
肘前五寸，外廉陷者中（《甲乙》）。三阳络上三寸半（《增注》）。
按：《宝鉴》作六寸，非也。
●天井（《灵枢》）
肘外大骨之上陷者中也，为合。屈肘乃得之（《灵枢》）。大骨之后两筋间（《甲乙》）。曲肘后一寸，叉手按膝头取之，两筋骨罅（《资生》所引《甄权》）。
按：《千金》作肘后外大骨。《类经》作大骨尖后。《聚英》作辅骨上，两筋叉骨罅中，屈肘拱胸取之。
●清冷渊（《甲乙》）
肘上二寸，伸肘举臂取之（《外台》《资生》）肘上三寸（《千金》《千翼》）。天井上行一寸（《金鉴》）。
按：《甲乙》作肘上一寸是天井穴也。“一”恐字误，故不取。《千金》《千金翼》《入门》《大全》作三寸。《外台》《资生》《发挥》《圣济》《类经》《聚英》《宝鉴》《医统》《吴文炳》《大成》作二寸，不知孰是，姑从王氏。“渊”《千金》作“泉”，说既见。
●消泺（《甲乙》）
肩下臂外开，腋斜肘分下行（《甲乙》）。在分肉如蛇头者（《冈本》）。
按：“泺”《大全》作“沥”。《注证发微》作“铄”。《医学纲目》作“烁”。分谓分肉也。“下行”旧作“下胻”，字之误。注曰：一本无“胻”字。《聚英》《医统》《吴文炳》《大成》无“行”字。此穴在开腋斜则肘分肉下行者，故今据《千金》《外台》《次注》订之。“开”《发挥》《类经》《聚英》《宝鉴》作“间”，误。
〖手太阳小肠及臂（凡十六穴）〗
●少泽（《灵枢》）
一名“小吉”（《甲乙》）。小指之端也，为井（《灵枢》）。去爪甲一分，陷者中（《甲乙》）。外侧（《千金》）。去爪甲角如韭叶（《入门》）。
●前谷（《灵枢》）
一名“手太阳”（《千金》）。手外廉本节前陷者中也，为荥（《灵枢》）。小指外侧（《甲乙》）。
按：本节谓手小指本节，承上文也，下同。《千金》曰：若心下急、热痹、小肠内热、小便赤黄，刺手太阳治阳，手太阳在手小指外侧，本节陷中。今为一名，又见奇穴部。
●后谿（《灵枢》）
手外侧，本节之后也，为腧（《灵枢》）。陷者中（《甲乙》）。腕前起骨下（《明堂》）。横纹尖上（《大全》）。仰手握拳取之（《类经》）。
按：“谿”《明堂》作“溪”。握掌外侧，腕前本节之后横纹尖，是也。
●腕骨（《灵枢》）
手外侧，腕骨之前，为原（《灵枢》）。起骨下陷者中（《甲乙》）。
按：腕骨者掌臂相交之处，又单称腕，又称腕中腕上者，皆同义。此穴在腕前，而名腕骨者，以近腕也。犹鸠尾下五分名鸠尾，横骨上寸余名横骨也。世人多取诸踝骨前，误也。欲取此穴，则先握掌向内，以手小指外侧，本节后横纹头尽处，取后谿随骨而上行，腕前有小起骨，其前是腕骨穴也。凡言上下者，向肩为上，向指头为下。故《内经》“去腕”作“上腕”。又上廉穴近肘，下廉穴近腕，是上下之辨也。凡言前后者，向指头为前，向肩为后，故谓掌后、腕后也。又前谷在本节前，后谿在本节后，是前后之义也。俗医解起骨为踝骨，而不考上下前后字，只就踝骨前上侧取此穴，所以误也。《灵枢》有外侧字，岂欺我哉！《入门》作掌后外侧高骨下，不知而臆断，可笑也。“起骨”《圣济》作“锐骨”。
●阳谷（《灵枢》）
锐骨之下，陷者中也，为经（《灵枢》）。手外侧腕中（《甲乙》）。
按：锐骨说已见，握掌向内，则踝骨前有尖骨，是锐骨也。锐骨前陷中，不待摸索即当腕骨之中，腕中二字可见也。今人多就踝骨后上侧取此穴，此不知上下义，何粗之甚！《甲乙》有外侧二字，岂得取之上侧乎！《大全》作手外侧骨踝下。骨踝盖错置，而以锐骨为踝骨，不可从。
●养老（《甲乙》）
手太阳郄在手踝骨上一空，腕后一寸陷者中（《甲乙》）。
按：空谓骨上之孔，故《内经》有《骨空论》。其他如大迎、骨空、面頄空或四髎，第一空、第二空可以见也。《千金》并《翼方》《外台》作踝骨一空，在后一寸。“在”，盖“腕”字之误。《发挥》《类经》以下诸书，与《甲乙》同。《资生》作踝骨上空寸，盖脱字也。《明堂》“空”作“穴”，无害。《吴文炳》《医统》《聚英》《大成》作“云”，字误。世人取此穴于踝上一寸，不知《千金》《外台》有误字也。一穴失其所，三穴不得真，故历摸后谿、腕骨、阳谷，直随外侧上行，腕后一寸，正当踝骨外侧，自有一空，此养老穴也。然后《甲乙》腕后一寸，踝骨上一空，九字可读也。《聚英》作踝骨前上，杜撰甚矣。《内经》曰：手太阳经出踝中。亦可征焉，后读冈本氏所著，尽与予说同。
●支正（《灵枢》）
上腕五寸，内注少阴（《灵枢》）。去养老穴四寸陷者中（《明堂》）。外廉（《类经》）。
按：《甲乙》“上腕”作“肘后”，诸书从之。《资生》“少阴”作“少阳”，误。
●小海（《灵枢》）
肘内大骨之外，去端半寸陷者中也，伸臂而得之，为合（《灵枢》）。禁灸（《甄权》）。
按：《经筋篇》云：手太阳筋起小指之上，结于腕，上循臂内，结于肘内锐骨之后弹之，应小指之上。张介宾曰：结于肘下锐骨之后，小海之次，但于肘尖下两骨罅中，以指捺其筋则酸麻，应于小指之上，是其验也。“伸”《甲乙》作“屈”，“去端”作“肘端”。《外台》引《甄权》之说，作屈手向头而取之。《类经》《吴文炳》《大成》从之。《明堂》《聚英》《医统》作“少海”，误。

卷五  ——————————————————————————————————————————————————————————————————————————————————————————

足部第九  ***************************
《骨度篇》曰：横骨上廉以下，至内辅之上廉，长一尺八寸。内辅之上廉以下，至下廉，长三寸半。内辅下廉以下至内踝长一尺三寸。内踝以下至地长三寸。膝腘以下至跗属长一尺六寸。跗属以下至地长三寸。髀枢以下至膝中长一尺九寸。膝以下至外踝长一尺六寸。外踝以下至京骨长三寸。京骨以下至地长一寸。足长一尺二寸，广四寸半。
图总部足
〖足太阴脾及股（凡二十二穴）〗
●隐白（《素问》）
一名“鬼垒”（《千金》）。一名“鬼眼”（《医灯续焰》）。足大指端内侧也，为井（《灵枢》）。爪甲上去端如韭叶（《素问》）。爪甲角（《外台》）。禁灸（《入门》）。
按：《明堂》载华佗穴，盖隐白也。详于奇穴部。《千金》“指”作“趾”。下诸穴皆同。
●太都（《灵枢》）
本节之前下陷者之中也，为荥（《灵枢》）。大指本节内侧赤白肉际（《肘后》）。
按：本节谓大指本节，承上文也，“前”旧作“后”。《甲乙》《千金》《千金翼》《外台》《次注》《资生》以下诸书从之。《医学纲目》独作本节之前，是也，不然，则太白不应容核骨下，故今订之。《金鉴》作次节末骨缝，非也。《肘后》侧下“赤”字误作“寸”，今改订之。
●太白（《灵枢》）
核骨之下也，为腧（《灵枢》）。内侧陷者中（《甲乙》）。赤白肉际（《类经》）。
按：“核”旧误作“腕”。《经脉篇》云：脾，足太阴之脉，起于大指之端，循指内侧白肉际，过核骨后。《甲乙》《千金》《千金翼》《外台》《次注》皆作“核”，故知“腕”字传写之误，今订之。核，梅核、桃核之核。大指本节后骨之如梅核者，是也。《甲乙》等谓内踝前大骨，即然骨也。《次注》解腕字以为内踝前者，不知其误也。《发挥》流注条作覆骨，注之曰：一作核骨，俗云孤枵骨是也。孤枵骨踝骨别名，非核骨也。《类经》云：即大指本节后，内侧圆骨也得之。《甲乙》内侧下有核骨字，省之。
●公孙（《灵枢》）
去本节之后一寸，别走阳明（《灵枢》）。为源（《千金》）。
按：本节之后一寸，近上侧逼骨，本节者大指之本节也。《入门》《金鉴》作太白后一寸，不是。《类经》曰：内踝前陷中，正坐合足掌，相对取之。《千金·说源经》者不与《本输篇》同，未知其据，暂记俟后日。
●商丘（《灵枢》）
内踝之下陷者之中也，为经（《灵枢》）。内踝下微前（《甲乙》）。前有中封，后有照海，此穴居中（《神应》）。内踝下有横纹如偃口形（《类经》）。三穴隔小筋（《增注》）。
按：“丘”《入门》作“坵”，《金鉴》作“邱”，“口”恐“刀”字。
●三阴交（《甲乙》）
一名“承命”，一名“太阴”（《千金》）。内踝上三寸骨下陷者中（《甲乙》）。骨后筋前（《入门》）。孕妇禁刺（《类经》）。
按：《千金》及《千金翼》灸㿗卵法作八寸，误。《千金》曰：狂邪惊痫灸承命穴，在内踝后上行三寸动脉上。又曰：女人漏下灸太阴，名三阴交。《千金翼》云：太阴内踝上，一名三阴交。又云：针足太阴穴，在内踝上一夫，一名三阴交。今并移入于别名。骨下谓䯒骨后也。《肘后》曰：踝尖上三寸。《金鉴》从之，非也。凡踝上踝下之属，皆除骨言之。《资生》曰：昔宋太子善医术，出苑逢一妊妇，太子诊曰：女，令徐文伯诊曰：一男一女，针之，泻三阴交，补合谷，应针而落，果如文伯言。《外台》引《集验方》曰：内踝上大脉，并四指是也。捷法之说，既见上。
●漏谷（《甲乙》）
一名“太阴络”（《资生》）。内踝上六寸，骨下陷者中（《甲乙》）。禁灸（《入门》）。
按：“谷”《大全》作“裕”。“络”《千金》作“胳”，《聚英》作“经”，误。《聚英》《吴文炳》并《大成》“骨下”作“䯒骨下”，《金鉴》作“夹骨”。
●地机（《甲乙》）
一名“脾舍”（《甲乙》）。膝下五寸（《甲乙》）。膝内侧辅骨下陷中，伸足取之（《明堂》）。
按：《甲乙》曰：太阴郄，别走上一寸，空在膝下五寸。《刺腰篇》曰：刺散脉在膝前骨肉分间，络外廉束脉。王冰注之曰：是地机。“机”《入门》作“箕”，盖以音通。“辅”旧作“转”，《资生》同，传写之误。内辅骨至踝骨一尺三寸，先取其中为六寸半，稍下为漏谷，其下取中乃三阴交也，其六寸五分中，除一寸半取地机，共着䯒骨。《金鉴》作从漏谷上行五寸，在膝下五寸，内侧夹骨陷中，非矣。从漏谷上行则五寸半。
●阴陵泉（《灵枢》）
辅骨之下陷者之中也，伸而得之，为合（《灵枢》）。膝下内侧（《甲乙》）。与阳陵泉内外相对。一曰：稍高一寸许（《类经》）。禁灸（《入门》）。
按：《灵枢》曰：阴之陵泉或无“之”字，阳陵泉亦同。伸而得之，言伸足而得之也，以指按辅骨后，旁骨而上则至辅骨下指自止者，此穴也。《资生》作当曲膝取之。《金鉴》作曲膝横纹头，非也。《类经》《聚英》作或曲膝取之。废古书一何至于此。冈本以此穴为曲泉上，是曲膝之失也。
●血海（《甲乙》）
一名“百虫窠”（《大全》）。膝膑上内廉白肉际二寸半（《甲乙》）。骨后筋前（《入门》）。陷中（《类经》）。
按：《外台》《资生》《发挥》“半”作“中”，误。《千金翼》《圣济》作二寸。《千金注》《入门》《大成》作三寸。《金鉴》作一寸，并非也。《类经》作膝内辅上横入五分，抅矣。
●箕门（《甲乙》）
鱼腹上越两筋间，动脉应手，太阴内市（《甲乙》）。阴股内（《资生》）。血海上六寸（《入门》）。禁刺（《入门》《类经》一说）。
按：“越两筋”《千金》无“越两”二字。《千金翼》《外台》无“两”字。又按：《外台》一作股上起筋间。《类经》《聚英》《医统》从之。《资生》《发挥》《大全》《宝鉴》《医统》《吴文炳》亦作越筋间，“越”，“起”字之讹，字画相近而误。《宝鉴》引《灵枢》曰：股上起筋间，是《外台》一说之祖，然今本无此语。《甲乙》曰：太阴内市。《千金》《千金翼》《外台》并作阴市内，盖字之讹，太阴内市疑是入阴股内，暂记，俟来哲，今以《资生》系本注。
〖足厥阴肝及股（凡二十二穴）〗
●大敦（《灵枢》）
一名“水泉”（《千金》）。一名“大顺”（《医学正传》）。足大指之端，及三毛之中也，为井（《灵枢》）。爪甲上与肉交者（《素问》）。去爪甲如韭叶（《甲乙》）。
按：《次注》曰：爪甲角，非也。此穴取爪甲上，近三毛之中处，是古来之说也。《类经》载一说曰：内侧为隐白，外侧为大敦。《聚英》《医统》从之，非也。凡井穴，《灵枢》有言内外侧，又有不言之，似不可混焉。《甲乙》有《灵枢》所不言而言之者，乃古传不可废，唯此穴曰及三毛之中。又《缪刺篇》云：三毛上何取外侧。《千金》曰：足大指聚毛中，是也。又云：石淋灸水泉三十壮，大敦是也，今为一名。又云：衄时痒痒便灸足节理三毛中十壮，剧者百壮，衄不止灸之，并治阴卵肿，盖指大敦。《聚英》《医统》作大指缝间，非也。
●行间（《灵枢》）
足大指间也，为荥（《灵枢》）。动脉陷者中（《甲乙》）。大指次指岐骨间上下有筋，前后有小骨尖，其穴正居陷中（《类经》）。
按：《大全》作大指外间。《千金》《外台》脉下有“应手”二字。
●太冲（《灵枢》）
行间上二寸陷者之中也，为腧（《灵枢》）。足大指本节后二寸或曰一寸五分（《甲乙》）。动脉应手（《次注》）。
按：《甲乙》载二说，诸书从之。考之其云自行间二寸，则带本节而言。云自本节后二寸，则除本节也。然则一寸五分之说，近是。今据《灵枢》取行间穴上二寸，是矣。《外台》作二寸半。《类经》曰：在足大指本节后，行间上二寸内间，有络亘连至地五会二寸骨罅间，动脉应手陷中。《资生》曰：诊太冲脉可决男子病死生。《聚英》作诊病人太冲脉有无可以诀死生。又注太谿曰：男子妇人病，有此脉则生，无则死。张介宾注冲阳曰：仲景所谓趺阳也。按仲景趺阳者，非穴名，指趺上动脉，太冲、冲阳、太谿共所谓趺阳也。
●中封（《灵枢》）
一名“悬泉”（《千金》）。内踝之前一寸半陷者之中，摇足而得之，为经（《灵枢》）。斜行小脉上（《千金》）。贴足腕上大筋陷中（《类经》）。为源（《千金》）。
按：一寸半。《甲乙》《千金》并《翼方》《外台》以下诸书作一寸，与商丘混，今从古说。《千金·杂病论》《次注》作一寸半，是也。摇足《甲乙》以下皆作仰足取之，陷者中，伸足乃得之。《千金·筋极篇》作内踝前筋里宛宛中。《瘿瘤篇》作两足趺上曲尺宛宛中。《千金》曰：为源，说既见。
●蠡沟（《灵枢》）
一名“交仪”（《资生》）。去内踝五寸，别走少阳（《灵枢》）。陷者中（《明堂》）。
按：诸书作内踝上。“儀”《大全》作“仪”。《千金》曰：交仪在内踝上五寸，不言蠡沟一名，故从《资生》。
●中都（《甲乙》）
一名“中郄”（《千金》）。一名“太阴”（《外台》）。厥阴郄，内踝上七寸，䯒中与少阴相直（《甲乙》）。胫骨中（《外台》）。为经（《千金》）。
按：“与少阴相直”，五字未详。“少”恐“太”之误。以上二穴取䯒骨中。《外台》一作阴陵泉、三阴交中间。
●膝关（《甲乙》）
犊鼻下二寸陷者中（《甲乙》）。
按：《千金》《千金翼》作三寸，非。《类经》《聚英》《宝鉴》《大成》《吴文炳》作犊鼻下二寸旁。《千金》曰：厥阴郄，盖误。
●曲泉（《灵枢》）
辅骨之下，大筋之上也，屈膝而得之，为合（《灵枢》）。大筋上，小筋下，陷者中（《甲乙》）。膝内屈纹头（《千金》）。
按：辅骨，内辅骨也。
●阴包（《甲乙》）
一名“阴胞”（《大全》）。膝上四寸，股内廉两筋间，足厥阴别走（《甲乙》）。陷者中（《明堂》）。踡足取之，看膝内侧，必有槽者中（《类经》）。
按：“包”《资生》曰：《明堂》作“胞”，今从徐凤为一名。别走。《甲乙》注曰：此处有缺。《外台》《类经》同。
●五里（《甲乙》）
阴廉下，去气冲三寸，阴股中动脉（《甲乙》）。
按：《千金》《千金翼》作阴廉下二寸。《外台》作阴廉下二寸，去气冲三寸，未知孰是。阴廉去气冲二寸，则此穴在阴廉下一寸。恐字误。冈本以为阴股横纹中，亦可疑。《刺禁论》曰：刺阴股下三寸。张注曰：五里穴也。
●阴廉（《甲乙》）
羊矢下，去气冲二寸，动脉中（《甲乙》）。阴股横纹中（《冈本》）。
按：《类经》《金鉴》作羊矢下，斜里三分直上，未详。《类经》曰：羊矢在阴旁股内，约纹缝中皮肉间，有核如羊矢。《入门》载羊矢穴，详于奇穴部。
〖足少阴肾及股（凡二十穴）〗
●涌泉（《灵枢》）
一名“地冲”（《甲乙》）。足心也，为井（《灵枢》）。足下中央之脉（《素问》）。取足心者，使之跪（《素问》）。陷者中，屈足卷指宛宛中（《甲乙》）。
按：“冲”《聚英》作“衢”。足心，脚掌中心也。《肘后》曰：灸蹶心。当拇指大聚筋上六七壮，名涌泉，此说恐有讹。《千金》作脚心大趾下大筋。又作足心下当拇指大筋上。《外台》所引《甄权》《明堂》并作白肉际，非。
●然谷（《灵枢》）
一名“龙渊”（《甲乙》）。一名“然骨”（《类经》）。然骨之下者也，为荥（《灵枢》）。足内踝前，起大骨下陷者中（《甲乙》）。内踝前直下二寸（《千金》）。
按：“渊”《千金》作“泉”，说已见。《素问》曰：伤少阴之络，刺足内踝之下，然骨之前。又曰：无积者刺然骨之前。《次注》曰：然谷穴也。《千金翼》《聚英》作一寸。
●太谿（《灵枢》）
一名“吕细”（《类经》）。内踝之后跟骨之上陷者中也，为腧（《灵枢》）。动脉（《甲乙》）。内踝后五分（《类经》）。即原也（《类经》）。
按：《聚英》曰：男子、妇人病，有此脉则生，无则死，说已见。《类经》曰：原者，未知何据？
●大钟（《灵枢》）
当踝后，绕跟别走太阳（《灵枢》）。动脉（《次注》）。大骨上两筋间（《聚英》）。
按：《甲乙》《千金》《外台》《资生》等作足跟后冲中。《次注》作内踝后街中，又作足跟后。《聚英》《吴文炳》《大成》作踵中。按：“衝”、“街”、“踵”皆传写之误，当作陷。《入门》作大谿下五分，拘矣。
●照海（《甲乙》）
一名“阴蹻”（《大全》）。足内踝下一寸（《甲乙》）。容爪甲（《千金》）。前后有筋，上有踝骨，下有软骨，其穴居中（《神应》）。
按：《神应经》曰：内踝下四分。《类经》一云：内踝下四分，微前高骨陷中，非也。《千金》《千金翼》《外台》无“一寸”二字。《素问》云：阴阳蹻四穴。王冰注之，以为阴蹻、照海、阳蹻、申脉。
●水泉（《甲乙》）
少阴郄、太谿下一寸，在足内踝下（《甲乙》）。微后（《增注》）。为源（《千金》）。
按：“下”疑“后”误。然《千金》《千金翼》《外台》从之，以下诸书皆同，故不谩改之。太谿在踝后侧其下一寸，当内踝后，故以增注，示其意已。《千金》水泉一名大敦，说见太敦。
●复留（《灵枢》）
一名“伏白”，一名“昌阳”（《甲乙》）。一名“外命”（《外台》）。上内踝二寸，动而不休，为经（《灵枢》）。陷者中（《甲乙》）。前旁骨是交信，后旁筋是复留，二穴止隔一筋（《类经》）。
按：“留”《甲乙》作“溜”，古字通用。《千金》作“伏留”，无异义。动而不休，言动脉也。《类经》作前旁骨是“复溜”，后旁筋是交信，《聚英》《医统》《吴文炳》《金鉴》从之，是传写之误，故今二穴换地矣。《金鉴》“筋”作“骨”。《神应经》作踝后五分与大谿相直，且有除踝语，然踝上皆除踝而言骨度分寸，固然。
●交信（《甲乙》）
足内踝上二寸，少阴前，太阴后，筋骨间，阴蹻之郄（《甲乙》）。复溜前（《入门》）。三阴交后下一寸（《增注》）。
按：《入门》作三阴交后，非也。此穴在后下一寸也，少阴前，言本经复溜穴，太阴后言三阴交也。《千金》《千金翼》《外台》《聚英》《医统》共作太阴后廉。《资生》曰：太阴后廉前，筋骨间腨。《金鉴》作从复溜斜外上行，复溜穴之后二寸许后旁筋，非也。又《资生》曰：按《素问·气府论》阴蹻穴注云，谓交信也。在内踝上二寸，少阴前太阴后筋骨间，阴蹻之郄。窃意阴蹻即交信也。至《气穴论》阴阳蹻穴注，乃云阴蹻穴，在内踝下，足谓照海，阴蹻所生，则是阴蹻乃照海，非交信云云。王冰注《素问》此类极多，学者须知之。
●筑宾（《甲乙》）
阴维之郄在足内踝上腨分中（《甲乙》）。
按：“宾”《入门》作“滨”。腨分中腨腹分肉之中也。《金鉴》曰：俗名腿肚。《聚英》《医统》作内踝上五寸。《入门》曰：骨后大筋上，小筋下，屈膝取之是阴谷之注，误，不可从。
●阴谷（《灵枢》）
辅骨之后，大筋之下，小筋之上也，按之应手，屈膝而得之，为合（《灵枢》）。与曲泉并向腘处（《增注》）。
按：此穴在曲泉后，大筋小筋之间也，按之应手，谓动脉也。《甲乙》作膝下内辅骨后。《次注》《类经》《聚英》《医统》《金鉴》从之。《千金》《千金翼》《外台》《资生》《入门》《发挥》《宝鉴》无“下”字，是也。“辅骨”《吴文炳》作“侧”骨。
〖足阳明胃及股（凡三十穴）〗
●厉兑（《灵枢》）
足大指（内）次指之端也，为井（《灵枢》）。爪甲上与肉交者（《素问》）。去爪甲角如韭叶（《甲乙》）。外侧（《卫生宝鉴》）。
按：《缪刺篇》曰：足中指、次指爪甲上。王太仆既辨之，大指下“内”字，衍宜削。
●内庭（《灵枢》）
次指外间也（《灵枢》）。陷者中（《甲乙》）。
按：次指，大指次指也。《入门》作次指三指岐骨陷中。《金鉴》作次指本节前，岐骨外间，非也。
●陷谷（《灵枢》）
中指内间上行二寸陷者中也，为腧（《灵枢》）。足大指次指外间，本节后陷者中，去内庭二寸（《甲乙》）。
按：《明堂》“谷”作“骨”。《甲乙》旧作大指次指间，《外台》从之。共间上脱“外”字，今据《千金》《千金翼》《资生》补之。《入门》作骨陷中。
●冲阳（《灵枢》）
一名“会原”（《甲乙》）。一名“会涌”（《圣济》）。足跗上五寸陷者中也，为原，摇足得之（《灵枢》）。骨间动脉上，去陷谷三寸，（《甲乙》）。内庭上五寸（《入门》）。
按：“跗”《甲乙》作“趺”，同。三寸《千金方》一说，《神应》《类经》作二寸。《金鉴》陷谷条作从冲阳下行二寸，共非也。《素问》云：刺跗上中大脉，血出不止死。张介宾曰：即仲景所谓跗阳，说已见。《千金翼·脱肛篇》曰：冲阳穴恐有误谬，载于奇穴部。
●解谿（《灵枢》）
上冲阳一寸半陷者中也，为经（《灵枢》）。腕上（《甲乙》）。系鞋处（《明堂》）。足大指次指间，直上跗上宛宛中（《类经》）。去内庭上六寸半（《入门》）。
按：“谿”《明堂》作“溪”。《甲乙》注并《类经》曰：《气穴论》注作二寸半。今本作一寸半。《刺疟论》注作三寸半，误。
●丰隆（《灵枢》）
去踝八寸，别走太阴（《灵枢》）。外踝上八寸，下廉胻外廉陷者中（《甲乙》）。
按：《发挥》无下廉之“廉”字。《聚英》“踝”作“跗”。非矣。
●巨虚下廉（《素问》）
一名“下廉”（《灵枢》）。一名“下巨虚”（《千金》）。下上廉三寸（《灵枢》）。“条口”下一寸（《外台》）。三里下六寸（《入门》）。举足取穴（《资生》）。
按：“三寸”《外台》作“二寸”，非。《资生》引《明堂》曰：两筋两骨罅陷宛宛中，蹲地坐取之，是误引上廉注也。《肘后》曰：上廉下一夫。不取。《素问》曰：巨虚者蹻足䯒独陷者，下廉者陷下者也。
●条口（《甲乙》）
下廉上一寸（《甲乙》）。上廉下二寸（《外台》）。举足取之（《资生》）。三里下五寸（《类经》）。
按：《肘后》曰：上廉下一夫。《资生》作廉上一寸。“廉”字上脱“下”字。又引《明堂》作上廉下。上下字画易误，盖传写之误。
●巨虚上廉（《素问》）
一名“上廉”（《灵枢》）。一名“上巨虚”（《千金》）。下三里三寸（《灵枢》）。蹻足䯒独陷者（《素问》）。犊鼻下，䯒外廉六寸（《次注》）。䯒骨外，大筋内，骨之间（《明堂》）。两筋两骨罅陷宛宛中，蹲坐取（《神应》）。
按：《肘后》曰：三里下一夫。不取。
●三里（《素问》）
一名“下陵”（《灵枢》）。一名“鬼邪”（《千金》）。膝下三寸分间（《素问》）。下陵膝下三寸，䯒骨外三里也，为合（《灵枢》）。低跗取之（《同上》）。䯒外廉（《甲乙》）。附胫骨外边，捻之凹凹然也（《肘后》）。两筋肉分间（《次注》）。大筋内筋骨之间，陷者宛宛中（《明堂》）。重按之则足跗上动脉止矣（《次注》）。小儿禁灸（《类经》一说）。
按：《气府论》曰：三里以下至足中指各八俞。分之所在穴空。《次注》曰：谓三里、上廉、下廉、解谿、冲阳、陷谷、内庭、厉兑八穴也。《针解篇》曰：所谓三里者下膝三寸也，所谓跗之者，举膝分易见也。《新校正》曰：按全元起本，“跗之”作“低胻”，《太素》作“付之”。按《骨空论》“跗之”疑“跗上”。《刺腰痛论》曰：刺阳明于䯒前。《次注》曰：正三里穴也。按取此穴，上逼骨，下旁筋，不附骨则无验。捷法甚多，不可从。《肘后》曰：以病人手横掩下并四指，名曰一夫，指至膝头骨下，指中节是其穴，不取。一夫说既见。只以附胫骨以下系本注。《聚英》一说，《入门》作犊鼻下三寸，非也。凡言膝上膝下，皆除膝膑骨而言之。《资生》《本事方》作举足取之。《发挥》《聚英》《医统》从之。盖原《针解篇》《类经》作竖膝低跗取之。原《邪气藏府病形篇》。
●犊鼻（《素问》）
膝下胻上，膝解大筋中（《甲乙》）。膝头眼外侧（《入门》）。形如牛鼻故名（《类经》）。刺犊鼻者，屈不能伸（《灵枢》）。禁灸（《入门》）。刺膝膑出液为跛（《素问》）。
按：“膝下”《千金》并《翼方》《次注》《外台》作“膝膑下”，胻上言䯒骨上。《骨空论》云：䯒骨空在辅骨之上端。《次注》曰：谓犊鼻也。膝解旧作夹解。《千金》《次注》《外台》《资生》《聚英》《吴文炳》同，传写之误也。《圣济》《明堂》《发挥》《类经》作“骨解”。胻《千金》《资生》作“骭”（骭，脚胫也。）《外台·脚气篇》作膝盖上外角宛宛中。不是。《金鉴》作膝盖骨下，胻骨上陷中，俗名“膝眼”，此处陷中两旁有空，膝眼非指穴名，然易混。屈不能伸，言取此穴屈足而取之。
●梁丘（《甲乙》）
一名“跨骨”（《大成》）。阳明郄，膝上二寸（《甲乙》）。两筋间（《千金》）。
按：“丘”《金鉴》作“邱”。《千金》一说作三寸。《大成》作膝膑上一寸，非。
●阴市（《甲乙》）
一名“阴鼎”（《甲乙》）。膝上三寸，伏兔下，若拜而取之（《甲乙》）。陷者中（《次注》）。膝内辅骨后，大筋下，小筋上（《类经》）。禁灸（《甲乙》）。虽云禁灸，家传亦灸七壮（《大成》。《次注》曰：灸三壮）。
按：《千金·消渴篇》作当伏兔上行三寸，临膝取之。《入门》作伏兔陷中。又按《素问》云：股骨上空，在股阳出上膝四寸。《次注》曰：在阴市上，伏兔穴下在承捷也。按今此处无穴名，盖阴市穴也，未详。梁丘直膝头上，斜从分肉到横骨旁横纹，止髀关，此其流注之谿谷，可考矣。
●伏兔（《素问》）
一名“外勾”（《大全》）。一名“外丘”（《宝鉴》）。膝上六寸起肉间（《甲乙》）。正跪坐取之（《资生》）。膝盖上七寸（《资生》一说）左右各三指。
按：捺上有肉起如兔状，因以此名（《类经》）。膝髀罅上六寸向里（《入门》）。禁灸（《甲乙》。《千金》：狂邪鬼语灸百壮）。
按：“兔”《素问》作“菟”，《千金翼》《聚英》《吴文炳》同，“兔”、“菟”通，吴昆作“兔”。《外台》“起肉”作“起内”。写误。盖言七寸者，自膝盖上度之。
●髀关（《甲乙》）
膝上“伏兔”后交分中（《甲乙》）。跨骨横纹中（《入门》）。禁灸（《类经》一说）。
按：“分”《发挥》《类经》作“文”，又通。《类经》作膝上一尺二寸。拘矣。“髀”《大全》作“脾”，又作“髃”，误。
〖足少阳胆及股（凡二十八穴）〗
●窍阴（《灵枢》）
足小指次指之端也，为井（《灵枢》）。爪甲上与肉交者（《素问》）。去爪甲如韭叶（《甲乙》）。第四指外侧（《入门》）。
按：《千金翼》作去爪甲角如韭叶。
●侠谿（《灵枢》）
足小指次指之间也，为荥（《灵枢》）。二岐骨间本节前陷者中（《甲乙》）。
按：“侠”《聚英》《吴文炳》作“夹”。《千金》无“二”字。《金鉴》作地五会下行一寸，拘矣。
●地五会（《甲乙》）
足小指次指本节后间陷者中（《甲乙》）。灸之令人瘦，不出三年死（《甲乙》）。禁刺（《入门》）。
按：《资生》《类经》《聚英》《入门》《医统》《吴文炳》《大全》《大成》作“去侠谿一寸”。拘矣。凡取之骨节陷罅，不用折量，所以古书不言分寸也。《入门》脱“会”字。
●临泣（《灵枢》）
上行一寸半陷者中也，为腧（《灵枢》）。小指次指本节后间陷者中，去侠谿一寸五分（《甲乙》）。
按：《灵枢》曰：临泣上行言临泣者自侠谿上行。《千金》《千金翼》《外台》作去侠谿一寸半，是也。临泣下当脱“侠谿”二字。此穴取岐骨际者，非也。岐骨间而不逼骨。故《灵枢》云：一寸半陷者中。《大全》一说去侠谿七分半，非。
●丘墟（《灵枢》）
外踝之前下陷者中也，为原（《灵枢》）。外廉踝下如前（《甲乙》）。骨纵中（《聚英》）。伸脚取之（《千翼》一说）。
按：《入门》“丘”作“坵”，《金鉴》作“邱”。如《大全》《入门》作“微”，《宝鉴》同。《甲乙》曰：去临泣一寸。《千金》《千金翼》《外台》《次注》《明堂》《资生》以下诸书作三寸。此穴不可用分寸，故不取。
●悬钟（《甲乙》）
一名“绝骨”（《千金》）。足外踝上三寸，动（者）脉中，足三阳络，按之阳明脉绝，乃取之（《甲乙》）。骨绝头陷中（《外台》）。当骨尖前（《类经》）。
按：“者”字衍，《千金》并《翼方》《外台》无“脉”字。《外台》络上有“大”字，阳明跗上脉也，踝上就䯒骨而上三寸许，则有绝陇处，其骨锋尖者，俗呼杨枝骨也，其前是悬钟也。《千金·咳嗽篇》作内踝上。字误也。又《千金》曰：脚外踝上一夫。又云：四寸。《本事方》《资生》一说作四寸。四寸则与阳辅穴相并，不可从。《外台·灸脚气篇》云：一尺。《肘后》作外踝上三寸余，指端取踝骨上际，屈指头四寸，便是与下廉颇相对，分间二穴也。《千金翼》云：外踝上三指当骨上，取法以草从手指中纹横三指，令至两畔齐，将度外踝从下骨头与度齐向上，当骨点之，并非是。《神应经》云：虽曰外踝上除踝三寸，必以绝陇处为穴。此说为得。
●阳辅（《灵枢》）
一名“绝骨”（《素问》）。一名“分肉”（《类经》）。外踝之上，辅骨之前及绝骨之端也，为经，（《灵枢》）。外踝上四寸，辅骨前绝端如前三分，去丘墟七寸（《甲乙》）。
按：《气穴论》云：“分肉”二穴。《次注》曰：外踝上绝骨之端三分，筋肉分间，阳维脉气所发。《新校正》曰：《甲乙经》无“分肉”穴，疑是“阳辅”。《素问直解》曰：脐上三寸水分穴也，恐非。又《骨空论》云：外踝上绝骨之端灸之。《次注》曰：阳辅穴也。《刺疟》云：针绝骨。王曰：阳辅穴也。《难经》云：髓会绝骨。《滑寿》曰：绝骨一名阳辅。按与悬钟同一名，恐有差谬。去丘墟七寸则以踝骨为三寸。《外台》作膝盖下外侧三寸旁，廉骨当小指两筋间。非也。《类经》引《次注》曰：作如后二分。今本与《甲乙》同。《医门摘要》曰：辅骨当作䯒骨。非也。《千金翼·诸风篇》曰：外踝上三寸，一云：四寸，又云：一夫。
●光明（《灵枢》）
去踝五寸，别走厥阴（《灵枢》）。外踝上（《甲乙》）。陷者中（《明堂》）。
●外丘（《甲乙》）
足少阳郄，少阳所生在外踝上七寸（《甲乙》）。骨陷中（《入门》）。阳交后（《增注》）。
按：“丘”《金鉴》作“邱”。《甲乙》旧作内踝。写误。阳交已作外踝，《千金》《外台》以下诸书作外踝，故今订之。
●阳交（《甲乙》）
一名“别阳”，一名“足窌”（《甲乙》）阳维之郄在外踝七寸，斜属三阳分肉间（《甲乙》）。与“外丘”并（《入门》）。下廉后外丘前（《增注》）。
按：阳明经下廉，本经外丘，太阳经飞扬，共踝上七寸，是三阳之分肉也。
●阳陵泉（《灵枢》）
膝外陷者中也，为合，伸而得之（《灵枢》）。膝下一寸，䯒外廉（《甲乙》）。膝下外尖骨前（《千金》）。陷中（《千翼》）。侧骨下宛宛中（《外台》）。
按：《灵枢》曰：阳之陵泉，说已见。《神应经》无“泉”字，盖脱字也。《脏腑病形篇》曰：其寒热者取阳陵泉。《刺腰痛篇》云：刺少阳成骨之端出血，成骨在膝外廉之骨独起者。娄善全曰：按此谓阳陵泉。吴昆曰：阳关穴也。张注曰：此乃䯒骨之上端，所以成立其身，故曰成骨。《甲乙》“成”作“盛”。《气穴论》曰：寒热俞在两骸厌中二穴，《次注》曰：骸厌谓脚外夹膝之骨厌中。王水舍两字为骸厌，两字不可除。《集注》曰：膝解为骸，两骸厌中二穴，谓少阳之阳陵泉也。《入门》作膝品骨下一寸，外廉两骨陷中。《类经》作尖骨前筋骨间，亦通。《神应经》作膝下外骨前六分，拘矣。《类经》《入门》《聚英》《医统》《吴文炳》《金鉴》《大成》作蹲坐取。是。原于《脏腑病形篇》阳陵泉者，正竖膝予之齐取之说也。
●阳关（《甲乙》）
一名“关陵”（《千金注》）。一名“阳陵”（《聚英》）。一名“关阳”（《宝鉴》）。阳陵泉上三寸，犊鼻外陷者中（《甲乙》）。外辅骨上，膝盖旁筋骨间（《冈本》）。禁灸（《甲乙》）。禁针（《入门》）。
按：《千金》作关阳，盖错置，后人遂以为一名欤！《资生》《入门》作二寸。《金鉴》作膝上二寸。非也。《素问》云：寒府在附膝外解营。《类经》曰：谓在膝下外辅骨解间也。凡寒气自下而上者必聚于膝，是以膝膑尤寒，故名寒府，营屈也，当足少阳经之阳关。
●中犊（《甲乙》）
髀骨外膝上五寸，分肉间陷者中（《甲乙》）。禁刺灸（《入门》）。
按：“犊”《千金》《外台》以下诸书作“渎”，未知孰是。《入门》作“下渎”，字误，又作“大骨外”。《聚英》《吴文炳》并曰：少阳之络，别走厥阴，诸书所不言也。本经之络，乃光明也。恐误。《本事方》曰：风市是中渎，非。详于奇穴部。
●环跳（《甲乙》）
一名“膑骨”（《大全》）。一名“分中”（《吴昆》）。两髀厌分中（《素问》）。髀枢中侧卧伸下足，屈上足取之（《甲乙》）。砚子骨下宛宛中（《神应》）。屈上足横纹头，骨下容指陷中（《增注》）。
按：《千金》作“钚铫”。《千金翼》作“环铫”。髀厌犹两骸厌中之厌，髀枢谓髀上廉，就小腹动摇处，其下直下行当膝头者也。《气府论》有髀枢中旁各一之文，恐阴股横纹将尽之中，碾子骨下旁是穴也，屈上足按之则自有陷，可容指，伸则筋骨张起，其陷即无焉。砚子骨《入门》作碾子骨，《千金翼》一说无“子”字。《大全》作砚子骰，与股通。分中是分肉之分，中即《缪刺论》所谓刺枢中。《厥病篇》所谓侧而取之，在枢合中之中，言髀枢中。《吴昆》曰：分中穴名，即环跳也，以其当身之半，故曰分中。果是异说，暂系之一名，以示学者。《外台》曰：环跳、风市疑其别名。非。《医门摘要》曰：按此穴，肩上前后左右之中央，自两乳引绳而取之。妄诞。
〖足太阳膀胱及股（凡三十六穴）〗
●至阴（《灵枢》）
足小指之端也，为井（《灵枢》）。爪甲上与肉交者（《素问》）。小指外侧去爪甲如韭叶（《甲乙》）。爪甲角（《千金》）。宛宛中（《明堂》）。
●通谷（《灵枢》）
本节之前外侧也，为荥（《灵枢》）。陷者中（《甲乙》）。
按：本节小指之本节也，承上文。
●束骨（《灵枢》）
本节之后陷者中也，为腧（《灵枢》）。足小指外侧（《甲乙》）。赤白肉际（《次注》）。
●京骨（《灵枢》）
足外侧大骨之下，为原（《灵枢》）。赤白肉际陷者中，按而得之（《甲乙》）。
按：《聚英》曰：小指本节后大骨，名京骨，其穴在骨下。而赤白肉，作赤白骨，字之误。
●金门（《甲乙》）
一名“关梁”（《甲乙》）。足太阳郄一空，在足外踝下（《甲乙》）。陷中（《千金》）。外踝下一寸（《类经》）。阳维所别属（《甲乙》）。
按：《聚英》作“梁关”，《医统》《吴文炳》《大成》同。一空，骨空也。《聚英》作申脉下一寸，即外踝下一寸五分，近白肉处，何有骨空？又《神应经》作外踝下少后，丘墟后，申脉前，可谓欠其详。外踝下可容爪甲而定申脉，当其下摸索骨空而得之。
●申脉（《甲乙》）
一名“鬼路”（《千金》）。一名“阳蹻”（《大全》）。外踝之下半寸所（《素问》）。阳蹻所生足外踝下陷者中，容爪甲许（《甲乙》）。禁灸（《入门》）。
按：《资生》《发挥》《入门》《吴文炳》《大成》作白肉际。恐非。此穴外踝下五分所容爪甲许，则不至白肉际，故不取。《千金》曰：劳冷气逆，腰臗冷痹，屈伸难，灸阳蹻一百壮，在外踝下容爪，指此穴。《大全》为一名。据此。
●仆参（《甲乙》）
一名“安邪”（《甲乙》）。跟骨下陷者中，拱足得之，足太阳脉之所行也，为经（《甲乙》）。白肉际（《明堂》）。
按：“下”《医统》作“上”，误。为经。《本输篇》及本书以昆仑为经穴。疑误，故今削之。
●昆仑（《灵枢》）
外踝之后跟骨之上，为经（《灵枢》）。陷中，细脉动应手（《甲乙》）。外踝从地直上三寸，两筋骨中（《千金》）。妊妇刺之落胎（《聚英》）。
按：《入门》作“仑昆”，误。《大全》曰：一名下昆仑。《资生》曰：《明堂》有上昆仑，又有下昆仑。《铜人》只云：昆仑而不载下昆仑。按《千金翼》《明堂》有内昆仑。然则下昆仑，非一名，自是异穴也。三昆仑详于奇穴部。盖其中一昆仑即此穴。《素问》云：外踝后灸之。《次注》曰：昆仑穴也。
●跗阳（《甲乙》）
一名“附阳”（《大全》《大成》）。阳蹻之郄足外踝上三寸，太阳前少阳后筋骨间（《甲乙》）。陷者中（《明堂》）。宛宛中（《资生》）。飞扬下（《入门》）。
按：“跗”《千金》《千金翼》《次注》《外台》《圣济》《资生》《大全》《宝鉴》作“付”，《明堂》《类经》《聚英》《入门》《金鉴》《医统》作“附”。《吴文炳》“阳”作“扬”，少阳胆经也，太阳本经也，诸书皆无异论。然太阳，恐少阴之误也。《大成》引《聚英》作一名“付阳”。《大全》亦同。附、付、跗相通，非一名，暂记而不削。
●飞扬（《灵枢》）
一名“厥阳”（《甲乙》）。去踝七寸别走少阴（《灵枢》）。足外踝上（《甲乙》）。陷者中（《明堂》）。骨后（《入门》）。
按：《灵枢》“扬”作“阳”。《圣济》《发挥》《类经》《金鉴》同。《资生》《大全》作九寸，非。《刺腰痛篇》曰：刺飞扬之脉，在内踝上五寸，少阴之前与阴经之会，似指此穴。《灵枢》《甲乙》并云飞扬，足太阳之络别走少阴，然内踝上五寸则蠡沟穴也。按“内”当作“外”，“五”当作“七”，暂记，俟智者。《刺腰痛篇》新校正有五寸，作二寸为复溜穴之说。其文繁，故不记于此。
●承山（《灵枢》）
一名“鱼腹”，一名“肉柱”（《甲乙》）。一名“伤山”（《千金》）。腨下去地一尺所（《素问》）。兑腨肠下分肉间陷者中（《甲乙》）。
按：“伤山”《宝鉴》《大成》作“肠山”，果是也。“腨”《外台》作“踹”。非也。《资生》《聚英》一云腿肚下。《类经》作腿肚下尖。《入门》作拱足去地一尺取之。
●承筋（《甲乙》）
一名“踹肠”，一名“直肠”（《甲乙》）。腨下陷脉（《素问》）。腨肠中央陷者中（《甲乙》）。禁刺（《甲乙》）。
按：“腨”《外台》作“踹”，非。《千金》曰：胫后从脚跟上七寸。《类经》《聚英》《入门》《大全》《金鉴》从之，“七寸”二字误。《次注》作腨中央如外。“如外”二字亦误。《外台》引《救急方》云：以绳从脚心下度至脚踵，便截断度，则回此度从脚跟继量向上，尽度头当腨下际宛宛中，是穴。《千金·霍乱篇》注，又有取绳度之之法，恐致差谬，并不取。
●合阳（《甲乙》）
膝约纹中央下二寸（《甲乙》）。
按：《千金》《发挥》《聚英》《大成》《金鉴》作三寸。《入门》《大全》《宝鉴》一说作一寸，并非也。
●委中（《素问》）
一名“郄中”（《素问》）。委中央（《灵枢》）。一名“血郄”（《类经》）。一名“腿凹”（《金鉴》）。腘中央为合，委而取之（《灵枢》）。约纹中动脉（《甲乙》）。曲脚之中，背面取之。又云：膝后屈处（《次注》）。两筋间（《神应》）。陷中（《类经》）。令人面挺腹地而取之（《资生》）。一云：禁灸（《发挥》）。
按：委屈也，缓缓屈膝而取之。《病形篇》曰：屈而取之，即是也。《素问》曰：刺解脉在郄中，结络如黍米，刺之血射以黑，见赤血而已。《次注》曰：郄中则委中穴。《灵枢》曰：膀胱合入于中央。又曰：若脉陷取委中央，并入一名。《资生》引《甄权》曰：曲踿内。
●委阳（《素问》）
三焦下输，在足于太阳之前，少阳之后，出于腘中外廉，名曰委阳，是太阳络也，手少阳经也，三焦者足少阳太阴之所将太阳之别也，上踝五寸，别入贯腨肠，出于委阳，并太阳之正，入络膀胱约下焦（《灵枢》）。屈伸而索之（《同上》）膝腕横纹尖（《入门》）。
按：《四时气篇》云：邪在三焦约取之太阳大络。《甲乙》“索”作“取”。足太阳之“阳”，旧作“指”。今据《甲乙》及诸书订之。“前”《千金翼》《资生》作“后”，而无“少阳之后”四字，盖脱文也。《甲乙》外廉下有两筋间，扶承下六寸，此足太阳之别络也，屈身而取之之文。扶承是承扶之穴，《千金》《资生》《圣济》等并作扶承，详于承扶下。扶承下六寸，《千金》《外台》《资生》《圣济》等皆从之。然承扶下六寸者殷门穴也。殷门注曰：肉郄下六寸，肉郄、承扶一名也。因知承扶下六寸五字，殷门之注，误写于兹也，否则扶承二字，殷门之讹，故不取也。屈身是屈伸之讹。《外台》《入门》同《资生》《类经》《吴文炳》《宝鉴》《医统》《金鉴》既作屈伸是也。委阳实在委中之外两筋间，不问分寸自明。委，屈也。“委阳”名义固然，故扶承下六寸五字，为衍文。《次注》曰：去臀下横纹六寸，亦承《甲乙》，谬。《医学纲目》曰：详《铜人》云：委阳在承扶下六寸，以今经文考之，当一尺六寸，盖《铜人》说，始于《甲乙》，《甲乙》之说乃脱简而脱去一尺二字也。今按其取穴，是。虽然《甲乙》等必取近穴以注释，故言腘外廉，岂历殷门、浮郄而取诸承扶乎！未见经注用尺余。《聚英》六寸作二寸六分。《医统》《吴文炳》作一寸六分，不可解矣。《入门》作委中外二寸，凿矣。诸家于经注，读承扶下六寸字，而不读腘中外廉字，此何心哉！《注证发微》削腘中外廉字，其疏谬最甚。《次注》谓浮郄穴上侧也者。亦误矣。
●浮郄（《甲乙》）
委阳上一寸，屈膝得之（《甲乙》）。腘外廉横纹上一寸（《增注》）。
按：后人不知《甲乙》委阳注有衍文，于承扶下五寸取此穴者。妄也。《甲乙》为屈膝得之，可以证也。《千金》《千金翼》作展足。《外台》《资生》《发挥》《聚英》《宝鉴》作展膝。非。
●殷门（《甲乙》）
肉郄下六寸（《甲乙》）。膝后腘上，两筋之间，去臀下横纹六寸（《次注》）。禁灸（《入门》）。
按：肉郄者承扶一名。《大成》作浮郄下三寸。非也。
●承扶（《甲乙》）
一名“肉郄”，一名“阴关”，一名“皮部”（《甲乙》）。尻臀下股阴肿上约纹中（《甲乙》）。禁灸（《入门》）。
按：《千金》《千金翼》《明堂》《资生》《大全》《入门》作“扶承”，承扶、扶承混称通用。《千金》《千金翼》作股阴下纹中。注曰：一云尻臀下陷纹中。《外台》作股阴上冲纹中。一云股阴下冲纹中。《明堂》作尻臀下衡纹中。《聚英》作股阴上衡纹中。《入门》作横纹中。《资生》“肿”作“冲”按肿，恐衍。“衡”《集韵》与“横”通。“冲”《说文》通“道”也，其义似通，然未见指约纹而为冲纹者，“冲”疑，“衡”误。

卷六  ——————————————————————————————————————————————————————————————————————————————————————————

经脉流注第十  ***************************
《素问》云：夫人之常数，太阳常多血少气，少阳常少血多气，阳明常多气少血，少阴常少血多气，厥阴常多血少气，太阴常多气少血，此天之（“天”恐“人”字）常数。（《新校》云《甲乙经·十二经水篇》血气多少与《素问》不同。大阳多血多气，大阴多血少气）。足太阳与少阴为表里，少阳与厥阴为表里，阳明与太阴为表里，是为足阴阳也；手太阳与少阴为表里，少阳与心主为表里，阳明与太阴为表里，是为手之阴阳也。
《难经》云：经脉者行血气通阴阳，以荣于身者也。其始从中焦注手太阴阳明，阳明注足阳明太阴，太阴注手少阴太阳，太阳注足太阳少阴，少阴注手心主少阳，少阳注足少阳厥阴，厥阴复还注手太阴。
《医种子》曰：足三阴经，胸腹无脉。《铜人图》强为阴经者，非也。然人手之阴经，自腋而出，足之阴经自髀而入，入者入于腹内，故能属脏络府，上膈挟咽，连舌入脑，非在皮肤肌肉之外者也。注图者惑于《甲乙》强膺俞胸俞冲脉之穴，以为属足三阴经，脉气所发。《十四经发挥》尤为谬甚，真千古之长夜矣。偏考阴阳离合、气府、气穴、经脉、经别等篇，深知所列之穴的非阴经，故表而出之。
●手太阴肺经（左右凡二十二穴）
《经脉篇》云：肺手太阴之脉，起于中焦，下络大肠，还循胃口，上膈，属肺，从肺系横出腋下（云门、中府），下循臑内（天侠、府白），行少阴心主之前，下肘中（尺泽），循臂内上骨下廉（孔最），入寸口（经渠、大渊），上鱼，循鱼际（即鱼际），出大指之端（少商），其支者，从腕后（列缺）直出次指内廉，出其端。
又云：手太阴之别，名曰列缺，起于腕上分间，并太阴之经，直入掌中，散入于鱼际。取之去腕半寸（马莳曰“半寸”当作“寸半”），别走阳明。
《经别篇》云：手太阴之正，别入渊腋少阴之前，入走肺，散之大肠，上出缺盆，循喉咙，复合阳明。
《缪刺论》云：邪客于手足少阴、太阴，足阳明之络，此五络皆会于耳中，上络左角。
《邪客篇》云：手太阴之脉，出于大指之端，内屈循白肉际，至本节之后太渊，留以澹，外屈上于本节之下，内屈与阴诸络会于鱼际，数脉并注，其气滑利，伏行壅骨之下，外屈出于寸口而行，上至于肘内廉，入于大筋之下，内屈上行臑阴，入腋下，内屈走肺，此顺行逆数之屈折也。
《经筋篇》云：手太阴之筋，起于大指之上，循指上行，结于鱼后，行寸口外侧，上循臂，结肘中，上臑内廉，入腋下，出缺盆，结肩前髃，上结缺盆，下结胸里，散贯贲，合贲下抵季胁。
中府（手太阴之会。《气穴论·新校正》曰：手足太阴之会。《类经》同）。
云门（手太阴肺气所发）。
天府（同上）。
侠白（手太阴之别）。
尺泽（手太阴之所入也）。
孔最（手太阴之郄）。
列缺（别走阳明）。
经渠（手太阴之所行）。
大渊（手太阴脉之所注）。
鱼际（手太之所溜。《圣济》曰：所流）。
少商（手太阴脉之所出）。
按：《千金》有臑会（大肠经）。《注曰》《铜人经》属三焦。《外台》无中府云门二穴（入脾经）。程衍道曰：论行不论经也。《腧穴折衷》曰：诸家皆以为本经之穴始于中府。《标幽赋》《蠡海集》《锦囊秘录》并曰：本经之穴始于云门。今考其经行之势，则以云门为始者，是也。
●手阳明大肠经（左右凡四十二穴）
《经脉篇》云：大肠手阳明之脉，起于大指次指之端（商阳），循指上廉（二间、三间），出合谷两骨之间（合谷），上入两骨之中（阳谿），循臂上廉（偏历、温溜、下廉、上廉、三里），入肘外廉（曲池），上臑外前廉（肘髎、五里、臂臑、臑会），上肩出髃骨之前廉（肩髃），上出于柱骨之会上（巨骨、秉风），下入缺盆（天鼎），络肺，下膈，属大肠。其支者从缺盆上颈（扶突），贯颊，入下齿中，还出挟口（地仓），交人中，左之右，右之左（禾髎），上夹鼻孔（迎香）。
又云：手阳明之别，名曰偏历，去腕三寸，别入太阴，其别者上循臂，乘肩髃，上曲颊偏齿，其别者入耳，合于宗脉。
《气府论》云：手阳明脉气所发者二十二穴，鼻空外廉项上各二（《次注》谓迎香、扶突二穴也），大迎骨空各一（大迎穴名也），柱骨之会各一（谓天鼎二穴也），髃骨之会各一（谓肩髃二穴也），肘以下至手大指次指各六俞（谓三里、阳谿、合谷、三间、二间、商阳六穴也）。
《经别篇》云：手阳明之正，从手循膺乳，别于肩髃，入柱骨，下走大肠，属于肺，上循喉咙，出缺盆，合于阳明也。《经筋篇》云：手阳明之筋，起于大指次指之端，结于腕，上循臂，上结于肘外，上臑，结于髃，其支者绕肩胛，夹脊，直者从肩髃上颈，其支者上颊，结于頄，直者上出手太阳之前，上左角，络头，下右颔。
商阳（手阳明脉之所出）。
二间（所溜。《宝鉴》作所流，非）。
三间（所注）。
合谷（所过）。
阳谿（所行）。
偏历（别走太阴）。
温溜（郄）。
下廉　上廉（抵阳之会，《外台》作阳明之会）。
三里　曲池（所入）。
肘髎　五里　臂臑（阳明络之会。《聚英》作手足大阳阳维之会）。
臑会（络。《气府论》云：手少阳之会，《次注》曰：手阳明少阳二络气之会，《聚英》曰：阳维会）。
肩髃（蹻脉之会。《聚英》曰：足少阳阳蹻之会）。
巨骨（同上）。
天鼎（所发）。
扶突（同上）。
禾髎（同上）。
迎香（手足阳明之会。《气府论》曰：手阳明脉气所发，《次注》曰：谓迎香、扶突）。
按：《千金》无臑会（入肺经），《发挥》同（入三焦经）。《外台》曰：两旁四十二穴并下三单穴，共四十五穴，无迎香（入胃经），有肩髎（三焦）、兑端、KT交、水沟（共督脉）。《甲乙经》曰：兑端手阳明脉气之所发。
●足阳明胃经（左右凡九十二穴）
《经脉篇》云：胃足阳明之脉，起于鼻之交頞中，旁（迎香）纳太阳之脉（睛明），下循鼻外（承泣、四白、巨髎），入上齿中，还出夹口（地仓），环唇，下交承浆，却循颐后下廉，出大迎，循颊车，上耳前（下关），过客主人，循发际（悬厘、悬颅、颔厌、头维），至额颅（神庭）。其支者从大迎前下人迎，循喉咙（水突、气舍），入缺盆，下膈，属胃（上、中脘），络脾，其直者从缺盆下乳内廉（气户、库房、屋翳、膺窗、乳中、乳根）下（不容、承满、梁门、关门、太乙、滑肉门），夹脐（天枢、外陵、大巨、水道、归来），入气街中（气冲）。其支者起于胃口，下循腹里，下至气街中而合，以下髀关抵伏兔，下膝膑中（阴市、梁丘、犊鼻），下循胫外廉（三里、上巨虚、条口、下巨虚），下足跗（解谿、冲阳），入中指内间（陷谷、内庭、厉兑）。其支者下廉三寸而别（丰隆），下入中指外间。其支者别跗上，入大指间，出其端。
又云：足阳明之别，名曰丰隆，去踝八寸，别走太阴，其别者循胫骨外廉，上络头项，合诸经之气，下络喉咙。
《气府论》云：足阳明脉气所发者六十八穴，额颅发际旁各三（《次注》谓：悬颅、阳白、头维左右共六穴也）面鼽骨空各一（谓四白穴也），大迎骨空各一（大迎穴名也），人迎各一（人迎穴名也），缺盆外骨空各一（谓天髎二穴也），膺中骨间各一（谓膺窗等六穴也，气户、库房、屋翳、乳中、乳根），夹鸠尾之外，当乳下三寸，夹胃脘各五（谓不容、承满、梁门、关门、太一五穴也），夹脐广三寸，各三（谓滑肉门、天枢、外陵也），下脐二寸夹之，各三（谓大巨、水道、归来也），气街动脉各一（气街穴名也），伏兔上各一（谓髀关二穴也），三里以下，至足中指各八俞，分之所在穴空（谓三里、上廉、下廉、解谿、冲阳、陷谷、内庭、厉兑八穴也）。
《经别篇》云：足阳明之正，上至髀，入于腹里，属胃散之脾，上通于心，上循咽，出于口，上额䪼，还系目系，合于阳明。
《经筋篇》云：足阳明之筋，起于中三指，结于跗上，邪外上加于辅骨，上结于膝外廉，直上结于髀枢，上循胁，属脊，其直者上循骭，结于尻。其支者，结于外辅骨，合少阳，其直者上循伏兔，上结于髀，聚于阴器，上腹而布，至缺盆而结，上颈，上夹口，合于頄，下结于鼻上，合于太阳。太阳为目上纲，阳明为目下纲，其支者从颊结于耳前。
《动输篇》云：足之阳明，何因而动？岐伯曰：胃气上注于肺，其悍气上冲头者，循咽上走空窍，循眼系，入络脑，出顑下客主人，循牙车，合阳明，并下人迎，此胃气别走于阳明者也。
《平人气象论》云：胃之大络名曰虚里，贯鬲，络肺，出左乳下。其动应衣，脉宗气也。
承泣（阳蹻，任脉足阳明之会）。
四白（所发）。
巨髎（蹻脉之会）。
地仓（蹻脉，手足阳明之会。“蹻”《聚英》作“任”）。
大迎（足太阳脉气所发。“太阳”《外台》作“阳明”）。
颊车（所发）。
上关（手少阳足阳明之会。《次注》曰：手足少阳、足阳明三脉之会）。
下关（足阳明、少阳之会。《气府论》云：足少阳脉气所发）。
头维（足少阳、阳维之会。《聚英》“阳维”作“阳明”）。
人迎（所发。《聚英》曰：足少阳之会）。
水突（所发）。
气舍（同上）。
缺盆（《气府论》云：足少阳脉气所发。《次注》曰：足阳明脉气所发。《新校正》曰：骨空注，作手阳明）。
气户（所发。以下直行）。
库房（同上）。
屋翳（《外台》曰：足阳明脉气所发）。
膺窗（《次注》曰：足阳明脉气所发）。
乳中（同上）。
乳根　不容　承满　梁门　关门　大乙　滑肉门　天枢　外陵　大巨　水道　归来　气冲（乳根以下十三穴，足阳明脉气所发。归来一穴，《甲乙》无说，《次注》曰：足阳明脉气所发）。
髀关（《气府论》云：足阳明脉气所发。伏兔上各一，《次注》曰：髀关二穴也。以下支）。
伏兔（所发）。
阴市（同上）。
梁丘（郄）。
犊鼻（所发）。
三里（所入。《气府论》云：足阳明脉气所发）。
上廉（与大肠合）。
条口（所发）。
下廉（与小肠合）。
丰隆（别走太阴）。
解谿（所行）。
冲阳（所过）。
陷谷（所注）。
内庭（所溜。《宝鉴》曰：所流）。
厉兑（所出）。
按：中指外间，冈本曰：足中指者大指之次指，不与手中指同焉。按：手足五指以在其中，曰中指，足而以大指次指为中指者，可疑。入中指外间之中指，盖误字。何则《本输篇》云：厉兑者足大指次指之端也，内庭次指外间也，以次指言之，未尝言之中指，至陷谷乃曰中指内间，上行二寸，夫陷谷在第三指内间。若此中指为大指次指，则与厥阴经行间同处也。凡曰中指者，手足共以第三指为中指也。又《类经》曰：大指次指谓大指之次指，即食指也。足亦同。古人不必以大指次指为中指，中指当作次指。
按：颊车、大迎、缺盆、气冲四穴。《经脉篇》胆经条明说足少阳之会焉，《甲乙》等不记者，遗脱也。《外台》曰：两旁九十三穴，去下承浆一单穴，共九十二穴，无头维（入胆经）、缺盆（入三焦经），有迎香（大肠）、耳门（三焦）、承浆（任脉）。《大全》有膝眼四穴（载奇穴部）。《发挥》以下诸书，无上关（入胆经）。
●足太阴脾经（左右凡四十二穴）
《经脉篇》云：脾足太阴之脉，起于大指之端（隐白），循指内侧白肉际（大都），过核骨后（太白、公孙），上内踝前廉（商丘），上腨内（三阴交），循胫骨后（漏谷），交出厥阴之前（地机、阴陵泉），上膝股内前廉（血海、箕门），入腹（冲门、府舍、腹结、大横），属脾，络胃，上膈（腹哀、日月、期门、大包、食窦、天溪、胸乡、周荣、中府），夹咽，连舌本，散舌下。其支者复从胃别上膈，注心中。
又云：足太阴之别名曰公孙，去本节之后一寸，别走阳明。其支者，入络肠胃。
《经别篇》云：足太阴之正，上至髀，合于阳明，与别俱行，上结于咽，贯舌中，此为三合也。
《经筋篇》云：足太阴之筋，起于大指之端内侧，上结于内踝，其直者络于膝内辅骨，上循阴股，结于髀，聚于阴器，上腹结于脐，循腹里，结于肋，散于胸中，其内者着于脊。
隐白（足太阴脉之所发）。
大都（所溜，《宝鉴》作流）。
大白（所注）。
公孙（别走阳明）。
商丘（所行）。
三阴交（足太阴、厥阴、少阴之会）。
漏谷（络）。
地机（郄）。
阴陵泉（所入）。
血海（所发）。
箕门（太阴内市，太阴脉气所发）。
冲门（足太阴、厥阴之会。《外台》厥阴作阴维）。
府舍（足太阴、阴维、厥阴之会，此脉上下入腹络胸结心肺，从胸上至肩，比太阴郄、三阴阳明支别。《外台》无厥阴二字，此脉以下二十六字。《资生》作此三脉上下三入腹，又比作此。《聚英》作入腹，络肝肺、结心肺）。
腹结　大横（太阴、阴维之会）。
腹哀（同上）。
食窦（所发，《次注》曰：手太阴脉气所发）。
天溪（所发）。
胸乡（同上）。
周荣（同上）。
大包（脾之大络，布胸胁中，出九肋间及季胁端，别络诸阴者，《外台》无别络诸阴者五字，《聚英》作总统阴阳诸络，由脾灌溉五脏）。
按：《外台》无大包（入胆经）。
中府　期门　日月（本经之会）　下脘　关元　中极（本经之会）
●手少阴心经（左右凡十八穴）
《经脉篇》云：心手少阴之脉，起于心中，出属心系，下膈，络小肠。其支者从心系上夹咽，系目系。其直者复从心系却上肺，下出腋下（极泉），下循臑内后廉（青灵），行太阴心主之后，下肘内（少海），循臂内后廉，抵掌后锐骨之端（灵道、通里、阴郄、神门），入掌内后廉（少肩），循小指之内，出其端（少冲）。
又云：手少阴之别，名曰通里，去腕一寸（半），别而上行，循经入于心中，系舌本，属目系，其实则支膈，虚则不能言，取之掌后一寸，别走太阳也。
《经别篇》云：手少阴之正，别入渊腋两筋之间，属于心，上走喉咙，出于面，合目内眦，此为四合也。
《经筋篇》云：手少阴之筋，起于小指之内侧，结于锐骨，上结肘内廉，上入腋，交太阴，夹乳里，结于胸中，循臂下系于脐。
《气府论》云：手少阴各一（《次注》谓手少阴郄穴也），阴阳蹻各一（阴蹻一谓交信穴也，阳蹻一谓趺阳穴也）。
《邪客篇》云：黄帝曰：少阴独无腧者，不病乎？岐伯曰：其外经病而藏不病，故独取其经于掌后锐骨之端，其余脉出入屈折，其行之徐疾，皆如手少阴心主之脉行也（“少阴”《铜人》作“厥阴”）。
极泉（手少阴脉气所发。以下直者）。
青灵　少海（所入）。
灵道（《甲乙》或云：手少阴脉之所行也，为经）。
通里（少阴经别走太阳）。
少阴郄　神门（所注）。
少府（所溜）。
少冲（所出）。
按：古书无青灵穴，左右一十六穴也。《本输篇》曰：心出于中冲手少阴也，是手厥阴而言少阴。说见于第四卷中。
●手太阳小肠经（左右凡三十六穴）
《经脉篇》云：小肠手太阳之脉，起于小指之端（少泽），循手外侧（前谷、后溪），上腕（腕骨、阳谷），出踝中（养老），直上循臂骨下廉（支正），出肘内侧两筋之间（小海），上循臑外后廉，出肩解（肩贞），绕肩胛（臑俞、天宗、秉风、曲垣、肩外、肩中、大椎、大杼），交肩上，入缺盆，络心，循咽，下膈，抵胃，属小肠。其支者从缺盆循颈（天窗），上颊（颧髎），至目锐眦（瞳子髎），却（和髎）入耳中（听宫）。其支者别颊上䪼，抵鼻，至目内眦（睛明），斜络于颧。
又云：手之太阳之别，名曰支正，上腕五寸，内注少阴，其别者上走肘，络肩髃。
《气府论》云：手太阳脉气所发者三十六穴，目内眦各一（《次注》谓睛明二穴也），目外各一（谓瞳子髎二穴也），鼽骨下各一（谓颧髎二穴也），耳廓上各一（谓角孙二穴也），耳中各一（谓听宫二穴也），巨骨穴各一（巨骨穴名也），曲掖上骨空各一（谓臑俞二穴也），柱骨上陷者各一（谓肩井二穴也），天窗上四寸各一（谓天窗、窍阴四穴也），肩解各一（谓秉风二穴也），肩解下三寸各一（谓天宗二穴也），肘以下至手小指本各六俞（谓小海、阳谷、腕骨、后溪、前谷、少泽六穴也）。
《经别篇》云：手太阳之正，指地别于肩解，入腋，走心，系小肠也。
《经筋篇》云：手太阳之筋，起于小指之上，结于腕，上循臂内廉，结于肘内锐骨之后，弹之应小指之上，入结于腋下。其支者后走腋后廉，上绕肩胛，循颈，出走太阳之前，结于耳后完骨。其支者入耳中，直者出耳上下结于颔，上属目外眦。
少泽（手太阳脉之所出）。
前谷（所溜）。
后溪（所注）。
腕骨（所过）。
阳谷（所行）。
养老（郄）。
支正（络，别走少阴）。
小海（所入）。
肩贞（《气府论》云：手少阳脉气所发，《甲乙》《次注》作手太阳）。
臑俞（太阳阳维、蹻脉之会，《外台》作手足太阳，《聚英》作阳蹻）。
天宗（所发）。
秉风（手阳明太阳、手足少阳之会）。
曲垣　肩外俞　肩中俞　天窗（所发）。
颧髎（手少阳、太阳之会）。
听宫（手足少阳、手太阳之会）。
按：《外台》二十六穴，无肩贞、曲垣、肩外、肩中、颧髎、听宫六穴（共入三焦经），而有睛明（膀胱）。《发挥》有天容（胆经），诸书从之，非也。《铜人图》曰：天容，《十四经》为手太阳经，《甲乙经》言手少阳脉气所发，《灵枢》二篇二条为足少阳。五篇曰：足少阳根于窍阴，入于天容，故知《甲乙经》“手”字当是“足”字误也。是以予所图，天容为胆经，求不从后人之误，此说为得。
大椎　大杼（本经之会）　上脘（本经之会）　下脘（本经所生）
●足太阳膀胱经（左右凡百二十六穴）
《经脉篇》云：膀胱足太阳之脉，起于目内眦（睛明），上额（攒竹、神庭、曲差、五处、承光、通天），交巅（百会）。其支者从巅至耳上角（天冲、率谷、曲鬓、浮白、窍阴、完骨）。其直者从巅入络脑，还出（络却、玉枕），别下项（天柱、大椎、陶道），循肩髆，内夹脊（大杼、风门、肺俞、厥阴俞、心俞、膈俞、肝俞、胆俞、脾俞、胃俞、三焦俞、肾俞、大肠俞、小肠俞、膀胱俞、中膂俞、白环），抵腰中，入循膂，络肾，属膀胱。其支者从腰中下夹脊，贯臀（上髎、次髎、中髎、下髎、会阳、承扶、殷门），入腘中（委中）。其支者从髆内左右，别下贯胛，挟脊内（附分、魄户、膏肓、神道、譩譆、膈关、魂门、阳纲、意舍、胃仓、肓门、志室、胞肓、秩边），过髀枢（环跳），循髀外，从后廉（浮郄、委阳）下合腘中，以下（合阳、承筋）贯踹内（承山、飞阳、跗阳），出外踝之后（昆仑、仆参、申脉、金门），循京骨（京骨、束骨），至小指外侧（通谷、至阴）。
又云：足太阳之别，名曰飞阳，去踝七寸，别走少阴。
《经别篇》云：足太阳之正，别入于腘中，其一道下尻五寸，别入于肛，属于膀胱，散之肾，循膂，当心入散。直者从膂上出于项，复属于太阳，此为一经也。
《气府论》云：足太阳脉气所发者七十八穴，两眉头各一（《次注》谓攒竹穴也），入发，至项三寸半旁五，相去三寸（谓大杼、风门各二穴也。《新校正》后人误认将顶为项），其浮气在皮中者凡五行，行五，五五二十五（中行则囟会、前项、百会、后项、强间五，督脉气也。次夹旁两行则五处、承光、通天、络却、玉枕各五，本经气也。又次旁两行，则临泣、目窗、正营、承灵、脑空各五，足少阳气也）。项中大筋两旁各一（谓天柱二穴也），风府两旁各一（谓风池二穴也），夹背以下至尻尾二十一节，十五间各一（今《中诰孔穴图》所存者十二穴，左右共二十六，谓附分、魄户、神堂、譩譆、膈关、魂门、阳纲、意舍、胃仓、肓门、志室、胞肓、秩边十三穴也），五脏之俞各五，六腑之俞各六（肺俞、心俞、肝俞、脾俞、肾俞、胆俞、大肠俞、胃俞、三焦俞、小肠俞、膀胱俞），委中以下，至足小指旁各六俞（谓委中、昆仑、京骨、束骨、通谷、至阴六穴也）。
《经筋篇》云：足太阳之筋，起于足小指，上结于踝，邪上结于膝，其下循足外踝，结于踵，上循跟，结于腘。其别者结于踹外，上腘中内廉，与腘中拜上结于臀，上夹脊上项。其支者别入结于舌本，其直者结于枕骨上头，下颜结于鼻。其支者为目上纲，下结于頄。其支者从腋后外廉，结于肩髃。其支者入腋下，上出缺盆，上结于完骨。其支者出缺盆，邪上出于頄。
睛明（手足太阳、足阳明之会。《外台》作手足太阳、阳明。《次注》加阴蹻、阳蹻五脉之会）。
攒竹（足太阳脉气所发）。
曲差　五处　承光　通天　络却　玉枕　天柱（以上七穴与攒竹同）。
大杼（手足太阳之会。《次注》曰：督脉别络，手足太阳三脉之会。《外台》作足太阳、手少阳之会。《聚英》作手足太阳、少阳之会）。
风门（督脉、足太阳之会）。
肺俞（五藏之俞。《次注》曰：并足太阳脉之会）。
厥阴俞　心俞　膈俞　肝俞　胆俞（所发）。
脾俞　胃俞　三焦俞（所发）。
肾俞　大肠俞　小肠俞　膀胱俞　中膂俞　白环俞（所发）
上髎（足太阳、少阳之络）。
次髎　中髎（《次注》曰：足厥阴。支别者与太阴少阳结于腰踝下，夹脊第三、第四骨空中，其穴即中髎、下髎。《发挥》曰：足少阴少阳所结之会也。《聚英》“少阴”作“厥阴”）。
下髎（《次注》曰：足太阴之络从髀合阳明上，贯尻骨中，与厥阴少阳结于下髎。《新校正》曰：详王注曰：足太阴之络。按《甲乙经》乃太阴之正，非络也。王氏谓之络者，未详其旨）。
会阳（督脉气所发）。
承扶　殷门　浮郄　委阳（太阳之别络）。
委中（所入）。
附分（太阳之会。《外台》作手足太阳之会）。
魄户（以下除膏肓之外十三穴，皆太阳脉气之所发）。
膏肓　神堂　譩譆　膈关　魂门　阳纲　意舍　胃仓　肓门　志室　胞肓　秩边　合阳　承筋（所发）。
承山　飞扬（别走少阴）。
跗阳（阳蹻之郄）。
昆仑（所行）。
仆参（同上。《聚英》曰：阳蹻之本）。
申脉（阳蹻所生。《聚英》曰：阳蹻所出）。
金门（太阳郄。阳维所别属也）。
京骨（所过）。
束骨（所注）。
通谷（所溜，《聚英》所流）。
至阴（所出）。
按：《气府论》曰：手太阳脉气所发者三十六穴，目内眦各一，《次注》曰：谓睛明二穴也。《千金》无跗阳（入胆）。《外台》曰：两旁一百二十（恐脱“二”字）穴，注曰并二十二单穴及膏肓、附穴，共一百四十四穴。程衍道曰：按本经原六十三穴，此少二穴，睛明入小肠，厥阴俞缺，只六十一穴，左右共一百二十二穴，又加督脉二十二穴，共一百四十四穴。督脉本二十七穴，今少五穴，KT交、兑端、水沟三穴入大肠。灵台入□□，阳关入胆经，故只二十二穴也。今按《外台》不载灵台穴，程注为入□□者，阙订也。《入门》有眉冲、气海俞、关元俞，今入奇穴部。
大椎　陶道（本经之会）
环跳（《次注》曰手少阳、足太阳之会）
天冲　曲鬓　窍阴　完骨（本经之会）
率谷　浮白　脑户（本经之会）
风府（《聚英》曰足太阳、督脉、阳维之会）
●足少阴肾经（左右凡五十四穴）
《经脉篇》云：肾足少阴之脉，起于小指之下，邪走足心（涌泉），出于然谷之下（然谷），循内踝之后（照海、水泉），别入跟中（大溪、太钟），以上踹内（复溜、交信、三阴交、筑宾），出腘内廉（阴谷），上股内后廉，贯脊（长强），属肾，络膀胱（横骨、大赫、气穴、四满、中注、肓俞、关元、中极）。其直者从肾上贯肝膈（商曲、石关、阴都、通谷、幽门），入肺中（步廊、神封、灵墟、神藏、彧中、俞府），循喉咙，夹舌本。其支者从肺出络心，注胸中。
又云：足少阴之别，名曰大钟，当踝后绕跟，别走太阳，其别者并经上走于心包，下外贯腰脊。
《气府论》云：足少阴舌下，厥阴毛中急脉，各一（《次注》足少阴舌下二穴，在人迎前陷中，动脉前，是曰古本，左右二也。急脉在阴髦中阴上两旁）。
《经别篇》云：足少阴之正，至腘中，别走太阳，而合上至肾，当十四椎出属带脉。直者，系舌本，复出于项，合于太阳。
《经筋篇》云：足少阴之筋，起于小指之下，并足太阴之筋，邪走内踝之下，结于踵，与太阳之筋合而上结于内辅之下，并太阴之筋而上循阴股，结于阴器，循脊内，夹膂上至项，结于枕骨，与足太阳之筋合。
涌泉（足少阴脉之所出）。
然谷（所溜，《外台》作“留”。《聚英》曰：别于太阴，蹻脉之郄。足少阴脉气所流）。
大溪（所注）。
大钟（别走太阳，足少阴络）。
照海（阴蹻脉所生）。
水泉（郄）。
复溜（所行）。
交信（阴蹻之郄）。
筑宾（阴维之郄）。
阴谷（所入）。
横骨　大赫　气穴　四满　中注　肓俞　商曲　石关　阴都　通谷　幽门（自横骨以下，至此十一穴。冲脉，足少阴之会）。
步廊　神封　灵墟　神藏　彧中　俞府（自步廊以下六穴，共足少阴脉气所发）。
按：《骨空论》云：冲脉者起于气街，并少阴之经，夹脐上行至胸中而散。《甲乙经》自横骨至幽门十一穴，皆云冲脉之会者原于此。《俞穴折衷》有廉泉。
三阴交（足太阴、厥阴、心阴之会）
长强（本经之会）　关元　中极　天池（本经之会）
●手厥阴心包经（左右凡十八穴）
《经脉篇》云：心主手厥阴心包络之脉，起于胸中，出属心包络，下膈，历络三焦。其支者循胸出胁，下腋三寸（天池），上抵腋下，循臑内（天泉），行太阴少阴之间，入肘中（曲泽），下臂行两筋之间（郄门、间使、内关、大陵），入掌中（劳宫），循中指，出其端（中冲）。其支者别掌中，循小指次指，出其端。
又云：手心主之别，名曰内关，去腕二寸，出于两筋之间，循经以上，系于心包，络心系。
《经别篇》云：手心主之正，别下渊腋三寸，入胸中，别属三焦，出循喉咙，出耳后，合少阳完骨之下。
《经筋篇》云：手心主之筋，起于中指，与太阴之筋并行，结于肘内廉，上臂阴，结腋下，下散前后夹胁。其支者入腋，散胸中，结于臂。
《邪客篇》云：心主之脉，出于中指之端，内屈循中指内廉以上，留于掌中，伏行两骨之间，外屈出两筋之间，骨肉之际，其气滑利，上二寸，外屈出行两筋之间，上至肘内廉，入于小筋之下，留两骨之会，上入于胸中，内络于心脉。
天池（手厥阴、足少阴之会，《聚英》曰：手足厥阴、少阴之会）。
天泉　曲泽（心主脉之所入）。
郄门（郄）。
间使（所行）。
内关（络别走少阳，《千金》作“太阳”）。
大陵（所注）。
劳宫（溜所）。
中冲（所出）。
按：《外台》两旁一十六穴，无天池（入胆）。
●手少阳三焦经（左右凡四十四穴）
《经脉篇》云：三焦手少阳之脉，起于小指次指之端（关冲），上出两指之间（腋门、中渚），循手表腕（阳池），出臂外两骨之间（外关、支沟、会宗、三阳络、四渎），上贯肘（天井），循臑外（清冷渊、消泺、臑会），上肩（肩窌、肩贞、秉风）而交出足少阳之后（天窌），入缺盆，布膻中，散络心包，下膈，循属三焦。其支者从膻中上出缺盆，上项（肩井），系耳后（天牖、翳风、瘈脉、颅息），直上出耳上角（角孙、悬厘、颔厌），以屈下颊至䪼（颧窌）。其支者从耳后入耳中（听宫），出走耳前（听会、耳门、和窌），过客主人前，交颊，至目锐眦（瞳子窌）。
又云：手少阳之别，名曰外关，去腕二寸，外绕臂，注胸中，合心主。
《气府论》云：手少阳脉气所发者三十二穴，鼽骨下各一（《次注》谓颧髎二穴也），眉后各一（谓丝竹空二穴也），角上各一（谓悬厘二穴也），下完骨后各一（谓天牖二穴也），项中足太阳之前各一（谓风池二穴也），夹扶突各一（谓天窗二穴也），肩贞各一（肩贞穴名也），肩贞下三寸分间各一（谓肩髎，臑会、消泺各二穴也），肘以下至手小指次指本各六俞（谓天井、支沟、阳池、中渚、液门、关冲六穴也）。
《经别篇》云：手少阳之正，指天别于巅，入缺盆，下走三焦，散于胸中也。
《经筋篇》云：手少阳之筋，起于小指次指之端，结于腕，上循臂，结于肘，上绕臑外廉，上肩走颈，合手太阳。其支者当曲颊入系舌本。其支者上曲牙，循耳前，属目外眦，上乘颔，结于角。
《本输篇》云：三焦下腧在于足大指（《甲乙》作“大阳”）之前，少阳之后，出于腘中外廉，名曰委阳，是太阳络也，手少阳经也。
又云：手少阳出耳后，上加完骨之上。
《卫气篇》云：手少阳之本，在小指次指之间上二寸，标在耳后上角下外眦也。
关冲（手少阳脉之所出）。
液门（所溜）。
中渚（所注）。
阳池（所过）。
外关（络别走心主）。
支沟（所行）。
会宗（郄）。
三阳络　四渎　天井（所入）。
清冷渊　消泺　肩髎（所发）。
天髎（手少阳、阳维之会，《千金》“手”作“足”，《次注》作手足少阳、阳维三脉之会）。
天牖（所发）。
翳风（手足少阳之会）。
瘈脉　颅息（足少阳脉气所发，“足”当作“手”）。
角孙（手足少阳、手阳明之会。《气府论》云：手太阳脉气所发，“太”恐“少”之误。《次注》《聚英》“阳明”作“太阳”）。
耳门　听会（所发。《次注》曰：手阳明脉之分）。
和髎（手足少阳、手太阳之会，《次注》无“手阳明”三字）。
按：《外台》曰：两旁五十六穴，无肩髎（入大肠）、颅息（入胆）、耳门（入胃），而有肩井（胆）、听宫（小肠）、天容（胆）、颧髎、肩贞、肩外俞、肩中俞、曲垣（共小肠）、缺盆（胃）九穴。《发挥》有臑会（大肠）。
肩井　秉风（本经之会）　肩贞（气府论云手少阳脉气之所发）　臑会（气府论云手少阳之会）
颔厌　悬颅　悬厘　听宫　上关　瞳子髎　颧窌（本经之会）
●足少阳胆经（左右凡八十六穴）
《经脉篇》云：胆足少阳之脉，起于目锐眦（瞳子窌），上（丝竹空）抵头角（头维、颔厌、悬颅、悬厘、曲鬓、率谷、天冲），下耳后（浮白、窍阴、完骨、角孙、本神、阳白、临泣、目窗、正营、承灵、脑空、风池），循颈，行手少阳之前，至肩上（肩井），却交出手少阳之后，入缺盆（大椎、大杼、天窌、秉风、缺盆）。其支者从耳后入耳中，出走耳前，至目锐眦后。其支者别锐眦，下大迎（大迎），合于手少阳，抵于䪼下，加颊车（颊车），下颈（天容）合缺盆，以下胸中贯膈（日月），络肝，属胆，循胁里（章门），出气街（气冲），绕毛际，横入髀厌中（环跳）。其直者从缺盆下腋（渊腋、辄筋），循胸，过季胁（京门、带脉、五枢、维道、居窌），下合髀厌中，以下循髀阳（中渎、阳关），出膝外廉（阳陵泉），下外辅骨之前（阳交、外丘、光明），直下抵绝骨之端（阳辅、悬钟），下出外踝之前（丘墟），循足跗上（临泣、地五会），入小指次指之间（侠谿、窍阴）。其支者别跗上，入大指之间，循大指岐骨内，出其端，还贯爪甲，出三毛。
又云：足少阳之别，名曰光明，去踝五寸，别走厥阴，下络足跗。
《气府论》云：足少阳脉气所发者六十二穴，两角上各二（《次注》谓天冲左右各二穴也），直目上发际内各五（谓临泣、目窗、正营、承灵、脑空左右是也），耳前角上各一（谓颔厌二穴也），耳前角下各一（谓悬厘二穴也），锐发下各一（谓和髎二穴也），客主人各一（客主人穴名也），耳后陷中各一（谓翳风二穴也），下关各一（下关穴名也），耳下牙车之后各一（谓颊车二穴也），缺盆各一（缺盆穴名也），腋下三寸，胁下至胠八间各一（腋下谓渊腋、辄筋、天池，胁下至胠则日月、章门、带脉、五枢、维道、居髎九穴也，左右共十八穴也），髀枢中旁各一（谓环跳二穴也），膝以下，至足小指次指各六俞（谓阳陵泉、阳辅、丘墟、临泣、侠谿、窍阴六穴也）。
《经别篇》云：足少阳之正，绕髀入毛际，合于厥阴。别者入季胁之间，循胸里，属胆，散之上肝，贯心，以上夹咽，出颐颔中，散于面，系目系，合少阳于外眦也。
《经筋篇》云：足少阳之筋，起于小指次指，上结外踝，上循胫外廉，结于膝外廉。其支者别起外辅骨，上走髀，前者结于伏兔之上，后者结于尻。其直者上乘䏚季胁，上走腋前廉，系于膺乳，结于缺盆。直者上出腋，贯缺盆，出太阳之前，循耳后，上额角，交巅上，下走颔，上结于頄。支者结于目眦为外维。
《热论》云：少阳主胆，其脉循胁，络于耳。又云：少阳病衰，耳聋微闻。
瞳子髎（手太阳、手足少阳之会）。
丝竹空（足少阳脉气所发）。
颔厌（手少阳、足阳明之会。《外台》曰：足少阳、阳明之会）。
悬颅（所发。《聚英》曰：手足少阳、阳明之会）。
悬厘（手足少阳、阳明之会）。
曲鬓（足太阳、少阳之会）。
率谷（同上）。
天容（手少阳脉气所发，“手”当作“足”，说见手太阳条下）。
天冲（足太阳、少阳之会）。
浮白（同上）。
窍阴（同上。《外台》曰：手足太阳少阳之会。《聚英》作足太阳、手足少阳）。
完骨（同上）。
本神（足少阳、阳维之会。《聚英》曰：阳维脉所止）。
阳白（同上。《次注》曰：足阳明、阴维二脉之会。《新校正》曰：按《甲乙经》阳白足少阳阳维之会，今王氏注云：足阳明、阴维之会，详此在足阳明脉气所发中，则足阳明近是，然阳明经不到此，又不与阴维会。疑王注非。《发挥》曰：手足太阳、少阳、足阳明五脉之会。《聚英》曰：手足阳明、少阳、阳维五脉之会）。
临泣（足太阳、少阳、阳维之会。《外台》无阳维）。
目窗（足少阳、阳维之会）。
正营（同上）。
承灵（同上）。
脑空（同上）。
风池（同上。《气府论》云：足少阳脉气之所发）。
肩井（手少阳、阳维之会。“手”《外台》作“手足”）。
环跳（所发。《次注》曰：足少阳、太阳之会）。
渊腋（《次注》曰：足少阳脉气之所发）。
辄筋（所发。《聚英》曰：足太阳、少阳之会）。
日月（足太阴、少阳之会。《类经》曰：太阴、少阳、阳维之会）。
京门（肾募也）。
带脉（《次注》曰：足少阳、带脉二经之会）。
五枢（《次注》曰：足少阳、带脉二经之会）。
维道（足少阳、带脉之会）。
居髎（阳蹻、足少阳之会）。
中犊（所发。《聚英》曰：络别走厥阴）。
阳关　阳陵泉（所入）。
阳交（阳维之郄）。
外丘（郄，少阳所生）。
光明（络别走厥阴）。
阳辅（所行）。
悬钟（足三阳络，《外台》曰：大络）。
丘墟（所过）。
临泣（所注）。
地五会　侠谿（所溜）。
窍阴（所出）。
按：《外台》曰：两旁一百四穴，无肩井（入三焦经）、日月（入脾经），而有头维（胃经）、颅息（三焦经）、大包（脾经）、天池（心包经）、章门（肝经）、后腋、转谷、饮郄、应突、胁堂、旁庭、始素（此七穴，今入奇穴部）。《千金》丘墟下有跗阳（膀胱经）。《资生》《神应》《入门》《大全》《宝鉴》有风市（今入奇穴部）。《聚英》阙日月。《发挥》《聚英》无丝竹空（入三焦经）、天容（入小肠经），而有听会（三焦经）。《宝鉴》有角孙（重复也）。
按：胆经流注，据《经脉篇》则其经穴，有所不经沥者。冈本氏实如所辨，但丝竹空、天容二穴（说见于小肠经），《甲乙》云：足少阳脉气所发，《外台》既属此经。听会一穴，《甲乙》云：手少阳脉气所发，《外台》亦属之三焦经，不言其会。《发挥》以曲差、睛明为会者，诸书所不说也。又颊车、大迎、气街三穴，《经脉篇》明言其会，《甲乙》以下不记者，盖遗脱也。
头维　下关　听宫　和窌　角孙　翳风（本经之会）　缺盆（气府论云足少阳脉气所发）
大椎　秉风（本经之会）　天窌（千金曰足少阳之会）
●足厥阴肝经（左右凡二十八穴）
《经脉篇》云：肝足厥阴之脉，起于大指丛毛之际（大敦），上循足跗上廉（行间、大冲），去内踝一寸（中封），上踝（三阴交、蠡沟、中都）八寸，交出太阴之后，上腘内廉（膝关、曲泉），循股阴（阴包、五里、阴廉），入毛中（急脉、冲门、府舍），过阴器，抵小腹（曲骨、中极、关元），夹胃，属肝，络胆，上贯膈（章门、期门），布胁肋，循喉咙之后，上入顽颡，连目系，上出额，与督脉会于巅。其支者从目系下颊里，环唇内。其支者复从肝别贯膈，上注肺（会于巅下，《甲乙经》注，有一云其支者，从小腹结于腰髁夹脊下，第三、第四骨孔中之纹）。
又云：足厥阴之别，名曰蠡沟，去内踝五寸，别走少阳，其别者循胫，结于茎。
《经别篇》云：足厥阴之正，别跗上，上至毛际，合于少阳，与别俱行，此为二合。
《卫气篇》云：足厥阴之本，在行间上五寸所，标在背腧也。
《经筋篇》云：足厥阴之筋，起于大指之上，上结于内踝之前，上循胫，上结内辅之下，上循阴股，结于阴器，络诸筋。
《热论》云：厥阴脉循阴器而络于肝。
大敦（足厥阴脉之所行）。
行间（所溜）。
大冲（所注）。
中封（所注，《聚英》作“所行”）。
蠡沟（络别走少阳）。
中都（郄）。
膝关（所发，《千金》曰：足厥阴郄）。
曲泉（所入）。
阴包（络别走，《注》曰：此处有缺）。
五里　阴廉　急脉（《次注》曰：厥阴之大络）。
章门（足厥阴、少阳之会）。
期门（足太阴厥阴、阴维之会）。
按：《类经》曰：急脉自《甲乙经》以下，诸书皆无，《外台》二十二穴无章门（入胆经）、期门（入脾经）。《入门》《大全》有羊矢，详于奇穴部。
三阴交（本经之会）
府舍　冲门　曲骨　中极　关元（本经之会）
●督脉（凡二十八穴）
《气府论》云：督脉气所发者二十八穴（《次注》今少一穴），项中央二（谓风府、哑门也），发际后中八（谓神庭、上星、囟会、前顶、百会、后顶、强间、脑户八穴也），面中三（谓素髎、水沟、龂交三穴也），大椎以下，至尻尾及旁十五穴（脊椎之间有大椎、陶道、身柱、神道、灵台、至阳、筋缩、中枢、脊中、悬枢、命门、阳关、腰俞、长强、会阳十五俞也），至胝下凡二十一节，脊椎法也。
《骨空论》云：督脉者起于小腹，以下骨中央，女子入系廷孔，其孔溺孔之端也，其络循阴器，合篡间，绕篡后，别绕臀，至少阴与巨阳中络者合，少阴上股内后廉，贯脊，属肾，与太阳起于目内眦，上额交巅上，入络脑，还出别下项，循肩髆内，夹脊抵腰中，入循膂，络肾，其男子循茎下，至篡与女子等。其少腹直上者，贯脐中央，上贯心，入喉，上颐环唇，上系两目之下中央。
《营气篇》云：上额，循巅下项中，循脊入骶，是督脉也。
《经脉篇》云：督脉之别，名曰长强，夹膂上项，散头上，下当肩胛左右，别走太阳，入贯膂。
《难经》曰：督脉者起于下极之俞，并于脊里，上至风府，入属于脑。
长强（督脉别络，少阴所结。《聚英》曰：足少阴、少阳结会，督脉别走任脉）。
腰俞（所发）。
阳关（《次注》曰：督脉气所发）。
命门（所发）。
悬枢（同上）。
脊中（同上）。
中枢（《次注》曰：督脉气所发）。
筋缩（所发）。
至阳（同上）。
灵台（《次注》曰：督脉气所发）。
神道（所发）。
身柱（同上）。
陶道（督脉，足太阳之会）。
大椎（三阳、督脉之会。《聚英》有“手足”二字）。
哑门（督脉、阳维之会）。
风府（同上。《聚英》曰：足太阳、督脉、阳维之会）。
脑户（督脉、足太阳之会）。
强间（所发）。
后顶（同上）。
百会（督脉足太阳之会。《聚英》曰：手足三阳、督脉之会）。
前顶（所发）。
囟会（同上）。
上星（同上）。
神庭（督脉、足太阳、阳明之会）。
素髎（所发）。
水沟（肾脉、手足阳明之会。《外台》《次注》无“足”字）。
兑端（手阳明脉气所发）。
龂交（《次注》曰：任、督二经之会。《聚英》曰：任、督、足阳明之会）。
按：《甲乙》《千金》《外台》无阳关、中枢、灵台，《外台》无兑端（入大肠经），《折衷》有会阳，曰气府，《甲乙》本穴明系督脉，至《铜人经》系之足太阳经，盖推其意。《甲乙》《千金》无嫌他经之相混以本穴，列于足太阳第三行之末，故遂袭取之耳。今系之于督脉，以复其旧，比之他经之有络穴者，《发挥》穴歌作二十七穴，无会阳。滑寿曰：按《内经》督脉所发者二十八穴，据法十椎下一穴，名中枢，阴尾骨两旁二穴，名长强，共有二十九穴，今多龂交一穴，少中枢一穴，会阳二穴则系督脉别络，与少阳会，故止载二十七穴。此说谬误不可读也。又长强一穴为两旁者，古所无也，不可从焉！
风门（本经之会）　会阳（督脉气所发）
●任脉（凡二十四穴）
《气府论》云：任脉之气所发者二十八穴（《次注》今少一穴），喉中央二（谓廉泉、天突二穴也），膺中骨陷中各一（谓璇玑、华盖、紫宫、玉堂、膻中、中庭六穴也），鸠尾下三寸，胃脘五寸，胃脘以下至横骨六寸半一（《新校正》云：详“一”字疑误），腹脉法也（鸠尾、巨阙、上脘、中脘、建里、下脘、水分、脐中、阴交、脖胦、丹田、关元、中极、曲骨、十四俞也），下阴别一（谓会阴一穴也），目下各一（谓承泣二穴也），下唇一（谓承浆穴也），龂交一（龂交穴名也）。
《骨空论》云：任脉者起于中极之下，以上毛际，循腹里上关元，至咽喉，上颐，循面入目（按：《骨空论》督脉者起少腹之条，有其少腹直上者，贯脐中央，贯心，上颐，环唇，上系两目之下中央之纹，宜合考）。
《营气篇》云：络阴器，上过毛中入脐中，上循腹里，入缺盆，下注肺中，复出太阴（马莳曰：此任脉也）。
《五音五味篇》云：冲脉、任脉皆起于胞中，上循眦里，为经络之海，其浮而外者，循腹右上行会于咽喉，别而络唇口。
《经脉篇》云：任脉之别，名曰尾翳，下鸠尾，散于腹。
《难经》曰：任脉者，起于中极之下，以上毛际，循腹里，上关元，至喉咽。
会阴（任脉别络，夹督脉冲脉之会）。
曲骨（任脉、足厥阴之会）。
中极（足三阴、任脉之会）。
关元（同上）。
石门（所发）。
气海（同上）。
阴交（任脉、气冲之会。《外台》曰：任脉、冲脉、少阴之会。《次注》作任脉、阴冲之会。《铜人》曰：任脉气所发）。
神阙　水分（所发）。
下脘（足太阴、任脉之会）。
建里　中脘（手太阳、少阳、足阳明所生，任脉之会。《次注》曰：手太阳、少阳、足阳明三脉所生，任脉气所发也）。
上脘（任脉、足阳明、手太阳之会）。
巨阙（所发）。
鸠尾（任脉之别）。
中庭　膻中　玉堂　紫宫　华盖　璇玑（中庭以下六穴，任脉气所发）。
天突（阴维、任脉之会）。
廉泉（同上）。
承浆（足阳明、任脉之会）。
按：《气府论》云：任脉之气所发者二十八穴。王冰曰：今少一穴，乃今所载二十四穴也，加承泣、龂交二十七穴。《外台》无承浆（入胃经），《折衷》无廉泉（入肾经）。据《口齿类要》舌下廉泉，此属肾经也。《气府论》云：足少阴舌下，厥阴毛中急脉各一，王冰曰：足少阴舌下二穴，在人迎前陷中，动脉前，是曰舌本左右二也。又《类经》曰：按《刺疟论》所载曰，舌下两脉者廉泉也。《气府论》曰：足少阴舌下各一。《卫气篇》曰：足少阴之标在背腧，与舌下两脉，然则廉泉非一穴，当是舌根下之左右泉脉，而且为足少阴之会也。
承泣（本经之会）　龂交（《次注》曰：任督二经之会）

卷七  ——————————————————————————————————————————————————————————————————————————————————————————

奇穴部第十一  ***************************
奇穴者，乃所谓阿是天应是也，而无共名目者，及此土灸法。传汉地者，载在《神应经》《圣济总录》总收诸主治部中，不录于此，以无其名目也。冈本氏《阿是要穴》曰：皇甫士安《甲乙经》《素问·气府论》王注及滑伯仁《十四经发挥》所载俞穴，今所存惟有三百五十六穴，此他四花、风市、腰眼、痞根等诸穴，以为之奇俞，亦皆阿是也。《内经》无奇输，《灵枢·刺节直邪论》有“奇输”二字，而非云三百五十六穴之外，别有奇输也。又阿是名，《素》《灵》所无，《千金方》始见之，《经筋篇》云：以痛为输。马玄台《注证发微》曰：俗曰天应穴者是也。夫输穴本系经络者，而奇输阿是岂有外经络之理乎！风市者足少阳胆经之所注，腰眼者足太阳膀胱经之所流，其他可类推也。崔氏四花穴，四明高武考之为足太阳第二行膈俞、胆俞四穴。凡奇输明所属之经络及本穴，而针灸之效始可照然也。乃今以阿是要穴，所载遗漏不为不少，更辑奇俞名目，散在诸书者以录之，又只浅见寡闻，何能尽于此乎！又以俟后进君子而如马莳所谓其奇穴，必系经络者，间有与诸书所载不符者云。
〖头面第一〗
●天聪
伤寒三四日以上，宜先灸胸上二十壮，以绳度鼻正上，尽发际中屈绳断去半，便从发际入发中，灸绳头，名曰天聪（《千金》）。
按：《千金翼》“聪”作“窗”，“胸”作“匈”。
●神聪四穴（《资生》）
前神聪、后神聪（《类经》），百会四面各相去一寸（《资生》）。去前顶五分，自神庭至此穴共四寸，后神聪去百会一寸（《类经》）。神聪、百会、四花求各取一寸（《大全》）。以百会穴为中，四边各开二寸半（《银海精微》）。
按：《资生经》曰：明堂有此四穴，而《铜人》无之。其穴治头风目眩、狂乱风痫，亦所不可废者。
●明堂
鼻直上入发际一寸（《资生》）。
按：《资生》曰：按《铜人》《明堂》及诸家针灸经，鼻直上入发际一寸皆云上星穴，《明堂经》于此复云明堂穴不知何所据？所谓疑以传疑也。《大全》曰：府下五分（府下言风府）哑门中，门下五分发际终，更有明堂一穴，差。
●大门
猥退风，半身不随，灸大门，脑后尖骨上一寸（《千翼》）。
●发际
两眼小眦上发际（《资生》）。平眉上三寸（《类经》）。
按：《资生》曰：岐伯灸头旋目眩及偏头痛不可忍，牵眼䀮䀮不远视，灸一壮，立瘥。《类经》曰：主治头风眩晕疼痛延久不愈，灸三壮。又曰：治衄血，于项后发际两筋间宛中穴，灸三壮，盖血自此入脑注鼻中，故灸立止。
●寅门
从鼻头直入发际，度取通绳分为三断绳，取一分入发际，当绳头针是穴，治马黄疽等病（《千金》）。
按：《千金翼》“针”作“锃”。
●阳维
耳风聋雷鸣，灸阳维五十壮，在耳后，引耳令前，弦弦筋上是（《千翼》）。
●囟中（《千金》）
●额上（《千金》）
●耳上（《千金》）
若目反上视，眸子动，当灸囟中。取之法：横度口尽两吻际，又横度鼻下亦尽两边，折去鼻度半，都合口为度，从额上发际上行度之，灸度头一处，正在囟上未合骨中，随手动者是，此最要处也。次灸当额上入发际二寸许，直望鼻为正。次灸其两边当目瞳子，直上入发际二分许。次灸顶上回毛中。次灸客主人，穴在眉后际动脉是。次灸两耳门，当耳开口则骨解开动张陷是也。次灸两耳上，捲耳取之，当捲耳上头是也。一法大人当耳上横三指，小儿各自取其指也。次灸两耳后完骨上青脉，亦可以针刺令血出。次灸玉枕，项后高骨是也。次灸两风池，在项后两辕动肋（“肋”恐当作“脉”）外发际陷中是也。次灸风府，当项中央发际，亦可与风池三处高下相等。次灸头两角，两角当回毛两边，起骨是也（《千金》）。
●耳尖
按：耳尖上，捲耳取尖上（《大成》）。
●耳孔中
耳门孔上横梁是，针灸之，治马黄黄疽、寒暑疫毒等病，又治卒中风口不正，以苇筒长五寸，以一头刺耳孔中，四畔以面密塞之勿泄气，一头内大豆一颗并艾烧令燃，灸七壮即瘥，患右灸左，患左灸右，千金不传，耳病亦可灸之（《千金》）。
●郁中
耳前两边（《云林神彀》）。
按：《云林神彀》曰：灸哮吼神法，患者耳前两边名“郁中”二穴。《寿世保元》“耳前”作“胸中”，未知孰是。
●颞颥
眉眼尾中间，上下有来去络脉（《千金》）。
按：与脑空异。《千金》曰：针灸之，治四时寒暑所苦疽气温病等。
●当阳
眼急痛不可远视，灸当瞳子上入发际一寸，随年壮（《千金》）。去临泣五分（《类经》）。
按：《资生》曰：《铜人》无当阳穴，而《明堂下经》有之。亦不可废者。其穴与临泣相近，《大全》曰：当阳二穴当瞳人。
●当容
肝劳邪气眼赤，灸当容百壮，两边各尔。穴在眼小眦近后当耳前，三阳三阴之会处，以两手按之有上下横脉则是，与耳门相对，是也（《千金》）。
按：《千金翼》。无“小眦近”三字，《外台》耳前下有“客主人”三字。
●眉冲
一名“小竹”。当两眉头直上入发际（《资生》）。禁灸（《入门》）。
按：《资生》曰：《明堂上经》有眉冲穴，而《铜人经》无之，又曰：其穴与曲差相近。《入门》曰：直眉头上神庭、曲差之间。《大全》曰：眉冲二穴两眉头，直上入发际相求。《针灸大成》作直眉头，神庭、曲差之间，膀胱经攒竹后有此穴。
●曲眉
两眉间（《千翼》）。
按：面风游风云云，灸二百壮。
●鱼腰
眉中间（《大成》）。
●印堂
两眉中间（《大全》）。陷中（《大成》）。
按：此穴曲眉、鱼腰穴同处，盖异名也。针之治目疼，灸之治急慢惊风。《大全》曰：两眉角痛不已。
●大阳
眉后陷中，大阳紫脉上（《大成》）。
按：丝竹空也。《洗冤录》曰：眉际之末者大阳穴，宜与瞳子髎合考。《奇效良方》曰：大阳二穴在眉后陷中，大阳紫脉上是穴，治眼红肿及头痛，宜用三棱针出血，出血之法，用帛一条紧缠其顶，紫脉即见，刺见血，立愈。
●鱼尾
目眦外头（《类经》）。
按：《银海精微》曰：小眦横纹尽处。《大全》曰：眉外头，“小”字是“外”之误，“眉”字是“目”之误。此穴似瞳子髎，疑是其穴。《千金》曰：眼戴精上插，灸目两眦后二十壮，盖指鱼尾。
●睛中
眼黑珠正中，取穴之法：先用布搭目外，以水淋一刻（《吴文炳》作“冷水”），方将三棱针于目外角离黑珠一分许，刺入半分之微，然后入金针约数分深，旁入（《吴文炳》无“旁入”二字）自上层转拨向瞳人，轻轻而下，斜插定目角，即能见物。一饭顷（《吴文炳》作“一法要”）出针，轻扶偃卧，仍用青布搭目外，再以冷水淋三日夜止。初针之时，正坐盘膝，将筋一把两手握于胸前，宁心正视，其穴易得，治一切内障，年久不能视物，顷刻光明，神秘穴也（《大成》）。
●光明
对瞳人上眉中是光明穴（《银海精微》）。
●内迎香
鼻孔中，治目热暴痛，用芦管子搐出恶血，效（《大成》）。
●鼻交頞中
鼻孔頞中一穴，针入六分得气即泻，留三呼泻五吸，不补亦宜灸，然不如针（《千翼》）。
按：《经脉篇》曰：足阳明之脉起于鼻之交頞中，是其名称所出。
●鼻准
鼻柱尖上是穴，专治鼻上生酒酢风，宜三棱针出血，效（《大成》）。
●鼻柱
治涕出不止，灸鼻两孔与柱齐七壮（《千金》）。
●夹上星
治鼻中息肉，夹上星相去三寸，各百壮（《千金》）。
●上龂里
正当人中及唇，针三锃，治马黄黄疽等病（《千金》）。
按：《千金翼》作三分锃。
●上腭
入口里边在上缝赤白脉是，针三锃，治马黄黄疽、四时等病（《千金》）。
按：《千金翼》脉下有“上”字。
●舌下
侠舌两边，针治黄疸等病（《千金》）。
按：《千金翼》灸黄法：作舌下侠舌两边针锃。《次注》曰：足少阴舌下二穴在人迎前是。曰舌本，不与是同。《口齿类要》曰：舌下廉泉此属肾经，说已见。
●唇里
正当承浆里边，逼齿龂，针三锃，治马黄黄疽、寒暑温疫等病（《千金》）。
按：《内经集注》曰：任脉之龂交入下齿，详龂交下。
●夹人中
火针治马黄黄疽疫，通身并黄，语音已不转者（《千金》）。
●夹承浆
去承浆两边各一寸（《千金》）。
●䴏口
狂风骂詈挝斫人，名为热阳风，灸口两吻边䴏口处赤白肉际，各一壮（《千金》）。
按：《千金》风瘖狂邪、口眼相牵等，往往灸之，宜据本类考之。《千金》曰：狂走刺人或欲自死，骂詈不息称鬼神语，灸口吻头赤白际一壮。又小儿大小便不通，灸口两吻各一壮。
●颊里
从口吻边，入往对颊里去口一寸，针主治马黄黄疸、寒暑温疫等，颊两边同法（《千金》）。
按：《千金翼》“针”作“锃”。
●聚泉
舌上当舌中，吐出舌中直有缝，陷中是穴，治哮喘咳嗽及久嗽不愈，若灸则不过七壮，灸法：用生姜薄切一片，搭于舌上穴中，然后灸之。如热嗽用雄黄末少许和于艾炷中，然后灸之；如冷嗽用款冬花为末和艾炷中灸之，灸毕以清茶连生姜细嚼咽下，又治舌胎舌强，亦可治，用小针出血（《大成》）。
●左金津　右玉液
舌下两旁紫脉上（《类经》）。捲舌取之（《大成》）。
按：《大全》曰：金津一穴在舌下左边，玉液一穴在舌下右边。《医经小学》曰：舌底紫脉有二穴，左为金津，右为玉液。《奇效良方》曰：在舌下两脉紫脉上是穴，捲舌取之，治重舌肿痛喉闭，用白汤煮三棱针出血。
●海泉
舌下中央脉上（《类经》）。
按：《大全》曰：在舌理中。《奇效良方》曰：在舌下中央脉上是穴，治消渴，用三棱针出血。《疟论》曰：舌下两脉廉泉也，“海”疑是“廉”字之误。廉泉之说既见。
●舌柱
舌下之筋如柱者（《类经》）。
按：《终始篇》曰：重舌刺舌柱。又按：海泉、舌柱疑是同处。
●悬命
一名“鬼禄”。鬼邪妄语，灸悬命十四壮。穴在口唇里中央弦弦者是也。又用刚刀决断弦弦者乃佳（《千金》）。
按：《千金翼》“刚”作“钢”。《明堂》作上唇中央弦上。
●头缝
额角发尖处，治头目昏沉大阳痛（《大全》）。
按：是头维穴欤！
●下颐
颐下骨陷中（《次注》）。
按：《骨空论》云：髓空在脑后五分，颅际锐骨之下，一在龂基下。《次注》曰：当颐下骨陷中有穴容豆。《中诰图经》名下颐。
●面八邪穴
《外科全书》云：面八邪。
一“承光”　两穴在发际。
二“攒竹”　两穴在眉心。
三“禾窌”　在口上唇人中兑端左右。
四“人迎”　在口下唇
●回发五处
以绳横度口至两边，既得口度之寸数，便以其绳一头，更度鼻尽其两边两孔间，得鼻度之寸数，中屈之取半，合于口之全度，中屈之，先觅头上回发，当回发（《千翼》有“中”字）灸之。以度度四边左右前后，当绳端而灸，前以面为正，并依年壮多少，一年凡三灸，皆须疮瘥。又灸壮数如前，若连灸火气引上其数处，回发者，则灸其近当鼻也。若回发近额者，亦宜灸。若指面为瘢，则阙其面处，然病重者亦不得计此也（《千金》）。
按：《千金翼》“连灸”作“速灸”。
●督脉
卒癫，灸督脉三十壮，三报穴在直鼻中上入发际（《千金》）。
●左角
●结喉
●维角
●舌根
按：以上四穴出《千金翼方：杂法篇》中，无穴注。
●额顶
按：出《大全》鹤膝风条，无穴注，未知何处？
●中矩
一名垂矩。在□下骨里曲骨中，此一穴出□《华佗传》也。主中风舌强不能语及舌干燥（丹波康赖《医心方》）。
按：“燥”一本作“□”，误也。
〖背腰部第二〗
●肩头
灸癣法：八月八日日出时，令病人正当东向户长跪，平举两手，持户两边，取肩头小垂际骨解宛宛中灸之，两火俱下，各三壮，若七壮，十日愈（《千金》）。
按：《资生经》云：灸牙疼法：随左右所患肩尖微近后骨缝中，小举臂取之，当骨解陷中，灸五壮。予亲灸数人皆愈，灸毕顷大痛，良久乃定，永不发。予亲病齿痛，百方治不验，用此，差。
●肩柱骨
肩端起骨尖上（《大成》）。
按：与肩头穴同处。
●巨阙俞
第四椎名巨阙俞，主胸膈中气，灸随年壮（《千翼》）。第四椎名厥阴俞，主胸中膈气，积聚好吐，随年壮灸之（《同上》）。
按：与腹部巨阙同名异穴。《千金》曰：胸膈中气灸阙腧，注曰：扁鹊云第四椎下两旁各一寸半，名阙腧，详于背部二行中。
●臣觉
背上甲内侧，反手所不及者，骨芒穴上捻之，痛者是也（《千金》）。骨芒穴上六分（《千翼》）。
按：《千金》注曰：臣觉亦作巨搅。《千金翼》云：狂走喜怒悲泣，灸巨觉，而甲作“侠”。注曰：一云巨阙俞。又《杂法篇》作“巨览”。《注》曰：一作“觉”。《千金·头注》曰：“骨芒”疑“膏肓”之误。
●胃脘下俞三穴
治消渴咽喉干，灸胃脘下腧三穴，灸百壮，穴在背第八椎下横三间寸，灸之（《千
●金》）。
●背甲中间
狂走刺人，或欲自死，骂詈不息称鬼神语，灸背甲中间三壮，报灸之，仓公法，神效（《千金》）。
●腰目
消渴小便数，灸腰目，在肾俞下三寸，亦侠脊骨两旁各一寸半，左右以指按取（《千金》），以指按陷中（《千翼》）。
按：《千金》曰：消渴小便数，灸当脊梁中央解间一处与腰目上，二处凡三处。
●腰目窌
腰痛，灸腰目窌七壮，在尻上约左右是（《千金》）。
●腰眼
一名“鬼眼”（《大成》）。一名“癸亥”（《阿是要穴》）。令病人平眠，以笔于两腰眼宛宛中点二穴，各灸七壮。此穴诸书所无，而《居家必用》载之，云累试累验（《类经》）。
按：“腰目”以下三穴，盖同穴也。《针灸大成》曰：鬼眼专主劳虫，令病人举手向上略转后些，则腰上有两陷。《居家必用》云：治诸劳瘵已深难治者，以癸亥日二更尽入三更，令病人平眠，以筋于两腰眼点两穴，各灸七壮，屡试屡验。《类经》曰：癸亥二更后将交夜半，乃六神皆聚之时，勿使人知，令病者解去下衣，举手向上略转后些，则腰间两旁自有微陷可见，是名鬼眼穴，即俗人所谓腰眼也。正身直立，用墨点记，然后上床合面而卧，用小艾炷灸七壮或九壮、十一壮尤好，其虫必于吐泻中而出，烧毁远弃之，可免传染，比四花等穴尤易，且效。冈本《阿是要穴》一名癸亥。
●顶椎（《千金》）
●脊梁中央
消渴小便数，灸两手小指头及足两小趾头，并灸顶椎佳，又灸当脊梁中央解间一处，与腰目上两处，凡三处（《千金》）。
按：《千金翼》灸黄法：脊中椎上七壮，盖同处。
●督俞
一名“高盖”（《资生》）。在六椎下，两旁各半寸，通灸（《资生》《入门》）。正坐取之（《金鉴》）。禁针（《资生》）。
按：《资生》背俞第二行载此穴曰《铜人经》缺此穴，《明堂经》有之。今依《明堂》入在此，恐《铜人》本不全也。《类经》“寸半”作“二寸”。《入门》灸三壮，主寒热心痛，腹痛雷鸣，气逆高盖，与肾俞同名。
●气海俞
在十五椎下，两旁各寸半，通灸（《资生》《入门》）正坐取之（《大成》）。
按：《类经》“寸半”作“二寸”。《入门》入足太阳经，主腰痛痔漏。《资生》曰：《明堂》有气海俞，而《铜人》无之，恐《铜人》本不全。
●关元俞
在十七椎下，两旁各寸半，通灸（《资生》《入门》）伏而取之（《大成》《金鉴》）。
按：《类经》“寸半”作“二寸”。《入门》入足太阳经，主风劳腰痛，泄痢虚胀，小便难，妇人瘕聚诸疾，《资生》曰：《明堂》有关元俞，而《铜人》无之，恐《铜人》本不全。
●髃骨（《次注》《新校正》）
见“肩髃”下。
●中枢（《次注》）
●灵台（《次注》）
●阳关（《次注》）
●阙俞（《千金》）
一名“厥阴俞”（《资生》）。
以上四穴，载背部中行部。
●督脊
小儿惊痫，脊强反张，灸大椎并灸诸脏腧及督脊上当中，从大椎至穷骨，中屈更从大椎度之，灸度下头，是督脊也。右背部十二处，十日儿可灸三壮，一月已上可灸五壮（《千金》）。
●五胠俞（《素问》）
见“譩譆”下。
●精宫（《入门》）
见“志室”下。
●痞根
专治痞块，十三椎下各开三寸半多，灸左边，如左右俱有左右俱灸（《入门》）。以指揣摸自有动处，即点穴灸之，大约穴与脐平（《类经》）。
●中空
从肾俞穴量下三寸，各开三寸是穴，此即膀胱经之中髎也（《大成》）。
按：不当中髎，是注误。
●下极俞
第十五椎名下极俞，主腹中疾，腰痛膀胱寒澼饮注下，随年壮灸之（《千翼》）。
按：《难经》下极之俞。滑寿曰：两阴之间，屏医处也，不与此同。《千金》无“第十五椎”及“中”字。
●肩上
脾俞下四寸，侠脊梁一寸半，二穴（《千翼》）。
●脊背五穴（《类经》）
治大人癫，小儿惊痫法，灸背第二椎及下极骨两处，以绳度中折绳端一处，是脊骨上也。凡三处毕，复断此绳作三折，令各等，而三合如“厶”字，以一角注中央，灸下二角，侠脊两边便灸之，凡五处也。以丹注所灸，五处灸百壮，削竹为度，胜绳也（《千翼》）。
●夹脊
治霍乱转筋，令病人正合面卧伸两手着身，以绳横两肘尖头，依绳下夹脊骨两旁，相去一寸半，灸一百无不差者（《千翼》）。
按：注曰：《肘后方》云：此华佗法。
●浊浴
夹胆腧，旁行相去五寸（《千金》）。
按：《千金》曰：治胸中胆病。《千金翼》同。
●下腰
八魁正中央脊骨上，灸数多尤佳，三宗骨是忌针（《千金》）。
按：《千金》曰：泄痢久下，失气劳冷，灸下腰百壮，三报。《千金翼》无“央”字。又按八魁三宗骨未详。《东医宝鉴》“魁”作“髎”，稍通。
●荣卫四穴
大小便不利，欲作腹痛，灸荣卫四穴百壮，穴在背脊四面各一寸（《千金》《千翼》）。
按：背脊四面，未知何处？恐脱语。《医学纲目》云：在背脊四面各一寸八分，腰眼下三寸，挟脊相去四寸，两边各四穴，灸十壮至百壮。
●回气
五痔，便血，失屎，灸回气百壮，穴在脊穷骨上（《千金》）。赤白肉下（《类经》）。
按：《千金翼》“回”作“廻”。曰五痔便血失屎，灸回气百壮，在脊穷骨上，赤白下，灸穷骨，惟多为佳。赤白下，盖言下秽物。《类经》加“肉”字，曰：脊穷骨上赤白肉下，更按穷骨上。似无赤白肉，果夫？张氏之是乎？
●团冈
腹热闭时大小便难，腰痛连胸，灸团冈百壮，穴在小肠俞下二寸横三间寸，灸之（《千金》）。
按：《千金翼》“腹”作“腹中”，似中膂穴。《医学纲目》《东医宝鉴》作“环冈”。
●后腋
治颈漏，背后两边，腋下后纹头（《类经》引《千金》）。腋后廉际两筋间，主腋外相引而痛，手臂拘挛急不得上头（《外台》）。
按：《类经》作后腋下穴。《阿是要穴》曰：颈漏，今所谓气肿。一曰：瘰疬漏也。
●接脊
小儿痢下赤白，秋末脱肛，每厕肚疼不可忍者，灸十二椎下节间，名接脊穴，灸一壮如小麦大（《明堂》）。
●胛缝
背端骨下，直腋缝尖及臂取二寸半，泻六吸，主治肩背痛连胛（《医纲》）。
按：《玉童赋》曰：肩脊痛兮五枢兼于背缝。《宝鉴》无“二寸半”三字。
●背篮
治疟如神，令病人跣足于平正处并脚立，用绳一条，自脚趾周匝截断，却于顶前般过背上，两绳尽处，脊骨中是穴，先点记，待将发，急以艾灸之三七壮，其寒热自止。此法曾遇至人传授，妙不可言，名曰背篮穴也（《寿世保元》）。
●尾翠
骨上三寸骨陷间（《明堂》）。
按：与长强同名，骨上，盖言穷骨上。
●身八邪穴
《外科全书》云：身八邪。
一“肩井”　在两颈侧。
二“风门”　夹脊对第四节。
三“肺俞”　夹脊对第五节。
四“曲泽”　在两臂曲。
按：四节、五节，当作二节、三节。
●第二十二椎两旁
主腰背不便，筋挛痹缩，虚热闭塞，灸随年壮，两旁各一寸五分（《千翼》）。
按：脊椎二十一节，古今通说。今言二十二椎者，连数项骨者欤！恐有误。
●四花患门
一名“六花”（《幼幼新书》）。
《苏沈良方》曰：灸三十种骨蒸法，崔丞相灸劳法，《外台秘要》《崔相家传方》及王宝臣《经验方》悉编载，然皆差误。毗陵郡有石刻最详。余取诸本悉校成此一书，此古方极为委曲，依此治人未尝不验，往往一灸而愈。予在宣城久病虚羸，用此而愈。
唐中书侍郎崔知悌序曰：夫含灵受气禀之于五行（《外台》作“常”，同义）构生乖理，降之以（《万安方》作“于”）六疾，《岐黄广记》蔚（《外台》作“抑”）有《旧经》，攻灸兼行，显著斯术。骨蒸病者又名“传尸”，又谓“殗殜”，又称“伏连”（《万安方》作“死败”），又曰“无辜”（《万安方》无此四字）。大夫以癖气为根，妇人以血气为本，无问长（《万安方》作“老”）少，多染此病，婴孺之流，传注更苦，其为状也发干而耸（“而耸”《万安方》作“露耳”）或聚或分，或腹中有块，或脑后两边有结，多者乃至五六，或夜卧盗汗，梦与鬼交，虽自（《外台》《万安方》作“目”）视分明，而四肢无力，或上气食少，渐就沉羸，纵延日时，终于□尽。余昔忝洛（《十药神书》作“潞”）州司马，尝三十日，灸治（《外台》《万安作“活”）一十三人，前后瘥者数逾二百，至于狸骨獭肝，徙闻曩说，金牙铜鼻，罕见其能，未若此方扶危拯急，非止单攻骨蒸，又别疗气、疗风、或瘴、或劳、或邪、或患状既广，灸治（《万安》作“活”）不可具述，略陈梗概，又恐传授讹谬，以误将来，今故具（《万安》作“具故”）图形状，庶令览者易悉，使所有（《外台》《万安》作“在”）流布，颐（《外台》《万安》作“颇”）用家藏，未暇外请名医，旁求上药还魂返魄，何难之有？遇斯疾可不务乎（陈仕贤《济世良方》曰：《青囊经》云：此四花穴法，医者固要精于点取，患者全在慎于保养，不然何能取效！男女五劳七伤，气虚血弱，骨蒸盗汗，形容憔悴，咳嗽痰喘，五心烦热，诸虚髓里，腹中积聚，久病痼疾，凡所有见，悉皆治之）！
取穴法
先，定（《万安方》作“两”》）穴，令患人平立正，取一细绳，蜡之勿令展缩（以上六字，《圣济总录》《万安》细注）顺脚底贴肉，坚蹈之，男左女右（以上四字，《圣济》《万安》细注）其绳前头与大拇指端齐，后头令当脚根（《圣济》《万安》作“跟”）中心，向后引绳循脚胫（《万安》作“肚”）贴肉，直上至曲□（《外台》作“腘”》）中大横纹截断，又令患人解发分（《济世良方》有“开”字》）两边，令（《济世良方》作“要”）见头缝，自囟门平分至脑后，乃平身正坐取，向所截绳一头，令与鼻端齐，引绳向上，正循头缝至脑后，贴肉垂下，循脊骨，引绳向下至绳尽处，当脊骨以墨点记之（墨点不是灸处）。又取一绳子，令患人合口将绳子按于口上，两头至（《圣济》有“两”字）吻，却抱（《圣济》《万安》作“钩”）起绳子中心至鼻柱根下，令如“＜”，此便齐两吻截断，将此绳展令直，于前来（《医学正传》作“量”》）脊骨上墨点处，横量取平，勿令高下绳子先中折当中以墨记之，却展开绳子横量，以绳子上墨点，正压脊骨上墨点为正，两头取平，勿令高下，于绳子两头以白圈记，白圈是灸穴也（以上六字，《万安》细注》）。
以上是第一次点二穴。
按：《大全》曰：是灸穴，名曰患门二穴，患门名创于此。《入门》曰：如妇人足小难以准量，可取右手肩髃穴贴肉，量至中指头齐亦可，不若只取膏肓灸之亦妙，次灸四花，无有不效。《类经》又载此说，曰：庶乎得宜，然不当患门，不可从。又曰：妇人以膏肓穴代之，亦可也。不当患门不可从。《十药神书》曰：妇女缠脚者短小，非自然也，若以量脚绳子加之首必不及也，今移附于右肩髃穴点定引绳向下，至中指尽处，截断以代量足之用。
次，二穴令其人平身正坐，稍缩臂膊取一（《济世良方》有“蜡”字）绳，绕项向前，双垂与鸠尾齐，鸠尾是心岐骨，人有无心岐骨者，至从胸前两岐骨下量取一寸，即鸠尾也，即是双截断，却皆（《圣济》作“脊”）翻绳头向顶后，以绳子中停取心，正令当喉咙结骨上，其绳两头夹项双垂，循脊骨以墨点记之（墨点不是灸穴）。又取一绳子，令其人合口横量齐两吻（《济世良方》有“如一字样”之四字）截断，还于脊骨上（《万安》有“以”字）墨点，（《圣济》有“处”字）横量始（《圣济》作“如上”）法绳子两头，以白圈记之，白圈是灸穴处（《类经》曰：是四花，左右二穴也）。
以上是第二次点穴，通前共四穴，同时灸，日别灸七壮至二七壮，累灸至一百壮或一百五十壮为妙，候灸疮欲瘥，又依后法灸二穴。
又次，二穴以第二次量口吻绳子，于第二次双绳头尽处墨点上，当脊骨直上下，竖点令绳中停（《医学正传》令绳中停，作“其绳子”三字）中心，在墨点上于上下绳尽头（《正传》作“处”），以白圈两穴，白圈是灸穴处。
以上是第三次点两穴，谓之四花，灸两穴各百壮，三次共六穴，各取离日量度讫，即下火，唯须三月三日艾最佳，病瘥百日内，忌饮食房室，安心静处，将息若一月（《圣济》作“百日”）后，觉未差，复初穴上再灸。
按：“四花”灸穴诸书所载不一，《苏沈良方》校成诸本序文如所言，而鲁鱼居多，今以《万安方》校之，他书之文大不同，始取其句差异者注之，再阅颇觉其烦，仍悉削去之，只注一二字异而义易通者。崔氏序曰：具图形状而其图不载，诸书亦无焉。今据《万安方》所图省其无用，而其文一从《圣济》《万安》二书记图上。《入门》曰：灸此六穴，亦要灸足三里，以泻火气为妙。是古书所不论也，不可拘矣。
字大拇指端当脚跟，向后量至曲□大横纹。
自鼻端量向上，循头缝至脑后。
循脊骨，引绳头向下至绳尽处，当脊骨以墨点记。
合口，以绳子按于口上，钩起绳子中心至鼻柱下，便齐两吻截断。
将量口吻绳子展直，于前来脊骨上墨点处，横量两头以白圈记（白圈记是灸穴，墨点处不是灸穴）。
以上第一次点二穴。
取一绳绕项，向前双垂与鸠尾齐。
翻绳头向后，以绳两头夹项双垂，循脊骨向下至两绳头尽处，以墨点记。
以绳子令人合口，横量齐两吻截断。
用量口吻绳子于脊骨墨点上，横量两头，以白圈点定（白圈，原作“朱点”，令改之）。
以上是第二次点二穴。
以第二次量口吻绳子，于第二次双绳头尽处墨点，直上下，直量绳尽头，用白圈记。
以上是第三次点二穴。以上图状总图。
以上是都点了六穴（白圈是灸穴，墨点不是灸穴）。
按：《资生》曰：凡取四花穴，以稻秆心，量口缝如何阔，断其长多少，以如此长，裁纸四方，当中剪小孔，别用长稻秆，蹈脚下，前取脚大指为止，后取脚曲踿横纹中为止，断了，却环在结喉，下垂向背后看秆止处，即以前小孔纸，当中安分为四花，盖灸纸四角也。今按：此法世俗所谓略四花。《针灸聚英》曰：初疑四花穴，古人恐人不识点穴，故立此捷法，当必有合于五脏俞也。今依此法点穴，果合太阳行背二行，膈俞、“胆俞”四穴。《难经》曰：血会膈俞。《疏》曰：血病治此。盖骨蒸劳热，血虚火王，故取此补之。胆者肝之腑藏血，故亦取是俞也。崔氏止言四花，而不言膈俞、胆俞四穴者，为粗工告也。今只依揣摸脊骨膈俞、胆俞为正，然人口有大小阔狭不同，故四花亦不准。更按：高武说崔氏四花而不据其法，漫为膈胆二俞，学者思诸。又《资生》曰：一医传一法，先横量口吻取长短，以所量草，就背上三椎骨下，直量至草尽处，两头用笔点了，再量中指长短为准，却将量中指草，横直量两头，用笔圈四角，其圈者是穴，是又略法，不可从。
●经门四花
《入门》曰：即崔氏四花穴，不灸背上二穴，各开两旁，共成六穴，上二穴共阔一寸，下四花相等，俱吊线比之，以离卦变作坤卦，降心火，生脾土之意也，然此皆阳虚所宜。华佗云：风虚冷热，惟有虚者不宣灸，但方书又云：虚损劳瘵只宜早灸膏肓、四花，乃虚损未成之际，如瘦弱兼火，虽灸亦只宜灸内关、三里，以散其痰火，早年欲作阴火不宜灸，论而未果。
●骑竹马灸法
用薄篾量患人手上尺泽穴横纹比起，循肉至中指尖止截断，外用竹杠一条，以竹杠两头置凳上，令患人去衣骑竹杠，以足微点地，以先比篾安杠上，竖篾循背，直上篾尽处以墨点记，只是取中，非灸穴，更以薄篾量手中指节两横纹为一寸，将篾于所点墨上，两旁各量一寸是穴，各灸五壮或七壮止，不可多灸，此法灸之无不愈者。盖此二穴心脉所过，凡痈疽之疾皆心气留滞，故生此毒，灸此则心脉流通，即时安愈，可以起死回生，有非常效（《神应》）。
按：《类经》曰：一本作各开二寸。《聚英》曰：依法量穴，在督脉脊中至阳、筋束二穴中，外太阳行背二行膈俞、肝俞之内，非正当穴也。疑必后人传讹以三寸为二寸耳，岂有不得正穴，徒破好肉而能愈病哉！此不能疑也。《阿是要穴》曰：此穴出诸书，未知其始。
〖胸腹部第三〗
●气堂
失欠颊车蹉，灸背第五椎，一日二七壮，满三日未瘥，灸气冲二百壮，胸前甲骨中，是亦名气堂（《千金》）。
按：“气堂”恐“气冲”之误，“甲”《千金翼》作“寅”。
●通关
中脘旁各五分，主五噫，针入八分，左捻能进饮食，右捻能和脾胃，此穴一针有四效，凡下针后，良久觉脾磨食，觉针动为一效；次针破病根，腹中作声为二效；次觉流入膀胱为三效；又次觉气流行腰后骨空间，为四效（《医纲》）。
●龙颔
心痛冷气上，灸“龙颔”百壮，在鸠尾头上行一寸半，不可刺（《千金》）。
●天瞿旁穴
瘿，灸天瞿三百壮，横三间寸灸之（《千金》）。
按：天瞿即天突一名。东洋先生曰：按“瞿”疑当作“衢”。《千金》《明堂》云：天衢在耳上如前三寸，此解不是，说见天冲。
●胸堂
上气厥逆，灸胸堂百壮，穴在两乳间（《千金》）。不刺（《千金》）。
按：《千金》曰：吐血唾血，灸胸堂百壮。又出《惊痫篇》。《千金翼》“堂”作“膛”，并无穴注。此穴似指膻中。《医学纲目》以为膻中，然《千金》既言灸膻中，次灸胸堂，则非膻中。
●疰市
一切疰，无新久，先仰卧，灸两乳边邪下三寸，第三肋间，随年壮可至三百壮，又治诸气神良，一名疰市（《千金》）。
按：“疰”《千金翼》作“注”，与“旁廷”同名，其处不远。
●石关
在心下二寸，两旁各五寸，灸五十壮，主产后两胁痛，不可忍（《卫生宝鉴》）。
按：与腹部“石关”同名异穴。
●转谷
在旁二骨间陷者中，主胸胁支满不欲食，谷入谷不化，呕吐复出，举腋取之（《外台》）。
按：此穴在后腋条后在旁，盖指后腋欤，似有脱字，后腋见背部，《外台》以后腋、饮郄、应突、胁堂、旁廷、始素七穴，入足少阳经，今移入于奇穴。
●饮郄
食门下一寸骨间陷者中，主腹满胪肿痛，引脐旁，腹鸣濯濯若中有水声，仰腹取之（《外台》）。
按：食门未知何处？盖指转谷欤！
●应突
饮郄下一寸，主饮食不入，腹中满，大便不得节，腹鸣泄注，仰腹取之（《外台》）。
●胁堂
腋阴下二骨陷者中，主胸胁支满，胪胀贲㹠，噫哕喘逆，胆视目黄，举腋取之（《外台》）。忌针（《千翼》）。
按：东洋先生曰：“胆”疑当作“瞻”。《千金翼》曰：吐血唾血，灸胁堂百壮。《资生》曰：在腋下，引《明堂下经》居髎下载此穴。《大全》曰：居髎合取八寸三，胁堂二骨门腋下。
按：门腋盖指章门、渊腋而不的，是作歌括之弊也。
●旁廷
一名“注市”，腋下四肋间，高下正与乳相当，乳后二寸陷中，俗名“注市”，举腋取之。刺入五分，灸五十壮，主卒中恶，飞尸，遁尸注，胸胁满（《千金》）。胁堂下二骨间陷者中，举腋取之（《外台》）。
按：“廷”《外台》作“庭”，与前条疰市同名，其处亦不远。
●始素
腋胁下廉下二寸骨陷者中，主胁下支满，腰痛引腹，筋挛阴气上缩，举臂取之（《外台》）。
●九曲中府
旁廷、注市下三寸（《千金》）。刺入五分，灸三十壮，主恶风邪气，遁尸，内有瘀血（《千金》）。
●帝门
脾胃之间，名曰“帝门”，在季肋下前一寸半（《经脉》）。
按：《类经》所载九门，无此穴。
●腋门
一名“大阳阴”，一名“腋间”，腋下攒毛中一寸，灸五十壮，主风（《千金》）。
按：手少阳液门易混，又与“大巨”同名异穴。《千金》渊腋穴下注引《中风篇》曰：腋门在腋下攒毛中，一名“泉液”，即渊腋是也，今本无此文。
●气门
妇人绝嗣不生，灸气门穴，在关元旁三寸，各百壮（《千金》）。
按：《类经》载九门曰：气门溲溺之门，居前阴中，由气化而出，故曰“气门”，不与此同，大抵与水道相似。
●薜息（《千金》）
见乳根下。
●神府
心痛暴绞急绝欲死，灸神府百壮，在鸠尾正心，有忌（《千金》）。
按：《千金翼》作附鸠尾正当心。
●肓募
结气囊里，针药所不及，灸肓募随年壮，肓募二穴从乳头邪度至脐中，屈去半，从乳下行，度头是穴（《千金》）。
按：《千金翼》“邪”作“斜”，行下有“尽”字，“肓”一本作“胃”，非也。
●乳上
以绳横度口，以度从乳上行，灸度头（《千翼》）。
按：《千金》治卒癫，灸两乳头三壮。又曰：小儿暴痫，灸两乳头，女儿灸乳下二分。又《幼科准绳》曰：小儿喘胀，俗谓马脾风，又谓之风喉者，以草茎病儿手中指里近掌纹，至中指尖截断，如此二茎，自乳上微斜直立两茎，于稍尽头横一茎，两头尽头点穴，灸三壮，此法多曾见愈。
●通谷
心痛恶气，上胁急痛，灸通谷五十壮，在乳下二寸（《千金》）。
按：与腹部二行通谷，同名异穴。
●魂舍
小肠泄痢脓血，灸魂舍一百壮，小儿减之，穴在侠脐两边，相去各一寸（《千金》）。
按：《千金翼》无“各”字，天枢云：魂魄之舍不可下针。盖天枢之异名，分寸稍差，大抵似肓俞穴，暂俟再考。
●肋头
第一屈肋头，近第二肋下即是灸处，第二肋头近第三肋下，向肉翅前，亦是灸处（《千翼》）。
●肋罅
以绳量病人两乳间中屈之，又从乳头向外量，使当肋罅，于绳头灸，随年壮（《千翼》）。
●长谷
一名“循际”，泄痢不嗜食，虽食不消，灸长谷五十壮，三报，穴在侠脐相去五寸（《千金》）。
按：《千金》天枢注，以长谷为“天枢”一名，说已见。《千金翼》曰：多汗，四肢不举少力，灸长平五十壮，在侠脐相去五寸，不针。按长平、章门一名，而此穴似章门，说见章门。《医学纲目》作“循元”。
●腋下
噫哕，膈中气闭塞，灸腋下聚毛下，附肋宛宛中五十壮（《千金》）。
按：《千金》又云：一切瘰疬，灸患人背两边腋下后纹上，随年壮。《千金翼》曰：灸瘿法，垂两手，两腋上纹头，各灸三百壮，针亦良。《千金》又曰：一切瘰疬，灸两胯里患疬处宛宛中，日一壮，七日止神验。“两胯”《外台》作“两腋”。
●直骨
灸远年咳嗽不愈者，将本人乳下大约离一指头，看其低陷之处与乳直对不偏者，此名为直骨穴。如妇人即按其乳头直向下，看其乳头所到之处，即是直骨穴之地位，灸艾三炷，其艾只可如赤豆大，男灸左，女灸右，不可差错，其嗽即愈，如不愈则其病再不可治矣（《寿世保元》《箓竹堂简便方》同）。
按：乳根也。
●乳下
小儿癣，灸两乳下一寸，各三壮（《千金》）。
按：灸乳下者多，其穴处又小异，并录于此。《千金》曰：治反胃，灸两乳下各一寸，以瘥为度；又灸乾呕三十壮；又灸五尸，随病左右，多其壮数，灸卒吐逆七壮；又嗽灸两乳下黑白际，各百壮；又转筋四厥，灸两乳根黑白际，各一壮；又曰：小儿温疟，灸两乳下一指，三壮；又妇女人月经不尝来，服黄芩牡丹汤后，灸乳下一寸黑员际，各五十壮。《千金翼》曰：一切恶注，气急不得息欲绝者，及积年不差者，男左手虎口纹，于左乳头，并四指，当小指节下间灸之，妇人以右手也。《活人书》问咳逆曰：若服药不差者，灸之必愈，其法妇人屈乳头向下尽处骨间，灸三壮，丈夫及乳小者，以一指为牵正，以男左女右，艾炷如小豆许，与乳相直间，陷中动脉处是。《资生》云：灸咳逆法，乳下一指许，正与乳相直骨间陷中。
●中胞门
大仓左右三寸（《脉经》）。关元左边二寸是也，右二寸名“子户”（《千金》）。
按：《脉经》“胞”又作“膀”。
●子户
关元穴旁右二寸（《金鉴》）。
按：胞门子户者，气穴之别名，详于第三卷中。
●子宫
中极两旁，各开三寸（《大成》）。
按：《医经小学》曰：治妇淋，关元两旁各开三寸半。《济世良方》云：子宫虚冷，不能成孕，灸子宫三穴，各七壮。揣心坎中高骨以墨记之，用草心一条，从墨记至胸中折断，揩作七分，以四分量脐上灸之补血，三分量脐中灸之补气，仍以脐下三分折半，正子宫穴，灸之温暖精气受孕之所，有神效。
●钱孔
度乳至脐中，屈肋头骨是，灸百壮，治黄疽（《千金》）。
●脐四边穴
治小儿暴痫者，身躯正直如死人及腹中雷鸣，灸大仓及脐中上下两旁各一寸，凡六处（《千金》）。又治小儿卒腹皮青黑，灸脐上下左右去脐半寸，并鸠尾骨下一寸，凡五处，各三壮（《同上》）。
●脐上下
小儿囟陷，灸脐上下各半寸（《千金》）。又疗黄疽，当灸脐上下两边各一寸半，一百壮（《外台》引《崔氏》）。
●鸠尾骨穴
小儿囟陷，灸脐上下及鸠尾骨端各一壮（《千金》）。漏，灸鸠尾骨下宛宛中七十壮（《同上》）。又少年房多短气，灸鸠尾头五十壮（《同上》）。
按：《医学纲目》引田氏云：胸下骨尖上灸三壮，主小儿疳瘦。
●身交
胞落颓，灸身交五十壮，三报之，脐下横纹中（《千翼》）。
●遗道
遗溺，灸遗道，侠玉泉五寸（《千金》）。
按：《千金翼》作遗尿针遗道，入二寸补之，灸随年壮。
●肠遗
侠玉泉相去各二寸（《千金》）。
按：《宝鉴》作“肠逵”，《千金翼》作二寸半，《类经》从之。
●玉泉
男阴卵大，㿗病，灸玉泉百壮报之，穴在屈骨下阴，以其处卑，多不灸之，及泉阴穴亦在其外（《千金》）。腰痛小便不利苦胞转，灸玉泉七壮，穴在关元下一寸，大人从心下度取八寸是玉泉穴，小儿斟酌以取之（《同上》）。
按：玉泉与中极同名异穴。
●泉门
妇人绝嗣不生，漏赤白，灸泉门十壮三报，穴在横骨当阴上际（《千金》）。
按：《千金翼》作“漏下”。
●泉阴
阴卵偏大，㿗病，灸泉阴百壮三报，在横骨边（《千金》）。
按：“边”字上当有“两”字。《千金翼》边下有“三寸”二字。《千金》又曰：㿗病灸横骨两边二七壮，侠茎是，盖指此穴。《类经》“边”作“旁”。
●尿胞
一名“屈骨端”（《千金》）。见曲骨下。
●金门（《千金》）
见会阴下。
按：与四肢部“金门”同名异穴。
●羊矢
气冲外一寸（《入门》）。会阴旁三寸，股内横纹中，按皮肉间有核如羊矢（《类经》）。
按：《入门》入足厥阴经。
●兰门
曲泉两旁各三寸（《大全》）。归来下，茎根毛内旁五寸（《小学》）。毛际玉茎旁开二寸，针入二寸半，主治水肾红肿如升大，不痛（《医纲》）。
按：《宝鉴》曰：兰门在玉茎旁二寸，治疝气冲心欲绝。
●男阴缝
一名“鬼藏”。拔阴反向上灸，治马黄黄疽等病，若女人玉门（《十三鬼穴》并《千金翼》有“头”字）是穴，男女针灸无在（《千金》）。
按：《千金·风癫篇》灸阴囊缝三十壮，令人立，以笔正注当下，已卧核卵上灸之，勿令近前中卵核，恐害阳气也，又十三鬼穴阴下缝，《风癫篇》囊下缝即是。《医学纲目》曰：小儿偏坠，若非胎中所有，在后生者于茎中肾囊前中间弦子上，灸七壮立愈，此法相似在囊前缝上。
●关门
玉茎旁二寸，针入二寸半，灸二七壮，主治疝气冲心欲死（《医纲》）。
●鬼门
牛钓，弄舌撮口，灸鬼门，穴在乳下一多粒，七壮（《幼幼新书》）。
按：与十三鬼穴鬼门，同名异穴。
●气冲
一名“气中”（《医纲》）。气冲在气海旁各一寸半，针入二寸半，灸五十壮，主治腹痛肠鸣。又名“气堂”，主治妇人血溺气喘（《医纲》）。
按：与胃经气冲，同名异穴。《千金》曰：失欠颊车蹉，灸背第五椎，一日二七壮，满三日不差，灸气冲二百壮。胸前喉下甲骨中是，亦名“气堂”，此气冲亦是异穴，说既见。
●水分
在水分旁各一寸半，针二寸半，灸五十壮，主治单蛊胀气喘（《医纲》）。
●食仓　食关
治脾胃，在中脘旁寸半位（《小学》）。
●血门
血门中脘旁三寸（《小学》）。
●神庭
在龟尾，注曰：一作鸠尾下五分（《脉经》）。
●水道
三焦膀胱肾中热气，灸水道，随年壮，穴在夹屈骨相去五寸（《千金》）。屈骨在脐下五寸屈骨端，水道夹两旁各二寸半（《千翼》）。
按：屈骨，横骨之一名，说既见。水道与腹部三行水道，同名异穴，宜合考。
●囊底
一名“海底”（《医纲》）。阴囊十字纹中（《大成》）。
按：《千金》曰：若眼反口噤，腹中切痛，灸阴囊下第一横理十四壮，灸卒死亦良。盖此穴《纲目》《奇效良方》等皆云，治阴中湿痒，外肾生疮，小肠疝气，小儿疝卵偏重。
●龙门
妇人胞落颓，灸龙门二十壮三报，在玉泉下，女人入阴内外之际，此穴卑，今废，不针灸（《千金》）。阴中上外际（《千翼》）。
按：玉泉见上，非中极之一名。《千金》曰：妇人遗尿不知出时，灸横骨当阴门七壮。
●阴茎
卒癫，灸阴茎上宛宛中三壮，得小便通即瘥（《千金》）。治卒㿗牵阴头正上，灸茎头所极。又牵下向谷道，又灸所极，又牵向左右髀直行，灸茎所极（《同上》）。当尿孔上是穴（《千翼》）。又灸阴茎头三壮（《千金》）。
按：《千金》又曰：凡男㿗当骑碓轴，以茎伸置轴上，齐阴茎头前，灸轴木上随年壮，此他灸法多多不杂录。
●冲门
去“大横”五寸，在府舍下横骨端，约中动脉（《外科大成》）。

卷八  ——————————————————————————————————————————————————————————————————————————————————————————

奇穴部第十二  ***************************
〖四肢第四〗
●䑀石子头
还取病人手，自捉臂从腕中大泽纹向上一夫，接白肉际，灸七壮，治马黄黄疽等病（《千金》）。
按：“䑀”，《千金翼》作“臂”，“泽”作“渊”，是也。
●河口
腕后陷中动脉（《千金》）。
按：《千金翼》作手腕后陷中动脉，此与阳明同。《类经》曰：按此当是手阳明阳谿之次。《千金》曰：心痛，灸臂腕横纹三七壮。又曰：治丁疮，掌后横纹后五指，男左女右七壮即瘥，已用得效。丁肿灸法虽多，然此一法甚验，出意表也，此二处亦似“河口”。
●地神
治自缢死，灸四肢大节陷大指本纹，名曰“地神”，灸七壮（《千金》）。
●虎口
心痛灸两虎口，白肉际七壮（《千金》）。
按：《千金翼》曰：治烦热头疼，刺虎口。
●飞虎
即“童门”穴也，又云：是“支沟”穴，以手于虎口，一飞中指书处，是穴也（《大全》）。
按：此穴阙其详，详于“支沟”条。
●大骨空
手大指第二节前尖上，屈指当骨节中，灸二七壮，主治内障久痛及吐泻（《类经》）。中节上，屈指当骨尖陷中（《大成》）。禁针（《类经》）。
按：《医学纲目》灸九壮，以口吹火灭。《千金翼》曰：脾风占候，言声不出或手上下，灸手十指头，次灸人中、大椎，两耳门前脉，去耳门上下行一寸，次两大指节，上下六穴，各七壮。
●小骨空
手小指二节尖上（《大全》）。
按：《玉龙赋》曰：治眼烂，能止冷泪。《医学纲目》曰：灸七壮，亦吹火灭。《千金翼》曰：喉痺，针两手小指爪纹中，出血三大豆许即愈，左刺左，右刺右，此处相近。
●拳尖
中指本节前骨尖上，握拳取之（《类经》）。
按：《千金》曰：风翳患右目，灸右手中指本节头骨上五壮，如小麦大，左手亦如之。《千金翼》曰：牙疼，灸两手中指背，第一节前有陷处七壮，下火立愈。
●中魁
手中指第二节前骨尖上，屈指得之。又曰：在手腕中上侧，两筋间陷中，灸二七壮。盖此以“阳溪”言也。观者辨之，主治五膈、五噎（《类经》）。宛宛中（《金鉴》）。
按：《千金翼》曰：牙齿疼，灸两手中指背，第一节前有陷处七壮，下火立愈。《大成》曰：治五噎反胃吐食，可灸七壮，宜泻之。又“阳溪”二穴，亦名“中魁”。
●中泉
手腕外间，阳池、阳溪中间陷中（《类经》）。
●五虎四穴
手食指、无名指背间，本节前骨尖上，各一穴，握拳取之（《类经》）。
按：《奇效良方》曰：手食指及无名指第二节骨尖，握拳得之，治五指拘挛，可灸五壮。
●二白四穴
掌后横纹上四寸，手厥阴脉两穴相并，一穴在两筋中，一穴在大筋外，针三分，泻两吸，主治痔漏下血，里急后重，或痒或疼（《医纲》），即“郄门”也，在掌后横纹中，直上四寸，一手有二穴，一穴在筋内两筋间，即“间使”后一寸，一穴在筋内，与筋内之穴相并（《大成》）。
●四关四穴
即两“合谷”，两“大冲”是也（《大成》）。
按：“关”《吴文炳》作“开”。《奇效良方》“大冲”作“行间”。
●龙玄
侧腕交叉脉（《神应》）。两手侧腕，叉紫脉上（《大成》）。
按：《医学纲目》作在“列缺”上青脉中，灸之主治下牙疳。
●龙虎
侧腕紫脉中（《小学》）。
按：《医经小学》曰：龙虎侧腕紫脉中，满口牙疼灸七壮，恐是“龙玄”，然不可改，暂记。
●四缝四穴
手四指内，中节是穴，用三棱针出血，治小儿猢狲劳等证（《大成》）。
●神授
牙痈，灸神授二七壮，随人大指上直去骨罅处，起用患人手一跨（《痈疽神秘灸经》）。
●手心
犬痫之为病，手足拳挛，灸两手心一壮（《千金》）。灸黄，手心中七壮（《千翼》）。疗卒死，令人痛爪其人人中取醒，不起者卷其手，灸下纹头，随年壮（《外台》）。
●交脉
卒中风，灸手交脉三壮，左灸右，右灸左，其炷如鼠屎形，横安之，两头下火（《千金》）。短气不得语，灸小指第四指间交脉上，七壮（《同上》）。齿疼，灸外踝上高骨前。交脉上，七壮（《千翼》）。
●高骨
掌后寸部前五分，针一寸，灸七壮，治手病（《大成》）。
●金门
瘰疬之发于项后耳之间，累累如贯珠者是也，法当灸金门二壮，掌后三寸半是穴（《外科大成》）。
●剑巨
马刀之发在耳后，侵入发际，微肿坚硬如石，甚者引顶痛也，当灸剑巨二七壮，在掌后三寸（《外科大成》）。
●肘尖
忤注，灸手肘尖，随年壮（《千翼》）。治瘰疬，左患灸右，右患灸左，如初生时，男左女右灸风池（《入门》）。肘骨尖上，屈肘得之（《大成》）。肘尖端处（《金鉴》）。
按：《千金·肠痈篇》曰：屈两肘，正灸肘头锐骨各百壮，下脓血即瘥。《千金翼》曰：灸手肘尖。《注》曰：一作“纹”。《外科大成》曰：取穴令患者端坐，叉手平胸，肘后突出尖骨是，灼艾，人须立于患人后，因穴在后面内侧小尖骨尖，以指按之，患处酸麻者是真穴，此乃大肘尖之旁小肘尖，仰手与小指对直者是也。按此骨尖，小指即麻为验。此穴与肩尖穴，多不取不真，惟此取法最确，故重表而出之，宜珍之勿忽，今按恐是“少海”穴。
●冲阳
肘外屈横纹外头（《千翼》）。
按：《千金翼》注曰：是“曲池”穴，“冲阳”在足趺上五寸。《外台》同《外科全书》曰：足八邪，足左右五指岐骨间，各有四穴其冲阳穴亦可刺，在足背对中趾近曲处，左右亦同，盖同名异穴也。《千金》曰：狂走刺人，或欲自死，骂詈不息，称神鬼语，灸两肘内屈中五壮，又治五尸，灸手肘纹，随年壮。《千金翼》曰：呀嗽，灸两屈肘里大横纹下头，随年壮。又丁肿，在左灸左，臂曲肘纹前，取病人三指外，于臂上处中灸之，两筋间从不痛至痛，肿在右从右，灸不过三四日瘥，此它散见诸篇，主治部中详之。
●砚子骨
豌豆疮，灸两手腕砚子骨尖上三壮，男左女右（《千金》“头”注曰“砚”，明板作“晛。”，砚子骨未详何处？“砚”《千金翼》作“研”，无异义）。
●天心
干八寸许（《秘旨》）。
按：文不解，所图在“劳宫”内旁。
●横纹
掌尽处横纹，掐至中指尖，主吐（《秘旨》）。
按：《千金》曰：灸掌后横纹后五指，男左女右七壮，即瘥。已用得效，丁肿灸法虽多，然此一法甚验，出于意表也。
●□门
大指节下五分，治气促气攻，□门推向横纹，主吐。横门（“门”疑是“纹”字）推向□门，主泻（《秘旨》）。
●靠山
大指下，掌根尽处婉中，能治疟疾痰壅（《秘旨》）。
按：“婉”当作“腕”。《千金翼》曰：转筋在两臂及胸中，灸手掌白肉际七壮。
●威灵
虎口下两旁岐有圆骨处，遇卒死症揉掐即醒，有声则生，无声则死（《秘旨》）。
●一扇门　二扇门
中指两旁，夹界下半寸是穴，治热不退，汗不来，掐此即汗如雨，不宜太多（《秘旨》）。
●精灵
四指、五指夹界下半寸，治痰壅气促气攻（《秘旨》）。
●二人上马
小指下里侧，对兑边是穴，治小便赤涩，清补肾水（《秘旨》）。
按：《千金》曰：短气不得语，灸小指第四指间，交脉上七壮。
●外劳宫
指下正对掌心是穴，治粪白不变，五谷不消，肚腹泄泻（《秘旨》）。
●一窝风
掌背根尽处婉中，治肛痛极效，急慢惊风，又一窝风，掐至中指尖，主泻（《秘旨》）。
按：“婉”当作“腕”。
●鬼城（《千金》）
一名十宣（《良方》）。邪病大唤，骂詈走，灸十指端去爪一分（《千金》）。在手十指头上，去爪甲角一分，每一指各一穴，两手共十穴，故名“十宣”，治乳蛾用三棱针出血则效（《良方》）。
按：《千金》曰：治卒忤死，灸十指爪下各三壮，盖同处。十宣《大成》《良方》等所说乃鬼城也，今移入一名。
●十指头
短气不语，灸手十指头合十壮（《千金》）。脾风占候声不出，或上下手，当灸手十指头（《同上》）。
按：“合”《外台》作“各”，是也。
●手足阳明（《千金》）
●手足十指头
手足阳明谓人四指，凡小儿风病，大动手足掣疭者，尽灸手足十指端，又灸本节后（《千金》）。
按：《外台》引《备急方》云：疗卒死而张目反折者，灸手足两爪甲后，各十四壮。
●手大指节理
灸黄法，屈大指节理各七壮（《千翼》）。
按：《外台》引《肘后》云：卒心腹烦满，灸两手大拇指内边，爪后第一纹头，各一壮。又《千金》曰：脾风占候，声不出或上下手，灸两大指节上下，各七壮。又曰：治目卒生翳，灸大指节横纹三壮，左灸右，右灸左。《资生》曰：小儿雀目，夜不见物，灸手大指甲后一寸内廉横纹头白肉际，各一壮。《医学纲目》引《摘玄》曰：喉痺颔肿如升，水粒不下，手大指背头节，三棱针刺之出血。以上所说大抵似同处，盖取奇穴者无定论，临机应变，其巧拙各分，盖古人之治理，不必拘拘。
●大拇指头
五尸灸两手大拇指头，各七壮（《千金》）。
按：《千金》又曰：水，通身肿，灸两手大指缝头七壮。
●八邪八穴（《大成》）
一名“八关”（《医纲》）。在手五指岐骨间，左右各四穴（《大成》）。
大都二穴
在手大指次指虎口赤肉际，握拳取之（《大成》）。
按：《良方》曰：治头风牙疼。《类经》曰：治虚劳，一法取手掌中，大指根稍前肉鱼间，近内侧大纹半指许外，与手阳明合谷相对处，按之极酸者是穴，此穴同长强各灸七壮，甚妙。更按：此穴与大指节理宜合考。
上都二穴
在手食指中指本节岐骨间，握拳取之（《大成》）。
中都二穴
一名“液门”，在手中指无名指本节岐骨间（《大成》）。
按：少阳经“液门”同名，下都一名“中渚”，亦少阳经之穴名。
下都二穴
在手无名指小指本节后岐骨间，一名“中渚”也，中渚之穴在液门下五分，两手八穴，故名八邪（《大成》《良方》曰：以上三穴，治手臂红肿）。
按：《医学纲目》引洁古曰：眼痛睛欲出者，须八关大刺，十指出血，即十指缝，今移入八邪之一名。《五云抄》又载八关即八邪。《刺疟篇》云：诸疟而（《千金》作“血”》）脉不见，刺十指间出（《千翼》作“见”）血，血去必已。《千金》引此文，且曰：先视身之赤如小豆者尽取之，八邪、八关之名。古典不载，《大成》所说主治同《良方》。
●三门
一名“少骨”，手次指本节后内侧陷中，治蜂窝疽（《外科大成》）。
●鬼眼四穴
手大拇指去爪甲角如韭叶，两指并起，用帛缚之，当两指岐缝中是穴。又二穴在足大趾取穴，亦如在手者，治五疳等症，当正发时，灸之大效（《良方》）。
按：《医灯续焰》曰：足大拇指，离爪甲一韭叶许，名“鬼眼”穴。《金鉴》曰：鬼眼在足两大指内，去爪甲如韭叶许，此二说不说手鬼眼，又有鬼哭穴，其法亦同。盖奇穴随意命名，颇致纷烦。
●鬼哭
治鬼魅，狐惑恍惚，振禁，以患人两手大指相并缚定，用艾炷于两甲角及甲后肉四处，骑缝着火灸之，则患者哀告我自去为效（《入门》）。
按：《千金》曰：治卒中邪魅恍惚振禁，灸鼻下人中及两手足大指爪后甲本，令艾丸半在爪上，半在肉上，七壮不止十四壮，炷如雀屎大。《千金翼》曰：野（《千金》无“野”字）狐魅，合手大指急缚大指，灸“合间”二七壮，当狐鸣而愈。《外台》引《备急方》曰：卒死而口禁不开者，缚两手大拇指，灸两白肉中二十壮，盖皆同处。《资生》引秦承祖而共无鬼哭之名。
●手五册
●手髓孔
●足五册
●足髓孔
灸手五册，次灸手髓孔，次灸手少阳，次灸足五册，次灸足髓孔（《千金·偏风篇》），灸猥退风，半身不遂，法先灸天窗云云，次手髓孔，腕后尖骨头宛宛中，次手阳明大指奇后。次脚五册，屈两脚膝腕纹，次脚髓孔，足外踝后一寸（《千翼》）。癫狂二三十年者灸天窗云云，次足五册（《同上》）。
按：五册、髓孔其法不详，未见它籍载之。
●手太阳
手小指端，灸随年壮，治黄疽（《千金》）。苦心下急，热痺，小肠内热，小便赤黄，刺手太阳治阳，在手第二指本节后一寸动脉（《千翼》）。鼻中拥塞，针手太阳入三分，在小指外侧后一寸，白肉际宛宛中（《同上》）。
按：第二指者食指也，凡手十指各有灸刺穴，拳尖、中魁、大小骨空既举之。《纲目》曰：主治困睡多，无名指第二节尖，灸一壮，屈指取之。《千金》曰：一切病食疰，灸手小指头，随年壮，男左女右。又曰：男㿗灸手季指端七壮，病在右可灸左，左者灸右之类，不可枚举。凡无名称者，详载于主治部中，足趾亦同，但如大拇指头、十指头，虽非穴名，举其一二，使后学知每指有刺灸之穴而已。
●夺命（《聚英》）
一名“惺惺”（《入门》）。一名“蛤蟆”（《医纲》）。手膊上侧筋骨陷中（《聚英》）。曲泽上一尺（《医纲》）。禁灸（《医纲》）。
按：《聚英》引刘宗厚曰：晕，针夺命穴救之，男左女右，取之不回，却再取右，女亦然，此穴正在手膊上侧筋骨陷中，蛤蟆儿上，自肩至肘，正在当中。注曰：刘氏止言夺命穴而不言何经何络？今按：此穴分是肺大肠脉分，而古亦无夺命穴。《医学纲目》曰：在曲泽上一尺，针入三分，主治气昏晕。《东医宝鉴》作目昏晕。《入门》曰：针晕者神气虚也，不可起针，以针补之，急用袖掩病人口鼻回气，内与热汤饮之即苏，良久再针，甚者针手膊上侧筋骨陷中，即蛤蟆肉上惺惺穴，或三里即苏，若起针坏人。《纲目》又曰：直两乳头以篾量过，当两臑脉络上，灸之臑络脉，俗呼为蛤蟆穴也。主治紫白癜风。按：夺命、惺惺、蛤蟆三名共是同穴，今併名为一顷，或传小儿丹毒治法，其法以口吮臑膊上，久而满口皆血，甚良，盖是夺命穴也。
●鹤顶
膝盖骨尖上，灸七壮，主治两足瘫痪，两腿无力（《医纲》）。
●脚后跟
白肉后际，针灸随便，治马黄黄疸、寒暑诸毒等病（《千金》）。
按：《外台》引《救急方》曰：霍乱转筋，灸足跟后黑白肉交际当中央。《千金》曰：腰痛，灸脚跟上横纹中白肉际十壮，良。
●漏阴
女人漏下赤白，四肢酸削，灸漏阴三十壮，穴在内踝下五分，微动脚脉上（《千金》）。
按：《千金翼》无“脚”字。
●膝眼四穴（《千金》）
一名“膝目”（《外台》）。一名“鬼眼”（《金鉴》）。膝头骨下，两旁陷者宛宛中是（《千金》）。膝盖下两边（《外台》）。膝前（《大全》）。禁灸（《资生》）。
按：《大全》作“膝根”，误。《金鉴》曰：膝盖骨下，胻骨上陷中。《千金》八种灸法，有膝眼穴，曰：脚气初得，脚弱使速灸之。
●关仪
女人阴中痛，引心下及小腹咬痛，腹中五寒，灸“关仪”百壮，穴在膝外边上一寸宛宛中是（《千金》）。
按：五寒恐有讹谬，盖五脏寒之言欤！
●营池四穴
一名“阴阳”。女人漏下赤白，灸营池四穴三十壮，穴在内踝前后两边池中脉上（《千金》）。
按：《千金翼》作“池上脉”。
●阴阳
女人漏下赤白泄注灸阴阳，随年壮三报，穴在足拇趾下，屈里表头白肉际是（《千金》）。横纹两旁乃阴阳二穴，就横纹上，以两大趾中分，望两旁抹为分阴阳，治肚腹膨胀泄泻，二便不通，脏腑虚并治（《秘旨》）。
按：《千金翼》同《秘旨》不言足大趾者，盖遗脱也。
●环谷（《灵枢》）
按：出于《四时气篇》，说见下。
●风市
两髀外，可平倚垂手直掩髀上，当中指头，大筋上捻之，自觉好（《肘后》），可令病人起正身平立，垂两臂直下舒十指，掩着两髀，便点当手中尖指头，髀大筋上是，灸之百壮，多亦任人，轻者不可减百壮，重者乃至一处五六百壮，勿令顿灸，三报之（《千金》）。平立垂手，当中指头，髀两筋间是（《外台》）。膝上七寸，外侧两筋间（《类经》）。从环跳下行膝上外廉（《金鉴》）。
按：《四时气篇》曰：徒㽷先取环谷下三寸，以铍针针之。马莳曰：按各经无环谷穴，止足少阳胆经有环跳穴，今曰三寸，意者风市穴乎。《外台》曰：《黄帝三部针灸经》无风市二穴，此处恐是环跳，风市疑其别名，未详所出。《本事方》曰：风市即中犊，在髀骨外，膝上五寸，分肉间陷中，并非。《千金》曰：尿床，垂两手两髀上，尽指头上有陷处，灸七壮，是指风市。
●膝下
妊娠三月，灸膝下一寸七壮（《千金》）。转筋，胫骨痛不可忍，灸膝下廉横筋上三壮（《同上》）。
按：《千金翼》作“屈膝下廉”。
●膝外
灸疬疡法：五月五日午时，灸膝外屈脚当纹头，随年壮，两处灸，一时下火，不得转动（《千翼》）。
●女膝
一名“丈母”，一名“女须”，一名“女婿”（《癸辛杂识》）。足跟后（《同上》）。
按：周密《癸辛杂识》曰：刘汉卿郎中，患牙槽风，久之颔穿，脓血淋漓，医皆不效，在维阳，有丘经历益都人，妙针法，与汉卿针委中及女膝穴，是夕脓血即止，旬日后用此法，颔骨蜕去，别生新者，其后又张师道亦患此证，复用此法，针之而愈，殊不可晓。丘尝治消渴者，以酒酵作汤，饮之而愈，皆出于意料之外。委中穴在腿腘中，女膝穴在足后跟，俗言丈母，腹痛灸女婿，脚后跟乃舛而至，此亦女膝是也。然《灸经》无此穴，又云：女须穴。
●巨阳
腰痛灸足巨阳七壮，巨阳在外踝下（《千金》）。
●足太阳
一名“鬼路”，胞衣不出，刺足太阳，入四分在外踝后一寸宛宛中（《千金》）。身重肿，坐不欲起，风劳脚疼，灸尺太阳五十壮，针入三分补之（《千翼》）。
按：巨阳、太阳共是同义，然不可合以为一，并存以备后考。《千金》曰：狂癫鬼语，灸足太阳四十壮。《千金翼》曰：足太阳名鬼路。《千金·十三鬼穴》鬼路注曰：申脉足太阳。盖申脉欤！《千金翼》“尺”字恐“足”之误。
●肾系
消渴小便数，阴市二处在膝上，当伏兔上行三寸，临膝取之，或三二列灸，相去一寸，名曰“肾系”者，注曰：《黄帝经》云：伏兔下二寸（《千金》）。
●华佗
疗男子卒疝，阴卵偏大，取患人足大趾，去爪甲五分，内侧白肉际（《明堂》）。
按：《千金》曰：痈肿灸两足大拇趾奇中立瘥，又老人小儿大便失禁，灸两脚大指去甲一寸三壮，又灸大趾奇间各三壮。程敬通曰：“奇间”当是“岐间”，《资生》作“岐”，是也。《千金》又曰：瘑疮灸足大指奇间二七壮，又大人小儿痈肿，灸两足大拇趾奇中，立瘥，仍随病左右，大抵似华佗穴。
●足大指节横理（《千金》）
按：详于“大敦”。
●承命
狂邪惊痫病，灸承命三十壮（《千金》）。
按：穴注详于“三阴交”。
●少阳维
内踝后一寸，动筋中是（《外台》）。
按：“筋”当作“脉”。
●大阴蹻
内踝下向，宛宛中是（《外台》）。
●大阴
内踝上一夫（《千金》）。
按：此穴治㿗疝，名太阴者一载中都，一载三阴交。又《千金翼》曰：妇人逆产，足出，针足太阴入三分，足入乃出针，穴在内踝后，白肉际陷骨宛宛中。又《外台》曰：太阴二穴在内踝上八寸，骨下陷中，是指地机邪，宜与三阴交条并考。《外台》又曰：《黄帝三部针灸经》并《铜人腧穴经》并无少阴维、太阴、太阴蹻三穴名。
●厥阴
治卒㿗，灸足厥阴，在左灸右，在右灸左，三壮，在足大趾本节间（《千金》）。
按：是盖指“大敦”穴也。
●八风八穴（《大成》）
一名“八邪”（《外科全书》）。足五趾岐骨间，两足共八穴故名八风。
按：《灵枢》曰：五趾间各一，凡八痏，足亦如是，乃是“手八邪”、“足八风”之祖。《外科全书》曰：足八邪，足左右五趾岐骨间，各有四穴，其冲阳穴亦可刺（在足背对中趾近曲处，左右亦同）。尝考《针经》在足，又名八风穴，冲阳穴既见，宜合考。
●气端（《千金》）
●八冲
足十趾去趾奇一分，两足凡八穴。曹氏名曰“八冲”，极下气有效。其足十趾端名曰“气端”，日灸三壮，并大神，要其八冲，可日灸七壮，气下即止（《千金》）。
按：《外台》引苏恭曰：若脚十趾酸疼闷，渐入趺上者，宜灸指头正中甲肉际三炷，即愈。《千金翼》作足十趾奇端去奇一分。
●八会
狂走易骂灸八会，随年壮，穴在阳明下五分（《千金》）。
●独阴（《大成》）
一名“独会”（《小学》）。足三指下横纹，灸外肾肿平（《小学》）。足趾下横纹中（《类经》）。足第二趾下（《大成》）。
按：《大全》曰：妇人产难不能分娩，独阴即至阴穴。《类经》曰：即至阴穴，当是足小趾也。未详孰是，皆主治小肠疝气，心腹痛，干呕吐，女人经血不调，死胎胞衣不下。又《医学纲目》有独阴穴，在足四趾间，灸三壮，主治月经不调，又《医经小学》曰：独会在足二趾下横纹中间，又治产难，独阴、独会，盖同穴也。
●内踝尖
足内踝骨尖（《大成》）。
按：《千金》曰：若筋急不能行者，内踝筋急，灸内踝上四十壮。外踝筋急，灸外踝上三十壮，立愈。又曰：癥瘕灸内踝后宛宛中。又诸恶漏，中冷，息肉，灸足内踝上。
●外踝尖
卒淋，灸外踝尖七壮（《千金》）。重舌，灸外踝上三壮（《同上》）。外踝尖上三寸（《类经》）。
按：内外踝上，针灸多效。《千金》《外台》所载极多，详于主治部中，而有言白肉际，青脉上交脉，又踝上容爪甲者。《幼幼新书》曰：腊钓不热，乳食寻常，多睡眼不开，灸足踝上四寸，男内踝，女外踝，各三七壮。《纲目》引东阳曰：治久漏疮，足内踝上一寸，灸三壮至六壮。
●通理
足小指上二寸，主妇人崩中及经血过多，针入二分，灸二七壮（《宝鉴》）。
●大趾甲下
尸厥而死，脉动如故，刺大趾甲下内侧，去甲三分（《千金》）。
按：《千金》又曰：扁鹊云：卒中恶风，心闷烦毒欲死，急灸足大趾下横纹，随年壮，立愈。
今按：大趾甲下，十三鬼穴中，鬼垒也，指“隐白”。
●髋骨
膝盖上梁丘旁外开一寸（《类经》）。委中上三寸，髀枢中，垂手取之（《大成》）。梁丘两旁，各开一寸五分，两足共四穴（《大成》）。
按：三说不同。又《小学》有腕骨。
●腕骨
腕骨四穴，梁丘旁各开寸半，腿痛（《小学》）。
按：与髋骨同处，“髋”、“腕”若有一误。
●跨骨
即梁丘穴也（《大成》）。
●维会
足外踝上三寸，此即玉泉穴也（《大成》）。
按：杨继洲曰：此两解不可，俱属经外奇穴。并存以俟知者。
●前承山
小儿望后趺，将此穴久掐、久揉有效（《秘旨》）。
按：无穴注，而所图在䯒前，对承山处。
●鞋带穴
小儿望后仰，掐此（《秘旨》）。
按：无穴注，而所图在跗上。《外台》引文仲曰：疗传尸，立脚于系鞋处横纹，以手四指于纹上量胫骨，外逼胫当四指中节按之，有小穴，取一缕麻，刮令薄，以此麻缓系上灸，令麻缕断，男左女右，患多灭。
●鼠尾
瘰疬穴法：用草一茎，男比左手，女比右手，中节横纹，攒量过四肢纹尽处，比交折断，将至丝螺骨尖中，比至脚后[扌忽]筋中是穴、“鼠尾”，左灸左，右灸右，俱有俱灸，一年五壮，年深多灸。又曰：二鼠尾在手臂上大肉处是穴（《疮疡经验全书》）。
●内昆仑
治脚转筋，针内昆仑穴，在内踝后陷中，入六分，气至泻之（《千翼》）。
按：《千金翼》又曰：少腹坚大如盘盂，胸腹中胀满，饮食不消，妇人癥聚，瘦瘠，灸内踝后宛宛中，随年壮。
●上昆仑（《资生》）
●下昆仑
上昆仑针五分，下昆仑外踝下一寸，大筋下（《资生》引《明堂》）。
按：《资生》曰：《明堂》有上昆仑，又有下昆仑。《铜人》只云昆仑而不载下昆仑。岂《铜人》不全耶！抑名不同，未可知也。但《上经》云：内昆仑在外踝下一寸，《下经》曰：内昆仑在内踝后五分。未知其孰是，予谓既云内昆仑则当在内踝后矣。《下经》之穴，为通上昆仑在外踝故也。
●伏鬼
●腓肠
●鹿溪
按：上三穴，《千金·惊痫篇》足部十四处，灸穴下载之，未详其处。
●慈门（《千金》）
按：《千金》曰：悲泣邪语，鬼忙歌哭，灸慈门三十壮。《千金翼》曰：狂邪鬼语，灸慈门五十壮。
●下满（《千金·筋极篇》《千翼·转筋条》）
●大幽（《千金·风痫篇》《千金翼》同）
●胡脉（《千金翼·杂疗篇》）
●肋户
犬痫之为病，手足拳挛，灸两手心一壮，灸足太阳一壮，灸肋户一壮（《千金》）。
●食门
出《外台》饮郄注。
按：以上六穴，无注解，未详其处。
●曲尺
《小品方》曰：在一脚趺上，胫之下，接腕曲屈处，对大趾岐，当踝前两筋中央陷者中，是也（《医心方》）。
●扁鹊十三鬼穴
（鬼宫　鬼信　鬼垒　鬼心　鬼路　鬼枕　鬼床　鬼市　鬼路　鬼堂　鬼藏　鬼臣　鬼封）
《千金方》曰：凡百邪之病源起多途，其有种种形相，示表癫邪之端而见其病，或有默默而不声，或复多言而谩说，或歌，或哭，或吟，或笑，或眠坐沟渠，啖食粪秽，或裸形露体，或昼夜游走，或嗔骂无度，或是蜚蛊精灵，手乱目急，如斯种类，癫狂之人，今针灸与方药并主治之。凡占风之家，亦以风为“鬼断”（《千翼》“凡下”无“十字”）。
扁鹊曰：百邪所病者针有十三穴也。凡针之体，先从鬼宫起，次针鬼信，便至鬼垒，又至鬼心，未必须并针止五六穴，即可知矣。若是邪蛊之精，便自言说论其由来，往验有实立得精灵，未必须尽其命，求去与之，男从左起针，女从右起针，若数处不言，便徧穴（《千翼》作“遍”而无“穴”字）针也。依诀而行针灸等处，并备主之（《千翼》以下无“五十”字），仍须依掌诀捻目治之，万不失一。黄帝掌诀，别是术家秘要，缚鬼禁劫五岳四渍，山精鬼魅，并悉禁之，有目在人两手中十指节间，第一针人中，名“鬼宫”，从左边下针右边出；第二针手大指爪甲下，名“鬼信”，（即“少商”）入肉三分；第三针足大趾爪甲下，名“鬼垒”（《千翼》有“五指皆针”四字，即“隐白”），入肉二分；第四针掌后横纹，名“鬼心”，入半寸（《注》曰：即“大渊”穴也。《千翼》“寸”作“解”）；第五针外踝下白肉际足太阳，名“鬼路”，火针七锃，锃三下（《注》曰即“申脉”穴也》）；第六针大椎上入发际一寸，名“鬼枕”（即“风府”》），火针七锃，锃三下；第七针耳前发际宛宛中（《千翼》无上“七”字），耳垂下五分，名“鬼床”（即“颊车”》），火针七锃，锃三下；第八针承浆，名“鬼市”，从左出右；第九针手横纹上三寸两筋间，名“鬼路”（《注》曰：即“劳宫”穴也。《千翼》有“此名间使”四字）；第十针直鼻上入发际一寸，名“鬼堂”，火针七锃，锃三下（《注》曰：即“上星”穴也）；第十一针阴下缝，灸三壮，女人即玉门头，名“鬼藏”；第十二针尺泽横纹外头（《千翼》作“横纹中，内外两纹头”）接白肉际，名“鬼臣”，火针七锃，锃三下（《注》曰此即“曲池”穴也）；第十三针舌头一寸，当舌中下缝，刺贯出舌上，名“鬼封”，仍以一板横口吻安针头，令舌不得动，已前若是，手足皆相对针两穴，若是孤穴，即单针之。按：《千金翼》之文，大同小异，或语句上下而其意同者，不注。
●脚气八处灸穴
《千金》曰：凡脚气初得脚弱，使速灸之，并服竹沥汤，灸讫可服八风散，无不瘥者，惟急速治之。若人但灸而不能服，散服散而不灸，如此者半瘥半死，虽得瘥者或至一二年，复更发动，觉得便依此法速灸之及服散者，治十十愈。此病轻者顿时虽不即恶，治之不当，根源不除，久久期于杀人，不可不精以为意。
初灸风市
次灸伏兔（《千翼》无“灸”字，下同）
次灸犊鼻
次灸膝两眼（《千翼》作“膝目”）
次灸三里
次灸上廉
次灸下廉
次灸绝骨
凡灸八处，第一风市穴，可令病人起正身平立，垂两臂（《千翼》作“手”）直下舒十指，掩著两髀，便点当（《千翼》无“当”字）手中央（《千翼》无“央”字）指头髀大筋上是（《千翼》无“是”字），灸之百壮，多亦任人（“四”字《千翼》作“逐轻重灸之”），轻者不可减百壮，重者乃至一处五六百壮，勿令顿灸，三报之佳。第二（《千翼》无“勿以下十字”）伏兔穴，令病人累夫端坐，以病人手夫掩横（《千翼》作“横掩”）膝上，夫下旁与曲膝头齐，上旁侧夫际，当中央是，灸百壮亦可五十壮。第三犊鼻穴，在膝头盖骨上际，外骨边（“骨边”《千翼》作“角”）平处，以手按之得节解则是，一（《千翼》有“法”字）云在膝头下近外三骨箕踵中，动脚以手按之，得窟解是，灸之五十壮可至百壮。第四膝眼（《千翼》作“目”）穴，在膝头骨下两旁陷者宛宛中是（《千翼》有“灸百壮”之三字）。第五三里穴，在膝头骨节下一夫，附胫骨外是，一（《千翼》有“法”字）云在膝头骨节下三寸，人长短大小，当以病人手夫度取，灸之百壮。第六上廉穴，在三里下一夫，亦附胫骨外是，灸之百壮。第七下廉穴，在上廉下一夫，一云（“二字”《千翼》作“亦”字）附胫骨外是，灸之百壮。第八绝骨穴，在脚外踝上一夫，亦云四寸是（《千翼》有“灸百壮”之三字）。凡此诸穴（《千翼》无“穴”字）灸，不必一顿灸尽壮数，可日日报灸之，三日之中，灸令尽壮数为佳。凡病一脚则灸一脚，病两脚则灸两脚。凡脚弱病皆多（“皆多”《千翼》作“多者”）两脚，又一方云，如觉脚恶（《千翼》作“异”，下同）便灸三里及绝骨。各一处，两脚恶者合四处（《千翼》作“穴”》）灸之，多少随病轻重，大要虽轻不可减百壮，不瘥速以次灸之，多多益佳。
按：八穴皆冠“第几”之二字，为次，《千金翼》无，诸穴既有本条，宜参考。