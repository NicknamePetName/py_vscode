
内经营气脉度运行考自叙  ***************************
余弱冠肄医，垂四十年矣。所撰《病家须知歌诀》，批点《寒温条辨》，业付手民。其《仲景伤寒辑注》及《仲景脉法外注》都三十卷，既无力付梓，又不敢遽尔问世。惟《脉度运行考》，因宦海飘泊，原稿遗失。虽有古歌：「肺寅大卯胃辰宫，脾巳心午小未中，申膀酉肾戌包络，亥三子胆丑肝通」行世，人多宗之。然，究属参差，未敢沿误。盖以人生经脉度数，连阳跷、阴跷附足太阳、少阴合一丈五尺，共一十六丈二尺。手之三阴，各长三尺五寸；手之三阳，各长五尺，足之三阴，各长六尺五寸；足之三阳，各长八尺；督脉、任脉各长四尺五寸。长短既已悬殊，安能以有定之十二时辰，配长短各殊之十二经络，置督、任于不论乎？思欲再加釐定，吏事又复羁身，无暇及此。因命内子按照《内经·营气运行》诸册，详为覈计。将某经在某时某刻某分若干尺寸，逐一标出，毫不插以臆见。庶经络、脉度，两相符合，按时施治，或不致误。又复附以歌诀简语。然，亦不过自为阅历，非敢以之炫世。其所以妄蓄枣梨者，恐一失再失也，阅者谅之！
时大清光绪二十四年岁在著雍阉茂孟春之吉彰五李盛卿叙于昆阳观海轩


正文  ——————————————————————————————————————————————————————————————————————————————————————————

内经脉度营气运行各经时刻分数考  ***************************
手太阴肺经，左右各长叄尺伍寸，合柒尺。
右（按：横排应为上。下同）经由中焦中府穴，上腋，循臂内廉，过寸口，出鱼际，抵大指内侧少商穴。自寅初初刻一分，至正初刻七分。行如数讫，交手阳明经。
手阳明大肠经，左右各长伍尺，合壹丈。
右经由食指内侧商阳穴，上腕，循外肘侧，上膊，贯颊入上齿，左之右，右之左，抵鼻旁迎香穴。自寅正初刻八分，至寅末刻，左右行五尺五寸二分；又自卯初初刻一分，至二刻十三分，左右行四尺四寸八分讫，交足阳明经。
足阳明胃经，左右各长八尺，合壹丈陆尺。
右经由目下承泣穴，绕面入下齿龈，左之右，右之左，出下项，循身前，走足抵大指（趾）次指（趾）端历兑穴。自卯初二刻十四分，至末刻，左右行八尺；又自辰初初刻一分，至正一刻二分，左右行八尺讫，交足太阴经。
足太阴脾经，左右各长陆尺伍寸，合壹丈叄尺。
右经由足大指（趾）隐白穴，走足根（跟），循膕内廉，走脾（髀）上腹，抵胸旁大包穴。自辰正一刻三分，至末刻，左右行四尺四寸七分二釐；又自巳初初刻一分，至正一刻七分，左右行八尺五寸二分八釐讫，交手少阴经。
手少阴心经，左右各长叄尺伍寸，合柒尺。
右经由胸中极泉穴，上腋，循臂内，走腕抵手小指内少冲穴。自巳正一刻八分，至末刻，左右行三尺九寸六分九釐；又自午初初刻一分，至一刻十四分，左右行三尺零三分一釐讫，交手太阳经。
手太阳小肠经，左右各长伍尺，合壹丈。
右经由手小指外侧少泽穴，上腕，循肘外，上项，抵耳前听宫穴。自午初一刻十五分，至正三刻五分，左右行如数讫，交足太阳经。
足太阳膀胱经，左右各长捌尺，合壹丈陆尺。
右经自目内眦睛明穴，上头下项，循揹走足抵小指（趾）外侧至阴穴。自午正三刻六分，至末刻，左右行二尺五寸八分四釐，又未整时，左右行一丈二尺四寸八分；又自申初初刻一分至九分，左右行九寸三分六釐讫，交足少阴经。
足少阴肾经，左右各长陆尺伍寸，合壹丈叄尺。
右经由足小指（趾）趋涌泉穴，上足内踝，绕足根（跟），出膕内廉，上股循腹，抵胸胁上俞府穴。自申初初刻十分，至末刻，左右行一丈一尺五寸四分四釐；又自酉初初刻一分，至十四分，左右行一尺四寸五分六釐讫，交手厥阴经。
手厥阴心包经，左右各长叄尺伍寸，合柒尺。
右经由乳旁天池穴，上腋，循臂，走腕，抵手小指次指内中冲穴。自酉初初刻十五分，至酉正一刻六分，左右行如数讫，交手少阳经。
手少阳三焦经，左右各长伍尺，合壹丈。
右经由手小指次指端关冲穴上腕，循臂外，走肩，入耳后，上耳角，出耳前，抵耳门穴。自酉正一刻七分，至末刻，左右行四尺零六分二釐；又自戌初初刻一分，至戌初三刻十二分，左右行五尺九寸三分八釐讫，交足少阳经。
足少阳胆经，左右各长捌尺，合壹丈陆尺。
右经由目内眦瞳子髎穴走耳上，绕额，下耳后，还上前顶，循后顶，下项至肩，走身侧季胁，行后股，下膝踝，抵足小指（趾）次指（趾）端窍阴穴。自戌初三刻十三分，至末刻，左右行六尺五寸四分六釐；又自亥初初刻一分，至正二刻一分，左右行九尺四寸五分四釐讫，交足厥阴经。
足厥阴肝经，左右各长陆尺伍寸，合壹丈叄尺。
右经由足大指（趾）本节后大敦穴走胫，循膕内廉，上膝行股内，绕阴器，上腹，抵乳旁下期门穴。自亥正二刻二分，至末刻，左右行三尺零一分六釐；又自子初初刻一分，至于正一刻六分，左右行九尺九寸八分四釐讫，交督脉。
以上十二经均系双行，以下督、任二经单行。
督脉长肆尺伍寸。
右经由肝经别支接蓄门，出鼻，上头，循巅顶，下项，循⿵⿻火八目（脊）下入尾骶，抵长强穴。自子正一刻七分，至末刻，行一尺七寸零六釐，又自丑初初刻一分，至二刻三分，行二尺七寸九分四釐讫，交任脉。
任脉长肆尺伍寸。
右经由会阴穴循阴器上腹抵缺盆，上入承浆穴，下入肺。自丑初二刻四分，至末刻，行如数，复交手太阴经。


附  ——————————————————————————————————————————————————————————————————————————————————————————

营气脉度运行六言歌  ***************************
第一太阴肺经，每日寅时运行，若问何时行尽，寅正初刻七分。
第二大肠阳明，接肺八分起行，行至卯初二刻，毕于一十三分。
第三阳明胃经，接上一十四分，自卯过辰至正，一刻二分始清。
第四太阴脾土，接上三分行走，由辰行至巳正，一刻七分细数。
第五手少阴心，巳正一刻八分，到午初初一刻，一十四分交经。
第六太阳小肠，接上末分起行，只到午正三刻，五分即交膀胱。
第七太阳膀胱，足三阳经皆长，午正三刻六分，复与全未并行，直至申初九分，始交足小指（趾）旁。
第八足少阴肾，申初十分须认，酉初一十四分，此经运行已尽。
第九厥阴心包，酉初末分相遭，至正一刻六分，即到少阳三焦。
第十少阳三焦，接上七分来交，行至戌初三刻，一十二分乃消。
十一足少阳胆，长与胃膀无减，接上一十三分，戌亥行有长短。亥正二刻一分，交与肝经行转。
十二足厥阴肝，接上二分之间，子正一刻六分，十二经脉已全。
十三由肝过督，惟此与任为独，接上一刻七分，分明子与丑续。二刻三分交任，诸阳赖之以束。
十四浑冲于任，接上四分运行，丑末正值行竣，丝毫不差交寅。
寅：肺全，大肠起。卯：大肠终，胃起。辰：胃终，脾起。巳，脾终，心起。午：心终，小肠全，膀胱起。未：膀胱中。申：膀胱终，肾起。酉：肾终，包络全，三焦起。戌：三焦终，胆起。亥：胆终，肝起。子：肝终，督起。丑：督终，任全，复交寅。
又简捷语
若问寅，肺经已全大肠存。若问卯，大肠终时胃亦到。若问辰，胃终于此脾起行。若问巳，脾终心起皆在是。若问午，心终小全膀胱伍。若问未，只有膀胱中间位。若问申，膀胱将终肾即临。若问酉，肾终包全三焦首。若问戌，三焦行终胆经及。若问亥，少阳胆终肝经在。若问子，厥阴肝终督脉始。若问丑，督终任全向寅走。
