
总序  ***************************
医之理，元妙也。必研穷经典，博考方书，探赜索隐，会而通之，始能得其要耳。夫以病之原也，脉之真也，证之确也，治之神也，皆存乎脏腑经络，气血阴阳，与夫补泻升降，自一定而不可易。所谓得其要者，一言而终，不得其要，流散无穷者也。非数十年读书明理，焉能得其要也耶？然惟以济人为心者，得其要则必欲传之而不忍秘也。间尝流览古籍，如匡氏仁斋，幼业儒，笃于孝友，恩义兼至，故其医常起危殆之疾，不责人之报。张氏叔明，少多疾，由儒而师事史载之，极医方之妙，无论贵贱，有谒必往，视之不避寒暑，活人不可胜计。魏惔之称为太古遗民。而李庆嗣由儒习医，活人甚众，所著有《伤寒纂要》及《针经》等书。徐纯乡为诸生，穷医活人，年八十，手不释卷，著有《剙元医案》。至于陆宣公，本不以医名，而尝居忠州十馀年，闭户不出，集古今名方为《集验良方》五十卷。凡此，非以济人为心者乎？惟我乃庵蔡君，实与数公为从同同者。君固楚攸名宿，因年少多疾，由儒而习医，生平存心立品，予于《医学指要》序中曾乐道其梗概矣。兹予奉上宪题升入觐，晋省过访，因出《内伤集要》一书，将与《寒瘟抉要》合编付刊，并以《医会元要》请序于予。细阅是书，于内伤虚劳、经旨脉让、治法钩元扼要，本提纲而挈领，亦缕晰而条分。君已年登古稀，而济世婆心不懈如此，此诚为盛世之人瑞也，爰喜而复为之序焉。然君著述甚富，《四书释考汇钞》暨《石经考正》《历代帝王诗赋会纪》《历代书画综览》等书，颇称博雅精赅，予极心慕久之，本欲表章以行于世，第因卷帙浩繁，成功匪易，则将俟诸异日云尔。
嘉庆二十五年庚辰岁孟春之朔八日湖南辰沅永靖兵备道加三级同学愚弟陈佐顿首拜赠

自序  ***************************
嘉庆壬申，予在都梁署中集成《医学指要》，荷蒙陈观察顾庐先生，暨省垣诸知交醵金怂恿授梓。书原端重脉理，而经络为脉根原，故首列焉。夫经络系属人身五官百骸，内外贯通，虽古圣剖晰详尽，究亦未易明彻，矧在浅见寡闻，狃于汤头之歌，药性之赋，辄以医道自任？故其临证施治，未克明其病在何部，发于何经，往往毫釐千里，谬误不可胜言。因是寸心耿耿，于《医学指要》外，直将十二经绘图以告。即举《内经》所言脉证，注明于各经条下，并其药性之补泻温凉附载不爽。复于人身自头至足，指明某部分系某经之筋脉所属，而外形之本诸藏府者，靡不条分缕析，乃颜之以《医会元要》。盖是书虽为浅近说法，而究之提纲挈领，无不明晰，由此而触类引伸，亦自范围，不过曲成不遗耳。孔子所谓下学上达，孟子所谓取之左右逢其原，胥在是矣。学者熟悉于中，则临证施治何至茫然莫识其指归也哉！曩本欲并付剞劂，时值囊涩未果。兹因年老旋里，戚友蓝尚、李枝芳等见而心赏，为之乐助授梓，斯愈见予生知遇，多为利济同心之仁人君子也，何幸如之。
道光三年癸未岁仲夏月夏至前三日蔡贻绩乃庵氏自识


正文  ——————————————————————————————————————————————————————————————————————————————————————————

十二经穴脉筋主病图注（各经药性并列）  ***************************
●手三阴三阳歌诀
手太阴肺少阴心，心之包络为厥阴。太阳小肠三焦少，阳明原是大肠经。
●足三阴三阳歌诀
足太阴脾少阴肾，厥阴乃以肝经定。太阳膀胱少阳胆，胃为阳明各相应。
●手太阴肺脉主病
经曰：肺脉来厌厌聂聂（涩之象也），如落榆荚（毛之象也，言其轻浮和缓也），曰肺平。脉来不上不下（涩之象也），如循鹅羽（浮之象也，毛多胃少），曰肺病。又如毛多胃少曰肺病，毛甚曰今病。但毛无胃曰死。又如风熌摆灯焰，倐灭倐明，似无似有，往来不耐指按者，此肺家真脏脉也，肺绝，丙丁日时死。又曰：肺脉急甚为癫疾（寒甚故也，所谓重阴则癫），微急为肺寒热（皮热寒也，寒在皮毛），怠惰咳唾血，引腰背胸痛，鼻息不通（肺主气此皆肺气虚寒之所致也）。缓甚为多汗（热甚故也），微缓为痿瘻（肺热叶焦为痿也），偏风（身偏枯不用），头以下汗出不可止（腠理开也。头以下者，头项胸背之间，肺之外部也）。大甚为胜肿，微大为肺痹引胸背（大即满指主多气少血和血气盛于下则为胚肿微盛于上则为肺痹引胸背也），起恶日光（阴血少，故恶日光，金畏火也）。小甚为泄（气血皆虚故也。肺与大肠相表里，故泄），微小为消瘅（肺主津水生之源也）。滑甚为息贲上气（阳气盛故如此），微滑为上下出血（血气随行者也）。涩甚为呕血（血留不行故呕），微涩为鼠瘻，在颈支腋之间（寒热病也），下不胜其上，其应善痠矣（痠者，为阴寒痠削而不能行，肺主气而发原在下，少气有寒，则下不胜其上矣）。白，肺之色也，好悲，肺之志也。右胁动气，肺之部位也，咳动肩背，肺之腧也，胸痹而痛，肺之府也。洒淅恶寒，肤痛汗出，肺主皮毛也。咳嗽唾痰，喷嚏流涕，喘呼气促，气短不续，肺气虚也。
肺之经脉主病，曰是动则病肺胀满膨膨（腹胀）而喘咳，缺盆中痛（缺盆胃穴也，肺之阳气不能通布故痛），甚则交两手而瞀（音茂，两手相交，低目俯首），此为臂厥（皆肺之阳气不能通布也）。是主肺所生病者，咳上气喘（肺气病也），渴（金不能生水也），烦心（心脉上于肺也），胸满，臂内前廉痛（肺经脉循此），厥，掌中热（臂冷厥，肺脉行少阴心主脉之前，故掌中热也）。气盛有馀，则肩背痛（肺腧在肩背，因气而动俞，所谓气伤痛也），风寒汗出，中风，小便数（不时为数）而欠（气少为欠），气虚则肩痛寒（气虚则畏寒，不能通布则痛），少气不足以息，溺色变（气虚不能化也）。肺之络脉主病，曰实则手锐掌热（气盛于外），虚则欠㰦（㰦与呿同，张口也），小便遗数（气虚于内）。肺之经筋主病，曰十二经筋秉三阴三阳之气而生，此经气逆则为喘急息贲，血随气奔，则为吐血（经言是动者气也，言所生病者血也，邪在气，气为是动，邪在血，血为所生病也，气留则寒，血滞则热也）。
●手太阴肺经用药
补：人参　沙参　黄耆　麦冬　阿胶　五味子　紫菀　百部　款冬　知母　山药　木瓜　茯苓　沙蒺藜
泻：防风　苏梗　羌活　前胡　桑皮　苏子　橘红　杏仁　石膏　贝母　栝蒌　南星　枳壳　薄荷　白芥子　白芍　元胡　葶苈子　鼠黏子　莱菔　香薷　乾姜　生姜
温：乾姜　生姜　半夏　白蔻　砂仁　木香　藿香　桂枝　香附　麻黄
凉：枯芩　竹叶　竹沥　童便　羚羊角　马兜铃　山栀　天冬　元参　桔梗　藕节　枇杷叶　元明粉　地骨皮
引经：白芷　升麻　葱白　生姜
●手少阴心脉主病
经曰：心脉来累累如连珠（言滑利如珠连绵相贯），如循琅玕（言温润而柔滑也。以其盛满流行而无太过不及之象也），曰心平。心脉来喘喘连属（急数之象），其心微曲（尚未至于全曲，钩多胃少之象也），曰心病。又如钩多胃少为心病，钩甚曰今病，但钩无胃曰死。又如脉来纯急，如两指用力转豆，块圞坚硬，上戴尖锐，微舂似笠顶者，此心家真藏脉也，心与右肾绝，壬癸日时死。又脉至如火薪燃，即形如灯焰之闪灼也，是心经之予夺也，草乾而死。又曰：心脉急甚为瘛瘲（心为火藏寒盛故瘛瘲），微急为心痛引背，食不下（微则薄于宫城之分。食气入胃，浊气冲心，心气逆，故食不下也）。缓甚为狂笑（心气有馀。心藏神，神有馀故笑不休），微缓为伏梁，在心下（心下有馀之积），上下行，时唾血（心主血，热则溢而时唾血）。大甚为喉吤（心气盛，故喉中介介有声），微大为心痹引背（心气逆于心下），善泪出（心气行于上，则心精随气上凑于目），小甚为善哕（呃逆也。心藏虚则火土之气弱，故善哕），微小为消瘅（三消之症，心肺主上消，脾胃主中消，肝肾主下消）。滑甚为善渴（阳气盛而有热，气壅于上故渴），微滑为心疝引脐，小腹鸣（小腹当有形也）。涩甚为喑，微涩为血溢（心主言，心气少故喑，心主血，血多故上溢），维厥（维，四维为四肢。阳气少，故四肢厥冷），耳鸣癫疾（心开窍于耳，心气虚故耳鸣癫疾）。赤，心之色也。好喜，心之志也。脐上动气，心之部位也。胸膻，心之宫城也。舌色红，心开窍于舌也。口乾，心烦，心之热也。惊悸怔忡，心神不安也。发狂昏冒，心实而热乘之也。悽然好悲，心虚而神怯也。
心之经脉主病，曰是动则病咽乾心痛（心主手厥阴包络之脉，行手太阴肺脉、手少阴心脉之中间，肺脉行心主脉之前，心脉行心主脉之后。少阴之上，心火主之，故动则病此），渴而欲饮（少阴之气盛也），是为臂厥。是主心所生病者，目黄（心系上繫于目，心火盛故黄），胁痛，臂内后廉痛，掌中热痛（心脉所循之部分也）。心之络脉主病，曰实则支膈（膈间若有所支而不畅也），虚则不能言（心主言，而言必由舌，心气虚则舌本不用，故不能言也）。心之筋脉主病，曰其病内急，心承伏梁（如梁之伏于心下而上承于心也，其唾脓血者，病在心藏，故不治）。经筋之病，曰寒则反折筋急，热则筋纵挺不收，阴痿不用。阳急则反折，阴急则俯不能仰。
●手少阴心经用药
补：当归　生地　茯神　远志　枣仁　麦冬　柏子仁　山药　人参　红蓝花　龙眼　莲肉
泻：黄连　枳实　木香　贝母　天竺黄　郁金　赤苓　元胡索
温：藿香　沉香　木香　麻黄　桂枝　石菖蒲
凉：连翘　丹参　石莲子　栀子　石膏　犀角　牛黄　朱砂
引经：独活　细辛　龙眼　灯心
●手厥阴心包络脉主病
经曰：厥阴之至，沉短而敦。厥阴为阴之尽，故其脉沉短而敦。敦，重也。又云：寸口脉大于人迎一倍而躁，病在手心主，而左寸浮以候膻中，即心主包络膻中。包络代心行事，气舒则喜乐，不舒则悲愁。膻中为气海，胞膻间痛。包络，心之宫城也，手心热，臂肘挛急，腋肿，外因也。胸胁支满，心中憺憺大痛，目黄，喜笑不休，有馀也。有馀为实，故寸口大一倍于人迎，虚则反小于人迎也。手少阴，真心脉也。心主，心包络也。心主乃心经之别脉，不与真心同经。真心为君火，心主为相火。三焦为气之父，心主为血之母，合为表里。二者但有其名而无其实。五藏六府更加厥阴心包一经，为十二经也。
包络之经脉主病，曰是动则病心中热，臂肘挛急，肢肿（经气病于外也），甚则胸胁支满，心中憺憺大痛，面赤目黄，喜笑不休（有馀于内也）。是主脉所生病者，烦心心痛，掌中热（心主血，而包络代君行令，故心烦之症自内而外也）。包络之络脉主病，曰心系实（包络与心系相通）则心痛，虚则头强（包络主行血脉，脉气虚故病此）。包络之经筋主病，曰其病当所过者，肢转筋，前及胸痛息贲。
●手厥阴心包络用药
补：人参　黄耆　肉桂　沉香　菟丝　破故纸
泻：大黄　朴硝　栀子　乌药
温：附子　肉桂　乾姜　沉香　川芎　白蔻　柏子仁　乌药
凉：黄连　栀子　丹皮　柴胡　薄荷　滑石
引经：柴胡（桂佐之）　川芎　青皮
●手太阳小肠脉主病
经曰：太阳之至，洪大而长。太阳，阳之极矣，故洪大而长，皆阳脉也。又云：实则人迎大再倍于寸口，虚则反小于寸口也。又云：脉至如涌泉，所谓硬散脉象是也。浮鼓肌中，太阳气予不足也。少气者，韭英而死。脉至如花瓣大放，似丛簇而松散，轻取则有，重按全无，此乃胃神两失，令人善恐，不欲坐卧，行立常听（音忒），是小肠气予不足也，季秋而死。小腹痛，小肠病也，膀胱移热于小肠，则下不得小便，上为口疮，控睾丸，腰脊上冲心，邪在小肠也。
小肠之经脉主病，曰是动则病咽痛，颔不可以顾，肩似拔，臑似折（皆手太阳之气逆为病也）。是主液所生病者，耳聋，目黄，颊肿，颈颔，肩臑肘臂外后廉痛（小肠主液，耳聋等症小肠之液枯所致）。小肠之络脉主病，曰实则节弛肘废（津液留滞而不能润泽于骨也），虚则生肬（气虚不行），小者如指痂疥（即皶痤之类，气郁所生也）。小肠之经筋主病，曰其病小指支肋内锐骨后廉痛，腋下痛，腋后廉痛，绕肩肿引颈而痛，应耳中鸣，痛引颔，目瞑良久乃得视，颈筋急则为筋痿颈肿，寒热在颈者。
●手太阳小肠经用药
补：石斛　牡蛎　甘草梢
泻：木通　赤苓　车前　紫苏　羌活　蒿本　槟榔　大黄　瞿麦
温：巴戟　茴香　乌药　砂仁　益智
凉：滑石　木通　栀子　茅根　车前　猪苓　泽泻　芒硝
引经：羌活　蒿本　黄柏
●手少阳三焦脉主病
经曰：少阳之至，乍大乍小，乍长乍短。少阳乃半阳半阴，故乍长大而见其阳，乍短小而见其阴。又云：人迎大一倍于寸口而躁，病在手少阳。但右尺浮以候三焦，乃其所居之定位，而又候于上中下三部者，乃其游行之部署，是以寸候胸中，主上焦也。关候腰中，主中焦也。尺候腹中，主下焦也。三焦为肾之火府，气生于肾，从下而上，肾为原气之正，三焦为原气之别。三焦主持一身之气，其经属手少阳，其腑不同各府之在内而独在气街之合。三焦所行气之腧而为原，由脐下肾间动气为人生命，手足三阴三阳之根本。三焦资始于肾间，故名为原。三焦为原气之别，使主通行上中下焦之气。原气者，即真元之气。下焦禀原气上达于中焦，主受五藏六府水穀精悍之气化而为荣卫。荣卫之气得真元之气相合，主气通行达于上焦，始经历乎五藏六府，故以三焦所留止之处辄以为原。原者三焦之尊号也。腹气满，小腹尤坚，不得小便，窘迫，三焦病也。三焦病，气满于皮肤中，轻轻然而不坚。下焦病，气实则癃闭，气虚则遗溺也。
三焦之经脉主病，曰是动则病耳聋（少阳之上，相火主之，故病此），浑浑焞焞（耳中之声，如水之流，如雷之行），嗌肿喉痹（皆相火有馀于上也）。是主气所生病者，汗出（阳加于阴故也），目锐眦痛，颊肿，耳前肩臑肘臂外皆痛，小指次指不用（皆经脉所循之部分而为病也）。三焦之络脉主病，曰实则肘挛，虚则不收（手少阳厥阴之主筋也）。三焦之经筋主病，曰其病当所过者，即肢转筋，舌卷。
●手少阳三焦用药
补：人参　黄耆　白术　藿香
泻：柴胡　枳壳　枳实　青皮　山茨菇
温：附子　乾姜　厚朴　沉香
凉：连翘　滑石　胆草　地骨皮
引经：柴胡　川芎　青皮
●手阳明大肠脉主病
经曰：阳明之至，浮大而短。阳明则阳中有阴，故其脉浮大为阳而短属乎阴。又云：人迎大三倍于寸口而躁，病在手阳明。而右尺中以候大肠，脉至如丸，滑不直指，轻按形似丝聚而圆转，重按则形象顿失，全不当手。不直指者，按之不可得，是大肠气予不足也，枣生而死。脐以下皮寒，肠中寒也，当脐而痛，不能久立，此大肠病也。
大肠之经脉主病，曰是动则病齿痛，颈肿。是主津液所生病者，目黄，口乾（火热盛）、鼽（音仇）衄、喉痹、肩前臑痛，大指次指痛不用。气有馀则当脉所过者热肿，虚则寒慄不复。大肠之络脉主病，曰实则龋（齿痛）聋，虚齿寒痹隔（气寒所致。痹、闭也，隔阻也盖手阳明主行气血于皮肤以温肌肉也，虚则寒气不能行于外也）。大肠之经筋主病，曰其病当所过者肢痛及转筋，肩不举，头不可左右视。
●手阳明大肠经用药
补：薏苡　粟壳　木香　肉蔻　龙骨　牡蛎　莲肉　糯米　白沙糖
泻：大黄　芒硝　枳实　桃仁　槟榔　麻仁　葱白
温：人参　乾姜　半夏　肉桂　吴茱萸
凉：黄芩　槐花　大黄　地榆　连翘　石膏　秦艽　胡黄连
引经：葛根　升麻　白芷
●足太阴脾脉主病
经曰：脾脉来和柔相离（言悠悠扬扬，时一代也），如鸡践地（鸡之行也，举足独缓，鸡足四爪，践地四布，此形容脾脉之灌溉四藏，和缓而四布也），曰脾平。又曰：脾脉来，实而急数（弦之太过），如鸡举足（举足非如践地之和缓，亦不至于鸟距急疾，弱多胃少之象也），曰脾病。又如虚涩坚急为脾病，舂硬曰今病，乍疏乍数，软散无胃曰死。又如脉连来几至，圆活转动，形情似数，如灯将灭而复明，又来几至，疏离涣散，楞涩舂硬，如鸟之距，如雀之啄，又若鸡之举足，此脾家之真藏脉也，脾绝，甲乙日时死。又曰：脾脉急甚为瘛瘲（瘛者急而收引，瘲者纵而懈弛。脾主四肢故急甚为瘛瘲），微急为膈中，食饮入而还出后沃沫（脾有寒不能运化饮食，故为膈中，不能游溢津液上归于肺，四布于皮毛，故涎沫从口出也）。缓甚为痿厥，微缓为风痿（皆四肢瘫痪而不为所用〕，四肢不用，心慧然若无病（病在外而不及于中）。大甚为击仆（四肢不用若击之仆地也），微大为疝气，腹里大，脓血在肠胃之外（皆有馀之积聚）。小甚为寒热（血气盛也），微小为消瘅（不能为胃行其津液）。滑甚为㿉癃（湿热则为疝㿉，为小便癃闭），微滑为蛊毒，蛕蝎腹热（湿热生虫）。涩甚为肠㿉（脾气虚而有寒），微涩为内㿉，多下脓血（多血少气故也）。黄，脾之色也，忧思，脾之志也。当脐中动气，脾之部位也。病则食少，脾主味也。倦怠乏力，脾主四肢也。腹满肠鸣，痛而下利，脾主腹也，此皆脾虚之证。身体沉重，腹胀便闭，脾主肉也，此为脾实之证。先硬后溏，腹缩脾虚也。
脾之经脉主病，曰是动则病舌本强（太阴气病也），食则呕，胃脘痛（脾脉络胃故也），腹胀善噫（寒气客于胃也），得后与气（得大便与屁）则快然如衰（病衰也），身体皆重（太阴之湿气也）。是主脾所生病者，舌本痛（脾病湿热），体不能动摇（即体重而甚也），食不下（脾气不行），烦心（脾脉注心中也），心下急痛（即胃腕痛），溏（便溏），瘕（腹积），泄泻水闭，黄疸（皆湿热为病），不能卧（胃不和则卧不安），强立股膝内肿厥（脾主四肢脉行膝），足大指不用。脾之络脉主病，曰实则肠中切痛（气实有馀），虚则鼓胀（气虚不足）。脾之经筋主病，曰其病足大指支内踝痛，辅筋痛，膝内辅骨痛，阴股引髀痛，阴器纽痛，上引脐两胁痛，引膺中脊内痛。脾之大络主病曰：实则身尽痛，虚则百节皆痛。
伤寒病脉证，太阴脉沉细，证则腹痛、咽乾、手足自温。若直中者，或腹痛，自利不渴，以其脉布胃中络于喉也。足太阴脉起于足大指之端，上内踝，上踹，循胫上膝入腹属脾络胃，上膈挟咽连舌本。
●足太阴脾经用药
补：人参　白术　茯苓　甘草　白芍　山药　扁豆　木瓜　沙蒺藜　当归　黄耆　芡实　薏苡　陈皮　龙眼　大枣　莲肉
泻：枳实　腹皮　山楂　麦芽　神麴　半夏　南星　槟榔　三稜　莱菔子　升麻　防风　石膏　猪苓　元胡索　桑寄生
温：砂仁　白蔻　藿香　故纸　乾姜　肉桂　附子　苏叶　木瓜　苍术　肉果　吴萸　丁香
凉：黄连　元明粉　竹沥　连翘　大黄
引经：白芍　麻黄　大枣　莲肉
●足少阴肾脉主病
经曰：肾脉来喘喘累累（沉实生动之象）如钩（如水流而回转之象），按之而坚（不空虚也。此言心肾同象，心主血，肾主水故也），曰肾平。肾脉来如引葛（牵连引蔓之象），按之益坚（肾多胃少），曰肾病。又如石多胃少为左肾病。石甚曰今病，但石无胃曰死。虚浮濡涩为右肾病，舂硬曰今病。乍疏乍数，软散无胃曰死。又如纯急若手指弹石，越按越觉涩，此左肾真藏脉也。如慢则似断似续，动若鱼翔虾游，知其逝而不觉其返，急则势如迸泉，自井底不流水中涌出，到水面即一圈而散，此右肾真藏脉也。左肾绝，戍己日时死。右肾绝，壬癸日时死。又曰：肾脉急甚为骨癫疾（阴寒太甚故也），微急为沉厥，奔豚（正气虚寒则为沉厥，虚气反逆故为奔豚），足不收（阴寒在下），不得前后（肾开窍于二阴，气虚不化故如此）。缓甚为折脊（督脉属肾贯脊，缓则督脉懈弛，故折脊也），微缓为洞，洞者食不化，下咽还出（肾气缓故如此）。大甚为阴痿（阴屡不举），微大为石水（肾水也），起脐以下，至小腹，腄腄然上至胃腕（水泛而土败也），不治。小甚为洞泄（肾气虚也），微小为消瘅（精血不足）。滑甚为癃㿉（肾有热则小便癃闭，为睾丸肿），微滑为骨痿，坐不能起（热伤肾气），起则目无所见（热伤骨精）。涩甚为大痈（气血阻滞故如此），微涩为不月，沉痔（气血不行故也）。黑，肾之色也。恐，肾之志也。脐下动气，肾之部位也。腹胀，喘不得卧，肾主水。溲便不利，肾开窍二阴也。少腹满，背与骨痛，肾主骨，膀胱为表里也。呵欠，肾主欠也。足寒，肾气厥也。心主肌，肾邪上于心也。
肾之经脉主病，曰是动则病飢不欲食（少阴之上，君火主之，少阴是动为病，则上下之气不交，故为飢不欲食等证），面如漆柴（少阴属肾，而肾为生气之原，面如漆柴，少阴之气不升也），咳唾则有血，喝喝而喘（少阴之生气上交于肺，而肺气上逆也），坐而欲起（阳动之象），目䀮䀮如无所见（阳气不升），心如悬，若飢状（即气不交之故也），气不足（于下）则善恐，心惕惕如人将捕之（气不足于上也），是为骨厥。是主肾所生病者，口热舌乾，咽肿（肾主藏，精陷肾藏，生气厥于下）上气，嗌乾及痛，烦心心痛（肾主藏精，精液不能上升，故有诸症），黄疸，肠澼，脊股内后廉痛，痿厥嗜卧，足下热而痛（水不上济则火盛于上，故有口热烦心等证。肾之生气厥逆于下，故为骨厥痿厥等证）。肾之络脉主病，曰气逆则烦闷（手少阳三焦手、厥阴包络之脉皆本于肾藏之所生也，水气上乘于心则烦闷），实则癃闭（膀胱之气不化故也），虚则腰痛（腰为肾之府也）。肾之经筋主病，曰其病足下转筋，及所过而结者皆痛及转筋，病在此者，主痫瘛及痉，在外者不能俯，在内者不能仰。故阳病者腰反折不能俯，阴病者不能仰。
伤寒病脉证，少阴脉微细，证则口燥舌乾而渴，但欲寐。若直中者，恶寒，口中和，默默欲寐，腹痛或咽痛，以其脉贯肾络于肺系舌本也。足少阴脉起于足小指之端，下趋足心，循内踝入跟中，上踹出膕内，上股内贯脊络肾，上贯肝膈入肺，循喉咙挟舌本。
●足少阴肾经用药
补：杜仲　菟丝　沙蒺藜　故纸　枣皮　山药　石斛　巴戟　人参　白术　熟地　当归　枸杞　五味子　牛膝　龟板　鹿茸　鳖甲　首乌　鹿角　龙骨　牡蛎　续断　韭子　覆盆子　肉苁蓉　淫羊藿
泻：泽泻　猪苓　知母　木通　甘草　元胡索　茯苓
温：附子　故纸　桂心　乾姜　砂仁　仙茅　沉香
凉：黄柏　知母　丹皮　天冬　栀子　元参　地骨皮
引经：独活　肉桂　牛膝　盐酒
●足厥阴肝脉主病
经曰：肝脉来软弱招招（乍起乍伏之象），如揭长竿末稍（长而软也。此喻其弦长而兼和缓柔软之象），曰肝平。肝脉来盈实而滑（弦之太过），如循长竿（长竿无稍，则失其和缓之意），曰肝病。又如弦多胃少为肝病，弦甚曰今病，但弦无胃曰死。又如纯硬若长木正身，中夹急促而外形粗涩，似刀斫砍，此肝象真藏脉也，肝绝，庚辛日时死。又曰：肝脉急甚为恶言（肝主语，在志为怒。肝苦急，故急甚为恶言），微急为肥气，在左胁下，若覆杯（皆有馀之气也）。缓甚为善呕（食气入胃，散精于肝。缓主多热，热则肝气逆也），微缓为水瘕痹（亦饮食所积也）。大甚为内痈（大主肝气盛，则郁怒而不得疏达故也），善呕衄（肝气逆于上也），微大为肝痹阴缩（肝气逆于下也），咳引小腹（肝脉抵小腹上注肺咳引小腹者，经气逆于上下也）。小甚为多饮，微小为消瘅（木火盛故如此）。滑甚为㿉疝（气盛而热），微滑为遗溺（肝主疏泄，肝气盛故遗溺）。涩甚为溢饮（饮留于四肢则经脉阻滞，故脉涩），微涩为瘛挛筋痹（肝气虚寒故如，此肝主筋也）。青，肝之色也。好怒，肝之志也。左胁动气，肝之部位也。右胁下痛引小腹，肝脉所循也。抽搐昏黑，肝主风也。耳聋不聪，肝与胆为表里也。目䀮䀮无所见，肝开窍于目，虚故也。如有人捕之，肝虚则胆薄也。面有微尘，体无膏泽，木郁不能敷荣也。善太息，木气不舒也。
肝之经脉主病，曰是动则腰痛不可俯仰（此与下咽乾面脱色，皆为厥阴从少阳中气之化，厥阴之化气病也），丈夫㿉疝，妇人少腹肿（此厥阴本气病也），甚则嗌乾，面尘脱色。是主肝所生病者，胸满呕逆（食气入胃，散精于肝，行气于经，肝气逆，不能行散穀精故如此），飧泄（肝主疏泄，肝气虚故为飧泄也），狐疝（随经脉昼夜出入之疝也），癃闭（肝气实也）。肝之络脉主病，曰实则挺长，虚则暴痒。肝之经筋主病，曰其病足大指支内踝之前痛，内辅痛，阴股痛，转筋阴器不用，伤于内则不起，伤于寒则缩入，伤于热则纵挺不收，治在行水清阴气。
伤寒病脉证
厥阴脉沉微缓，证则烦满囊缩。若直中者，唇青，舌卷，不欲食或吐蛔，以其脉循阴器络于肝也。足厥阴脉起于足大指丛毛之际，上循足跗上踝，上膕，循阴股入毛中，过阴器，抵小腹，挟胃属肝络胆，贯肺膈，布胁循喉咙，入颃颡，连目眦，出额，与督脉会于巅。
●足厥阴肝经用药
补：当归　熟地　枣仁　阿胶　木瓜　沙参　薏苡　菟丝子　枸杞　枣皮　白术　沙蒺藜　甘草　莲肉
泻：白芍　赤芍　柴胡　青皮　枳实　青黛　羌活　木贼　白菊　蒲黄　桃仁　蔓荆子　常山　灵脂　益母　前胡
温：木香　肉桂　香附
凉：黄连　黄柏　胡连　胆草　草决明　牛黄　羚羊角　甘菊　地榆　车前子
引经：川芎（行上）　青皮（行下）　柴胡　乌梅
●足太阳膀胱脉主病
经曰：肾合三焦膀胱，盖膀胱为肾之水府，三焦为肾之火府，故左尺浮以候膀胱，右尺浮以候三焦（皆主洪大象也）。又曰：人迎大二倍于寸口，病在足太阳（人迎者，肝胆脉也，肝藏属木生火，统主春夏）。脉象曰：太阳脉至洪大以长，又如脉至如涌泉，所谓硬散脉象是也。浮鼓肌中，太阳气予不足也，小腹偏肿而痛，以手按之即欲小便而不得，肩上热，膀胱病也，小便赤为热，若平常淡黄浅红，则为阴虚也，白为寒，若平常白浑如米泔，则为湿热所化也。
膀胱之经脉主病曰：是动则病头痛，目似锐，项脊痛，腰似折，髀不可以曲，膕如结，踹如裂，是为踝厥（太阳气病）。是主筋所生病者，痔（太阳之气生于膀胱水中而为诸阳主。经云：筋脉横解，肠澼为痔。盖太阳所生之筋，膀胱所生之脉横逆而为痔也），疟（经络沉以内薄则为疟），狂痫疾（厥逆于下则为癫狂），头囟项痛，目黄泪出，鼽衄，背腰尻膕踹脚皆痛，小指不用。膀胱之络脉主病，曰实则鼽窒头痛，虚则鼽衄。膀胱之经筋主病，曰其病小指支跟肿痛，膕骨挛，脊反折，项筋急，肩不举，腋支缺中纽痛，不可左右摇。
伤寒病脉证
太阳脉浮紧，证则头项强痛，恶寒发热，腰脊强，以其脉上连风府也。足太阳脉起于目内眦，上额，交巅，下项，循肩膊，挟脊抵腰。
●足太阳膀胱经用药
补：龙骨　续断　橘核　益智仁
泻：猪苓　泽泻　滑石　车前　木通　茯苓　瞿麦
温：茴香　沉香　乌药　枣皮　桂枝　麻黄　砂仁
凉：胆草　石莲子　防风　羌活　蔓荆子　茵陈　葶苈子　大黄　黄柏　石膏
引经：蒿本　羌活
●足少阳胆脉主病
经曰：少阳脉至，乍数乍疏，乍短乍长，言其半阳半阴也。又曰：人迎大一倍于寸口，病在足少阳。又曰：病在少阳，其脉必弦，盖胆附肝为甲木，左关浮候之脉象应与肝同。脉至形如板木，横格上下，难去难来乃结脉，无气无神之变象是胆气予不足也，禾熟而死（即秋初时）。耳聋不聪，肝与胆为表里也。如有人将捕之，肝虚则胆薄也。善呕有苦，长太息，心中憺憺然恐，邪在胆逆在胃。胆气泄则口苦，胃气逆则呕苦，数唾，胆有邪也。嗌中吤吤然，胆为相火也。
胆之经脉主病，曰是动则病口苦，善太息，左胁痛，不能转侧（少阳之气不升），甚则面微有尘，体无膏泽（少阳主初阳之生气，故胆气升则十一藏之气皆升，阳气长故其色鲜，其颜光，少阳之动气为病则厥逆不升，故甚则如此也），足外反热（火逆于下），是为阳厥。是主骨所生病者，头痛项痛，目锐眦痛，缺盆中肿痛，胁下痛，马刀侠瘿，汗出（诸痛处乃少阳经脉所循之部分也，血脉留滞，故为马刀侠瘿，阳加于阴故汗出。少阳行身侧故本篇多用外字）。振寒慄（阳逆于下），胸胁肋髀膝外至胫绝骨、外踝前及诸节皆痛，小指次指不用。胆之络脉主病，曰实则厥（少阳气不能上升而逆于下也），虚则痿蹶，坐不起（气不能周布）。胆之经筋主病，曰小指次指支转筋，引膝外转筋，膝不可屈伸，膕筋急，前引髀后引尻，即上乘䏚，季肋痛，上引缺盆膺乳，颈维筋急，从左之右，右目不开，右足不用命。
伤寒病脉证
少阳脉浮弦，证则胁痛耳聋，口苦舌乾，往来寒热而呕，以其脉循胁络于耳也。足少阳脉起于目锐眦，上抵头角，下耳后，入耳中，循颈下胸中贯膈，络肝循胁里过季胁。
●足少阳胆经用药
补：当归　枣仁　枣皮　五味子
泻：柴胡　青皮　黄连　白芍　川芎　贝母　栝蒌　钩藤　天竺黄
温：乾姜　肉桂　陈皮　半夏
凉：黄连　黄芩　柴胡　竹茹　甘草
引经：川芎（行上）　青皮（行下）　柴胡
●足阳明胃脉主病
经曰：阳明脉至，浮大而短，言其阳中有阴也。又曰：人迎大三倍于寸口，病在足阳明。又曰：阳明浮长，其病在经，阳明长洪，在经热甚，阳明脉实，其热入府。胃与脾为表里，右关浮以候胃，胃为水穀之海。经云：得谷者昌，失谷者亡。凡脉带和缓是为有胃气，有胃气则生，无胃气则死。是以冲阳为胃脉，病危犹可诊，以验其生死。胃脉沉鼓涩，纯阴寒冷之象。胃外鼓大，此外邪标脉，亦见纯阴寒象。脉至如丸泥，形如豆之坚硬，又若燥土之枯涩，是胃精予不足也，榆英落而死。腹满，胃实也。飢不受穀食，胃虚也。胀满，胃中寒也。消穀善飢，胃中热也。寒慄鼓颔，胃气虚也。当心而痛，胃脘痛也。脐以上皮热，胃中热也。便硬腹痛，胃实也。
胃之经脉主病，曰是动则病洒洒振寒（阳明者午也，阳盛而阴气加之故也），善呻（阳气郁而欲伸出）数欠（阳欲引而上也），颜黑（阴气加于上）。病至则恶人与火，闻木音则惕然而惊（阳明之脉病也），心欲动（胃上络通于心），独闭户塞牖而处（阴阳相薄故也），甚则欲上高而歌，弃衣而走（阳盛则四肢实，而热盛于身也），贲响腹胀（阳明之脉循腹里，水火相激故贲门中有声及胀，此阳明之气厥也，逆于经而为此诸证），是为骭厥。是主血所生病者，狂疟，温淫，汗出（胃气热甚蒸发水液之汗也），鼽衄（胃热上行）口喎唇胗（唇疡也），颈肿喉痹，大腹水肿，膝膑肿痛循膺乳，气街股伏兔骭外廉足跗上皆痛（皆阳明经脉之为病），中指不用。气盛（于外）则身以前皆热，其有馀于内则消穀善飢，溺色黄（胃热下入膀胱）。气不足则身以前皆寒慄，胃中寒则胀满。胃之络脉主病，曰其病气逆则喉痹卒痛，实则狂颠，虚则足不收，胫枯。胃之经筋主病，曰其病足中指支，胫转筋，足跗坚，伏兔转筋，髀前肿，㿉疝，腹筋急，引缺盆及颊，卒口僻急者，目不合，热则纵弛，目不闭，颊筋有寒，则急引颊移口。
伤寒病脉证
阳明脉浮长，证则身热目疼，鼻乾不得眠，以其脉夹鼻络于目也。不恶寒而作渴为在经，反发热，自汗出，大便难为在府。足阳明脉起于鼻交頞中，旁约太阳之脉。
●足阳明胃经用药
补：人参　黄耆　白术　石斛　山药　芡实　薏苡　莲肉　糯米　白糖
泻：枳实　厚朴　腹皮　前胡　三稜　莪术　槟榔　大黄　石膏　礞石
温：肉桂　附子　肉果　砂仁　藿香　半夏　苍术　白蔻　乾姜　川芎　香附
凉：葛根　知母　石莲　栀子　滑石　竹茹　胡黄连
引经：葛根　升麻　白芷
●伤寒主足三阴三阳说
伤寒，乃冬时感寒即发之名。冬乃坎水司事，其气严寒，时则太阳少阴正司其令，触冒之者则二经受病。其次则足少阳厥阴继冬而司春令，然木之胎胚始于大寒节，正当十二月中，至春分后方行温令，故风寒亦能伤之。足阳明太阴属土，无定位，寄旺于四季，能终始万物，则四时寒热温凉之气皆能感而伤之。故表邪入里必归于脾胃而成燥粪矣。手之六经主乎夏秋，故不伤之，但云伤足不伤手则可，若以为传足不传手则不可，盖风寒之中人无所不至，夫岂间于手经哉。
●十二经应时候
子足少阴肾经，丑足少阳胆，寅足厥阴肝，卯手太阳小肠，辰手少阴心。巳手少阳三焦，午手厥阴心包、少阴别脉。未足阳明胃，申足太阴脾，酉手阳明大肠，戌手太阴肺，亥足太阳膀胱。
●每日气血所归之时
子胆丑肝寅肺乡，卯到大肠辰胃藏，巳归脾土午君火，未入小肠申膀胱，肾经酉时戌包络，三焦气血亥刻详。
散品　凡药性轻虚者，诸脏腑皆能发散，是以不属经络也。
羌活　独活　升麻　防风　荆芥　细辛　蒿本　麻黄　秦艽　防己　牛蒡　香薷　夏枯　豆根　灵脂　射干　青蒿　葱白　漏芦　蝉蜕
走品　凡药体重浊者，诸藏府皆走泻，是以不属经络也。
川乌　草乌　三稜　莪术　灵仙　穿山甲　葶苈　海藻　昆布　五加皮　川芎　常山　青黛　巴豆　益母草　桑寄生

奇经八脉主病及药（任督二脉图注）  ***************************
（图缺）
●任脉主病
经曰：任脉起于中极之下，以上毛际，循腹里，上关元，至咽喉，上颐，循面入目。又曰：任冲皆起于胞中，上循背里，为经络之海。其浮而外者循腹上行，会于咽喉，别而络口唇。
按：任脉为阴脉之妊养，诊其脉，寸口脉丸丸而紧细实长至关是也。其所主病，男子内结七情，女子带下症瘕，叔和以为绕脐引阴中痛。又曰：寸口丸丸，主腹中有气，如指上抢心，俯仰拘急。丸丸，动貌，状如豆粒，厥厥动摇，故主气上冲心。紧细实长，中寒而气结也。
●任脉主药
王不留行　紫石英　红花　五灵脂
●督脉主病
经曰：督脉者，起于少腹以下骨中央，女子入系廷孔，其孔溺孔之端也。其络循阴器，合篡间，绕篡后，别绕臀，至少阴，与巨阳中络者，合少阴上股内后廉，贯脊，属肾。与太阳起于目内眦，上额交巅上入络脑，还出别下项，循肩膊内，侠脊，抵腰中，入循膂，络肾。其男子循茎下至篡，与女子等，其少腹直下者，贯脐中央，上贯心，入喉，下颐，环唇，上系两目之下中央，女子廷孔之端，即男子阴器合篡间也。男子精孔溺孔合併之处是合篡间也。女子胞孔溺孔合併之处是廷孔之端也，故曰与女子等。又曰：颈中央之脉督脉也，名曰风府。督者，都也，为阳脉之都纲。督、任、冲三脉皆起于胞中，胞中者，男女丹田之通称也，在女谓之女子胞，在男即精室也。
按：督脉为阳脉之都纲，诊其脉，尺寸中央俱浮，直上直下是也。其所主病，为外感风寒之邪。内经以为实则脊强，虚则头重。叔和以为腰脊强痛不能俯仰，大人癫病，小儿风癎，皆其候也。
●督脉主药
羌活　藁本　附子　鹿茸　鹿胶
●冲脉主病
《素问》曰：冲脉起于气街，并于少阴之经，侠脐上行至胸中而散。《灵枢》曰：冲脉者，十二经之海，与少阴之大络起于肾下，出于气街，是起于腹气之街也。名曰气街，是气所行之道路也。冲脉血盛则渗溢皮肤，生毫毛。女子数脱血，不荣其口唇，故髭鬚不生。宦者去其宗筋伤其冲脉，故须亦不生。
按：冲脉与督脉无异，但督脉浮，冲脉沉耳，直上直下，弦长相似，尺寸俱牢，亦兼弦长，是以有逆气里急之症。疝气攻心，逆急也。溺失，冲脉之邪干肾也。越人曰：凡逆气上冲，或兼里急，或作躁热，皆冲脉逆也，宜补中益气汤加炒柏、炒连、知母，以泄冲脉。凡秋冬厥，逆气上冲，咽不得息，而喘息有音，不得卧，宜调中益气汤加吴萸五分，若夏月有此，乃大热之证，治法不同。叔和云冲督用事，则十二经不复朝于寸口，其人若恍惚痴狂也。
●冲脉主药
柴胡　川芎　白芍　红花　木香　王不留行　吴萸　桃仁　紫石英　五灵脂
●带脉主病
《灵枢》曰：足少阴上至膕中，别走太阳而合，上至肾，当十椎出属带脉。《难经》曰：带脉者起于季胁，回身一周。
按：带脉者，足少阳胆经之穴名也，总束诸脉使不妄行，在人腰间如束带而前垂，故名。其应于关，此脉若固，则无带下漏崩之病矣。带之为病，经曰：腹满，腰溶溶如坐水中，女人少腹痛，里急瘛瘲，月事不调，赤白带下，血崩久而成枯者宜涩之，血闭久而成竭者宜破之。
●带脉主药
当归　益母　艾叶
●阴跷阳跷脉主病
《灵枢》曰：阴跷脉者，少阴之别，起于然谷之后，上内踝，直上循阴股，入阴，上循胸里，入缺盆，上出人迎之前，入頄属目内眦，合于太阳阳跷而上行，气并相还则为濡目，目气不荣则目不合。
按：阴跷者，以其所行阴经也，起于足少阴肾经，在肌肉之下，贯通五藏，主里。越人曰：阴跷为病，阳缓而阴急。叔和注云：当从内踝以上急，外踝以上缓，凡癫癎寒热，皮肤淫痒，少腹痛，裹腰及髋窌，下连阴痛，男子阴疝，女子漏下皆其候也。
《难经》曰：阳跷起于跟中，循外踝上行入风池，盖起于跟中，上外踝循胁上肩，夹口吻，至目极于耳后风池穴也。
按：阳跷者，以其所行阳经也，在肌肉之上。阳脉所行，贯通六府，主表。越人曰：阳跷为病，阴缓而阳急。叔和注云，当从外踝以上急，内踝以上缓，凡腰痛，癫癎，僵仆，恶风偏枯，痹痛体强皆其候也。张洁古曰：跷者捷疾也，二跷起于足，使人跷捷也。
●阴维阳维脉主病
《难经》曰：阴维起于诸阴交。叔和云：阴维主病，癫癎，僵仆失音，肌肉痒，汗出恶风，身洒洒然也。又曰：阴维沉实而大，主胸中满，心痛如贯珠者，男子胁下实，腰中痛，女子阴中痛如有疮。阳维起于诸阳之会。叔和云：阳维主病，肌肤痹痒而痛，下部不仁，汗出而寒，颠仆羊鸣，手足相引，甚者不能言也。维脉斜上者，不由正位而上，斜向大指名曰尺外，斜向小指名曰尺内。邪气在阳维阳跷则发痫，痫动而属阳。邪气在阴维阴跷则发癫，癫静而属阴。越人曰：阳维为病苦寒热，阴维为病苦心痛。张洁古云：冲为阳主表，阳维受邪为病在表，故苦寒热。营为阴主里，阴维受邪为病在里，故苦心痛。李濒湖曰：阳维之脉与手足三阳相维，而足太阳少阳则终始相联附者，寒热之证惟二经有之，故阳维为病亦苦寒热。寒热之在表而兼太阳证者，有汗当用桂枝，无汗当用麻黄。寒热之在半表半里而兼少阳证者，当用小柴胡加减治之。若夫营卫惵卑而病寒热者，黄耆建中及八物汤之类主之。阴维之脉虽交三阴而行，实与任脉同归，故心痛多属少阴厥阴任脉之气上冲而然。暴痛无热，久痛无寒，按之少止者为虚，不可近按者为实。凡寒痛兼少阴及任脉者四逆汤，兼厥阴者当归四逆汤，兼太阴者理中汤主之。凡热痛兼少阴及任脉者金铃散、延胡索散，兼厥阴者失笑散，兼太阴者承气汤主之。若营血内伤兼夫任冲手厥阴者则宜四物、养营、妙香之类，因病治之，庶乎其不差矣。

十二经所主部分（脉筋注明）  ***************************
头巅：足厥阴肝、少阴肾脉会此，足太阳膀胱、少阳胆、阳明胃脉交此。
脑：足太阳膀胱脉络此，少阴肾筋属髓海，脑为髓海也。
两角：足少阳胆脉筋皆上此。
额颅：足阳明胃脉至此，手阳明大肠筋上左角，手少阳三焦筋结上角，足太阳膀胱结下额。
发：足少阴肾主之，又云属心，故上生，禀火气也。眉属肝故横生，须属肾故下生。经云：头痛，肠胃所生，然多属风或寒，即气血虚亦必兼风，无风入只作眩不作痛。风入太阳，巅顶连颈项强痛。风入阳明，两额角痛，目疼鼻乾。风入少阳，额痛口苦耳聋。若三阴维厥阴脉与督脉会于巅顶，亦有头痛。至于眉尖后近发际为鱼尾，终日细筋抽掣痛不甚，脉数或芤，此为血虚。耳鸣目眩，头如空虚，恶劳动，重绵包裹方少安，脉大而缓，此为气虚。若湿痰作痛必昏重欲吐，连眉稜骨亦痛。又宿食不消，浊气上蒸，头胀作痛。又阴虚作痛，发热汗出，太阳必痛甚，此相火自下冲上，切忌辛热发散。惟有真头痛，全脑皆痛，手足冷至节，此为不治证也。
面：手太阴肺气通鼻，少阴心气通舌，足太阴脾气通口，厥阴肝气通目，少阴肾气通耳，而面病专属阳明。
颧：骨之下迎香穴之外为面中央，应手阳明大肠，两颧之内面王之上，应手太阳小肠，小肠脉循颊上䪼斜络于颧，小肠气血盛，面多肉而平，气血少面瘦色恶。
颧为骨本，足太阳膀胱、手阳明大肠筋皆结此，两颧发赤主肾败，足阳明胃筋脉合此，手太阳小肠经颧胶穴在頄下锐骨端陷中。
人中：下应膀胱、子宫，平浅无髭，大肠脉交此，肾脉水沟穴在此。
颊：手阳明大肠筋脉俱上此，太阳小肠脉上此，足阳明胃脉循此而上，足少阳胆筋脉俱过此，厥阴肝脉下此，手少阳三焦筋当曲颊脉亦交此，胃颊车穴在耳下分。
颔：手太阳小肠筋结此，足少阳胆筋脉俱过此。
颊：颐下为颏。
眉：属肝，足厥阴肝脉从目繫上额，肝胆相表里，足少阳胆受风热与痰则眉稜骨痛，多伤目并两耳出脓。眉又应足太阳膀胱，血气盛，眉佳而有毫，眉心上应咽喉证。
目睛：即眼珠，藏府精气皆上注于目，血之精为目窠之总络。
瞳神：骨之精，属肾，肾亏不能养肝精华不敛，瞳神散大无光，两瞳痛为肾火上炎。
黑珠：即精外黑轮，属足厥阴肝，为筋之精，内连目系，肝火上冲，两轮红痛。
白珠：气之精，属手太阴肺，肺火上腾，白生红筋。
两眦：外决面者为锐眦，内近鼻者为内眦，皆属手少阴心。太阳小肠、少阳三焦筋脉俱至锐眦，足少阳胆脉起锐眦，筋亦结此。小肠支脉至内眦出，足太阳膀胱脉起此。
眼胞：上下皆属足太阴脾、阳明胃，细筋散于目下为目下纲，太阳膀胱细筋为目上纲。
睫毛：属脾，脾胃气虚，目紧皮缩，眼楞小急，睫毛倒入眼中，谓之拳毛。
耳：通于足少阴肾，肾足则耳聪，手太阳小肠、少阳三焦、足少阳胆脉俱入耳中。耳前，足阳明胃脉上筋结三焦脉，走此筋从耳前属目。耳后手太阳小肠，足太阳膀胱筋俱结耳后，完骨胃脉之支、三焦胆脉俱过此。凡耳病当诊肾脉，濡迟为虚，浮大为风，洪动火贼，沉涩气凝，数实热壅。
鼻：山根曰下极，应手少阴心，足阳明胃脉交此。鼻柱在山根下，即年寿应足厥阴肝，左右应少阳胆。面王在鼻柱下，即准头，亦曰明堂，属土，应足太阴脾。两旁为方上，在迎香上曰鼻柱，即兰台廷尉，应胃，胃脉起鼻两旁，筋亦结此。鼻孔，手阳明大肠脉挟此，太阳小肠脉抵此，足太阳膀胱筋结鼻下两旁。
口：通于足太阴脾，阳明胃脉筋挟此，大肠脉出两吻。
唇：脾之荣在唇，四白胃脉环此，肝脉环唇内，于唇验藏府之寒热最便。
齿牙：内床曰齿，外版曰牙，皆骨之徐，故属足少阴肾。阳明胃脉入上齿缝中，故上床属胃，手阳明大肠脉入下齿缝中，故下床属大肠。
舌：为手少阴心之苗，属火，足太阴脾脉连舌本散舌下，主舌强。少阴肾脉挟舌本主舌下，太阳膀胱筋结舌本，手少阳三焦筋系舌本。
髭：在上，手阳明大肠主之，须在颐，足少阳胆主之，髯在颊，阳明胃主之，皆因各经血气以生。
喉：在咽前，通手太阴肺气，故曰肺系，又曰喉气通天。肺热甚喉哑。足阳明胃手少阴肾二脉循喉。
咽：在喉后，通足阳明胃，主纳食。胃口在膈膜下，咽至胃一尺六寸，通胃之咽门。咽门下有膈膜，嚥气通地。咽之低处曰嗌，手少阴心足太阴脾二脉挟此，令咽乾，手太阳小肠脉循此令嗌痛。足厥阴肝脉循咽后，令咽乾，手少阳三焦脉由喉令嗌肿。
会厌：声音之户，当咽上，司开合，掩喉食下咽，不掩则错，必舌抵上齶则会厌能掩喉，喉、咽、嗌、会厌四者缺一则饮食废而死矣。
颈：前有缺盆穴，属足阳明胃，在横骨上，左右各一，为十二经道路。手阳明大肠、太阳小肠、少阳三焦、足少阳胆、阳明胃脉俱入此，手太阴肺、足太阳膀胱与胃胆筋俱结此。缺盆之中即任脉之天突穴，为颈前居中第一行脉。缺盆之上有人迎穴，喉间开一寸五分，属胃，即颈前第二行脉。人迎后一寸五分名扶突穴，属大肠，即颈中第三行脉。扶突后名天窗穴，属小肠，即颈中第四行脉。天窗后为胆脉，颈中无穴，乃第五行脉。足少阳后名天牖穴，属三焦，即颈中第六行脉。天牖后名天柱穴，属膀胱，颈中第七行脉。膀胱后居颈之中央者，胃脉也，穴名风府，自前中一行，至此为第八行。
项：乃足少阴肾、太阳膀胱所主，亦属太阴脾、厥阴肝，惟肝血虚火旺，必筋燥急强，多生瘰疬。
肩：下曰膊，膊下对腋处曰臑。臑尽处为肘，肘当臂腕。肘以下为臂，臂掌交接处为腕。腕以上大指节后肥鱼隆起处统谓之鱼。
手：大指属手太阴肺，食指属阳明大肠，中指属手厥阴心包络，无名指属少阳三焦，小指内侧属手少阴心，外侧属太阳小肠，小肠筋脉俱起小指外侧少泽穴之次。
肩：手太阳小肠、阳明大肠、少阳三焦筋脉俱至此，足太阴肺筋结前髃，足少阳胆脉至肩上。肩井穴属胆，太阳膀胱筋结肩髃。
脊：足少阴肾所主。手阳明大肠经脉挟脊，足太阴脾筋著脊，肾筋脉贯脊，太阳膀胱筋挟脊，分左右上项，从脊间一寸五分为第二行对第三椎曰肺俞。第五椎曰心俞。第七椎曰膈俞。第九椎曰肝俞。第十椎曰胆俞。第十一椎曰脾俞。第十二椎曰胃俞。第十三椎曰三焦俞。第十四椎曰肾俞。第十六椎曰大肠俞。十八椎曰小肠俞。十九椎曰膀胱俞。从脊开三寸为第五行，魄门对肺俞，故肺藏魄。神堂对心俞，故心藏神。魂门对肝俞，故肝藏魂。意舍对脾俞，故脾藏意。志室对肾俞，故肾藏志。膏肓对第十四椎。
膂：脊之两旁，足少阴肾、太阳膀胱脉皆循此。
肩解：背上两角，手太阳小肠脉出此。
肩胛：肩解下成片肉，手太阳小肠、阳明大肠筋脉俱绕此。
膺：胸上两旁高处曰膊。足阳明胃脉到膺，太阴脾筋系膺。结喉下曰缺盆，缺盆下曰胸，在膺之下。胸下曰骭，乃蔽心之骨，心位在此。手太阴肺脉布胸中，筋亦结此，足太阳膀胱筋脉皆散此，厥阴肝脉上此，少阴肾脉入肺注此，手厥阴心包络脉筋亦散此。
腋：肩下曰膊。膊下曰臑，对腋，手太阴肺筋脉入腋，少阴心太阳小肠筋结此，足少阳胆筋走此，手厥阴心包脉抵此，胠在腋下，胠下为胁。足厥阴肝、少阳胆脉布胁，手厥阴心包筋脉挟此。
肋：在胁后，足太阴脾筋结肋，厥阴肝脉布此。季肋在胁下，手太阴肺脉抵季肋，足少阳胆筋脉乘此。䏚在季肋下，胆筋乘䏚。
乳：乳房属足阳明胃。乳头属厥阴肝。
膈：为手太阴肺、少阴心之分野，心下有膈膜，前齐鸠尾，后齐十二椎，所以遮隔浊气，不使上熏心肺。
十二经脉惟足太阳膀胱脉不贯隔，馀皆能令膈痛。
三焦：在手少阴心下，下膈，在足阳明胃上口，治在膻中。头至心为上焦。中焦在胃中皖，治在足太阴脾，傍心至脐，为中焦。下焦在脐下，当足太阳膀胱上，脐至足为下焦。
腹：脐之上为大腹，脐之下为小腹，膈下为胃上口，曰贲门，在脐上五寸。脐下二寸为胃下口，曰幽门，传入小肠。手少阴心、足太阴脾筋结脐，阳明胃筋脉挟此，人谓当脐痛属肾，大谬，盖肾之筋脉从腰贯脊并不及脐。
腰：足少阴肾脉入腰，太阳膀胱脉抵此，厥阴肝脉抵小腹，小腹痛皆血病，肝藏血故也。
宗筋：足太阴脾、阳明胃筋聚阴器，厥阴肝筋脉结此络诸筋，少阴肾筋结此毛际，宗筋会气街，足阳明穴肝筋脉入阴毛，少阳胆脉入毛际。
肛门：接直肠。直肠接大肠，大肠与肺为表里。肺气充足，方能传送，后阴乃肺与大肠所主。
尻：尾骶骨曰尻，足少阳胆筋结于此。
臀：足太阳膀胱脉贯臀，筋亦结此。臀下曰股，股内属足太阴脾，筋属厥阴肝，骨属少阴肾。股之内侧曰阴股，脾、肝、肾三经筋脉俱循此。
膝：脾肝肾所主。作痛如锥，邪火所致，若以为风寒而发散，则速其危。膝之盖骨曰膑，膝下曰胫，胫之后鱼腹曰腨，为足肚。足太阳膀胱病主痠疼，两臁，外臁足三阳主之，病易治，内臁足三阴主之，病难治。有两臁如癣搔痒，久则脓水淋漓，名肾藏风，用四生散祛风邪，白附、黄耆、羌活、蒺藜研末，用猪腰子劈开，入药，湿纸包，煨熟切片，盐汤下，再用六味地黄丸补水，永不再发。
足大指：外侧属足厥阴肝，内侧属太阴脾，肝脾筋脉皆起于此。
足中指：属足阳明胃，胃筋起于内侧。
足四指：属足少阳胆，胆筋起于外端。
足小指：下属足少阴肾，外侧属太阳膀胱，肾筋脉俱起小指下，膀胱筋起小指外侧。

五藏（附）  ***************************
肺：喉下为肺，居右。喉在咽前，主出气，喉系坚空，接连肺管，为气息之路，呼吸出入，下通心肝之窍，肺有两叶，白莹，谓之华盖，以覆诸藏，吸之则满，呼之则虚。
心：胸下[骨曷]骭，即心之位，居肺下肝上，包络居肺心之四旁，以捧护心，即两乳之中膻中穴是也。凡筋脉由胸下膈，自膈贯胸，如肺、心、脾、肝、胆、包络七经筋脉皆从此过，三焦脉亦布胆中。
脾：脾在胃左，与胃同膜，居中脘，闻声则动，动则磨胃，食乃消化，胃为水穀之海，五藏六府之大原，故胃为一身之本。咽系柔空，下接胃，为饮食之道路。咽至胃长一尺六寸通曰咽门。
肝：包络下有膈膜，肝自膈膜下居左肋，上贯膈，有独叶者、有二三叶者，其系亦上络心包，为血海，下无窍，肝短叶中有胆附焉。胆有苦汁，藏而不泄，胆寒不眠，胆热好眠。
肾：分左右，人身中有命门，附脊骨对脐，其右旁一小窍乃三焦时气所自出，即先天无形之火，曰肾间动气。左旁一小窍乃真阴水气所出，亦无形，随相火而潜行周身，荣四末。命门居中，各开一寸五分，分左右肾，右肾衰补火，左肾衰补水。

六府（附）  ***************************
胆：如悬瓜，生于金，金主武，故为中正之官，决断出焉。附肝之短叶间，肝之馀气溢入于胆，聚而成精。胆主腋，两腋缺盆皆胆之络，日月二穴，胆之募在乳下二肋端，期门下五分。主病，多寒热，善太息，口苦，呕有苦沫，心中澹澹，恐如人将捕之，嗌中吤吤然，数唾，痛闷，左边五肋之中血瘀生瘿马刀，胆候咽门，故热壅则生疮肿痛。
胃：号太仓，俗呼为肚，水穀气血之海也。谷入于胃，脉道乃行，主病：当心而痛，上支两胁膈噎不通，饮食不下（胸腹胀痛，呕哕恶心，噫气吞酸，面黄肌瘦，怠惰嗜卧，常多自利。胃中寒则手鱼际之络脉多青，热则多赤，面热者，足阳明病。两跗之上脉竖坚者足阳明病，此胃脉也）。
小肠：附脊，当脐左，在胃之左，胃下口曰幽门，即小肠上口。小肠十六曲，至下口曰阑门，主泌别清浊，即大肠上口。主病：中气不足，肠为之苦鸣，小腹痛，腰脊控睾丸而痛，甚则冲心，当耳前热。小肠有气则小腹痛，有血则小便涩，有热则茎中痛。
大肠：即回肠，附脊，当脐之右，亦盘十六曲，至广肠，即直肠，下至肛门。主病：肠中切痛而鸣濯濯，冬月重感于寒则泄，当脐而痛，不能久立，气上冲胸而喘，中寒则肠鸣飧泄多鹜溏。中热则出粪如糜，为肠垢。肠虚则鸣，又寒气相搏亦鸣。
膀胱：齐腰，在小腹内广肠左侧，乃津液之府。五味入胃，其津上升，精者化血脉，成骨髓，馀泽流入下部，至小肠下口，曰阑门。泌别其汁，滓秽入大肠，汁渗入膀胱。膀胱赤白莹净，上无入窍，止有下口，全假三焦气化施行，溲便注泻。三焦馁则闭格不通矣。膀胱在小腹内中极二穴，膀胱之募，又有胞居其中，故曰膀胱者包之室也。主病：小腹偏肿而痛，以手按之即欲小便而不得。肩上热，若脉陷及足小指外廉胫踝后皆热，膀胱不利为癃，不约为遗尿，热结下焦，小腹苦满胞转，小便不利，令人发狂，则湿痰上嗌而多唾，小便淋漓或遗尿。
三焦：上焦主出阳气，温于皮肤分肉之间，雾露之溉焉，故曰如雾。中焦主变化水穀之味，其精微上注于肺，化而为血，行于经隧，以荣周身，故曰如沤。下焦主通利，溲便以时传下，出而不纳，开通秘塞，故曰如渎。上焦在心下，下膈，在胃口上，其治在膻中。中焦在胃中脘，不上不下，其治在脐傍。下焦在脐下，当膀胱上口，其治在脐下一寸。头至心属上焦，心至脐属中焦，脐至足属下焦。三焦通为一气，卫于身，非正府也。其主病，腹胀，上焦证多喘满，中焦证多留饮，下焦证多胀满，滥为水。三焦病总宜通利大小便。

十二经之原  ***************************
肺之原出于太渊，心之原出于大陵，肝之原出于太冲，脾之原出于太白，肾之原出于太溪，心包时原出于兑骨，胆之原出于丘虚。胃之原出于冲阳，三焦之原出于阳池，膀胱之原出于京骨，大肠之原出于合谷，小肠之原出于腕骨。

十二经脉行度  ***************************
手三阴脉从腹走至手，手三阳脉从手走至头，足三阳脉从头下走至足，足三阴脉从足上走入腹。

藏府所主  ***************************
肺主皮毛，脾胃主肌肉，肝主筋，肾主骨，心主血脉。
肝在声为呼，呼骂多筋绝。心气虚则悲，实则笑不休。脾在声为歌，胃病则欲登高而歌。肺在声为哭，妇人脏躁，悲伤欲哭。肾在声为呻，肾病好呻吟，痛声也。肾为欠，又肾病善伸数欠。又心病善噫，善欠。大肠主津，小肠主液，大小肠受胃时荣气乃能行津液于上焦，灌溉皮毛，充实腠理。若饮食不节胃气不充，则无所禀受，故津液涸竭。
肾主五液，入心为汗。阳气上薄，阴能固之，则蒸而为汗。又肾邪入心为汗。又饮食饱甚，汗出于胃。惊而夺精，汗出于心。持重远行汗出于肾。疾走恐惧，汗出于肝。摇体劳苦，汗出于脾。卫气虚则汗多。风病多汗，风散气故也。痰证亦有汗，火气上蒸胃中之湿亦能作汗。头汗，自是阳明虚而头汗出，齐颈而还是为血证，额上偏多。分言之，颐属肾，额属心，三焦之火涸其肾水，清渠之馀迫而上入于心分，故传为头汗而额上偏多也。又胃家实亦头汗出。心孔一处出汗为心汗，由于思虑过多也。凡心腋汗，大人乃心血溢盛，心面常发赤，小儿因惊得之，治宜补心。手足汗，胃热所致。阴汗，肾虚阳衰也。
肾主液，入肝为泣。心为藏府之主，目为宗筋所聚，上液之道也。口鼻者，气之门户也。故悲哀忧愁则心动，心动则藏府皆摇。宗筋感而液道开，故泣涕出焉。又藏府之津液，尽上渗于目。悲而气升则心系急，心系急则肺举，肺举则液上溢，故咳而泣出。凡老人胆汁悭，哭则无泪，笑则有泪，火盛水亏也，故胆热者亦流泪，肝热则多泪。肾主液，入肺为涕，涕由脑渗，胆移热于脑，则浊涕下不止为鼻渊。肺热则涕出，黄浊如脓。目眵属肺，结硬肺实。肾主液，入脾为涎。脾热则涎出。脾虚亦多涎。唾乃肾之液，肾冷则多唾，热则无唾。

妇人胎按月份  ***************************
妇人受胎一月，形如露珠，乃太极动而生阳，天一生水，谓之胚，足厥阴肝脉主之。经水即闭，饮食稍异。二月如桃花瓣，乃太极静而生阴，地二生火，谓之腪，足少阳胆脉主之。若吐逆恶食，名曰恶阻，有孕明矣。或偏嗜一物，乃一藏之虚，如受酸，即肝经不能养胎而虚也。三月如清鼻涕，先成鼻与雌雄二器，乃分男女，手厥阴心包相火所主，胎最易动。四月始受水精，以成血脉，形像具，手足顺成，手少阳三焦脉所主。五月始受火精，筋骨四肢已成，毛发始生，足太阴脾脉所主。六月始受金精以成筋，口目皆成，足阳明胃脉所主。七月始受木精以成骨，游其魂，能动左手，手太阴肺脉所主。八月受土精以成皮肤，九窍皆成，游其魄，能动右手，手阳明大肠脉所主。九月始受石精，百节毕备，三转其身，足少阴肾脉所主。十月神气备，足乃生，足太阳膀胱脉所主。惟手少阴心太阳小肠脉无所主者，君主时官无为而已。堕胎须防三五七月，宜服清热养血安胎时药。

妇人月经妊娠  ***************************
女人之经有变其常，而古人未常言及者，如行期而吐血、衄血或眼耳出血者，是谓逆行。有三月一行者是谓居经，俗名按季。有一年一行者，是谓避年。有一生不行而受孕者，是谓暗经。有受胎之后月月行经而产子者，是谓盛胎，俗谓垢胎。有受胎数月，血忽大下而胎不陨者，是谓漏胎。此虽因气血有馀不足而然，亦异常者。且女子二七天癸至，七七天癸绝，有年十二、十三而受孕，如褚祀室所载，平江苏达乡女年十二而生子者。有年五十、六十而受孕，如辽史所载急普妻，六十馀而生二男一女者，此又异常之尤者也。医者不可不知。


跋  ——————————————————————————————————————————————————————————————————————————————————————————

跋  ***************************
蔡乃庵七兄先生，为攸江名士。新会晤于姻亲王仁山家，具大傅之仪容，兼邺侯之品骨，襟怀磊落，倜傥不群。以其涉猎经史，博洽淹通，并著有《医学指要》一编，固于此道三折肱，是以理明义举，洞彻无遗。新赋质椎鲁，未尝学问，惟于佛圣劝戒诸经，虔刊传布。若医学理微，未敢妄参末议。今读是书，知先生拯危救难，一片婆心尽见于此。其为利济无穷，功莫大矣。因谨跋数言于末，以志先生之种福将未有艾焉尔。
嘉庆十八年春月湘西华亭氏陈新敬跋
