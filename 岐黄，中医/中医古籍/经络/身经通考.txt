
序  ***************************
医，非儒也，而称医之良者，往往于儒得之。无亦儒之与医，其理固有合焉者乎？儒之道曰：仁以济物，而医之为道，非仁爱不可托也。儒之道曰：智以察理，而医之为道，非聪明理达不可任也。儒之道，履忠守信、廉静寡欲，而医之为道，非廉洁淳良不可信也。且儒道之精者，学以聚之，问以辩之，思以深之，而医之为道，亦必博极群书，旁通问难，加以研精覃思，乃能贯微达幽，奏功而寿世也。故儒不必尽为医，而称医之良者，往往于儒得之。以余所见，滋阳明府李公禹门者，部郡人也，以儒业起家，顷来谒选京师，余得定交焉。乃出所著《身经通考》，属余为序。余受而读之，见其间引绳切墨，权衡斟酌，举凡周身之内，肢体经络。罔不辨其阴阳，究其标本，丝分而缕析之。谈医之精殆莫以过，而综其大旨，则一归于儒，故《身经》之有《答问》，即紫阳《或问》之义也；《身经》之有《图说》，即诸经之有《图考》也，而又本《注疏》之旨，著为《脉说》，广参考之，益附以《古方》。此可以传鸿术，光绿籍矣！顾余之为公称述者，有进于是。医和之言曰：上医医国。《艺文志》曰：论病以及国，原诊以知政。若是乎，医之可通于治也。今公以寿世之术奏功花封，所谓仁爱聪明，廉洁淳良，胥于是乎见之。盖治一邑，而一邑既已治矣！虽然，独一邑乎哉？由是晋秩而台省，而卿贰，而师保公，孤为圣天子，任燮理之。寄意其为治，必且视天下如周身而为之，切绳墨，立文权衡，协阴阳之会，维标本之义，使肢体□不调适，经络靡不浃贯，人登上寿，俗跻平康。然后知医之保元与儒之调元，理固有一致者，则《通考》一书，即谓为先资之献也，亦可。
时：
康熙岁次壬子穀旦日
赐进士第通政使司右参议仍支正四品俸前光禄寺少卿充庚戌科
殿试执事官掌京畿道事广西道监察御史加三级侍
经筵巡抚山西兼巡宣大巡视南城内翰林院廉吉士治年家第济南伊辟题

身经通考叙  ***************************
桐溪仲弘道开一氏撰
忆予辛卯，薄游鄗上，与李子康臣、来臣昆季，论文角艺于泲水之阳，遂与李禹门先生订欢缟紵。禹门因尊人奋翁先生抱恙，每于作文著书外，究心《素问》诸书。惜竞作雕虫，不暇质询也。迨岁癸巳，余则学制凫绎，来臣则司李韶阳，康臣挟少陵南游之兴，访泰岱岨崃间，便途过余署中。余握手寒温已，即以禹门为问。康臣则为予盛称禹门道学之纯笃，医学之精深，燕赵中未易伯仲，时余即异。一见禹门，欲以其洞垣之见，疗予痼疾；以其春风之养，牖予鄙怀，而禹门则逍遥于予昔年所游泲水之上，欲以大魁疗天下，正不屑以一参一苓起病人于指下也。比数岁，予被调，来臣亦改补永宁，而禹门则束装投牒来京领选，报国古松之下，卒然相遇，二十年契润，虽淳于一石，未足浇予二人积渴矣，因各出生平著作，共相较订，而其中足以援世而活人者，莫如《身经答问》诸书。时又以索米长安，无由问世。岁辛亥，禹门筮仕滋阳，予亦以归途之便，连镳共路，因请全书而卒业焉。其诠注周身，则如异人铁镜，五脏具见也；其分疏经络，则如禹贡随刊，源流并悉也；其分治各部，则如孙武谈兵，握要制胜也：其辨别阴阳，察量虚实，权衡子母，则如经纬千头，丝分缕析也；其开陈脉诀，指点脉源，列疏脉病，则如来者教耕，织者训絍，条条井井也。而且按图知孔穴之攸关，考说识本标之各异，详用药得应手之无疑，则又如希夷诸子之《图六十四卦》，濂溪周子之《演说太极》，而西山琼山诸先生之《衍补大学》也。是非以纯笃之道学，究精深之医学，其能如是乎？噫！观止矣！夏秋间，余养病嵫山，朝夕请业，因取「答问」而分为章节，取散帙而汇为一书，取疑义而略为音释，颜曰：《身经通考》，为援世活人者宝筏焉。若夫镌方，则非禹门意也。禹门集方数卷，尝曰：此签蹄也。按脉测经，按经测病，按病施剂，方如用兵，临机应变，忘乎筌，忘乎蹄矣！余则曰：此模范也。道路间关，穷乡僻邑，万一诊视无人，考方无据，模不模，范不范，人命重大，俨谁寄託乎？应将方之秘密，单传及和平中正者，选集而公诸当世。庶武穆运用之妙，仍在一心，而刁斗森严，令人犹识程不识军容也。禹门以为然。遂选方若干，合为四卷，统系以《身经》而绣梓之，称完壁云。呜呼！予因之有感矣！七尺有涯，双丸若毂，回视辛卯，迄今曾几何时？而聚散升沉，月移云驶，有如今古。获兹保命之书，得不诵太白富贵与神仙蹉跎，成两失之句，以为诰叹哉？若禹门则[艹/泣]政方始，正欲以扶危急病之心，为滋民造命，行将充扩，仁术胥天下而同归仁寿焉。又宁仅此《通考》一书，起人指下已也。予因书成，纪其大略如此。
时：
康熙十年小春日也

通考后序  ***************************
桐溪仲弘道开一父谨撰
方有二义，自夫子以立达为仁之方，则方为仁术，医者遂以七方、十八剂之类，为医之所自始；又矩所以为方，则方为定格，医者又以君、臣、佐、使之道为医之所自终。而不知方者，为医之始终，而所以为方者，则非倚此为始终也。《易》之《繫辞》曰：「惟神无方，而易无体」。又，《广八卦》：「乾日为圆，不日为方」。医也者，易之道也。准阴阳，酌刚柔，权衡乎水火燥湿，调剂乎消息盈虚，无一非易义也。故易书为伏羲、文王、周公、孔子之所作，医书为神农、黄帝、歧伯之所成。明易者，止京焦程朱诸子；明医者，止秦华刘李诸家。医事不与易等，若欲执方以求医，是犹□画以求易也。余不谙医而尝□易，李禹门先生则习易而又谙医者也。明易医通阐悉，甚至今《身经通考》一书，其为「答、问、图、脉」诸说，莫不以一身之理，合全易之理。苟能按经切脉，照病施方，则分门别类之书，可以不载，而又何方选之有？而余则终以为道路间关，穷乡僻邑，若论经论脉，而不论宣通补泄，是犹言变言动、而不言承乘比应也。易乎医乎，均有未尽。因于《局方》之外，蒐集异人所授，或即《局方》之中，留集祖方所传，门类不必其备，药品不必其多，精选若干方，余为汇而参之为一卷，以为一时□□之是□非□一时□故则仍俟之。按脉测病，按病立方，而未可倚乎纸上之规格也。若曰仁术所关，矩不可踰，则盈梁充栋之书，其方现在。诚能神而明之、变而通之，庶几神家、黄帝、歧伯之书，与伏羲、文王、周公、孔子之书，相为表里也。
夫康熙岁次壬子正月穀旦书
仲弘道开

自序  ***************************
按朱子云：「天以阴阳五行化生万物，气以成形，而理亦赋焉，所谓性也」。试以医道推之：医道深于五藏，五藏本于五行，五行本于太极。天者，太极之理也。太极动而生阳，静而生阴。阳之象圆，圆者径一而围三：阴之象方，方者径一而围四。围三者以一为一，故参其一阳而为三；围四者以二为一，故两其一阴而为二，是参天两地之道也。合三与二则为五矣！河图、洛书之数，皆以五位居中。天一生水，地二生火，天三生木，地四生金，天五生土，此五行之名义所由起乎？蔡虚斋云：气本一也，分而为二，则曰阴阳；析而五之，则曰五行。天之所以化生万物者，惟此而已矣。故曰：气以成形。得木之气，成肝之形；得火之气，成心之形；得金之气，成肺之形；得水之气，成肾之形；得土之气，成脾之形，此五脏之出于五行者然也。又以外体言之：火为目，水为口，左耳属木，右耳属金，鼻居中而属土焉。又通一身而言之：吴文正公云：气火，血脉水，骨金，毛发木。五行皆有土，四气藏于内，所谓气以成形者如此。有气斯有理，木之理为仁，火之理为礼，金之理为义，水之理为智，土之理为信。更以万物言之：虎狼之死，乃有宜壮也，而不壮，不应死也；而反死，岂独命之有修短哉？亦其由来之，斫丧者过也。尝见有道者，鹤发童颜而未艾；失养者，喘咯疾嗽而不已，此两等之在世，或逍遥谈笑之间，或呻吟床褥之上，其一苦一乐之情，孰为可慕，孰为可恶，不待智者而自辨矣。则医又安可不学乎？于是先察脉理，次审经络，次明药性，求七方之要，通十剂之原，见形而知其所苦，闻声而知其所患，毋守株而待兔，毋刻舟而求剑！其于医也，或庶几乎？虽然，此为有病者言也，人至于病而求医，已非上士所以自期之意矣！上士与春夏同其生长，与秋冬共其收藏，知四大为有尽之躯，故不以血气徇其愁苦；知富贵非百年之业，故不以精神湛于嗜欲。优优焉，坦坦焉，不以喜伤心，不以忧伤肺，不以怒伤肝，不以志伤肾，不以思虑伤脾。避风雨，所以护皮毛也；节饮食，所以护肌肉也；寡色欲，所以护骨髓也。可劳而劳，劳焉而百节流通；可逸而逸，逸焉而大君宁谧。水火不能为之犯也，寒暑不能为之侵也，是谓非医之医，不药之药乎？如此，则可以引年长世，而无难矣。由此进之，又非特养形而已。人身不止于心，而圣人以正心为要。人心之理不止于仁，而圣人以父子仁也。蜂蚁之君臣，义也；豺獭之报本，礼也；雌雄之有别，智也；鸿雁之去来，信也。酸者，木之气，仁之理也；苦者，火之气，礼之理也；辛者，金之气，义之理也；咸者，水之气，智之理也；甘者，土之气，信之理也。所谓理亦赋焉者又如此。色青者，象木归肝；色赤者，象火归心；色白者，象金归肺；色黑者，象火归肾；色黄者，象土归脾。诸禽之飞者，翅也，依木食木；诸兽之走者，趾也，依草食草。入之手足兼翅趾之能，故兼食草木而又食飞走。盖物之身得其偏，而人之身得其全也。夫身于天地之间，所以异于草木禽兽者，内有父子、夫妇、昆弟之亲，外有君臣、朋友之义，欲立忠孝之节，必先求性命之宗。儒者，上下古今囊括千年之事，而于一身之理，或茫然无闻，不几于逐末而遗其本乎？原夫医药肇于羲农，而问答盛于黄帝，其时君相之所讲求，莫非身心性命之旨。故尊歧伯为天师，而以臾区、雷公、伯高之属为之佐，自经穴骨度以及藏象病能，罔不一一而立之以名，陈之以义，上合于天文，下通于地理，中验于人事，而统之以望闻问切，以为治疗之端。盖真为天地立心，生民立命矣！甚矣，身之不可不知，医之不可不学也。人无壮而不老，亦无老而不存。仁为先，此心既纯乎仁，则生生不息之理已具。理既存，则朱子所谓天赋之正在我，又何藉乎参苓归地？何用乎望闻问切乎？子舆曰：夭寿不二，修身以俟之。彼世之有身而不知身者，乌足与之论天道之微哉？余因先大夫病隔，庸医难倚，遂究心此道二十馀年，每仿《朱子或问》，而为《身经答问》；仿《禹贡投壶图考》，而为《身经图说》；仿《朱子注疏》，而为《身经脉说》，因附以古方为四卷，统谓之《身经通考》。友人仲开一先生，较以问世，盖仍以儒言儒，初不敢以一艺之微身，味其为生平而已也。
康熙十年岁次辛亥十月鄗上李潆禹门父述于瑕丘署中
李潆禹门

身经后序  ***************************
予刻《通考》一书，不欲录方，非不欲录方也，轩歧问答原不立方。世之庸医不诸运气，不循经络，不熟药性，不明脉理，而徒以成方治病，不敢自为增减，往往为方所误，而病亦莫能全疗。是非古人之方谬，而倚方治人者谬也。夫古人因病以立方，非执方以待病。尝时有此病始立此方，此方既效，始传此方。后之用方者，适与症对则愈，不与症对则否，往往以病试药，非以药投病也。予每惩此失，故首论经络之理，次酌应病之药，而归重于诊视之法。先立于活泼泼地为之诊脉，而分其病在何经，应用何药而通，以四时之变，权乎脏腑生克之原，庶得《内经》之意，而不悖歧黄之旨，则可治之病，决无不愈；不治之症，断不下手，而学医费人之叹，异或可免。吾友开一仲先生，则怀济世之心，又恐天下之人，生病者众，知脉者寡，必责之以循经络，按形图，方今之时能有几人？若坐视夫抱疴负痛之俦，瞠目偃仰而不为之抹。不几又邻于忍乎？则古人之方，又不可不选也。予考诸书之方，其行干世者，汗牛充栋，用不胜用，犹之人海望洋，增人眩惑。于是出箧中秘方，与先生商订，择其不常见而最效者，载于篇中，以为应急之具。倘能酌斟而善用之，犹愈于信巫而不信医者，一中其病，沉疴顿瘥，亦人生之一大快也！至于大病之传变，久病之沉积，或用轻药而从天，或用重剂而从地，宜攻而攻，宜补而补，敢用巴豆、牵牛、大黄、附子，非真见其有何脉、证在何经，古方具在，谁敢轻用乎？则余之选方，仍以无方之道行之，俾同志者不为成方所误。斯余录方之意也！
夫泲水三希道人李潆禹门父识
李潆禹门


卷一·答问  ——————————————————————————————————————————————————————————————————————————————————————————

身经答问一  ***************************
部人长春子与尊生子，游于泲水之滨，据莎茵而坐。长春子兴问于尊生子曰：一身之义，可得闻与？尊生子对曰：身以外不可尽知，而可以弗知也。身以内不可尽知，而不可弗知也。身者，性之宅也，命之宗也，焉有身而可以弗知者乎？长春子曰：吾今而知身之为重也。子其为我言之。曰：坐，为汝详言：
何谓人？人，任也，能任世事也。父精母血合而成人，左阳右阴，男女分形，象其形而命名焉。
何谓身？身，犹伸也，包三才而为身。上象首，下象足，前象腹，后象背，引而伸之，能参天地、立人极而作圣也，形者，全于毛，影则随之。体者，丰于骨，态则从之。躯者，众窍之总名，州有九区，人有九窍也。肢者，一身之枝干，木有枝而叶附之，人有肢而毛附之也。肤，布也；皮，被也，布被周身也。膜，募也，募络全体也。筋，伸也，谓筋和易于屈伸也，从力又从竹者，盖物之多筋者，莫如竹，故象之。肉，柔腻也，皮肉之有文理者也。骨，孤也，谓肾气孤行，偕皮、肉、筋、血，主持躯窍也。髓，水也，随也，谓骨之精水，灌注孔窍，随脑循脊下输两肾也。首，守也，先众体而为言，所以守五官之灵，护卫泥丸也。头，独也，高而独也，前口须而后脑项也。颊，夹也，相辅夹也。颐，养也，下动上静，咀嚼以养人也。颔，含也，含物之颊车也。颧，权也，骨生面而有权也。面，现也，验也，谓藏府之精华，皆著于面，或荣或悴，可占验也。发，发也，血脉所发也。毛，貌也，在表别形貌也。髭，姿也，姿容美也。鬓，峻也，生高处也。须，秀也，苗成而秀人，成而须也。髯，随口动摇，冉冉然也。睫，接也，凡物色于眼眶相接也。眼，验也，五藏精华皆聚于目，人之邪正病否，于是乎验之也。目，默也，默而识也。瞳，童也，内照小人也。眸，侔也，两目相侔，大小似也。泪，戾也，凡人戾心拗意，则目津出也。眉，媚也，覆目而媚人也。鼻，裨也，裨益肺气使得呼吸也。涕，卑也。涕流而下也。泣，立也，两行齐下也。哭，苦也。笑，肖也，张大口也。额，鼻根也。口，象形也，如口袋盛物，可出纳也。唇，缘也，胃脉左右交口，而经起于辰时也。吻，免也，入则碎，出则免也。咽，因也，饮食必因于口也。喉，候也，候气之粗细长短也。牙，芽也，如草芽之锐也。齿，止也，所以遏止众物不得粗而下咽也。断，牙根也。舌，舍也，舌为心苗，乃心之舍，别味出声，心干于舌，故从于口。嗌，要也，气所流通之要路也。耳，迩也，听远自迩也。项，确也，坚确受枕也。颈，经也，挺而长也。肩，任也，天下之物于是乎任之。臂，俾也，在旁可俾使也。肘，注也，寸脉所流注也。腕，宛也，可以宛转屈伸也。手，授也，持物相授受也。掌，常也，常主手心也。指，枝也，相排不乱，长短参差也。胸，空也，空空然盛腑脏也。膺，壅也，气所壅也。臆，意也，意所生也。膈，隔也，在心脾之间，有脂膜以隔邪气，不使上蒸也。腹，复也，富也，里盛多品如富翁也。脐，剂也，肠端所限剂也。始生必齐之也。胞，包也，胎胞也。肋，勒也，检勒五脏不散坠也。胁，挟也，两臂所挟也。腋，绎也，血脉所络绎也。爪，绍也，绍续指端也。腰，要也，当身之中屈身之关要也。髓，髀，缓而卑也。膝，息也，屈伸之机，可坐而休息也。股，役也，分刹而奔走服役也。腿，退也，环跳之主，前固可进，后亦可退也。尻尾，蔽心骨也。臀，殿也，大肉殿其后也。脚，却也，又蹻也，谓坐时却后，又捷而能步也。胫，径也，直长似茎也。足，续也，续乎胫，用以走也。踝角，足两旁如角也。跟，根也，如树有根也。踵，锺也，承诸体之重，锺聚于此也。趾，止也，进止自由也。脉，派也，又永也，气血分派而流，可以永年也。血，□也，分界血流也。汗，沂也，出于表涆涆然也。津，进也，汁进出也。脓，醲也，气白血赤，其汁厚也。
长春子仰天而叹曰：甚哉！吾之愚也。吾有身而不自知，吾何人乎？吾闻子信乐而忘倦也，敢问其序为何如？尊生子曰：悉乎哉问也！自其首而言之：脑后为风府，项两旁为颈，颈上为脑，脑上为巅，巅前为顶[宁页]，顶[宁页]前为囟，囱前为额颅，两旁为额角，额角前为眉骨，眉骨前为颜，颜下为鼻，鼻根为頞，頞旁为目，内眦为睛明，外眦为锐眦，耳下为颊车，耳前目下为䪼，䪼下为腮，腮下为颔，颔中为颐，唇上为人中，地阁为承浆，肩下为膊，膊下为臑臑，尽为肘，肘下为臂，臂尽为腕，下踝为锐骨，上踝为高骨，骨下动脉为关，关前为寸，关后为尺，寸口骨为束骨，束骨前为掌骨，肥肉际为鱼际，两筋前为歧骨，歧骨前，为虎口。
由下而上言之：二阴之中为屏翳，两筋间为纂，纂内深处为下极。下极之前，男为阴廷，女为窈漏。阴器上为聚阴，聚阴上为毛际，毛际两旁动脉为气冲。气冲上中为小腹，小腹内为中极，中极上为关元，关元上为脐，脐上至鸠尾为腹。腹上为臆，臆上为胸，两乳间为膻中，两旁高处为膺，膺上为巨骨，巨骨上为缺盆，缺盆骨为□□连舌本为结喉。结喉两旁大脉应手，可喉五脏者为人迎。人迎上、曲颔前动脉为大迎，大迎内为喉咙。喉咙上为颃颡，内为咽门。胁上为腋，胁下为肋，肋八骨间为季胁，胁下空软处为䏚，䏚外为骼。脊骨节为椎，其尽处为椎尾，一名骶骨。两旁为扁骨，扁骨之内，阳曰十二髎；阴曰八髎，尽分各处为尻，尻上横者，为腰蓝骨。蓝骨上为腰骨，一名䯠。䯠上为䯊，䯊上为脊骨，凡二十一节，通项骨三节，共二十四节，以象天之二十四气也。脊内为[月寅]，[月寅]两旁为膂。膂内为胛，一名脢。脢上两角为肩解。肩解下成片者，为肩胛，一名膊。肩两端为䯠骨，肩胛际会处为三柱。三柱之上。两旁之前为䯋。
又自下言之：足根为踹，踹上为踵，踵上为腨，一名腓肠。腓肠之上，膝后曲处为膕。膝上至腰髋骨下，通为捷。捷上、挟髓骨两旁为机。机后为臀，臀肉为脽。机前为髀厌，一名髀枢。枢下为股，一名胯。胯骨为䯑䯖，股下为鱼腹，腹外为髀股。髀之前，膝上起肉为伏兔。伏兔后、交叉中为髀关。关上横骨为枕骨，关下膝解为骸，关挟膝解中为膑。膑下通为䯣，䯣外为后辅骨，䯣两旁为骹。骹前为骭、一名䯒，亦名胫。胫下尽处为曲节，一名腕。大指爪甲（脾经发源）之后为三毛，三毛后横纹为聚毛，聚毛后为本节，本节后为岐骨，岐骨上为附（肝胃之会）。跗下为核骨，大指下为蹠，蹠下为跽，跽后为极，极后为足心（督经），足心后为足掌，足掌后为跟（胆经，又阴阳二蹻发源，两踝相对为腕。内踝之前、大骨下陷中为然骨，外踝上为绝骨，足外侧大骨下赤白肉际为京骨。此则一身之次序也。（薛云：足跟乃督脉发源之所，肾经所过之地。）

身经答问二  ***************************
长春子曰：敢问五脏六腑之义，何谓也？曰：脏者藏也，如宝藏然，藏物而不泄也。脏阴而根于阳，故其数奇。府者聚也，如府库然，聚物转输，其用不穷也。府阳而根于阴，故其数偶。
肺，沛也，中有二十四孔，分布清浊之气，沛然莫御也。市者，人气之所聚，膻中为气海，故从市。
心，新也，神明之官，变化日新也。大火心星之形，象天之夏也，去肾八寸四分，位离生阴，故能生血。
脾，裨也，掩乎太仓，裨助胃气也。居心肺之下，故从卑。太阴湿土，与血类，故裹血。
肝，干也，将军之官，谋虑出焉，足以干事也。居震而为龙雷，故多惊多怒。木生火，赤血之母故藏血。
肾，慎也，慎守精室，不可妄泄也。又引也，引水下行，其精管自两肾脊骨间发源，绕大肠之右，从溺管之下出前阴而泄精。是为五脏。
胃，卫也，水穀之精气，布□周身，足以卫外而为固也。上为贲门，下为幽门，仓廪之官，五穀之府，故从田。
胆，担也。十一经皆取决于胆，足以担天下之事也。
肠有大小。肠，畅也。畅达胃气，令秽浊下降也。上为阑门，下为魄门，又曰肛门。
三焦统领周身元气。上焦不治，则水泛高原；中焦不治，则水留中脘；下焦不治，则水乱二便，故名决渎之官。上焦治膻中，直两乳间；中焦治脐旁上四寸；下焦治脐下一寸，当膀胱。
膀，滂也，胱，光也，气海足则运化有常，滂沛光滑，水道利也。是谓六府。
敢问魂魄何谓也？
曰：魂者，随神往来之谓；魄者，并精出入之谓。魂神而魄灵，魂动而魄静。肝藏魂，肺藏魄。

身经答问三  ***************************
长春子曰：一身之义，既闻其概矣。愚不敏，欲知经络终始之序，其配注于十二时者，何如也？请进而教之。
尊生子曰：吾尝间于《内经》矣！第一经，手太阴肺经，左右二十二穴。自寅时，从中府起，下络大肠，循胃口，上膈属肺，横出腋下，循臑内，下肘中，循臂下行，入寸口，循鱼际，出大指端，至少商穴止；其支者，从腕后直出次指内廉，出其端。
第二经，手阳明大肠经，左右四十穴。自卯时，从少商穴交与商阳，起大指次指端，出合谷两骨之间，上入两筋中（凡经脉之道，阴脉行手足之里，阳脉行手足之外，此经多血多气），循臂上，入肘外，循臑外，上肩，出髃骨之前，下入缺盆，络肺，下膈属大肠；其支者，别从缺盆，上颈，贯颊，入下齿缝中，还出扶口，交人中，左之右，右之左，上挟鼻孔，至鼻旁迎香穴止。
第三经，足阳明胃经，左右九十穴。自辰时，从迎香穴交与承泣，起鼻交頞中，旁行太阳之脉，下循鼻外，入上齿缝中，环唇，交承浆，出大迎，循颊车，上耳前，循发际至额颅；其支者，从大迎前下人迎，循喉咙，入缺盆中，下膈属胃络脾；其直者，从缺盆下乳内，挟脐，入气冲中；其别者，起胃上口，循腹里，下至气冲而合，下髀关，抵伏兔，下入膝膑中，循胻外，下足跗，入中指内间；又支者，下膝三寸而别，以下入中指外间；又支者，别跗上，入大指间，出其端，至厉兑穴止。
第四经，足太阴脾经，左右四十二穴。自已时，从冲阳过，交与足大指隐白，循䯒上膝，入腹，属脾络胃，上膈，挟咽，连舌本，散舌下；其支者，复从胃上膈，注心中，至腋下大包穴止。大包布胸胁中，出九肋间，脾之大络，总绕阴阳诸络，由脾灌溉五脏。
第五经，手少阴心经，左右一十八穴。自午时，从大包交与腋下极泉，起心中，出属心系，下膈，络小肠；其支者，从心系上挟咽，系目；其直者，复从心系上肺，出腋下，下循臑内，下肘，循臂，抵掌后锐骨之端，入掌内，循小指之内，出其端，至少冲穴止。
第六经，手太阳小肠经，左右三十八穴。自未时，从少冲交与小指少泽，上腕，循臂，绕肩胛，入缺盆，络心，循咽，下膈，抵胃，属小肠；其支者，从缺盆上颊，至目锐眦，却入耳中，至听宫止；其支者，别循颊，上䪼，抵鼻，至目内眦。胃之下口，小肠之上口也，在脐上二寸，水穀于是分为大肠上口、小肠之下口也，至是而泌别清浊，水液渗膀胱，滓秽入大肠焉。
第七经，足太阳膀胱经，左右一百三十四穴。自申时，从听宫交与睛明穴，起目内眦，上额交巅，又从巅至耳上角；其宜行者，从巅入络脑，别下项，循肩内，挟脊抵腰中，循膂络肾，属膀胱；又从腰贯臀，入膕中；其别者，从膊内左右贯胛，挟脊内，过髀枢，下合膕中，出外踝后，循京骨，至小指外侧至阴穴止。
第八经，足少阴肾经，左右五十四穴。至酉时，从至阴交与足心涌泉穴，从小指下斜趋足心，出然谷，下循内踝后，别入跟中，上臑，出膕内，上股，贯脊，属肾络膀胱：又从肾上贯肝膈，入肺中，循喉咙，系舌本；其支者，从肺出络心，注胸中，至俞府穴止。
第九经，手厥阴心包经，左右一十八穴。自戌时，从俞府交与乳旁天池，起胸中，出属心包络，下膈，历络三焦；其支者，循胸胁，下腋三寸，上抵腋下，下循臑内，入肘中，下循两筋之间，入掌中，循中指出其端，至中冲穴止；又别者，从掌中循小指次指，出其端。
第十经，手少阳三焦经，左右四十六穴。自亥时，从中冲交与手四指关冲，循手表腕，出臂外两骨之间上贯肘，循臑外，上肩，入缺盆，交膻中，络心包，下膈，循属三焦；其支者，从膻中上缺盆，上项，系耳后，出耳上，以屈下颊，至䪼；其支者，从耳后入耳中，出至目锐眦耳门穴止。耳前起肉，当耳缺中。
第十一经，足少阳胆经，左右八十六穴。自子时，从耳门交与目眦瞳子窌，上抵角，下耳后，循颈至肩，入缺盆；其支者，从耳后入耳中，走耳前，至锐眦后；又别锐眦，下大迎，合于手少阳，抵䪼，下加颊车，下颈，合缺盆，以下胸中，贯膈，络肝属胆，循胁里，出气冲，绕毛际，横入髀厌中；其直者，从缺盆下腋，循胸，过季胁，下合髀厌中，以下循髀阳，出膝外，下外辅骨之前，直下抵绝骨之端，下出外踝前，循足跗上，入小指次指之间窍阴穴止；其支者，别跗上入大指间，循大指岐骨内出其端，还贯入爪甲，出三毛。
第十二经，足厥阴肝经，左右二十六穴。自丑时，从窍阴交与足大指端大敦，起于大指聚毛之际，上循足跗，去内踝一寸（足大指甲后为三毛，后横纹为聚毛），上踝八寸，交出太阴之后，上膕内，循股入阴中，环阴器，抵小腹，夹胃，属肝络胆，上贯膈，布胁肋，循喉咙后，上入颃颡，连目系，上出额，与督脉会于巅；其支者，从目系下颊里，环唇内；其支者，复从肝别贯膈，上注肺，至腹期门穴止。
长春子曰：子言经络终始之序，可谓详矣。善哉！子之以身为身，而我之不以身为身也。吾滋愧矣！愿得其要者而闻之。
尊生子曰：腹之中行，系任脉一经；开两旁，系足少阴肾经；又开两旁，系足阳明胃经；又开两旁，系足太阴脾经，此皆在腹中者也。其乳之在上、在旁，系手太阴肺、少阴心、厥阴心包；又开两旁，则在两肋，系足厥阴肝经；又肋之后、背之旁，系足少阳胆经。其脊之两旁两行，系足太阳膀胱经；若脊之中行，系督脉一经。手之外廉，系手三阳经；手之内廉，系手三阴经。足之外廉，系足三阳经；足之内廉，系足三阴经。头乃手足六阳经所会，如耳前后，系手足少阳经；颧上下，系手是阳明经；两眦旁，系手足太阳经；其鼻之上行，仍系督脉一经。凡各经支别交会与！夫足之三阴，皆循喉咙挟舌本。又足厥阴，随督脉会于巅，此又经络之大概也。
长春子曰：吾闻子言，乃今而晓，然于身之为身也，人之求诸内者，莫切于此矣

身经答问四  ***************************
尊生子曰：人患不知身之为身耳！知身之所以为身，而不知所以治之与！不知也，何择？知所以治身矣，而不知诸经之嚮导、品药之所主名与！不治也，又何择？子欲闻之否乎？
长春子再拜曰：请遂言之。
尊生子曰：言之不详，其害小；听之或误，其害大。汝静听之，吾将与子为性命之交。
长春子曰：嘻！春固以性命质于子者也。人之教我也，外子之教我也，内爱我哉，敢不蕺浮心以从事？
尊生子曰：人之有身也，则必有病矣，有病则必有经矣，有经则必有脉矣，有脉则必有方矣。所谓经，三阴、三阳是也。所谓脉，浮、沉、迟、数、滑、涩是也。世之用药者，众矣！孰为知脉者乎？即或有知脉者矣，孰为知经者乎？夫医之用药，犹大将之用兵也，不知脉、不知经而用药，犹之不知虚实、不知六花八阵而用兵，其不陷人于死也几希。知脉矣、知经矣，而方则与之变化于无穷焉。此非至明者不能悉也，非至断者不能决也，可不谓难乎？
长春子曰：自治者，智之事也；治人者，仁之事也。吾欲观其外而知其内，因其病而考其方。自治、治人无疑于心，其道可得闻与？
尊生子曰：能自治而不能治人者有之矣，未有不能自治而能治人者也。吾为子悉言之：
面者，诸阳之会也。十二经脉、三百六十五络，其血气皆上行于面，而走空窍，其精气上走于目而为睛；其别气走于耳而为听，其宗气上走于鼻而为臭；其浊气出于胃、走唇舌而为味。其气之津液，皆上熏于面，故大热甚，寒不能胜之也。阳明胃脉起鼻交頞中，故胃中有热，则面热；胃中有寒则面寒。凡面白者，肺症也，善嚏，悲愁不乐，欲哭。面赤者，心症也，口乾善笑。面黄者，脾症也，善噫、善思、善味。面青者，肝症也，善洁，善怒。面黑者，肾症也，善恐、善欠。
凡面尘属运气者，有二焉。一曰燥金制肝，《经》云：阳明司天，燥淫所胜，民病嗌乾、面尘，阳明在泉亦如之。又云：金郁之发，嗌乾面尘，治以湿剂是也。二曰火，《经》云：少阳之复，厥气上行，面如浮尘，目乃瞤瘛，治以寒剂是也。又：肝足厥阴之脉，是动病，甚则嗌乾面尘脱色。胆足少阳之脉，是动病，甚则面尘。故善观人之病者，观其面而可知也。
长春子曰：人用之广者，莫如目，病之多者，亦莫如目，非余体可得侔也。故目之蔽于翳也，犹日月之蔽于云也。瞑行而已矣。如之何则可？
尊生子曰：五脏六腑之精气，皆上注于目而为睛，睛之窠为眼，骨之精为瞳子，筋之精为黑眼，窠之精为白眼，血之精为络，肌肉之精为约束，裹撷筋骨、气血之精而与脉併为系，上属于脑后，出于项中，此则眼具五脏六腑也。后世五轮八廓之说，盖本诸此。
凡脏腑主目有二：一曰肝经，东方青色，入通于肝，开窍于目，藏精于肝。又：人卧则血归于肝，肝受血而能视。又云：肝气通于目，肝和则目能辨五色矣。
二曰心经，心合脉，诸脉皆属于目。至东垣，又推之而及于脾。引《针经·大惑论》云：心事烦冗，饮食失节，劳役过度，故脾胃虚弱。心火炽盛，则百脉沸腾，血脉逆行，邪害孔窍，天明则日月不明也。夫五脏六腑之精气，皆禀受于脾土，而上贯于目。脾者，诸阴之首也。目者，血气之宗也。故脾虚则五脏之精气皆失所司，不能归明于目矣。心者，君火也，主人之神，宜静而安，相火代行其令，相少者，包络也，主百脉，皆荣于目。既劳役运动，势乃妄行，又因邪气所并而损其血脉，故诸病生焉。如不理脾胃及养血安神，是治标不治本也，非正理矣！
目之内眦，太阳经之所起，血多气少。目之锐眦，少阳经也，血少气多。目之上网，太阳经也。亦血多气少。目之下网，阳明经也，血气俱多。然阳明经起于目两旁交頞之中。与太阳、少阳俱会于目。惟足厥阴经连于目系而已。故血太过者，太阳、阳明之实也。血不及者，厥阴之虚也。故出血者，宜太阳、阳明，盖此二经血多故也。少阳一经，不宜出血，血少故也。刺太阳、阳明出血，则目愈明；刺少阳出血，则目愈昏。要之无令太过，以养血脉而已。白轮变赤，火乘肺也；肉轮赤肿，火乘脾也；黑睛被翳，火乘肝肾也：赤脉贯目，火自甚也。治火之法，在药则咸寒止之、下之；在针则神廷、上星、囱会、前顶、百会血之。翳者，可使立退；痛者，可使立已；眛者，可使立明；肿者，可使立消。惟小儿不可刺囱会，以肉分浅薄，恐伤其骨也。
阳主散，阳虚则眼楞急，而为倒睫捲毛。阴主敛，阴虚不敛则瞳子散大，而为目昏眼花。
目之为病，在府则为表，当除风散热；在脏则为里，当养血安神。除风散热，泻青丸主之。养血安神，定志丸主之。妇人，熟地黄丸主之。风气与阳明入胃，循脉而上至目内眦，则寒中而泣出，河间当归汤主之。或有体肥气盛，风热上行，两目昏涩，槐子散主之。此由胸中浊气上行也，重则为痰厥，亦能损目。常使胸中清，则无此患矣。
目见黑花者，肾气弱也，当补肾水，驻景丸主之。或有暴失明者，眼居诸阳之会，而阴反闭之，此风邪内满，恐有不测之病。
心，君主也，通于大眦。故大眦赤者，实火也。心包络为小心。小心，相火也，通于小眦，故小眦赤者，虚火也。若君主拱默，则相火自然清静矣。
白眼痛，多有赤脉，视其从上而下者，太阳病也，羌活为使；从下而上者，阳明病也，升麻为使；从外走内者，少阳病也，柴胡为使。太阳病宜温之、散之，阳明病宜下之，少阳病宜和之。
有不肿不红，但沙涩昏痛者，乃气分隐伏之火，脾肺络有湿热，秋天多有此患，通用桑白皮散、玄参丸、泻肝汤。
天行赤目，七日自愈。火数七也，至二七则再传矣。二七不退，必其犯触及本虚之故，当防他变症矣。有阴病目赤，有阳病目赤，治各不同。
世人目多黄浊者，乃湿热之害，惟小儿之色甚正。
夏枯草治目珠疼，至夜更甚者，神效。盖目珠连目，本属厥阴经。夏枯草有补养厥阴血脉之功，其草三、四月开花，遇夏至阴生则枯。盖禀纯阳之气也。故治厥阴目痛如神者，以阳治阴也。
瘀血灌睛，为病最毒。凡见白珠紫胀、傅点不退，必有瘀滞在内，可翻睥内视之。若睥内色晕泛浮，椒疮或粟疮者，皆用导之一法则吉。不然，将有变症生焉。
血灌瞳人，视瞳子不见黑莹，但见一点鲜红，甚则其色紫浊，病至此，危且急矣！初起一、二日尚可救，迟则救亦不愈，恐其人亦不久于人世也
风时冷泪，此为窍虚，因虚引邪之患。无时冷泪则内虚，胆、肾自伤之患。
直视为肾绝，直视摇头为心绝，戴眼者，太阳已绝
目之病多矣。其治之亦多术。大约分经络气血，度人性天时，寒热、虚实之不等，老幼、男女之各异，法不出于三因，药惟通乎表里，世有专科，巧由心出，非语言之所能尽其蕴也。《易》曰：神而明之，存乎其人。
曰：敢问耳部为何如？
曰：耳属足少阴肾经，又属手少阴心经，又属手太阴肺经，又属足厥阴肝经，又属手足少阳三焦胆、手太阳小肠经之会，又属手足阳明大肠、胃经，又属足太阳膀胱经。又属手足少阴心、肾，太阴肺、脾，足阳明胃经之络。
耳前，属手足少阳三焦、胆、足阳明胃经之会。耳后，属手足少阳三焦、胆经之会。耳下曲颊，属足少阳胆、手阳明大肠经之会，又属手太阳小肠经。
曲颊前，属足少阳胆、手阳明大肠经之会。前寸许，属手阳明大肠经。曲颊后，属足少阳胆之经。
盖肾气通于耳，所主者精，精气充周，则耳闻而聪。若劳伤气血，风邪袭虚，使精脱肾惫，则耳为之病矣。有气厥而聋者，有挟风而聋者，有劳伤而聋。有因十二经脉上络于耳，其阴阳诸经适有交井，则藏气逆而为厥，搏入于耳，是为厥聋，必有时乎眩晕之症。耳者宗脉之所附，脉虚而风邪乘之，使经气否而不宣，是为风聋，必有时乎头痛之症。劳役伤乎气血，淫欲耗其精元，疲悴昏聩，是为劳聋。有能将息得所，血气和平，则其聋渐轻，其或日就劳伤，风邪停滞，则成久聋之症矣。外此，又有耳触风邪，与气相击，其声嘈嘈，目或见火，谓之虚呜。热气乘虚，随脉入耳，聚热不散，大汁出焉，谓之脓耳。若风热搏之，津液结[革卯]，成核塞耳，亦令暴聋，谓之聤耳。凡此数者，肾脉可推，风则浮而盛，热则洪而实，虚则涩而濡。风则疏散之，热则清利之，虚则调养之，邪气并退，然后以通耳调气、安肾之药主之。
上气不足，耳为之苦鸣。髓海不足，则脑转耳鸣。
附子醋浸插耳，治卒聋。烧灰同石菖蒲塞耳，止鸣。草乌头塞痒耳，葱茎插耳鸣，同蜜水滴。聋、鸣，皆老者所当知也。
葱韭姜汁，人乳、人尿、杏仁油，并滴，治虫入耳。
鼻部为何如？曰：鼻，属足阳明胃经、督脉之会，又属手太阴肺经，又属手少阴心经，又属手足阳明大肠、胃经、督脉之交会，属足太阴脾经。侠鼻孔两旁五分，属手足阳明大肠、胃经之会。直两目瞳子，属足阳明胃经、阴蹻脉之会。
病人鼻下平者，胃病也，余处无恙。独鼻尖色青黄者，其人必为淋也；鼻尖微白者，亡色也；赤者，血热也；黄者，小便难也。
鼻塞者，卫气失守，邪客头面，而鼻亦受之，不闻香臭矣。故《经》曰：心肺有病，则鼻为之不利。
鼻鼽者，谓鼻流清涕也。有脑冷，有外感，有饮食痰积，有运气少阴。少阳之胜复，有岁金之不及。
鼻渊者，谓鼻出浊涕也。《经》云：胆移热于脑，则辛頞鼻渊。故肝热甚，则出泣。心热甚，则出汗。脾热甚，则出涎。肾热甚，则出唾。肺热甚，则出涕。
鼻瘜肉者，厚味拥湿热蒸于肺门，如雨霁之地突生芝菌也。但以白矾末加卤砂少许，吹之即化为水，却与胜湿汤，加泻白散。
鼻痛，气道塞也，内服人参顺气散，外傅白芷散。
鼻赤，乃血热入肺也。肺中风热，或好饮者，多有之。
鼻黑，热血得冷，滞而不行，故先紫而后黑，必先去滞血，生新血，病乃可痊也。
口部为何如？
曰：口者，脾之所主。《经》云：中央黄色入通于脾，开窍于口。又云：足阳明胃脉挟口，下交承浆。又云：手阳明大肠脉挟口，交人中。
脾热则口甘，肝热则口酸，心热则口苦，肺热则口辛，肾热则口咸，胃热则口淡。
《经》云：膀胱移热于小肠，膈肠不便，上为口糜。又云：少阴之复，火气内发，上为口糜，治以苦寒。
心脉在舌上，若心火炎上，熏蒸于口，则口舌生疮。脾脉布舌下，若脾热生痰，相火上炎，热痰相搏，亦生口疮。二者皆用凉剂，但有涎者，兼取其涎耳。
夫火有虚实，因热而动者，曰实；无热而动者，曰虚。实则正治，寒凉之剂是也；虚则从治，温热之剂是也。有用生附涂足心者；有用吴茱萸末，醋熬膏，入生地龙末，涂足心者。若此者皆治龙火也。由寒水上迫心、肺之阳，不得下降，故用温热之剂，或散于上，或散于下也。口臭，明矾入麝擦牙。
齿部为何如？
曰：齿统属足少阴肾经。分上下齗，上齗属胃，下断属大肠。男子八岁，肾气实而齿生更，二八真牙生，五八则牙藁，八八而齿去矣。女子亦然，以七为数。盖齿乃骨之馀，髓之所养也。故随天癸之盛衰也。若骨髓不足，阳明脉虚，则齿之诸病生矣。何则？阳明，金也，齿，肾水也。此乃母气荣卫其子也，故阳明实则齿坚牢，虚则齿浮动。
凡头面外冒风寒、口吸寒冷致牙疼者，皆外因也。实热，阴虚火动骨蒸所致、气郁血热虫蛀，皆内因也。硬物所支，打击等致，皆不内外因。
如生齿，用雄鼠脊骨研揩，即生。牛屎中黑豆烧存性，人麝掺之，勿见风，治大人、小儿牙齿不生。
唇部为何如？
曰：唇属足太阴脾经，又属足阳明胃经，又属手少阴心经，又属手太阴肺经。唇疮连年不瘥，以八月蓝叶一斤，捣汁洗之，三日瘥；又用白荷花瓣贴之，效。
侠口统属冲、任二脉。上唇侠口，属手阳明大肠经，脉入下齿，交人中，上鼻孔；下唇侠口，属足阳明胃经，脉入上齿，挟口环唇下（上耳至腮）。燥则干，热则裂，风则瞤，寒则揭。若唇肿起白，皮皱裂如蚕茧，名曰茧唇。宜补脾气、生脾血为主。唇黄泡肿，乌头炒灰研，香油调敷之。又以甑上汗滴下，傅之效。又诃子肉，五倍子等分为末，干贴上效。
舌部为何如？
曰：舌属手少阴心经，又属足太阴脾经，又兼属足阳明胃经，又属足少阴肾经，又属足厥阴肝经。
舌主尝五味，以荣养于身，资于脾，以分布津液于五藏。故心之本脉，繫于舌根。脾之络脉，连舌本，散舌下，系干舌旁。肝脉，循阴器，络于舌本。
心脾虚，风热乘之则为病。风寒湿所中，则舌捲缩而不能言。七情所郁，则舌肿满。心热则裂，而生木舌、重舌。脾热则滑而胎，脾闭则白胎如雪。若咽痛口乾，舌疮，日晡益甚，为肾经虚火。若思虑过度，口舌生疮，咽喉不利，为脾经血伤火动。若恚怒过度，寒热口苦，而舌肿痛，为肝经血伤火动。
凡舌肿，下必有噤虫，状如蝼蛄、卧蚕，有头毛，其头小白，可烧铁烙头上即消，不急治能杀人。
心主血，血出则疮愈，宜䤵针，不宜燔针。惟舌下廉泉穴属肾经，虽宜出血，亦当禁针。邪客手少阳之络，令人喉痹舌卷；手阳明之筋，其病人支痛，转筋舌卷。肝脉弗荣，则筋急，筋急则引舌与卵，故唇青舌卷卵缩，则筋先死。
心血不足，则舌常痹，不可作风治，理中加当归服之。舌出不收，伤寒后不能调揖者，往往有之，珍珠末、冰片等分傅之，即收；或用巴豆一枚，去油取霜，用纸捻卷之，内入鼻中，舌自收。
舌纵涎下，多唾，盖胃中热则虫动，虫动则胃缓，胃缓则廉泉开，廉泉开故涎下，补足少阴。
大病瘥，喜出唾，久不了了者，胃上有寒，宜理中丸温之，或加益智仁。凡胃上停寒，唾白沫，皆宜此。少阴气至则啮舌，少阳气至则啮颊，阳明气至则啮唇。
凡舌苦，胆热也。舌甘，脾热也。舌酸，湿热也。舌涩，风热也。舌辛，燥热也。舌咸，脾湿也。舌淡，胃虚也。麻乃血虚也。生胎，脾热闭也。出血，心火郁也。肿胀，心脾火毒也。疮裂，上焦热也。木强，风痰湿热也。短缩，风热也。舌出数寸，有伤寒、产后中毒、大惊数种。
䪼部为何如？
曰：䪼，颧骨也。属手足少阳三焦、胆、手太阳小肠经之会，又属手少阴心经。心病者，颧赤心绝，则虚阳上发，面赤如赭。白者，肺之候；丹者，心之候。火剋金，为贼邪不治。又属足少阴肾经，肾病者颜黑。
颊部为何如？
曰：颊，面旁也，属手足少阳三焦，胆，手太阳小肠、足阳明胃经之会。少阳之厥，则暴聋，颊肿而热。又属足厥阴肝经，肝热，左颊先赤。又属手太阴肺经，肺热，右颊先赤。
颐部为何如？
曰：颐属足阳明胃经，阳明虚则寒慄鼓颔。又属足少阴肾经，肾热颐先赤。
凡伸欠，颊车蹉，但开不能合，以酒饮之，令大醉，睡中吹皂角末，搐其鼻，嚏透则止。
痒腮，用柏叶、车前草、柏子仁，杵碎，热傅患处，或用鸡清，调赤小豆末。
咽喉之部为何如？
曰：咽在喉后，所以咽物，属手太阳小肠、少阴心、足太阴脾、厥阴肝经之会。咽主地气，地气通于嗌，足太阴脉布胃中，络于嗌，故病腹满嗌乾。又属足少阴肾经，病口热舌乾，咽肿上气，嗌乾及痛。又属足阳明胃经，上通于心，循咽出于口。又属足厥阴肝、少阳胆经，咽喉病虽在脾土，实由肝胆之所为。喉在咽前，所以出气，属手太阴肺、足阳明胃、少阴肾、厥阴肝经、任脉之会。喉主天气，天气通于肺，谓之肺系。又属手少阴心、少阳三焦经。心咳之状，咳则心痛，喉中介介如梗状，甚则咽肿喉痹。邪客手少阳之络，令人喉痹，舌卷口乾，心烦。运气少阳所至，为喉痹，耳鸣，呕涌。心与三焦并络于喉，气热内结，故为喉痹。又属手足阳明大肠、胃、手少阳三焦经之合，又属足太阴脾经。喉咙后，属手厥阴心包经。结喉两旁，应手人迎动脉，属足阳明胃经，其脉之动，常左小而右大，左小以候藏，右小以候腑。人迎后，属手阳明大肠经。会厌者，音声之户，悬壅者，音声之关。
十二经脉皆上循咽喉，尽得以病之，然统其所属，乃在君相二火何也？《经》云：喉主天气，咽主地气。又曰：诸逆冲上皆属于火，盖肺主气，天也；脾主食，地也。于是，喉纳气，咽纳食。纳气者，从金化；纳食者，从土化。金性燥，土性湿。至于病也，金化变动为燥，燥则涩，涩则闭塞而不仁，故在喉为之痹；土化变动为湿，湿则泥，泥则壅胀而不通，故在咽为之肿痹。肿之病虽少异，然皆一时火郁上焦，致痰涎、气血聚结咽喉。其咽肿之形状分之，则有缠喉风、乳蛾之名。喉痹之暴发暴死者，名走马喉痹，中间虽有经气之寒热不等，其为火症一也。大抵治法视火微甚，微则正治，甚则反治。撩痰出血，随宜而施。或于手大指少商穴出血行气，若肿达于外者，又必外敷以药。又宜先以鹅翎蘸米醋，缴喉中，摘出其痰。盖酸味能收痰，随翎而出，又能消积血。若乳蛾甚而不散，以小刀就蛾上刺血，用牙硝吹点，以退火邪。服射干、青黛、甘、桔、栀、芩、矾石、枳实、大黄之类，以散上焦之热；外所敷药，如生地龙、韭根、伏龙肝之类。若夫生疮，或白或赤，其白多涎，而赤多血，大抵与口疮同例。喉痹恶寒者，乃寒闭于外，热郁于内，以姜汁散其外寒，则内热得伸而愈矣。切忌胆矾酸寒之剂点喉，反致阳气不伸。又忌硝黄寒剂下之，反致阳气下陷，则祸不旋踵。两寸脉不足乃阳虚也，必用表药升提之；或三部俱弱，亦用此法；三部俱实，宜消阳助阴。苟天行运气之邪，城市皆同其治，必先表散。亦大忌酸药点之、下之。其症，一属火，宜仲景桔梗汤，或面赤斑者，属阳毒，宜阳毒诸方汗之；一属湿，宜《活人》半夏桂枝甘草汤，或面青黑者，属阴毒，宜阴毒诸方汗之。脏寒咽闭，吞吐不利，用制附子以蜜涂炙，含之勿咽。急喉痹，有声如鼾，此为肺绝之候，速宜参膏捄之，下以姜汁竹沥。
咽痛用诸药不效者，此非咽痛也，乃鼻中生一条红线如发，悬一黑泡，大如樱珠，垂挂到咽门而止，妨碍饮食，须用探取。用牛膝直而独条者，洗净，用好醋三、五滴，同研细，就鼻孔滴二、三点入去，则丝断珠破，其病立安。冬月临卧时，食生莱菔三、五片，无咽喉之疾。
凡治鲠之法皆以类推，如颅[山介]治鱼鲠，辅磁石治针鲠，发灰治发鲠，狸虎治骨鲠，亦各以其类也。

身经答问五  ***************************
长春子曰：头面，体面之所关；咽喉，饮食出入之道路。一有病症，所关非小。如不识经络，乱投汤剂，其为危殆也必矣！详哉，吾子之言之也。请再言四肢、筋骨、皮肉。两腋、髭鬚之所属，奉卒闻之。
曰：四肢者，诸阳之本也，阳实则肢肿，《经》云：结阳肿四肢是也。阳虚则肢满，《经》云：冬气满在四肢是也。脾主四肢，《经》云：四肢皆禀气于胃，而不得至经，必因于脾乃得禀者是也。脾实则四肢不举，《经》云：脾脉太过，为病在外，则令人四肢不举是也。脾虚则四肢不用，《经》云：脾藏肉，形不足，则四肢不用。又云：四肢懈惰，此脾经之不行是也。
运气四肢不举，皆属湿。《经》云：土太过曰敦阜，其病腹满，四肢不举是也。
五脏有邪，流在肢节。《经》云：肺心有邪，其气留于两时；肝有邪，其气留于两股；脾有邪，其气留于两髀；肾有邪，其气留于两膝是也。
在藏为肺，在体为皮毛。肺之合皮也，其荣毛也。皮者，肺之部也。邪客于腠理，则腠理开，开则邪入客于络脉，络脉满，则注于经脉，经脉满，则入舍于腑脏。毛折爪枯为手太阴绝。
在藏为心，在体为血脉。夏脉太过，则病身热肤痛，为浸淫。少阴在泉，热淫所胜，病寒热，皮肤痛；少阴司天，火淫所胜，热上皮肤痛；少阴之复，咳，皮肤痛，治以诸寒。阳明在泉，燥淫所胜，病体无膏泽，治以苦寒。
在藏为脾，在体为肉，邪在脾胃，则病肌肉痛。肉之大会为谷，肉之小会为溪，肉分之间、溪谷之会以行荣卫，以会大气。邪溢气壅，脉热肉败，荣卫不行，必将为脓。积寒留舍，荣卫不居，卷肉缩筋，肋肘不得伸，内为骨痹，外为不仁，命曰不足，大寒留于溪谷也。
在藏为肝，在体为筋，酸生肝，肝生筋，筋生心，诸筋病皆属于节。筋病忌风，忌食酸辛，忌久行。足太阳之下，血气皆少，善转筋，踵下痛，转筋多属血热。
在藏为肾，在体为骨。少阴者，冬脉也，伏行而濡骨髓者也。骨病忌食甘，忌久立，多食甘则骨痛而发落。手屈而不伸，病在筋；伸而不屈，病在骨。
腋，谓臂下、胁上际也，属厥阴心包经，又属足厥阴肝经。腋前，届手太阴肺经；腋后，属手少阴心经；腋下，属足厥阴肝经；下六寸，属足太阴脾之大络。
针灸腋肿有二法，其一取胆，《经》云：足少阳之脉，所生病缺盆中肿痛，腋下肿：其二取心，《经》云：心主手厥阴脉病，手心热，腋肿。
腋气曰狐臭，有窍，诸药鲜能除根，止堪塞窍耳。用铜青好者，不拘多少，米醋调膏，先用皂角煎汤，洗净腋下，以轻粉掺过，使上药涂之，立效。
足少阳胆之经，其荣在须。足少阴肾之经，其华在发。冲、任之脉，为十二经之海，谓之血海，其别络上唇口。若血胜则荣于头发，故鬚发美。若血气衰弱，经脉虚竭，不能荣润，故鬚发脱落。若禀冲、任不盛，宗筋不成，有气无血，唇口不荣，故须不生。黄赤者多热多气，白者少血少气，黑者多血少气。美眉者，太阳多血；通髯极须者，少阴多血；美须者，阳明多血。
长春子曰：善哉？予前此未尝闻也。予退而志之，坐则习焉，行则佩之矣！

身经答问六  ***************************
长春子曰：均是人也，男女之不同何也？
尊生子对曰：男子以气为主，坎水用事，故蒸气为精而色白。女子以血为主，离火用事，故血盈为经而色红。男子背属阳而腹属阴，女子腹属阳而背属阴。男子督脉用事，自背尾闾行至龈交穴止，故血盛者感阳气而髭鬚生。女子任脉用事，自小腹上行至咽喉而止，故不能上与阳合而无须。男子属阳，阳极则必自上而垂下，故阳茎垂，而乳头缩。女子属阴，阴极则必自下而冲上，故乳房凸而阴户凹。
血气之多少有异同否乎？
曰：有。手足少阳，手足太阴，手足少阴，凡六经皆多气少血。手足太阳，手足厥阴，凡四经皆多血少气。手是阳明，凡二经皆多气多血。少者补之，多者损之，不多不少者和之。
气血之所走何如？
曰：手之三阳，从手走头，足之三阳，从头走足，是高能接下也。是之三阴，从足走腹；手之三阴，从腹走手，是下能趋上也。督脉从头入骶，任脉从胞上注目，故上下升降而为和。
五运六气，其为病何如？
曰：诸风掉眩，皆属肝木；诸痛痒疮，皆属心火；诸湿肿满，皆属脾土；诸气膹郁，皆属肺金；诸寒收引，皆属肾水，此病之属于五运者然也。诸暴强直，皆属于风；诸呕吐酸，皆属于热；诸燥扰狂越，皆属于火；诸痉强直，皆属于湿。诸涩枯涸，皆属于燥；诸病水液，澄彻清冷，皆属于寒，此病之属于六气者然也。
治病必求其本，其道何如？
曰：厥阴为标，风木为本，其风邪伤于人也，掉摇而眩转，瞤动而瘛瘲，卒暴强直之病生矣。少阴为标，君火为本，其热邪伤于人也，疮疡而痛痒，暴注而下迫，水液浑浊之病生矣。少阳为标，相火为本，其热邪伤于人也，为热而督瘛，躁扰而狂越，如丧神守之病生矣。善为治者，风淫所胜，平以辛凉；热淫所胜，平以咸寒；火淫所胜，平以咸冷。以其病本于阳也，求其阳而疗之，病之不愈者未之有也。太阴为标，湿土为本，其湿邪伤于人也，腹满而身肿，按之而没指，诸痉强直之病生矣。阳明为标，燥金为本，其燥邪伤于人也，气滞而膹郁，皮肤以皴揭，诸涩枯涸之病生矣。太阳为标，寒水为本，其寒邪伤于人也，吐利而腥秽，水液以清冷，诸寒收引之病生矣。善为治者，湿淫所胜，平以苦热；燥淫所胜，平以苦温；寒淫所胜，平以辛热。以其病本于阴也，求其阴而治之，病之不愈者，未之有也。
又非特如此而已，其在皮者，汗而发之；其人里者，下而夺之。其在高者，因而越之，谓上涌也；其在下者，引而竭之，谓下利也。慓悍者，按而摩之。挛痹者，针而刺之。藏寒虚弱者，治以灸焫。血实肿热者，治以砭石。气滞痿厥，寒热者，治以导引。经络不通，病生于不仁者，治以醪醴。血气凝涩，病生于筋脉者，治以熨药。始焉，求其受病之本；终焉，蠲其为病之邪，其道无出于此矣！
古人治病，其不专主于药者，何也？
曰：各从其道也。其人之形乐志苦者，病生于脉，治之以灸刺；形苦志乐者，病生于筋，治之以熨引：形乐志乐者，病生于肉，治之以针石；形苦志苦者，病生于咽嗌，治之以百药。经络不通，病生于不仁，治之以按摩醪药。
运气有标本。而治病者，或从本，或从标，或不从标本而从中，其义可得闻与？
曰：少阳际也，相火本也，标本皆同，从本言病，皆相火为之也。太阴标也，湿土本也，标本亦同，从本言病，皆湿土为之也。厥阴标也，风木本也，标本不同，故不从标本而从中，以其中见少阳也。少阳相火言病，亦相火为之也。阳明标也，燥金本也，标本亦不同，故不从标本而从中，以其中见太阴也。太阴湿土言病，亦湿土为之也。太阳寒水，标阳而本寒；少阴君火，标阴而本热，标本各异，故从本，而又从标。病在标则治其标，病在本则治其本，各从其见症也。阴阳交相错，水火互为根，与前四气之例不同矣。
其治法当何如？
曰：胆与三焦，肝与包络，从火治也。脾与肺，胃与大肠，从湿治也。肾与膀胱，心与小肠，或寒或热，酌于临时也。表实里和，邪在经也，法当汗之。里热表寒，邪入腑也，法当下之。攻里则勿解表，解表则勿攻里，表里如或两有可攻，则后先，内外之间，犹宜分其多少焉。盖天地之数五，而火热居三。可见天地之气，热多于寒，火倍于水，而人之症，治从可知矣。
经络有相通者，有不相通者，可得闻其略乎？
曰：手阳明大肠与足阳明胃相通，手太阳小肠与足大阳膀胱相通，手少阳三焦与足少阳胆相通。所以胃有病而大肠亦病，胆有病而三焦亦病，小肠有病而膀胱亦病，是同经同气之相感者也。其馀手足诸经者，皆有别经间隔，不能相通，故鲜贻累焉。

身经答问七  ***************************
长春子曰：以寒治热，以热治寒，理之常也，乃有服寒药而反热，服热药而反寒，则治者无所措手矣！若是者何也？
曰：治其旺气，是以反也。如夏月感寒，郁而为热，此宜用辛散之药也。而庸人不知，见其身既热，而时令又热，遂误以寒药治之，则表邪不能发散，而热乃愈甚。如冬月伤寒，失于汗下，邪气传变，亢阳内郁而身寒者，此宜用苦寒之药攻之也。而庸人不知，见其身既寒，而时令又寒。遂误以热药治之，则内邪未得疏通，而寒乃愈甚。《经》曰，发表不远热，攻里不远寒，此之谓也。
其不治旺而然者，何义也？
曰：譬如，肺气虚而身寒，其寒也，由于肺气之不足也。宜补其气则生阳矣。乃误投以辛热之药，则阳虚阴必凑而身寒反甚。盖徒知寒者热之，而不思夫味之辛者，旺于秋而属于肺，辛先入肺，以散肺气。如之何？其弗寒也。如心血虚而身热，其热也，由于心血之不足也。宜补其血，则生阴矣。乃误投以苦寒之药，则阴虚阳必乘而身热更炽。盖徒知热者寒之，而不思夫味之苦者，旺于夏而属于心，苦先入心，以泻心血。如之何？其弗热也，故曰不味，旺味而有所犯也。
敢问脏腑之互用者，何谓也？
曰：天六府气表，其体在上，其用在下，胆胃膀胱大小肠也。地五脏血里，其体在下，其用在上，耳目口鼻也。天气左旋而下降，地气右旋而上升，互相为用也。心肺为太阴、少阴，而通行阳气；大小肠为阳明、太阳，而传送阴气，互相为用也。
敢问脏腑经络之名，有疑义否乎？
曰：有之。请为子详辨焉。
以四时合于身者言之：春曰肝，夏曰心，长夏曰脾，秋曰肺，冬曰肾。以人之脏腑言之。上为肺与心，中为脾，下为肝与肾。《经》云：呼出肺与心，吸入肾与肝。呼吸之间，有一至是为脾脉。其不符于四时，何也？盖以肾者，肺之所生，肺为金而属乾。乾，天也。故肺通天气而居上。天一生水而为肾。肾之上为肝，肝之上为心，心属火而生土，火土同原而生金，故肺居上也。天上有水，山上有泉，水出高原，头在九天之上，尾彻九地之下，故先儒曰：天地四旁皆水也，此天汉之源流也。
以阴阳之常论之：肾为坎水，阳少阴多，宜曰太阴。心为离火，阴少阳多，宜曰太阳。肝为震木，阴多阳少，宜曰少阳。肺为兑金，阳多阴少，宜曰少阴。脾居戊己土之冲气，宜曰阴阳之中，则人可无疑矣。乃以运气经络论之：肾居北方，谓之寒水可也，何以配太阳乎？心居南方，谓之君火可也，何以配少阴乎？肝在东方阳位，谓之少阳可也，何以曰厥阴乎？肺在西方阴位，谓之少阴可也，何以曰太阴而又配阳明乎？脾在中州，明为阴阳之中，乃以胃属阳明，脾属太阴，与肺之脏腑相同，又何说也？种种疑端，岂古圣人。有遗义乎？
曰：勿疑也。按《内经》云：阴阳之道，推之可千可万，未可以常理执也。今特为辩之：肾配太阳，心宜配太阴，而配以少阴者，阳常饶而阴常乏。犹《易》之阳用九阴用六也。肝居阳位，而曰厥阴者，水生于秋冬之后，论其本为阴之尽，故曰厥阴也。肺居阴位，而燥金曰阳明者，金生于春夏之后，论其本阳明于前，故曰阳明也。若肾为寒水，心为君火，肝为风木，此无疑也。至肺与脾，其为太阴，乃土主湿，金主燥，则又不能无疑矣。盖老阳必变为阴，火当至盛之时，已变为土，土湿故曰太阴。试观季夏之时。大雨时行，土生金，而为水之母，则其气之相通，而同为太阴，可知矣。若膀胱之配肾，胆之配肝，小肠之配心，大肠之配肺，胃之配脾，三焦之配乎心主，以其小络之相通也。然小肠为太阳，而膀胱亦为太阳。膀胱之为太阳也，与小肠俱至目内眦，同居头面午位，故皆曰太阳也。肝为厥阴，而心包亦为厥阴，相火为风木所生，子母同气，故皆曰厥阴也。心为少阴，而肾亦为少阴，子午相通，水火互根，故皆曰少阴也。脾曰太阴，而肺亦曰太阴，肺金为脾土所生，子母同气，故亦曰太阴也。胃曰阳明，而大肠亦曰阳明，子母相亲，故皆曰阳明也。胆为少阳，而三焦亦曰少阳者，三焦起于亥，胆起于子，俱在耳门锐眦之间，故皆曰少阳也。心为君火，脾为湿土，此无疑也。肝木之为风也，将克乎土，故风为之扬也。肺金之为燥也，方离于火，已脱乎湿，故燥气未去也。风极生火，故曰风从火断，汗之宜。燥极生寒，故曰燥与湿兼，下之可。
曰：太阴之为湿土也，少阳之为相火也，阳明之为燥金也，厥阴之为风木也，其义相类，其理易测也。至于太阳而为寒水，少阴而为心火，其义不类，其理难测矣！何以明之？
曰：君火同午，火本热，而其气当阴生之初，故标寒而属乎少阴。水居子位，水本寒，而其气当阳生之初，故标热而属乎太阳。

身经答问八  ***************************
长春子曰：吾闻脏腑有移热移寒，其症为何如？
尊生子曰：《经》言之矣！
脾（肉）移寒于肝（筋），痈肿筋挛（肉冷筋急，结聚为痈）。
肝移寒于心（神），狂鬲中（寒薄心则神乱，故狂。寒与热薄，故中鬲不通）。
心移寒于肺，肺消。肺消者，饮一溲二，死不治（寒随心火，内烁金精）。
肺（金精）移寒子肾，为漏水（水气客于大肠）。疾行则鸣，如囊裹浆（肾有馀，上奔于肺）。
脾移热于肝（血），为惊衄。
肝移热于心，则死（火木相燔）。
心移热于肺，传为鬲消（鬲热多饮）。
肺移热于肾，传为柔痓（柔谓筋无力，痓谓骨不随）。
肾移寒于脾，痈肿少气（寒入于阳，血凝气聚而为痈肿）。
肾移热于脾，传为虚，肠澼死（肾主下焦，今乃移热，下焦无主）。
胞移热于膀胱，则癃溺血。
膀胱移热于小肠（脉络于心，循咽下鬲胃），鬲肠不便。上为口糜。
小肠移热于大肠，为虑瘕，为沉（两热相薄，则血滞月不行）。
大肠移热于胃，善食而瘦，又谓之食㑊。
胃移热于胆，亦日食㑊。
胆移热于脑，则辛頞鼻渊。鼻渊者，浊涕不下止也。传为衄蠛（汗血）瞑目，故得之气厥也。
曰：于何而知其移也？
曰：观其色，听其声，诊其脉，问其所欲饮食，而验其见症也（足阳明脉交頞中，旁约太阳之脉，热盛则阳络溢，衄出血，出声故瞑）。
敢问三阴三阳之发病何如也？
曰：阳气起于足五指之表，阴气起于足五指之里，各其症也。
一阳发病，善咳，善泄，其传为鬲（上咳下泄，中鬲、三焦俱病）。
二阳之病，发心脾，男子不得隐曲，女子不月，其传为风消（风邪胜两气愈消），为息贲，死不治（脾为生化之源，心统诸经之血）。
三阳为病，发寒热，下为肿痿，传为㿗疝（上争则寒多，下争则筋弛）。
一阴为病，主惊咳，背痛噫欠，名曰风厥。
二阴一阳发病，胀满善气。
二阳三阴发病，为偏枯，四肢不举（三阴不足，三阳有馀）。
阴结者，便血一升；再结，二升；三结三升。多阴少阳，曰石水，少腹肿。
二阳结，谓之消（胃、大肠热，善消水穀）。
三阳结，谓之鬲（小肠、膀胱血燥，则鬲塞不便）。
三阴结，谓之水（脾、肺俱寒，气化为水）。
一阴（心）一阳（三焦）结，谓之喉痹（二脉井络于喉）。
阴抟阳别，谓之有子（抟触手也）。
阴虚阳抟，谓之筋。
阳加于阴，谓之汗。
阴阳虚，肠澼死。
敢问六气之中人而致病者，孰为甚乎？
曰：莫甚于风矣。风者，数行而善变，腠理开则洒然寒，闭则热而闷。其寒也，则衰饮食；其热也，则消肌肉。
风气与阳明入胃，循脉而上至目内眦。其人肥，则风气不得外泄，则为热中而目黄；人瘦则外泄而寒，则为寒中而泣出。
风气与太阳，俱入行诸脉俞，散于分肉之间，与胃气相干，其道不利，故使肌肉膹䐜而有疡。卫气有所凝而不行，故其肉有不仁。
若荣卫热附，其气不清，故使鼻柱坏而色败，则皮肤疡溃，风寒客于脉而不去，名曰厉风。
风中于面，则下阳明；中于项，则下太阳；中于颊，则下少阳。其中于膺背两胁，亦中其经。中阴者，尝从臂䯒始。夫臂与胻，其阴皮薄，其肉淖泽，故俱受于寒，独伤其阴。中阳则溜于经，中阴则溜于腑。故伤于风者，上先受之；伤于湿者，下先受之。阳病者，上行极而下；阴病者，下行极而上。

身经答问九  ***************************
长春子曰：予问脏腑阴阳其所属之类不同者多矣，可得而问其详乎？
曰：于《经》有之，我为子类举焉，可乎？
肝生于左，肺藏于右，心部于表，肾治于里，脾为之使，胃为之市。鬲肓之上，中有父母。七节之旁，中有小心。从之有福，违之有咎。
心主神，其华在面，其充在血脉，其畜羊，其谷黍。
肺主魄，其华在毛，其充在皮，其畜马，其谷稻。
肾主精，其华在发，其充在骨，其畜彘，其谷豆。
肝主魂，其华在爪，其充在筋，其畜鸡，其穀麦。
脾、胃、大小肠、三焦、膀胱，主转味而出入，其华在唇四白，其充在肌，其畜牛，其谷稷。
心恶热，肺恶寒，肝恶风，脾恶湿，肾恶燥。
心出汗，肺出涕，肝出泪，脾出涎，肾出唾。
心藏神，肺藏魄，肝藏魂，脾藏意，肾藏志。
心为噫，肺为咳，肝为语，脾为吞，肾为欠为嚏，胃为气逆、为哕、为恐，大小肠为泄，下焦溢为水，膀胱不利为癃，不约为遗溺，胆为怒。
诸脉皆属于目，诸髓皆属于脑，诸筋皆属于节，诸血皆属于心，诸气皆属于肺。人卧则血归于肝，肝受血而能视，足受血而能步，掌受血而能握，指受血而能摄。
久视伤血，久卧伤气，久坐伤肉，久立伤骨，久行伤筋。
春气病在头，夏气病在脏，秋气病在肩背，冬气病在四肢。故春善病鼽衄，仲夏善病胸胁，长夏善病洞泄中寒，秋善病风疟，冬善病痹厥，若冬不按蹻则皆不病。
气盛身寒得之伤寒，气虚身热得之伤暑。犯贼风虚邪者，阳受之。饮食不节，起居不时者，阴受之。阳受之则入六腑，阴受之则入五脏。入六腑则身热不时，卧上为喘吁。入五脏则腹满闭塞，下为飧泄，久为肠澼。口甘为脾瘅，肥美之所发也。口苦为胆瘅，此人数谋虑不决，治之以胆募俞。胸腹曰募，背脊曰俞。胆募，在期门下五分，俞在脊第十椎下两旁，各开一寸半。
颈脉动，喘咳，曰水。目肿如卧蚕状，曰水。尿黄赤安卧者，曰黄疸。食已如饥者，曰胃疸。面肿，曰风。足胫肿，曰水。目黄，曰黄疸。
腹中鸣者，病本于胃也。食不能下者，胃脘鬲也。身重难以行者，胃脉在足也。月事不来者，胞脉闭也。胞脉属心，而络于胞中，今气上迫肺，心气不得下通，故月事不来也。
神有馀则笑不休，神不足则悲。治神有馀，则泻其小络之血。
少腹盛，上下左右皆有根，病名伏梁。裹大脓血，居肠胃之外，久病为难治，居脐上为逆，居脐下为从。
病胁下满，气逆，二三岁不已，名曰息积。此不妨于食，不可灸刺，积为导引、服药，药不能独治也。
天气通于肺，地气通于嗌，风气通于肝，雷气通于心，穀气通于脾，雨气通于肾，六经为川，肠胃为海，九窍为水注之气。
天有六气，人以三阳三阴上奉之；地有五行，人以五脏六腑下应之。
从内之外者，调其内；从外之内者，治其外：从内之外而盛于外者，先调其内，而后治其外；从外之内而盛于外者，先调其内，而后治其外；从外之内而盛于内者，先治其外，而后调其内；中外不相及，则治其主病。
热因寒用，寒因热用，塞因塞用，通因通用。阳盛阴虚，□□□□□□□死，阴盛阳虚，汗之则愈，下之则死。
天时胜。则舍人之病，而从天之时；人病胜。则舍天之时，而从人之病。此盖有权衡焉，所当以形症察之，而不可专恃乎脉者也。

身经答问十  ***************************
长春子曰：吾闻脏腑有相生者，有相剋者，有相乘者，虚则补母，实则泻子。敢问何义也？
尊生曰子：凡肺之得病，先观其心之虚实。若心火盛而烁金，即当先抑心气，后服肺药。若心气和，更诊脾脉虚实。若脾气虚冷，不能相生，则肺不足，而易感风邪。故患肺恶寒者。多由脾虚得之。若脾气盛实，则又痞满中焦，而大肠与肺，表里不能相通。夫中焦膈热，肺与大肠不通，其热气必上蒸于肺，故患肺热者，多由脾实得之。心气盛者泻之，脾气虚者益之，脾气实者通之，须随其气之寒热以治之，故有抑心气、脾气之药。当诊其脉，若心脾俱和，肺自生疾，则察肺之虚实而治之
肺虚，五味子补之。如无他症，阿胶散补之。补母脾土以甘草。
肺实，桑白皮泻之。如无他症，以泻白散泻之。若曰实则泻其子，肾水无实不可泻。
肺主燥，自病则喘嗽，必须润之。实则喘而气盛，虚则喘而少气。
心乘肺，贼邪，热而喘嗽，先地黄丸，中导赤散，后阿胶散。
肝乘肺，微邪，恶风眩冒，昏愦而嗽，羌活膏。
脾乘肺，虚邪，体重，吐痰，泄泻，嗽，人参白术散。
肾乘肺，实邪，憎寒嗽，泄利，百部丸。
凡脾之得病，必先察其肝心两脏之虚实，原其所始而疗之。盖肝为脾鬼，心是脾母，肝气盛则鬼胜，心气亏则脾之生气不足。盛者抑之使退，亏者益之使平，故有抑肝、益心二药。诊其脉，肝、心二脏俱和，是脾自生疾矣。须察本经虚实而治之。入求责法。
脾虚，以甘草、大枣之类补之。如无他症，益黄散补之。
心乃脾之母，以炒盐补之。
脾实，以枳实泻之。如无他症，以黄连泻之。
肺乃脾之子，以桑白皮泻之。
脾主湿，自病则泄泻，多睡，体重倦怠，急以苦燥之。实则泻赤黄，睡不露睛，泻黄散；虚则泻白色，睡则露睛，白术散。
肝乘脾，贼邪，风胜，泄而呕，茯苓半夏汤。
心乘脾，虚邪，壮热，体重而泻，羌活、黄芩、苍术、甘草汤。
肺乘脾，实邪，能食，不大便而呕嗽，煎槟榔、大黄汤，下葶苈丸。
肾乘脾，微邪，恶寒而泄，理中丸。
凡心脏得病，必先调其肝、肾二脏。肾者，心之鬼，肝气通则心气和，肝气滞则心气乏，故心病先求于肝，是澄其源也。五脏有病，必先传其所胜，水能制火，则肾邪必传于心。故先制其肾，逐其邪，不使肾邪于心。用萆薢、牛膝、茯苓、石斛、续断各五钱，羌活、独活、木香、川芎各一钱，天灵盖（酥炙）三钱为末，以小便少许，化麝香三铢，入蜜炼为丸，空心盐汤下三十丸。
心虚，以炒盐补之。虚则补其母，木能生火，肝乃心之母，以生姜补肝。如无他症，用安神丸主之。
心实，以甘草泻之。如无他症，用泻心汤，轻则导赤散。心实则烦热，黄连泻心汤：虚则惊悸。生犀散。
肺乘心、微邪，喘热，泻白散。
肝乘心，虚邪，风湿，煎大羌活汤，下大青丸。
脾乘心，实邪，泄泻，身热，泻黄散。
肾乘心，贼邪，恐怖，恶寒，安神丸。
五行之理，惟肾之一脏，母盛而子反受邪，是物之性有不可一概论者，肺肾是也。何则？肺属金，应乎皮毛，所主者气。肾属水，主乎骨髓，所藏者精。气之轻浮，能上而不能下；精之沉重，能下而不能上，此物理之自然。今肺盛乃热作也。气得热而上蒸，则肺不能下生于肾，而肾受邪矣。急以凉药解之，使藏气温和，自能下生于肾矣。此肾病必先求之于肺。若肺和而肾忽受病，不过脾湿相形，所以有解肺热、去脾邪二药。若脾肺自和而肾受病，亦当察本藏虚实而治之。
肾虚以熟地、黄柏补之。肾无实，不可泻，故无泻肾之药。虚则补其母，以五味子补肺。肾主寒，自病则足胫寒而逆。人之五脏，惟肾无实。小儿痘变黑陷，是肾水克退心火，多不治也。
心乘肾，微邪，内热，不恶寒，桂枝丸。
肺乘肾，虚邪，喘嗽，皮涩而寒，百部丸。
肝乘肾，实邪，拘急，气搐，身寒，理中丸。
脾乘肾，贼邪，体重，泄泻，身寒，理中丸。
凡肝经得病，必先察其肺肾两藏，原其起病，然后复审肝经之虚卖。然肾者肝之母，肺者木之贼。今肝得病，若非肾水不能相生，必是肺金鬼贼相剋。故须审其来在肺，先治肺，攻其鬼也；其来在肾，先补肾，滋其源也。方审本藏之虚实而治之。
肝虚，以生姜，陈皮补之。水能生木，肾乃肝母，若以补肾，熟地、黄柏补之。如无他症，地黄丸主之。
肝实，以白芍药泻之。如无他症，泻青丸主之。心乃肝之子，以甘草泻心。
肝主风，自病则风搐拘急，急食甘以缓之，佐以酸苦，以辛散之。实搐力大，泻青丸；虚搐力小，地黄丸。
心乘肝，实邪，壮热而搐，利惊丸。
肺乘肝，贼邪，气盛，则前伸呵欠，微搐，法当泻肺，先补本藏肝，地黄丸；后泻肺，泻白散。
脾乘肝，微邪，多睡，体重搐，先当定搐，泻青丸；搐止再见后症，则以别法治之。
肾乘肝，虚邪，憎寒，呵欠而搐，羌活膏。
心包络、三焦，相火也。味甘补，苦泻气，热补寒泻。
三焦者，禀肾间动气以资始，藉胃中谷气以资生。水穀自上焦而入，自下焦而出。膻中为气海，又气海在脐下一寸半，故曰：水穀之道路，气之所终始也。

身经答问十一  ***************************
长春子闻而喜曰：子言子母补泻之义，可谓备矣！吾闻诸病各有主药焉，何谓也？
尊生子曰：于《汤液本草》载之矣。请为子言其要：
中风卒倒不语，用牙皂、细辛开关为主。痰气壅盛，用南星、木香为主。
语言蹇涩，用菖蒲、竹沥为主。口眼喎斜，用防风、羌活、竹沥为主。手足搐搦，用防风、羌活为主。左瘫属血虚、用芎、归为主；右痪属气虚，用参、术为主。诸风，用防风、羌活为主。伤寒头痛，用羌活、川芎为主。遍身疼痛，用苍术、羌活为主。发汗，用麻黄、桂枝为主；久汗不出，用紫苏、青皮为主；止汗，用桂枝、芍药为主。表热，用柴胡为主；里热，用黄连、黄芩为主；大热，用连、芩、柏、栀为主。发狂便实，用大黄、芒硝为主。发渴，用石膏、知母为主。膨闷，用桔梗、枳壳为主；心下痞闷，用枳实、黄连为主。懊憹，用栀子、豆豉为主；虚烦，用竹叶、石膏为主。不眠，用竹茹、枳实为主；鼻乾不眠，用葛根。芍药为主。发斑，用玄参、升麻为主。发黄，用茵陈、栀子为主。阴症，用附子、乾姜为主。中暑，用香茹、扁豆为主；中湿，用苍术、白术为主。泻心火，用黄连为主；泻肺火，用黄芩为主；泻脾火，用芍药为主；泻胃火，用石膏为主，泻肝火，用柴胡为主；泻肾火，用知母为主；泻膀胱火，用黄柏为主；泻小肠火，用木通为主；泻屈曲之火，用栀子为主；泻无根之火，用玄参为主。内伤元气，用参、耆、甘草为主；脾胃虚弱，用白术、山药为主。消食积，用麦芽、神麴为主；消肉积，用山楂、草果为主；消酒积，用黄连、乾葛、乌梅为主；消凉积，用巴豆为主；消热积，用大黄为主。六郁，用苍术、香附为主。结痰，用瓜蒌、贝母、枳实为主；湿痰，用半夏、茯苓为主；风痰，用白附子、南星为主；痰在四肢经络，用竹沥、姜汁为主；痰在两胁，用白芥子为主；老痰，须用海石为主。寒嗽，用麻黄、杏仁为主；热嗽，用黄芩、桑白皮为主；嗽久，用款冬、五味子为主；气喘，用苏子、桑白为主。疟疾新者，宜截，用常山为主；疟疾久者，宜补，用白豆蔻为主。痢疾初起，宜下，用大黄为主；痢疾后重，宜疏，用木香、槟榔为主；痢疾，热积气滞，用黄连、枳壳为主。久痢白者，属气虚，用白术、茯苓为主；久痢赤者，属血虚，用当归、川芎为主。泄泻，用白术、茯苓为主。水泻，用滑石为主。久泻，用诃子、肉寇为主，或加升、柴升提。霍乱，用霍香、半夏为主。呕吐，用姜汁、半夏为主，咳逆，用柿蒂为主。吞酸，用苍术、神麴为主。嘈杂，用姜炒黄连、黑栀为主。顺气，用乌药、香附为主。痞满，用枳实、黄连为主。胀满，用大腹皮、厚朴为主。水肿，用猪苓，泽泻为主。宽中，用砂仁、枳壳为主。积聚，用三稜、莪术为主。积左是死血，用桃仁、红花为主；积右是食积，用香附、枳实为主；积中是痰饮，用半夏为主。黄疸，用茵陈为主。补阳，用黄耆、附子为主。补阴，用当归、熟地为主。补气，用参、耆为主。补血，用归、地为主。破瘀血，用归尾、桃仁为主。提气，用升麻、桔梗为主。痨热痰嗽，声嘶，用竹沥、童便为主。暴吐血，用大黄、桃仁为主。久吐血，用当归、川芎为主。衄血，用枯芩、芍药为主。止血，用京墨、韭汁为主。尿血，用栀子、木通为主。虚汗，用黄耆、白术为主。眩运，用川芎、天麻为主。麻属气虚，用黄耆、人参为主。木属湿痰死血，用苍术、半夏、桃仁为主。癫属心，用当归为主。狂属肝，用黄连为主。痫症，用南星、半夏为主。健忘，用远志、菖蒲为主。怔忡惊悸，用茯神、远志为主。虚烦不寐，用竹茹、枣仁为主。头左痛，用芎、归为主。头右痛，用参、耆为主。头风痛，用藳本、白芷为主。诸头痛，用蔓荆子为主。乌鬚发，用何首乌为主。耳鸣，用当归、龙荟为主。鼻中疮，用黄芩为主。鼻塞，用防风、荆芥。鼻渊，用辛夷仁为主。口疮，用连、柏为主，牙痛，用石膏、升麻为主。眼肿，用大黄、荆芥为主。云翳，用白蔻为主。眼昏，用熟地为主，咽喉肿痛，用桔梗、甘草为主。结核，用夏枯草为主。肺痈肺痿，用薏苡仁为主。心胃痛，用炒栀子为主。腹痛，用芍药、甘草为主。腹冷痛，用早茱萸、良姜为主，止诸痛，用乳香、没药为主。腰痛，用杜仲、故纸为主。胁痛，用白芥子、青皮为主。手臂痛，用薄、桂、羌活为主。疝气，用小茴香、川楝子为主。脚气湿热，用苍术、黄柏为主。下元虚弱，用牛膝、木瓜为主。痿躄，用参、耆为主。肢节痛，用羌活为主。痛在上属风，羌活、桔梗、桂枝、葳灵为主；痛在下属湿，用牛膝、木通、防己、黄柏为主。消渴，用天花粉、缫丝汤为主。生津液，用人参、五味子、麦门冬为主。赤白浊，用茯苓为主。遗精，用龙骨、牡蛎为主。小便闭，用木通、车前子为主。大便闭，用大黄、芒硝为主。便血，用槐花、地榆为主。痔漏，用黄连为主，脱肛，用升麻、柴胡为主。诸虫，用史君子、槟榔为主，妇人诸病，用香附为主。妇人腹痛，用吴茱萸、香附为主。妇人经闭，用桃仁、红花为主。妇人血崩，用炒蒲黄为主。妇人带下，用炒乾姜为主。妇人安胎，用条芩、白术为主。妇人难产，用芎、归为主。产后恶露不行，用益母草为主。产后虚热，用炒黑乾姜为主。妇人吹乳，用白芷、贝母为主，乳汁不通，用川山甲为主。小儿惊风，用朱砂为主。痈疽，用金银花为主。发背，用槐花为主。瘰疬，用夏枯草为主。败脓不去，用白芷为主。恶疮，用贝母为主。疔疮，用白矾为主。便毒，用川山甲、木别子为主。鱼口疮，用牛胶、川山甲为主。疳疮，用五倍子为主。杨梅疮，用土茯苓为主。臁疮，用轻粉、黄柏为主。疥疮，用白矾、硫黄为主。癜风，用蜜陀僧为主。杖疮，跌伤，用童便、好酒为主。诸疮肿毒，用连翘、牛蒡子为主。破伤风，用南星、防风为主。汤烫火烧，用白矾为主。犬咬伤，用杏仁，甘草为主。癫狗吠伤，用斑猫为主。蛇咬伤，用白芷为主。中诸毒，用香油灌之为主。中砒毒，用豆鼓、蚯蚓为主。诸骨哽喉，用狗涎频服为主。
敢问诸药引经之例，何如也？
曰：以伤寒传经之序言之：太阳一，阳明二，少阳三，太阴一，少阴二，厥阴三。太阳经，上羌活；下黄柏。阳明经，上白芷、升麻；下石膏。少阳经，上柴胡；下青皮。太阴经，上桔梗；下白芍。少阴经，上独活；下知母。厥阴经，上柴胡；下青皮。是谓六经引药之总司。

身经答问十二  ***************************
敢问奇经八脉之见症何如也？
曰：冲之为病，气逆而里急也。督之为病，脊强而厥冷也。任之为病，其内苦结，甲为七疝，女为瘕聚也。阳维之病，苦寒热；阴维之病，苦心痛。阳矫为病，阴缓而阳急；阴娇为病，阳缓而阴急。带之为病，赤白带下，脐痛而精失也。
敢问诸脉之相忌者，何如也？
曰：中风宜浮迟，忌急实。伤寒宜洪大，忌沉细，咳嗽宜浮儒，忌沉伏。腹胀宜浮大，忌虚小。下利宜微小，忌浮洪。狂疾宜实大，忌沉细。霍乱宜浮洪，忌微迟。消渴宜数大，忌虚小。水气宜浮大，忌沉细。鼻衄宜沉细，忌浮大。心腹痛宜沉细，忌浮大。上气浮肿宜浮滑，忌微细。头痛宜浮滑，忌短涩。喘急宜浮滑，忌涩。唾血宜沉弱，忌实大。金疮宜微细，忌紧数。中恶宜紧细，忌浮大。中毒宜数大，忌微细。吐血宜沉小，忌实大。肠澼宜沉迟，忌数疾。内伤宜弦紧，忌小弱。风痹宜虚濡，忌紧急。温病发热忌微小，腹中有积忌虚弱。病热忌脉静，病泄忌脉大。翻胃宜浮缓，忌沉涩，咳逆宜浮缓，忌弦急。诸气宜浮紧，忌虚弱。痞满宜滑脉，忌涩脉。妇人带下宜迟滑，忌虚浮也。妇人妊娠宜洪大，忌沉细也。妇人已产宜小实，忌虚浮也。病若团目不欲见人者，宜强急而长，忌浮短而涩也。病若开目而渴，心下牢者，宜紧实而数，忌浮涩而微也。

身经答问十三  ***************************
长春子曰：凡脉之见鬼祟者，宜针也，其穴可得知乎？
曰：孙真人有歌诀也。
百邪颠狂所谓病，
针有十三穴须认。
凡针之体先鬼宫，
次针鬼信无不应
一一从头逐一求，
男从左起女从右
一针人中鬼宫停，
左边下针右出针。
第二手大指甲下（商阳穴），名鬼信刺三分深。
三针足大指甲下（大敦穴），名曰鬼垒人二分。
四针掌后太陵穴，
入寸五分为鬼心。
五针申脉名鬼路，
火针三下七锃锃。
第六却寻大杼上，
入发一寸为鬼枕。
七刺耳垂下五分，
名曰鬼床针要温。
八针承浆名鬼市，
从左出右君须记。
九针间使（心包）鬼市上，十针上星名鬼堂。
十一阴下缝三壮，
女玉门头为鬼藏。
十二曲池（右肘外）名鬼臣，火针仍要七锃锃。
十三舌头当舌中，
此穴之名是鬼封。
手足两边相对刺，
若逢孤穴只单通。
此是先师真口诀，
猖狂恶鬼走无踪。
敢问古人针法之效可得闻乎？
曰：徐文伯泻孕于苑内，范九思疗咽于江夏。高年抱疾未搓，李氏刺巨阙而复甦。太子暴疾为厥，越人针维会而复醒。肩井、曲池，甄权针臂痛而复射。悬钟、环跳，华陀刺躄足而立行，秋大针腰俞而鬼免沉疴，王纂针交俞而妖精立出。取肝俞与命门，使瞽士视秋毫之末，刺少阳与交别，俾聋夫听夏蚋之声。
长春子曰：刺之法妙矣！然有恐其痛者，则尝废刺而不行，不如灸之为便也。敢问其要者为何如？
尊生子曰：其繁者不可悉举也，吾取其救急者可乎？大凡气血久虚之人，其卒然而中风也，必口眼喎斜，中腑，则四肢不收；中脏则九窍不利，昏危不语，虽有续命、愈风之汤，而求其速效或鲜矣。故凡觉心中昏乱，神思不定，手足麻木，此即中风之兆也。不必问是风是气，有七穴可灸焉。谓之凿窍疏风，可保无虞也。穴列于后：
百会、风池、大椎、肩井、曲池、足三里、间使。
如口眼喎斜，则灸听会、颊车、百会、地仓。若喎左则灸右，喎右则灸左。以麦大之艾炷，频频灸之，口服即正而
如手足不遂，灸百会、发际、肩髃、曲池、风市、足三里、绝骨。患左则灸右，患右则灸左。
如半身不遂，灸肩髃、曲池、合谷、列缺、阳陵泉、环跳、足三里、绝骨、风市、丘墟、委中。
如瘫痪，灸曲池、阳谷、合谷、中渚、三里、阳辅、崑崙。
如厉风，乃受天地肃杀之气，酷烈暴悍而可畏，则承浆为任脉之穴，宜灸三次；委中为膀胱脉之穴，刺其肿处，血出如墨，其血色变红方愈。一云：刺到二十馀日，间日一刺之。
如中寒，脉绝欲死，则速灸气海、神阀、丹田、关元，俱任脉也，宜灸百壮，阳气自回。
如热入血室，刺期门。
如头痛，灸腕骨、风池。
如腰痛，灸肾俞、崑崙、命门。
凡犯寒心痛，灸大溪、然谷、尺泽、行间、建里、大都、大白、中脘、神门、阴都、通谷。
如胁痛，是木气实，有死血败痰也，灸丘墟、刺中渎。
如疟疾，灸大陵、内关、大椎第一节、第三节、小指尖，男左女右。
如症瘕，灸气海，女人天枢二穴；积聚，灸胃脘
如霍乱，脐中纳盐灸之，并灸气海。
如翻胃，灸乳根、中脘、下脘、建里、三里。
如瘰疬，灸肩井、曲池、大迎、肘骨尖。
如诸疝，灸大敦、三阴交、小腹上横纹斜尖。
如噎膈，灸石关、三里、胃俞、胃脘、胃仓、膈俞、水分。
如梦遗，灸中极，曲骨、膏盲、肾俞、心俞、然谷。

身经答问十四  ***************************
长春子曰：身之理既闻其详矣，敢问医之道为何如？
尊生子曰：医乃仁术也！亦行须真至之心而已。世之龌龊欺人者，不足效也。
昔者，金穰县王叟之善医也，病家召之，则立至，不轻以僮仆随也。夏日酷暑，再三往视而不倦，病可而不责报焉。其治药也，泡洗晒晾，非甚精审，不敢以授人。自壮至老而不变，夫妇寿至期颐，子四人，孙二十馀人，曾孙亦娶妇，自叟至于曾孙，凡三十六房，此其可法者也。
昔者，何澄之为医也，治同郡孙氏久病，其妻俞氏，引澄于密室曰：良人久病，典卖尽矣，愿以身附之。澄正色曰：何谓出此言？以此相汗，是使澄为小人，且丧娘子之大节，甚不可也！勿忧，当为调治。一夕，梦神引至一公署，主者曰：汝用药有功，不以艰危乱节，奉上帝敕，赐汝官钱五万。未几，东宫得疾，诏访澄，一剂遂安。赐钱如其数。由此观之，天亦何负于医乎？彼世之摇虎撑而设法骗人者，曾何足以挂齿哉！


卷二·图说  ——————————————————————————————————————————————————————————————————————————————————————————

图说小叙  ***************************
《孝经》云：天地之性，人为贵。孟子云：守孰为大，守身为大。守身，守之本也，然不通贯乎天地之理，乌知人之所以为贵？且不晓然于一身之义，亦乌知守之所以为本乎？窃谓人之生也，天地予之貌，父母予之形，形生神发，而理在其中矣。容固不异于父母，理乃大同于天地。语其原，则一致而殊途；究其委，实百虑而同归。宇宙间触处有画前之易，不越乎人之一心而统，于身乎载之。是故身得心而灵，心得身而固。古之圣贤，莫不以修身为先务。盖以身也者，内之可以致知诚意正心，外之可以齐家治国平天下，则身固万事之枢机，不可不究其详者也。然今之好学者，博极群书，而于一身之内或不知脏腑之所安，懵然于周身经络之名，欲修而修何所据，则亦为不善学者矣！余因取身体经络内外名目，既于答问详言之，而复绘为图考，仍系之以说，使览者知一身之内，有如是不同之经；一经之内，有如是不同之病；一病之内，有如是不同之药。庶几有身者尽知所以为身，必尽知所以为修，而于守身之学不无小补云。若夫修理道之身，以为格致诚正工夫者，则仍有程朱诸先生之书，在余又何敢赘焉！

五脏六腑位次  ***************************
肺最居上，为诸脏之华盖，六叶两耳，主藏魄。心在肺下，其体半垂，如未开莲花，上有七孔三毛，主藏神。心下为膈，膈下有胃，主藏水穀。胃左有肝，左三叶，右四叶，主藏魂。胆在肝之短叶间，有精汁三合。胃右有脾，主藏意。胃下为腹，大肠当脐，右回十六曲；小肠左回叠积十六曲，主传溲便。二肠之下为脐，脐下为膀胱，主藏溺。背脊骨节第七之下有二肾，左者为肾，主藏志；右为命门，主藏精。故曰脏者藏也，腑者聚也。今将图说列于左：
五脏六腑所生病症并宜用药性修养法

肺脏图说  ***************************
肺俞在背第三椎，募在胸旁中府，上连会厌。俞者输也，经气由此而输彼也；募者结也，经气聚于此也。平脉浮，贼脉洪，其声咳，其臭腥，其液涕，其味辛，其色白，秋宜咽，手宜双擎。
肺虚，鼻息利，少气，实则喘喝，仰息，下晡慧，日中甚，夜半静。病先发于肺，喘咳三日之肝，胁病支满；一日之脾，闭塞不通，身痛体重；五日之胃，腹胀。肺脉搏坚而长，当病吐血；濡而散，当病漏汗；肺脉沉而数，浮而喘，苦寒热，腹满，肠中热，小便赤，肩背痛，从腰以上汗出，
肺脏之图（图缺） 手太阴肺经图（图缺）

应用药品  ***************************
气实泻之，用泽泻、葶苈、桑白皮、地骨皮泻子，粳米、石膏、寒水石、知母、河子泻火。气虚补之，补母用甘草、人参、升麻、黄耆、山药。除湿用半夏、白矾、白茯
大肠腑之图（图缺） 手阳明大肠经图（图缺）

大肠腑图说  ***************************
大肠俞，在脊十六椎旁，募在脐旁天枢下，连肛门，属金，主变化，为传送之官。
肠中切痛而鸣，冬感寒则泄，当脐而痛，与胃同候。大肠有宿食，寒慄发热，有时如疟状。水气客于大肠，疾行则鸣，如囊裹浆。小肠移热于大肠，为虙瘕。是动病齿痛䪼肿。是主津液，目黄口乾，鼻鼽喉痹，肩前臑痛，大指次指痛不用。气盛则当脉所过者热肿，虚则寒慄。大肠实，腹满善咳，面赤身热，喉咽中如核状；大肠虚，肠鸣虚渴，唇口乾，目急善惊，泄白。

应用药品  ***************************
清热用秦艽、槐角、地黄、黄芩。温里用乾姜、附子、肉蔻。解肌用石膏、白芷、升麻、葛根。肠实泻之，热用大黄、芒硝、桃花、牵牛、巴豆、郁李仁、石膏。气用枳壳、木香、陈皮，槟榔。肠虚补之，用皂荚。燥用桃仁、麻仁、杏仁、地黄、乳香、松子、当归、肉苁蓉。湿用白术、苍
心脏之图（图缺） 手少阴心经图（图缺）

心藏图说  ***************************
心俞，在脊第五椎旁，募在腹上巨厥。诸邪在于心者，皆在心之包络。包络者，心之脉也，故手少阴无俞焉。平脉洪，贼脉沉，其声噫，其臭焦，其液汗，其味苦，其色赤，夏宜呵，脑后高叉手。
心气虚则悲不已，实则笑不休。心病，日中慧，夜半甚，平旦静。病先发于心者，心痛，一日之肺，喘咳；三日之肝，胁痛支满；五日之脾，闭塞不通，身痛体重。心脉搏坚而长，当病舌卷不能言；其耍而散，当病消渴自己。心脉沉之小而坚，浮之不喘，若心不聚气而痛，食不下，喜嚥唾，时手足热，烦满，时忘不乐，喜太息，得之忧思；喘而坚，有积气在中，时害于食，名曰心痹，得之外疾，思虑而心虚，故邪从之。心脉急，名心疝，少腹当有形。心中风者，发热不能起，心中饥而欲食，食则呕。心中寒者，其人病心如啖蒜状，剧者心痛彻背，背痛彻心，如盅注。其脉浮者，自吐乃愈。愁忧思虑则伤心，心伤则苦惊，喜忘善怒。心伤者，其人劳倦，即头面赤而下重，自发烦热，当脐挑手，其脉弦。心胀者，烦心短气，卧不安。心水者，其人体重，少气不得卧，烦躁，其阴大肿。肾乘心必癃。真心痛，手足青至节，旦发夕死，夕发旦死。心腹痛懊憹发作，肿聚往来上下行，痛有休作，心腹中热，苦渴，涎出者。是蛔咬也。以手聚而坚持之，勿令得移，以大针刺之，久持之，虫不动乃出针。肠中有虫咬，皆不可取以小针。心之积，名曰伏梁，起于脐上，上至心，大如臂，久不愈，病烦心。心痛，以秋庚辛日得之。心病者，胸内痛，胁支满痛，膺背肩胛痛，两臂内痛，虚则胸腹大，胁下腰背相引而痛。诸邪在于心者，皆在心之包络。久视伤血，劳伤心也。损其心者，调其荣卫。心热病额先赤，心热病先不乐，数日乃热，热争则卒心痛，烦闷善呕，头痛面赤，无汗，壬癸甚，丙丁大汗。心疟者，令人烦心，甚欲得清水，反寒多不甚热。肝移寒于心，狂，膈中。肝移热于心则死。心咳之状，咳则心痛，喉中介介如梗状，甚则咽肿喉痹。心咳不已，小肠受之，其状咳而失气。心风之状，多汗恶风，焦绝，善怒吓，赤色，病甚则不可言快心痹者，脉不通，上气而喘，嗌乾善噫。假令得心脉，其外症面赤口乾，喜笑；其内症脐上有动气，按之牢苦痛，其病烦心，心痛。掌中热而啘，有是者心也，无是者非也。心实，大便不利，四肢重；身热，腹满胃胀；心虚，病苦悸恐不乐，心腹痛难以言，心如寒，状恍惚，手心热，肘臂挛急，腋肿，心中大动。

应用药品  ***************************
火实泻之，泻子用黄连、大黄；气用甘草、人参、赤茯苓、木通、黄柏；血用丹参、牡丹、生地黄、玄参；镇惊用
小肠腑之图（图缺） 手太阳小肠经图（图缺）

小肠腑图说  ***************************
小肠主泌别水穀，为受盛之官，化物出焉。食下则肠实而胃虚。又云：小肠为赤肠。
小肠病少腹痛，腰脊控睾而痛，时窘复，耳前热，若寒甚，独肩上热，及手小指次指之间热。小肠有寒，其人下重，便脓血；有热必痔。小肠有宿食，常暮发热，明日复止。小肠胀者，少腹䐜胀，引腹而痛。小肠虚，病若颅际偏头痛，耳颊痛；实，苦身热，汗出而烦，心中满，身重，口中生疮。膀胱移热于小肠，鬲肠不便，上为口糜。是动病则嗌痛颌肿，不可回顾，肩似拔，臑似折。是主液，耳聋，目黄。

应用药品  ***************************
实热泻之，气用木通、猪苓、滑石、瞿麦、泽泻、灯草；血用地黄、蒲黄、赤茯苓、栀子、牡丹皮。虚寒补之，气用白术、楝实、茴香、砂仁、神麴、扁豆；血用桂心、延胡索。降火用黄柏、黄芩、黄连、连翘、栀子。解肌用藳本、羌活、防风、蔓荆。
脾脏之图（图缺） 足太阴脾经图（图缺）

脾脏图说  ***************************
脾为三阴之首，心、肺之下，肾、肝之上。脾掩太仓，脂膜相连，附著于脊之第十一椎。脾、胃。大、小肠、三焦、膀胱者，仓廪之本，营之居也，募在腹旁章门。脾之大络，名曰大包，其系自膈下正中，微著左胁，于胃之上与胃包络相附。其胃之包，在脾之上，与胃相併结络，周回漫脂，遍布上下，有二系。上者，贯膈入肺中，与肺系相併，而在肺系之后，其上即咽门也。嚥下，胃脘。胃脘下即胃上口，贲门是也。其门处膈模相贴之间，亦漫脂相包。若胃中腐熟水穀，则自幽门而传入小肠，故曰：太仓之下口为幽门。平脉缓，贼脉弦，其声吞哕。又歌云：其臭香，其液涎，其味甘，其色黄，四季宜呼，须撮口。
脾气虚，则四肢不用，五脏不安；实则腹胀，泾溲不利。病在脾，日映慧，平旦甚，日中持，下晡静。病先发于脾，身痛体重，一日之胃，而腹胀；二日之肾，少腹腰脊痛，胫酸；三日之膀胱，背膂筋痛，小便闭。脾脉搏坚而长，其色黄，当病少气；其耍而散，色不泽者。当病足骭肿，若水状。脉大而虚，有积气在腹中，名曰厥疝，女子同法，得之疾使四肢，汗出当风。脉浮则胃气微；涩即脾气衰，呼吸不得。寒在于膈而反下之，寒积不消，胃微脾伤。穀气不行，食已自噫。寒在胸膈，上虚下实，穀气不通，为秘塞之病。能食而腹不满，此为胃气有馀；腹满而不能食，心下如饥，此为胃气不行，心气虚也。脾中风者，发热，形如醉人，腹中烦重，皮肉瞤瞤而短气。凡有所击仆，若醉饱入房，汗出当风，则伤脾。病人鼻下平者；胃病也；微赤者，发痈；微黑者，有热；青者有寒；白者不泊。脐反出者，此为脾先绝。脾胀者，善哕，四肢急，体重不能衣。脾水者，其人腹大，四肢苦重，津液不生，但若少气，小便难。脉浮则胃气强，涩则小便数。浮涩相搏，大便则坚，其脾为约，小便利而反不渴。凡人病脉已解，而反暮微烦者，人见病者差安，而强与谷，脾胃尚弱不能消穀，故令微烦，损谷则愈。脾之积名曰痞，气在胃管，覆大如盘，久久不愈，病四肢不收，黄瘅，饮食不为肌肤，以冬壬癸日得之。脾病色黄，饮食不消，腹苦胀满，体重节痛，大便不利，其脉微缓而长，此为可治。是动则病舌本强，食则呕，胃管痛，腹胀善噫，得后与气则快然如衰，寒疟，溏瘕泄，水闭，黄疸，好卧，不能食肉，唇青，强立股膝内痛厥，足大指不用。厥气上逆则霍乱，实则腹中切痛；虚则鼓胀。脾实，足寒胫热，胀满，烦扰不得卧。虚则泄注肠鸣，呕吐，心烦不眠。久坐伤肉，劳于脾也。饮食劳倦则伤脾，损其脾者，调其饮食，适其寒温。假令得脾脉，其外症面黄善噫；其内症当脐有动气，按之牢若痛，其病腹胀满，体重食不化，节痛，嗜卧，四肢不收。有是者脾也，无是者非也。脾热病，鼻先赤，先头重颊痛，烦心欲呕，身热，热争则腰痛不可俯仰，两颌痛，甲乙甚，戊己大汗。肾移热于脾，传为虚肠澼，死不可治。脾咳之状，右胠下痛引肩背，甚则不可以动，动则咳剧。脾气热，则胃干而渴，肌肉不仁，发为肉痿，足不收，善瘛，脚下痛。精气并于脾，则畏。口唇者，肌肉之本也，肌肉不滑泽，则肉满，肉满则唇反，唇反则肉先死。脾病，色黄，体青，失溲，直视，唇反，爪青，吐逆危。
胃腑之图（图缺） 足阳明胃经图（图缺）

应用药品  ***************************
土实泻之，泻子用诃子、防风、桑白皮、葶苈；吐用豆豉、栀子、萝卜子、常山、瓜蒂、郁金、韭汁、藜芦、赤小豆、苦参、盐汤、苦茶；下用大黄、芒硝、青礞石、大戟、甘遂、续随子、芫花。土虚补之，补母用桂心、茯苓；气用人参、黄耆、升麻、葛根、甘草、陈皮、藿香、葳蕤、砂仁、木香、扁豆；血用白术、苍术、白芍、胶饴、大枣、乾姜、木瓜、乌梅、蜜。除湿用苍白术、半夏、陈皮、吴茱萸、南星、草豆蔻、白芥子、木通、赤茯苓、猪苓、藿香、葛根、苍术、麻黄、独活。

胃腑图说  ***************************
胃俞在十二椎旁，募在太仓，百病先观胃气何如，主容受，为水穀之海。胃之大络，名曰虚里，贯膈络肺，出于左乳下，其动应衣，脉宗气也。
腹胀胃管，当心而痛，上支两胁，膈咽不通，饮食不下，取三里。胃脉搏坚而长，其色赤，当病折髀；其耍而散者，当病食瘅髀痛。胃中有癖，食冷物者，痛不能食，食热即能食。胃胀者，腹满，胃管痛，鼻闻焦臭，妨于食，大便难。病先发于胃，胀满，五日之肾，少腹腰脊痛，胫疫；三日之膀胱，背膂筋痛，小便闭；五日上之心，闭塞不通，身痛体重。脉数者，胃热消穀；脉涩者，胃寒水穀不化。虚则遗尿，实则失气。动作头痛，重热气朝者，属胃。胃疟，令人疸病，善饥不能食，食而支满腹大。胃风之状，颈多汗，恶风，食饮不下，鬲塞不通，腹满失衣则䐜胀，食寒则泄，新食竟取风，为胃风。大肠移热于胃，善食而瘦，又谓之食㑊。饮食自倍，肠胃乃伤。人迎者，胃脉也。逆则盛而热，聚于胃口而不行，故胃脘为痈也。胃脉急甚为瘛瘲；微急为膈满不食；缓甚为痿厥；微缓为风痿，四支不用；大甚为击仆；微大为痞气，裹大脓血在肠胃之外；小甚为寒热。微小为消瘅；滑甚为颓癃；微滑为虫毒，肠鸣热；涩甚为肠溃；微涩为内溃，多下脓血。胃实，腹中坚痛而热，汗不出，如温疟，唇口乾，善哕，乳痈，缺盆腋下肿痛。胃虚，胫寒，不得卧，目急，腹痛虚鸣，时寒时热，唇口乾，面目浮肿。是动病，则洒然振寒，善伸数欠，颜黑，病至则恶人与火，闻木声则惕然而惊，心欲动，独闭户牖而处，甚则欲上高而歌，弃衣而走，贲响腹胀。所生病者，狂疟，湿淫汗出，鼻衄口喎，唇疹，颈肿，喉痹，大腹水肿，膝髌肿痛，循膺、乳、气冲、股、伏兔、䯒外廉、足跗上皆肿痛，中指不用。气盛则身以前皆热，消穀善饥，溺色黄；气不足，则身以前皆寒慄，寒则胀满。
肝脏之图（图缺） 足厥阴肝经图（图缺）

应用药品  ***************************
胃实泻之，用大黄、芒硝。饮食伤，用巴豆、神麴、山楂、阿魏、硇砂、三稜、轻粉、郁金。胃虚补之，湿热用苍、白术、半夏、陈皮、茯苓；寒湿用乾姜、附子、草果、官桂、丁香、肉蔻、人参、黄耆。降火用石膏、地黄、犀角、黄连。解肌用升麻、葛根，豆豉。犀角能解饮食之毒，以升麻佐之。

肝脏图说  ***************************
肝俞，在脊九椎旁，募在乳下期门，其位居右肠之前，其治在左。平脉弦，贼脉浮，其声语，又云呼，其臭臊，其液泣，其味酸，其色青。春宜嘘，目宜睁睛，四季亦宜嘘，以泻相火，以胆火寄中也。
肝气虚则恐，实则怒。病在肝，平旦慧，下晡甚，夜半静。病先发于肝，头目眩，胸胁支满。一日之脾，闭塞不通，身痛体重；二日之胃，而腹胀；三日之肾，少腹腰脊痛，胫痠。肝脉搏坚而长，色不青，当病坠堕；若搏，因血在胁下，令人喘逆；若软而散，其色泽者，当病溢饮。溢饮者，渴暴多饮，而溢入肌皮肠胃之外也。肝脉沉之而急，浮之亦然。若胁下痛，有气支满引少腹而痛时，小便难，苦腰背痛，足为逆寒，善暴僵仆，时癃，女人月信不来，时亡时有，得之少时有所坠堕。肝脉长而左右弹，有积气在心下支胠，名曰肝痹，得之寒湿，与疝同法，腰痛，足清，头痛。肝中风者，头目瞤，两胁痛，行常伛，令人嗜甘，如阻妇状。肝中寒者，其人恶寒发热，面赤有汗，胸中烦热，两臂不举，舌本燥，善太息，胸中痛，不得转侧，时盗汗，咳，食已吐其汁，有热，鼻窒。凡有坠堕，恶血留内，若有所大怒，气上而不能下，积于左胁下，则伤肝，为呕血，脱肉；又卧，口欲得张，时时手足青，目瞑，瞳人痛，此为肝脏伤所致也。肝胀者，胁下满而痛引少腹。肝水者，其人腹大不能自转侧，两胁下，腹中痛，时时津液微生，小便续通。肺乘肝即为痈肿，心乘肝必吐利。肝著者，其病人常欲蹈其胸上，先未苦时，但欲饮热。肝之积，名曰肥气，在左胁下，如覆杯，有头足，龟鳖状，久久不愈，发咳逆，痎疟，连岁月不已，以季夏戊巳日得之。肝病者，必两胁下痛引少腹，令人善怒，虚则目䀮䀮无所见，耳无所闻，善恐，如人将捕之，气逆则头目痛，耳聋，颊肿。肝位居右，其治在左，木位东方故也。久行伤筋，劳伤肝也，恚怒气逆则伤肝，损其肝者，缓其中。假令得肝脉，其外症善洁，面青善怒；其内症，脐左有动气，按之牢若痛，其病四肢满闭，淋溲便难，转筋，有是者肝也，无是者非也。肝热病，左颊先赤，小便先黄，腹痛多卧，身热，热争则狂言及惊，胁满痛，手足躁，不得安卧，庚辛甚，甲乙大汗。肝疟者，令人色苍苍然，太息。脾移寒于肝，痈肿筋挛；脾移热于肝，则为惊，衄。肝咳之状，两胁下痛，不可以转，转则两胠下满。肝风之状，多汗恶风，善悲，色苍嗌乾。肝痹者，夜卧则惊，多饮，数小便，上引小腹，如怀妊状。肝虚，病苦胁下坚，寒热腹满，不欲饮食，腹胀，悒悒不乐，妇人月经不利，腰腹痛，苦心下坚满，常两胁痛，目忿忿如怒状。是动病则腰痛不可以俯仰，丈夫㿗疝，妇人小腹肿，甚则嗌乾，面尘脱色。所生病者，胸满呕逆，洞泄，狐疝，遗溺，癃闭。

应用药品  ***************************
肝实泻之，泻子用甘草，行气用香附、川芎、瞿麦、牵牛、青皮；行血用红花，鳖甲、桃仁、莪术、三稜、穿山甲、大黄、水蛭、虻虫、苏木、牡丹皮；镇惊用雄黄、金箔、铁洛、珍珠、代赫石、夜明砂、胡粉、银箔、铅丹、龙骨、石决明；搜风用羌活，荆芥、薄荷、蔓荆子、白花蛇、槐子、独活、防风、皂荚、乌头、白附子。肝虚补之，用枸杞、杜仲、狗脊、熟地、苦参、萆薢、阿胶、兔丝子；补血用当归、牛膝、续断、白芍、血竭、没药、川芎；补气用天麻、柏仁、白术、菊花、细辛、蜜蒙花、决明、穀精草、生姜。泻水芍药、乌梅、泽泻。泻火用黄连、龙胆草、黄芩、苦茶、猪胆。攻里大黄。和解柴胡、半夏。解肌桂枝、麻黄。
胆腑之图（图缺） 足少阳胆经图（图缺）

胆腑图说  ***************************
胆俞在十椎旁，募在乳下傍日月，在肝之短叶间。主荣百脉，流气三部，为十一脏之主。
胆病善太息，口苦呕宿汁，心恐，如人将捕之，嗌中介介然数唾。是动则病口苦，善太息，心胁痛不能转侧，甚则面微尘，体无膏泽，足外反热，是为阳厥。所生病者，头痛，角颔痛，目锐眦痛，缺盆中肿痛，腋下肿，马刀挟瘿，汗出振寒，疟，胸中胁肋髀膝外至䯒绝骨外踝前及诸节皆痛，小指次指不用，耳痛鸣聋，目昏不眠，寒热往来。

应用药品  ***************************
泻用龙胆、牛胆、猪胆、生蕤仁、生枣仁、黄连、苦参。温用人参、细辛、半夏、炒蕤仁、枣仁、当归、地黄。降火黄芩、黄连、甘草、芍药、连翘。镇惊用黑铅。水银。和解用柴胡、芍药、黄芩、半夏、甘草。

肾脏图说  ***************************
肾俞，在十四椎旁，募在京门腰间季胁。主听，主骨，主二阴。平脉沉，贼脉缓，其声吹嚏、呻吟，其臭腐，其液唾，其味咸，其色黑，肾冬吹，抱膝平。
肾气虚则厥逆，实则胀满，四支正黑。肾病，夜半慧，日乘四季，下晡静。病先发于肾，少腹腰脊痛，胫酸，三日之膀胱。肾脉搏坚而长，其色黄而赤，当病折腰；其软而散者，当病少血。肾脉沉之大而坚，浮之大而紧，苦于足骨肿，厥而阴不兴，腰脊痛，少腹肿，心下有水气，时胀闭，时泄，得之浴水中，身未乾而合房内，及劳倦发之。脉坚而大，有积气在少腹与阴，名曰肾痹，得之沐浴清水而卧。凡有所用力举重，若入房过度，汗出如浴水，则伤肾。肾胀者，腹满引背腰髀痛。肾水者，其人腹大脐肿，腰痛不得溺，阴下湿，如牛鼻头汗，其足逆寒，大便反坚。肾著之病，从腰以下冷如冰，肿重如带五千钱，反不渴，小便自利，食饮如故，病属下焦，从身劳汗出，衣里冷湿，久久得之。肾之积，名曰奔豚，发于少腹，上至心，下如豚奔走之状，上下无时。久久不愈，病喘逆，骨痿少气，以夏丙丁日得之。水流夜疾何也？土休故流疾而有声，人亦应之，入夜卧则脾不动摇，脉为之数疾也。肾病其色黑，其气虚弱，两耳苦聋，腰痛，时时失精，饮食减少，膝以下清，其脉沉滑而迟。肾病者，必腹大，胫肿痛，喘咳身重，寝汗出，憎风，虚即胸中痛，大腹、小腹痛，清厥，意不乐。邪在肾则骨痛阴痹，按之不得，胀痛，大便难，肩背项颈强痛，时眩，取之涌泉、崑崙，视有血者，尽取之。肾实，舌燥咽肿，心烦嗌乾，胸胁痛，骨热，小便赤黄，好怒好忘，足下热疼。肾虚，病苦心中闷，下重足肿，不可按地，少腹胀满，上抢胸胁，痛引肋下。久立伤骨，劳于肾也。久坐湿
肾脏之图（图缺） 足少阴肾经图（图缺）

应用药品  ***************************
水强泻之，用大戟、牵牛、泽泻、猪苓、车前子、防己、茯苓。水弱补之，补母人参、山药；气用知母、玄参、补骨脂、砂仁、苦参；血用黄柏、枸杞、熟地、锁阳、肉从蓉、山茱萸、阿胶、五味子。本热攻之，伤寒少阴症，口燥咽乾，用大承气汤下之。温里用附子、乾姜、官桂、蜀椒、白术。解表用麻黄、细辛、独活、桂枝。清热用玄参、连翘、甘草、猪肤。

膀胱腑图说  ***************************
居肾下之前，大肠之侧，当脐上一寸，水分穴之处，小肠之下，乃膀胱际也，水液由此渗人焉。主津液，为胞之
膀胱腑之图（图缺） 足太阳膀胱经图（图缺）
膀胱病，少腹偏肿痛，以手按之，欲小便而不得，肩上热，足小指外侧及胫踝后皆热胀，则少腹满而气癃。病先发于膀胱者，背膂筋痛，小便闭。五日之肾，少腹腰脊痛，胫酸。一日之小肠，胀。一日之脾，闭塞不通，身痛体重。膀胱者，州都之官，气化则能出，有热则淋闭，不约为遗溺。实，苦转胞不得小便，头眩痛，烦泻，脊强；虚，苦肌肉振动，脚中筋急，耳聋，恶风飕飕作声。是动则病冲头痛，目似脱，颈似拔，腰似折，髀不可曲，膕如结，腨如裂。所生病者，痔疟狂癫，疾顶痛，目黄泪出，鼻衄，小指不用。

应用药品  ***************************
泄火，滑石、猪苓、泽泻、茯苓。下虚，热用黄柏，知母补之，寒用桔梗、升麻、益智、乌药、山茱萸。降火用地黄、栀子、茵陈、黄柏、牡丹皮、地骨皮。发表用麻黄、桂枝、羌活、苍术、防己、黄耆、木贼。

三焦图说  ***************************
相火之用，分布命门元气，主升降出入，总领五脏六腑，营卫经络，上主纳，中主化，下主出。
三焦病，腹胀气满，小腹尤坚，不得小便，溢则为水，留则为胀，热在上焦，因咳为肺痿，中焦因坚，下焦因尿血，嗌肿，喉痹，汗出，目锐眦痛，颊肿，耳后、肩臑肘臂外皆痛，小指次指不用。凡吐、衄、便尿诸血，皆三焦所生。

应用药品  ***************************
实火泻之，麻黄、柴胡、葛根、荆芥、升麻、薄荷、羌活、石膏以汗之；瓜蒂、沧盐，齑汁、白矾、皂荚、栀子以吐之；大黄、芒硝、元明粉以下之。虚火补之，上用人参、天雄、桂心；中用人参、黄耆、丁香、木香、草果；下用附子、桂心、硫黄、人参、沉香、乌药、补骨脂。本热寒之，用凉药；标热散之，用解表药。

心包络经说  ***************************
手厥阴心包络之脉，起于胸中，出属心包，下鬲历络三焦。《经》云：膻中者，臣使之官，喜乐出焉。谓心包也，其经在心下横膜之上，竖膜之下。与横膜相黏而黄脂裹者，心也。其脂膜之外有细筋如丝，与心肺相连者。即包络也。
心包络病，笑不休，手心热，心中大热，面黄目赤，心中动。其馀见症与心脏同。
手少阳三焦经图（图缺） 手厥阴心包络经图（图缺）

应用药品  ***************************
补用地黄，湿用桂，泻用枳壳、乌药，凉用栀子、引经用柴胡，川芎以行上。青皮以行下。
以上十二经，阴穴共一百八十，阳穴共四百三十四穴，阴穴少，阳穴多，乃知阳易炽，阴易亏，人可不惜其阴乎？

奇经八脉图说  ***************************
督脉起于下极之俞，并于脊里，上至风府，入脑上巅，循额至鼻柱，属阳脉之海。其见症，脊强而腰厥。
任脉起于中极之下，以上毛际，循腹里上关元，至喉咙，属阴脉之海。其见症，男子为七疝，女子为瘕聚。
冲脉起于气冲。《难经》云：并阳明之经，挟脐上行，至胸中而散。《医统》辩：井足少阴之经。至《针经》所载：冲任与督脉同起于会阴，在两阴间。又云：浮于外者，循腹上行，会于咽喉，别而络唇口。
带脉起于季胁，回身一周。其见症也，苦腹满，腰溶溶如坐水中。
阳维起于诸阳之会。维者，维持之义也，为诸脉之纲维。阴维起于诸阴之交。二经之见症也，怅然失志，容容不能自持，惊即失志，喜忘恍惚。
阳蹻脉者，起于跟中，循外踝上行，入风池。其见症
督脉二十八穴图（图缺） 任脉二十四穴图（图缺）
阴蹻脉者，起于跟中，循内踝上行，至咽喉交贯冲脉。其见症也，阳缓而阴急。

督任二脉导引说  ***************************
夫人身之有督任，犹天地之有子午也。人身之任督，以腹背言；天地之子午，以南北言。可以分，可以合，分之以见阴阳不离；合之以见浑沦无间，此修真者之周行也。惜夫举世昏昏，尽趋岐径，或默朝上帝；或内视腑脏；或存神闭息；或服气吞霞；或运气机，行火候；或炼日月，採精华；或日运脐轮，夜运泥丸；或朝乎三魂，暮摄七魄；或按周大，而行搬运；或指斗柄，而转化机；或守中黄绛宫，而待神凝气聚；或运三华五气，而用洗骨伐毛，种种玄言，岂离督任？独惜其舍正路而不由耳！知之者，四门外闭，两目内观，心如止水，身似空壶，缔观黍米之珠，权作黄庭之主，不施搬运，自妙转旋，含光嘿嘿，调息绵绵，握固内守，注意玄关，顷刻而真元内还，未几而一阳来复，两肾如汤煎，膀胱似火热，任督犹车轮，四肢若山石，鼓巽运坤，天机自动，微以意定，则水火自然升降，如桔槔之呼水，稻花之凝露，谓之乾坤交媾罢，一点落黄庭，到此地位，意不可散，散则不成丹矣，故紫阳翁曰：真汞生于离，其用却在坎，奼女过南园，手持玉橄榄，身心浑饨，与虚空等，不知身之为我，我之为身，神之为气，气之为神。不规中而自规中，不胎息而自胎息，虚室生白，黑地引针，亦不知任之为督，督之为任也。此是最上一乘，慎勿身中摸索。真志修者，其知所务哉！
又十二经，每经各得五穴，以应五行。所出为井，所流为荣，所注为俞，所行为经，所入为合。肝邪治并，心邪治荣，脾邪治俞，肺邪治经，肾邪治合，惟督任则总而贯之。

经脉图说（附经络配四时格）  ***************************
人身合乾坤二卦，乾为天，自乾而变者，三十二卦，由上而下也；坤为地，自坤而变者，三十二卦，由下而上也。以《内经》考之，手之三阳，从手走头；足之三阳，从头走足，是高能接下也。足之三阴，从足走腹；手之三阴，从腹走手，是下能趋上也。故上下升降为和，天上地下谓之否，地上天下谓之泰，故曰天地交而万物生，夫妇和而家道成。《易》曰，天道下济而光明，地道卑而上行。又曰：天依形，地附气，皆交和之说也。人之一身，心生血，血欲下降而交乎肾；肾生气。气欲上升而交乎心，心肾既交，水火既济矣，病安从生？《活法机要》云：凡虚损之疾，寒热因虚而感也。感寒则损阳，阳虚则阴盛，故损则自上，而下治之，宜以辛甘淡，过于胃则不可治也。感热则损阴，阴虚则阳盛，故损则自下而上治之，宜以苦酸咸，过于脾则不可治也。自上损者，一损损于肺，故皮聚而毛落；二损损于心，
背经总图（图缺） 正经总图（图缺）
一脉辄变为二病，邪在气，为是动；邪在血，则为所生病。气主煦之，血主濡之，气留而不行，气先病也；血滞而不濡，血后病也。浮者气病，沉涩者血病，气留则寒，血滞则热，此又经脉之大概也。

经络配四时格天非纯阳，亦有三阴，天以阳生、阴长而为春夏。  ***************************
图（图缺）
地非纯阴，亦有三阳，地以阳杀阴藏而为秋冬。
天时十二月　人身十二经　地支十二位

图说二  ***************************
十二经有水火分治之法。《绀珠经》曰：肝胆由来从火治，三焦包络都无异，脾胃常将湿处求，肺与大肠同湿类。肾与膀胱心小肠，寒热临时旋商议，恶寒表热小膀温，恶热表寒心肾炽。十二经最端的，四经属火四经湿，四经有热有寒时，攻里解表细消息，里热里寒宜越竭，表热表寒宜汗释。湿同寒火同热，寒热到头无两说，六分热来一分寒，寒热中停真浪舌。热寒格拒病机深，亢则害承乃制别，紧寒数热脉正邪，标本求之真妙诀。休治风休治燥，治得火时风燥了，当解表时莫攻里，当攻里时莫解表。表里如或两可攻，后先内外分多少。治湿无过似决用，此个筌蹄最分晓。感谢轩岐万世恩，争奈醯鸡笑天小。（一分寒，宜作半分寒。）又《标本歌》曰：少阳从本为相火，太阴从中湿土坐，厥阴从中火是家，阳明从中湿是我。太阳少阴标本从，阴阳二气相包裹。风从火断汗之宜，燥与湿兼下之可，万病能将火湿分，掣开轩岐无缝锁。（太阴从中之宜作本）。细味二章，则十二经之大略从可睹矣！
正内形图（图缺） 背内形图（图缺）

内形图说（附五脏配五行）  ***************************
人之生身不易，一月之孕，有白露之称，二月之胚，有桃花之譬。及其三月，先生右肾，则为男，阴包阳也；先生左肾，则为女，阳包阴也。其次，肾生脾，脾生肝，肝生肺，肺生心，以生其胜己者。肾属水，故五脏由是为阴。其次，心生小肠，小肠生大肠，大肠生胆，胆生胃，胃生膀胱，膀膀生三焦，以生其己胜者。小肠属火，六腑由是为阳。其次三焦生八脉，八脉生十二经，十二经生十二络，十二络生一百八十系络，系络生一百八十缠络，缠络生三万四千孙络，孙络生三百六十五骨节，骨节生三百六十五大穴，大穴生八万四千毛窍，则耳、目、口、鼻、四肢百骸之身皆备矣。所谓四月形象，其五月筋骨成，六月发生，正谓此也。至七月则游其魂而能动左手，八月游其魄而能动右手，九月三转身，十月满足，母子分解。其中有延月生者，必主贵子；不足日月生者，必主货薄之人。诞生之后有变蒸之热，长其精神，壮其骨髓，生其意智。三十二日，一变蒸，生肾气焉；六十四日，二变蒸，生膀胱之气焉，肾与膀胱属水，其数一也。九十六日，三变蒸，生心气焉，一百二十八日，四变蒸，生小肠之气焉，心与小肠属火，其数二也。一百六十五日，五变蒸，生肝气焉；一百九十二日，六变蒸，生胆气焉，肝与胆属木，其数三也。二百四十四日，七变蒸，生肺气焉；二百五十六日，八变蒸，生大肠之气焉，肺与大肠属金，其数四也。二百八十八日，九变蒸，生脾气焉；三百二十日，十变蒸，生胃气焉，脾与胃属土，其数五也。变蒸已毕，一期岁焉，齿生发长，神智有异于前也。故曰齿者骨之馀也，发者血之馀也，爪者筋之馀也，神者气之馀也。吁，人身之难得也，如此哉！
按《圣济经》云：元气孕育，皆始于子，自子推之，男左旋，自子位起积三十而至巳；女右旋，自子位起积二十而至巳。巳为正阳，阴实从之。自巳怀妊，男左旋，十月而生于寅；女右旋，十月而生于申。故男丽乎寅，阳生于子，至寅为三阳；女丽乎申，阴生于午，至申为三阴。《难经》云：男子生于寅，寅为木，阳也。女子生于申，申为金，阴也。夫木者，阴中之阳，男得乎卦其数八，故男子八岁，发长齿更，八八则卦气足。金者，阳中之阴，女得乎卦其数七，故女子七岁，齿更发长，七七则天癸竭。七少阳也，八少阴也，相感而流通。阴阳之始，而定男女之数。孙真人《千金》云：妊娠一月，名始胚，是月足厥阴脉养。二月名始膏，足少阳脉养。三月名始胎，手心主脉养。四月始受水精，以成血脉，手少阳脉养。五月始受火精，以成气，足太阴脉养。六月始受金精，以成筋，足阳明脉养。七月始受水精，以成骨，手太阴脉养。八月始受土精，以成肤革，手阳明脉养。九月始受石精，以成皮毛，足少阴脉养。十月五脏俱备，六腑齐通，纳天地气于丹田，故使关节人神皆备，但侯时而生。吁！人身之难得也，如此哉！彼戕贼身心者，负天地父母之生成矣！

脏腑配五行格  ***************************
五脏属阴　阳干为兄
甲一胆一乙一肝一东方木
丙一小肠一丁一心一南方火
戊一胃一己一脾一中央上　相合而为表里
庚一大肠一辛一肺一西方金
壬　膀胱　癸　肾　北方水
六腑属阳　阴乾为弟
●四海
脑为髓海，头热如火，足寒如水，可灸此穴。冲脉为诸经之血海，肝亦为血海，膻中为宗气之海，胃为水穀之海。
●八会
府会太仓，即中脘穴，在脐上四寸。藏会季胁，即章门穴，在脐上二寸，两旁各开九寸。筋会阳陵泉，在膝下外廉。髓会枕骨。血会膈俞，在七椎旁各一寸半，上则心俞，下则肝俞，故为血会。骨会大抒，骨者髓所养，自脑下注大抒，渗入髓心，下贯尾骶诸骨。脉会大渊，在右寸口，扁鹊指为藏府气血始终之处。气会三焦，即膻中穴，在玉堂下一寸六分，两乳间是。
●八溪
肉之小会曰溪，谓二肘、二膝、四腕。
●一谷
肉之大会曰谷，臀是也。
●十二原
阴中之少阴肺也，其原出于太渊，太渊二。阴中之太阳心也，其原出于大陵，大陵二。阴中之少阳肝也，其原出于太冲，太冲二。阴中之至阴脾也，其原出于太白，太白二。阴中之太阴肾也，其原出于太溪，太溪二。膏之原，出于鸠尾，鸠尾一。盲之原，出于脖胦，脖胦一。凡此十二原者，主治五脏六腑之有疾者也。今夫五脏之有疾也，譬犹刺也，犹污也，犹结也，犹闭也。刺虽久，犹可拔也；污虽久，犹可雪也；结虽久，犹可解也；闭虽久，犹可决也。夫善治者，取其疾也，犹拔刺也，犹雪污也，犹解结也，犹决闭也。疾虽久，犹可毕也。言不可治者，未得其术也。

脏腑本输  ***************************
肺出于少商，少商者，手大指端内侧也，为井木；溜于鱼际，鱼际者，手鱼也，为荣；注于太渊，太渊，鱼后一寸陷者中也，为腧；行于经渠，经渠，寸口中也，动而不居为经；入于尺泽，尺泽，肘中之动脉也，为合，手太阴经也。心出于中冲，中冲，手中指之端也，为井木；溜于劳水，劳宫，掌中指本节之内间也，为荣；注于大陵，大陵，掌后两骨之间方下者也，为腧；行于间使。间使之道，两筋之间，三寸之中也，有过则至，无过则止，为经；入于曲泽，曲泽，肘内廉下，陷者之中也，屈而得之，为合，手少阴也。肝出于大敦，大敦，足大指之端，及三毛之中也，为井水；溜于行间，行间，足大指间也，为荣；注于太冲，太冲，行间上二寸，陷者之中也，为腧；行于中封，中封，内踝之前一寸半，陷者之中，使逆则宛，使和则通，摇足而得之，为经；入于曲泉，曲泉，辅骨之下、大筋之上也，屈膝而得之，为合，足厥阴也。脾出于隐白，隐白者，足大指之端内侧也。为井木，溜于大都，大都，本节之后，下陷者之中也，为荣；注于太白，太白，腕骨之下也，为腧；行于商丘，商丘，内踝之下，陷者之中也，为经；入于阴之陵泉，阴之陵泉，辅骨之下、陷者之中也，伸而得之，为合，足太阴也。肾出于涌泉，涌泉者，足心也，为井木。溜于然谷，然谷，然骨之下者也，为荣；注于太溪，太溪，内踝之后、跟骨之上，陷中者也，为腧；行于复留，复留，上内踝二寸，动而不休，为经；入于阴谷，阴谷，辅骨之后、大筋之下。小筋之上也，按之应手，屈膝而得之，为合，足少阴经也。膀胱出于至阴，至阴者，足小指之端也，为井金；溜于通谷，通谷，本节之前外侧也，为荣；注于束骨，束骨，本节之后，陷者中也，为腧；过于京骨，京骨，足外侧大骨之下，为原；行于崑崙，崑崙，在外踝之后、跟骨之上，为经；入于委中，委中，膕中央，为合，委而取之，足太阳也。胆出于窍阴，窍阴者，足小指次指之端也，为井金；溜于侠溪，侠溪，足小指次指之间也，为荣；注于临泣，临泣，上行一寸半，陷者中也，为腧；过于丘墟，丘墟，外踝之前，下陷者中也，为原；行于阳辅，阳辅，外踝之上，辅骨之前，及绝骨之端也，为经；入于阳之陵泉，阳之陵泉，在膝外，陷者中也，为合，伸而得之，足少阳也。胃出于厉兑，厉兑者，足大指内次指之端也，为井金；溜于内庭，内庭，次指外间也，为荣注于陷谷，陷谷者，上中指内间上行二寸，陷者中也，为腧；过于冲阳，冲阳，足跗上五寸，陷者中也，为原，摇足而得之；行于解溪，解溪，上冲阳一寸半，陷者中也，为经；入干下陵，下陵，膝下三寸，䯒骨外三里也，为合；复下三里三寸，为巨虚上廉，复下上廉三寸，为巨虚下廉也，大肠属上，小肠属下，足阳明胃脉也。大肠、小肠皆属于胃，是足阳明也。三焦者，上合手少阳，出于关冲，关冲者，手小指次指之端也，为井金；溜于液门，液门者，小指次指之间也，为荣；注于中渚，中渚者，本节之后，陷中者也，为腧；过于阳池，阳池，在腕上陷者之中也，为原；行于支沟，支沟，上腕三寸，两骨之间陷者中也，为经；入于天井，天井，在肘外大骨之上，陷者中也，为合，曲肘乃得之；三焦下腧，在于足大指之前、少阳之后，出于膕中外廉，名曰委阳，是太阳络也。手少阳经也，三焦者，足少阳、太阴（一本作阳）之所将，太阳之别也，上踝五寸，别入贯腨肠，出于委阳，并太阳之正，入络膀胱，约下焦，实则闭癃，虚则遗溺，遗溺则补之，闭癃则泻之。手太阳小肠者，上合于太阳，出于少泽，少泽，小指之端也，为井金；溜于前谷，前谷，在手外廉本节前陷者中也，为荥；注于后溪，后溪者，在手外侧本节之后也，为腧；过于腕谷，腕谷，在手外侧腕骨之前，为原；行于阳谷，阳谷，在锐骨之下陷者中也，为经；入于小海，小海，在肘内大骨之外，去端半寸，陷者中也，伸臂而得之，为合，手太阳经也。大肠上合手阳明，出于商阳，商阳，大指次指之端也，为井金；溜于本节之前二间，为荥；注于本节之后三间，为腧；过于合谷，合谷，在大指歧骨之间，为原；行于阳溪，阳溪，在两筋间陷者中也，为经；入于曲池，曲池，在肘外辅骨陷者中，屈臂而得之，为合，手阳明也。是为五脏六腑之腧。

望色（附）  ***************************
《经》曰：望而知之，谓之神。故望色者，治人第一义也。《灵枢经》曰：以五色命脏，青为肝，赤为心，白为肺，黄为脾，黑为肾。《内经》云：五脏之气，色见青如草兹者死，黄如枳实者死，黑如炲者死，赤如衃血者死，白如枯骨者死，此五色之见死也。青如翠羽者生，赤如鸡冠者生，黄如蟹腹者生，自如豕膏者生，黑如鸟羽者生，此五色之见生也。生于心，如以缟裹朱；生于肺，如以缟裹红；生于肝，如以缟裹绀；生于脾，如以缟裹栝蒌实；生于肾，如以缟裹紫，此五脏所生之外荣也。《内经》以一色之中而分平、病、死三等，至《灵枢》又分明脏腑部分及浮沉浅深、夭泽散搏等法。盖以其道之不容忽也。予略陈其要：夫五色有光，明亮是也；五色有体，润泽是也。光者无形，为阳，阳主气；体者有象，为阴，阴主血。气血俱亡，其色沉晦枯藁，经所谓草兹、枳实、炲、衄、血、枯骨五者是也。气血尚有，其色光明润泽，经所谓翠羽、鸡冠、蟹腹、豕膏、鸟羽五者是也。此五色虽为可生，终为一脏之色独亢，亢则害，病也，非平也。盖平人五脏既和，其一脏之色，必待其旺而始荣于外，其荣于外也，禀胃气而出于皮毛之间，胃气色黄，皮毛色白，故云如缟裹。如缟裹者，朦胧光泽，虽有形影，犹未灿然，内因气血无乖，阴阳不争，五脏无偏胜故也。苟或不然，五脏衰败，其见色也，昔之朦胧者，一变而为独亢；昔之光明者，一变而为沉浊；昔之润泽者，一变而为枯藁，甚至沉浊枯稿，合而为夭，是光体俱无，阴阳气血俱绝，不死又何待哉！

闻声（附）  ***************************
《经》云：闻而知之，谓之圣。如辨音者，听其声即可以知其物，虽非玄远，诚非浅易。予姑以《经》书中要者言之。
《经》曰：肝在音为角，在声为呼。心在音为征，在声为笑。脾在音为宫，在声为歌。肺在音为商，在声为哭。肾在音为羽，在声为呻。口出无伦，谵语也（有虚有实）。无稽怒叫，狂言也（实症）。出言壮厉，先轻后重者，外感也。语言懒怯，先重后轻者，内伤也；语不接续，郑声也；无病始言，独语也（三症属虚）。鼻塞声重，伤风也。声哑唇疮，狐惑也。卒口噤，背反张，痓症也。鼻鼾语塞，风温也。错语呢喃，出言不正，热症也。下泪，泪有声，先渴后呕，停水也。喉中漉漉有声，痰也。肠若雷鸣，气不和，湿也，小儿惊风，口不能言，心热也。无还声为鸦声，死症也，杂病发喘，痨瘵声哑，危病也。以上种种，若能细察，实能活人。至于闻其五音，以知其所苦，是神圣之道，存乎司命者之方寸耳！

问症（附）  ***************************
示吉曰：望闻问切，察病之四法也。望色、闻声、切脉，古人反复言之。至于问而知之之谓工，先哲尚未发明，不无有疑焉。何以故？如至病家，问其泻痢，以知其泻痢；问其寒热，以知其寒热，则浅矣，必非古人之意也！即至人家。问其病起于何日？（日少为新病，实症居多；日多为久病，虚症居多。）曾食何物？（食冰而病，药用冰煎。如伤肉食，用草果、山楂之类。）曾有怒劳房欲等事？（怒则伤肝，劳则内伤元气，房劳则伤肾。）及问初起何症？（如初起头疼，发热恶寒，属外感；如初起心腹疼痛，及泻痢等症，俱属内伤。）后变何病？（如痢变泻、变疟为轻，疟泻变痢为重。先喘后胀病在肺。先胀后喘，病在脾。先渴后呕为停水类。）今口渴思饮否？（口不渴内无热也。口渴欲饮为热，老人口渴不思饮，主津液少。若嗽水不欲咽，主蓄血，主阴极发燥。）喜热喜冷否？（喜热内寒，喜冷内热。）口中淡苦否？（苦热，咸寒，虚淡甘，脾热成疳，伤食口酸。）思食否？（伤食不思食，杂症思食，为有胃气则生，否则无胃气则死。）胸中宽否？（不宽，伤食痰积气滞之症。）腹中有无痛处否？（无痛病不在内，主虚；有痛处，主食积痰血之类；有痛处，手按则减者为虚。）大小便如常否？（小便秘结黄赤为热，清白为寒，浊如米泔为湿热下陷。大便秘为实为热，自利为虚，暴泻暴痢为实，久泻久痢为虚，下黄赤为热，下清白为寒。）足冷暖否？（足暖阳症，足冷阴症，乍冷乍温，便结属阳，大便如常属虚。）及平日劳逸，喜怒忧思，并喜食何物？（劳则气散，逸则气滞，喜伤心，怒伤肝，忧伤肺，思伤脾，恐伤肾。喜食厚味则生痰，醇酒则发热。）种种问法，实为活人之捷径。然以此而尽古人问而知之之义尤未也。予于静定之中，若有所悟。盖令人之病，如咳嗽、发热、泻痢、诸痛，俱病之总名也。一症之中，各有火，有寒，有痰，有气，有虚，有实，致症之原不同。如治咳嗽，问得有火症，即作火治；有痰有气症，即作痰气治。因此，一问舍病名而治病原，庶合古人之心也。昔丹溪翁名擅千古，亦不过每症分出寒热、虚实、痰火、血气等件，随症调治，此岂有异人之目，洞见脏腑者乎？亦惟问其症以知之耳！

汗、吐、下三法（附）  ***************************
人身不过表里，气血不过虚实，良工先治其实，后治其虚。粗工或治实或治虚。谬工实实虚虚，惟庸工能补其虚，不敢治其实。举世不省其误，此余所以著三法也。夫病非人身素有之物，或自外入，或自内生，皆邪气也。邪气中人去之可也。揽而留之，可乎？留之轻则久而自尽，甚则久而不已，更甚则暴死矣。若不去邪，而先以补剂，是盗未出门而先修室字，真气未胜而邪已横惊矣。惟脉脱下虚、无邪无积之人，始可议补尔！他病惟先用三法，攻去邪气，而元气自复也。《素问》一书，言辛甘发散淡渗泄为阳，酸苦咸涌泄为阴，发散归于汗，泄归于下，渗为解表同于汗，泄为利小便同于下，殊不言补。所谓补者，辛补肝，咸补心，甘补肾，酸补脾，苦补肺，更相君臣佐使，皆以发腠理、致津液、通气血而已。非今人所谓温燥邪僻之补也。盖草木皆以治病，病去则五穀菜果肉皆补物也。犹当辨其五脏所宜，毋使偏倾可也。若以药为补，虽甘草、人参，久服必有偏胜增气而夭之虑，况大毒有毒乎？是故三法犹刑罚也，粱肉犹德教也。治乱用刑，治治用德，理也。余用三法，常兼众法，有按有蹻，有揃有导，有减增有续止，医者不得余法而反诬之，哀哉！如引涎漉涎，取嚏追泪，凡上行者皆吐法也；薰蒸澡洗、熨烙针刺砭射。导引按摩，凡解表者，皆汗法也；催生下乳、磨积逐水、破经泄气，凡下行者，皆下法也。天之大气，风寒暑湿燥火发病多在乎上；地之六气，雾露雨雪水泥，发病多在乎下；人之六味，酸苦甘辛咸淡，发病多在乎中。发病者三，出病者亦三。风寒之邪，结搏于皮肤之间，滞于经络之内，留而不去，或发痛注麻痹、肿痒拘挛，皆可汗而出之。痰饮宿食，在胸膈为诸病，皆可吐而出之。寒湿固冷火热，客下焦发为诸病，皆可泄而出之。吐中有泄，下中有补。《经》云：知其要者，一言而终，是之谓也。
吐法，凡病在胸膈，中脘已上者，皆宜吐之。考之《本草》，吐药之苦寒者，瓜蒂、栀子、茶末、豆豉、黄连、苦参、大黄、黄芩；辛苦而寒者，常山、藜芦、郁金。甘而寒者，桐油；甘而温者，牛肉。甘苦而寒者，地黄、人参、芦；苦而温者，青木香、桔梗、芦、远志、厚朴。辛苦而温者，薄荷、芫花、松萝；辛而温者，萝卜子、穀精草、葱根鬚、杜衡、皂荚。辛而寒者，胆矾石、绿石青；辛而温者，蝎稍、乌梅、乌头、附子尖、轻粉。酸而寒者，晋矾、绿矾、齑汁；酸而平者，铜绿。甘酸而平者，赤小豆。酸而温者，饭浆。咸而寒者，青盐、沧盐、白米饭；甘而寒者，牙硝。辛而热者，砒石。诸药惟常山、胆矾、瓜蒂有小毒，藜芦、芫花、乌、附、砒石有大毒。他皆吐药之无毒者。凡用法先宜少服，不涌渐加之，仍以鸡羽撩之，不出以齑投之。不吐再投，且投且探，无不吐者，吐至瞑眩，慎勿惊疑，但饮冷水、新水立解。强者可一吐而安，弱者作三次吐之。吐之次日，有顿快者，有转甚者，引之未尽也，俟数日再吐之。吐后不禁物，惟忌饱食咸酸、硬物、乾物、油肥之物。吐后心火既降，阴道必强，大禁房室、悲忧，病人既不自责，必归罪于吐法也。不可吐者有八，性刚暴、好怒、喜淫者，病势已危、老弱气衰者，自吐不止者，阳败血虚者，吐血、咯血、衄血、嗽血、崩血、溺血者，病人粗知医书、不辨邪正者，病人无正性、反覆不定者，左右多嘈杂之言者，皆不可吐，吐则转生他病，反起谤端，虽恳切求之，不可强从也。
汗法，风寒暑湿之邪，入于皮肤之间而未深，欲速去之，莫如发汗，所以开玄府而逐邪气也。然有数法，有温热发汗、寒凉发汗、□□发汗、导引发汗，皆所谓开玄府而逐邪气也。以《本草》校之，荆芥、薄荷、白芷、陈皮、半星、细辛、天麻、生姜、葱白，皆辛而温者也；蜀椒、胡椒、茱萸、大蒜，皆辛而热者也。青皮、防己、秦艽，其辛而平者乎？麻黄、人参、大枣，其甘而温者乎？葛根、赤茯苓，其甘而平者乎？桑白皮，其甘而温者乎？防风、当归，其甘辛而温者乎？官桂、桂枝，其甘辛而大热者乎？厚朴、桔梗，其苦而温者乎？黄芩、知母、枳实、苦参、地骨皮、柴胡、前胡，其苦而寒者乎，羌活、独活，其苦辛而微温者乎？升麻，其苦甘且平者乎？芍药，其酸而微寒者乎？浮萍，其辛酸而寒者乎？凡此皆发散之属也。善择者，当热而热。当寒而寒；不善择者，反此，则病有变也。发汗，中病则止，不必尽剂。凡破伤风、小儿惊风、飧泄不止、酒家火病，皆宜汗之。所谓火郁则发之也。
下法，积聚陈莝于中，留结寒热于内，必用下之。陈莝去而肠胃洁，症瘕尽而营卫通。下之者，所以补之也。庸工妄投，当寒反热，当热反寒，故谓下为害也。考之《本草》下之寒者，戎盐之咸，犀角之酸咸，沧盐，泽泻之甘咸，枳实之苦酸，腻粉之辛，泽漆之苦辛，杏仁之苦甘。下之微寒者，猪胆之苦。下之大寒者，则牙硝之甘，大黄、牵牛、瓜蒂、苦瓜、牛胆、蓝汁、羊蹄根苗之苦，大戟，甘遂之苦甘，朴硝，芒硝之苦咸。下之温者，槟榔之辛，芫花之苦辛，石蜜之甘，皂角之辛咸。下之热者，巴豆之辛。下之凉者，猪、羊血之咸。下之平者，郁李仁之酸，桃花之苦，皆下药也。惟巴豆性热，非寒积不再轻用，妄下则使人津液涸竭，留毒不去，胸热目燥，转生他病。其不可下者凡四：洞泄寒中者，表里俱虚者，厥而唇青手足冷者，小儿病后慢惊者，误下必致杀人。其馀大积、大聚、大痞、大秘、大燥、大坚，非下不可，但须寒热积气用之，中病则止，不必尽剂也。

服药吉日  ***************************
丁卯、庚午、甲戌、丙子、丁丑、壬午、甲申、丙戌、丁亥、辛卯、壬辰、丙申、戊戌、己亥、庚子、辛丑、甲辰、乙巳、丙午、戊申、壬子、癸丑、乙卯、丙辰、己未、壬戌，及成开执日，忌辛未，扁鹊死日。又，春甲乙，夏丙丁，四季戊己，秋庚辛，冬壬癸。男喜破日忌除，女喜除日忌破，男女俱宜开日，俱忌满日，男忌戊，女忌己。又：游祸日，不宜服药，正五九月巳日，二六十月卯日，三七十一月午日，四八十二月申日。


卷三·脉说  ——————————————————————————————————————————————————————————————————————————————————————————

何谓脉  ***************************
脉以瓜从永，气血各循其派，经流而不已也。《经》曰，浊气归心，淫精于脉，是故心主脉。脉者，先天之神也。故其昼夜出入，莫不与天地等。神寤则出于心，而见于眼，故脉昼行阳二十五度；寐则栖于肾，而息于精，故脉夜行阴二十五度。天之阳在南，而阴在北．故男子寸盛而尺弱。地之阳在北，而阴在南。故女子尺盛而寸弱。天之阳在南，而阴在北，故清阳之七窍，皆见于面，浊阴之二窍，皆出于下。地之阳在北。而阴在南，故三阳之脉，皆聚于背，三阴之脉，聚于胸腹。脉，神也，阳也，阳行速，犹太阳之一日一周天。息，气也，阴也，阴行迟，犹太阴之一月一周天。然分而言之，曰神、曰气、曰血，总而言之，唯脉运行于气血而已。是以气血盛，则脉盛；气血衰，则脉衰；气血和，则脉平；气血风，则脉病；气血壮，则脉大；气血微，则脉小；气血热，则脉数；气血寒，则脉迟。长人则脉长，短人则脉短。性紧则脉紧，性缓则脉缓，室女尼冠则脉濡，婴儿稚子则脉急。脉为气血之体，气血乃脉之用也。然则气血能使脉之盛衰，又何以致之？盖因谷入于胃，脉道乃行。穀气多，则气血荣昌，脉亦盛也；穀气少，则气血微弱，脉亦衰矣。故《经》曰：四时以胃气为本，脉无胃气则死。论脉而至此，脉之为脉，岂非太乙天真之元气乎？

何谓寸关尺三部  ***************************
凡诊脉，先以中指揣掌后有小高骨，便是关脉，然后下前后二指，关前至鱼际，得同身之一寸，故名为寸口，为阳；关后至尺泽穴，得同身之一尺，故名为尺部，为阴。又：寸脉六分，关脉六分，其上三分，入于寸内，是阳，得寸内九分，阳数九也；尺内七分，关下三分，入于尺内，是阴，得尺内一寸，阴数十也，终始一寸九分。天和六脉，六甲王脉，四时平脉，合而用之，则三才之道备矣。然寸部以应上焦，心肺居上也；关部以应中焦，肝脾居中也；尺部以应下焦，肾命居下也。左寸心与小肠动脉之位，君火也；右寸肺与大肠动脉之位，燥金也。左关肝与胆动脉之位，风木也；右关脾与胃动脉之位，湿土也。左尺肾与膀胱动脉之位，寒水也；右尺命门与三焦动脉之位，相火也。故以循环之序言之，则左尺水生左关木，左关木生左寸火，左寸火接右尺火，右尺火生右关土，右关土生右寸金，右寸金生左尺水，生生之意不绝，有子母之亲也。然以对待之位言之。则左寸火克右寸金，左关木克右关土，右尺水克右尺火，左刚右柔，有夫妇之别也。然左手属阳，右手属阴，左寸君火以尊，而在上；右尺相火以卑，而在下，有君臣之道也。三部之中，有此自然之理，学医者，不可不尽心也。

何谓反关脉  ***************************
脉不在前三部，或在手腕之后，名曰反关。自列缺至阴溪脉见者，曰反关。此经脉虚，而络脉满也。

何谓看脉之时  ***************************
平旦阴气未动，阳气未散，饮食未进，经脉未盛，络脉调匀，气血未乱，故可观五脏有馀不足，六腑强弱，形之盛衰，以此参伍，决死生之分。夫脉者，血之府也，长则气治，短则气病，数则烦心，大则病进，上盛则气高，下盛则气胀，代则气衰，细则气少，涩则心痛。浑浑革至如涌泉，病进；而色弊绵绵其去如弦，绝死。是以人醉莫与诊视，自醉莫诊视他人。或乘车走马，必待宁息方与诊视，终不及平旦为佳也。

何谓四时之脉（附图说）  ***************************
人禀天地之气，由四时而生，与温暑凉寒，相为推迁。故必先明四时之脉，然后可诊有病之脉。《内经》云：冬至四十五日，阳气微上，阴气微下；夏至四十五日，阴气微上，阳气微下。阴阳有时，与脉为期，春弦，夏钩，秋毛，冬石，此之谓也。
春脉者，肝也，东方木也，万物之所以始生也，故其气来软弱轻虚而滑，端直以长曰弦，反此者病。其气来实而强，此谓太过，病在外，其气来不实而微，此谓不及，病在中。太过则令人善怒，忽忽眩冒而颠疾；不及则令人胸痛引背，下则两胠满。春以胃气为本，春胃微弦曰平，弦多胃少曰肝病，但弦无胃曰死，胃而有毛曰秋病，毛甚曰今病。
夏脉者，心也，南方火也，万物之所以盛长也，故其气来盛气衰曰钩，反此者病。其气来盛去亦盛，此谓太过，病在外；其气来不盛去反盛，此谓不及，病在中。太过则令人身热肤痛，为浸淫；不及则令人烦心，上见咳唾，下为气泄。夏以胃气为本，夏胃微钩曰平，钩多胃少曰心病，但钩无胃曰死，胃而有石曰冬病，石甚曰今病。
秋脉者，肺也，西方金也，万物之所以收藏也，故其气来轻虚以浮，来急去散曰毛，反此者病。其气来，毛而中央坚，两旁虚，此谓太过，病在外；其气来，毛而微，此谓不及，病在中。太过则令人逆气而背痛；不及则令人喘，呼吸少气而咳，上气出血，下闻病音。秋以胃气为本，秋胃微毛曰平，毛多胃少曰肺病，但毛无胃曰死，胃而有弦曰春病，弦甚曰今病。
冬脉者，肾也，北方水也，万物之所以合藏也，故其气来沉而搏曰石，反此者病。其气来如弹石，此谓太过，病在外；其去如数，此谓不及，病在中。太过则令人解㑊，脊痛而少气，不欲言；不及则令人心悬如病饥，䏚中清，脊中痛，少腹满，小便变。冬以胃气为本，冬胃微石曰平，石多胃少曰肾病，但石无胃曰死，石而有钩曰夏病，钩甚曰今病。
脾脉者，土也，孤脏以灌四旁者也。平脾脉来如鸡践地，其来如水之流，此谓太过，病在外；如鸟之喙，此谓不及，病在中。太过则令人四肢不举；不及则令人九窍不通。长夏以胃气为本，胃惟软弱曰平，弱多胃少曰脾病，但代无胃曰死，软弱有石曰冬病，石甚曰今病。
春得肺脉，夏得肾脉，秋得心脉，冬得脾脉，名曰逆四时。春夏脉沉涩，秋冬脉洪大，亦曰逆四时。

附图说  ***************************
以平治之纪为例，若太过之纪，其气未至而至，从节前十三日为度；不及之纪，其气至而未至，从节后十三日为度。太过之岁，从左尺浮分起，立春；不及之岁，从左关中分起，立春，依次而推之，此六气至理。如左关脉独弦大，已知雨水后惊蛰，边有风热之症，盖弦主风，大主热也。如右尺沉分脉独缓，滞而实大，已知芒种后夏至，边有湿热之病，盖缓滞主湿，实大主热也。若缓滞虚大，乃湿热相火为患，盖缓滞为湿，而虚大为相火也。

何谓流转昼夜之脉（附图）  ***************************
周天三百六十五度，太阳一日行一度，从房至胃十四宿，为阳，主昼，正人身血气行阳二十五度也：从昴至氏十四宿，为阴，主夜，正人身气血行阴二十五度也。盖人身经络共长一十六丈二尺，手三阳之脉，从手至头，长五尺，五六合三丈；手三阴之脉。从手至胸中，长三尺五寸。三六一丈八尺，五六三尺，合二丈一尺；足三阳之脉，从足至头，长八尺，六八四丈八尺；足三阴之脉，从足至胸中，长六尺五寸，六六三丈六尺，五六三尺，合三丈九尺；人两足蹻脉，从足至目，长七尺五寸，二七一丈四尺，二五一尺，合一丈五尺；督脉、任脉各长四尺五寸，二四八尺，二五一尺，合九尺，凡脉长一十六丈二尺也、一呼脉行三寸，一吸脉行三寸，呼吸定息，脉行六寸，十息脉行六尺，百息脉行六丈，二百七十息脉行一十六丈二尺，气血周身一度也，漏水下二刻焉。至明日寅时，周身五十度，脉行八百一十丈，该一万三千五百息，漏水下百刻焉，日行二十八舍也。其始从中焦注手太阴、阳明，阳明注足阳明、太阴，太阴注手少阴、太阳，太阳注足太阳，少阴，少阴注手厥阴、少阳，少阳注足少阳、厥阴，厥阴复还注手太阴，周而复始，循环无端。气主熙之，血主濡之，脉在其中，为之枢纽也。春秋分昼夜两停，脉行五十度，台乎正数也。若冬至之后，昼四十刻，夜六十刻，阴多阳少，气血凝涩，而脉道迟止，行四十度也。夏至之后，昼六十刻，夜四十刻，阳多阴少，气血滑利而脉道疾，反行六十度也。若天气暴热，脉行亦疾；天气暴寒，脉行亦迟，故人不能调养，以顺造化之气，则生病而脉变矣。
六气分合六部图（图缺） 时日诊候之图图（图缺） 气血流转分昼夜图（图缺）

何谓无病之脉  ***************************
一呼心与肺，一吸肾与肝，呼吸定息为脾位，其相轮而迭至也。肺主一六，心主二七，脾主三八，肝主四九，肾主五十。自寅至申，行阳二十五度，自申至寅，行阴二十五度，通计十六丈二尺，一万三千五百息。春肝脉弦细而长，夏心脉浮大而洪，长夏脾脉软大而缓，秋肺脉浮涩而短，冬肾脉沉濡而滑。小肠洪大而紧，胆弦大而浮，膀胱洪滑而长，心包沉弦而敦，大肠浮短而滑，胃浮长而滑，三焦洪散而急。参以四时、王相休作，无过不及之患，命曰无病之脉。

何谓有病之脉  ***************************
以脉之大纲言之；初持脉，轻手候之，见于皮肤之间者，阳也，腑也，心肺之应也。盖心肺在上，故其脉皆浮，若浮大而散者，心也；浮涩而短者，肺也。重手按之，附于肌肉之下者，阴也；脏也，肝肾之应也。盖肝肾在下，故其脉皆沉，若弦而长者，肝也；沉而软滑者，肾也。不轻不重，中手取之，脉应于肌肉之间，阴阳相适，中和之应，脾胃之候也，盖脾居中州，故脉缓而大，此为五脏之平脉。
诊视者，必审知平脉，然后乃可以辨有病之脉，若短小而见于皮肤之间者，阴乘阳也；洪大而见于肌肉之下者，阳乘阴也，寸尺皆然。上逆寸，为溢、为外关内格，此阴乘阳之脉也；下入尺，为覆、为内关外格，此阳乘阴之脉也。
又以脉之十二经细分之：脉有浮沉，诊有轻重，左寸先以轻手得之，是小肠，属表；后以重手，如六菽之重，得之是心，属里。心在肺下，主乎血脉，心脉循血脉而行，按至血脉而得为浮；稍加力，脉粗而大；又稍加力，脉道软润而散，此乃浮大而散，不病之脉也。若出于血脉之上，见于皮肤之间，是其浮也；入于血脉之下，见于筋骨之分，是其沉也。左关先以轻手得之，是胆，属表；后以重手，如十二菽之重，取之是肝，属里。肝在脾下，主乎筋，肝脉循筋而行，按至筋平脉如筝弦，为痃；次少加力，脉道迢迢为长，此弦长不病之脉也。若出于筋上，见于皮肤、血脉之间，是其浮也：入于筋下，见于骨上，是其沉也。左尺先以轻手得之，是膀胱，属表；后以重手取之，如十五菽之重，得之是肾，属里。肾在肝下，主乎骨，肾脉循骨而行，按至骨上得之为沉；又重手按之，脉道无力为濡，举指来疾流利者，为滑，此乃沉涯而滑，不病之脉也。若出于骨上，见于皮肤、血脉、筋骨之间，是其浮也；人而至骨，是其沉也。右寸先以轻手得之，是大肠，属表；后以重手取之，如三菽之重，得之是肺，属里。肺居最上，主乎皮毛，肺脉循皮毛而行，按至皮毛而得者，为浮；稍加力，脉道不利为涩；又稍加力脉道缩入关中，上半指不动、下半指微动者为短，此浮涩而短，不病之脉也。若出于皮毛之上，见于皮肤之表，是其浮也；人于血脉、筋肉之分，是其沉也。右关先以轻手得之，是胃，属表；后以重手取之，如九菽之重，得之是脾，属里。脾在心下，主乎肌肉，脾脉循肌肉而行，按至肌肉，如微风颭柳之状，为缓；又稍加力，脉道敦实为大，此为缓大，不病之脉也。若出于肌肉之上，见于皮毛之间者，是其浮也；入于肌肉之下，见于筋骨之分者，是其沉也。右尺先以轻手得之，是三焦，为表；后以重手得之是命门，属里，为相火，气与肾通也。
复以脉之三部九候细分之：三部者，寸关尺也；九候者，浮中沉也。凡三部，每部各有浮、中、沉三候，三而三之为九候也。浮主皮肤，候表及腑；中主肌肉，以候胃气；沉主筋骨，候里及脏。寸为阳，为上部，法天，为心肺，以应上焦，主心胸以上至头之有疾也；关为阴阳之中，为中部，法人，为肝脾，以应中焦，主膈以下至脐之有疾也；尺为阴，为下部，法地，为肾命，以应下焦，主脐以下至足之有疾也。
再以五行生剋之理详推之：相生者，谓金生水，水生木，木生火，火生土，土生金是也。相剋者，谓金剋木、木剋土、土剋水、水剋火、火剋金是也。凡脉遇相生则吉，遇相剋则凶，何也？盖心若见沉细，肝见短涩，肾见迟缓，肺见洪大，脾见弦长，皆遇克也，为鬼贼相侵危症也。又心若见缓，肝见洪，肺见沉之类，是子扶养于母，遇我之所生也，虽病易瘥。若夫肾病传肝，肝病传心之类，此母来抑子病，虽不死亦绵延日久矣。又我克者为妻，假如春属木脉，见脾土，是夫得妻脉也。妻来乘夫虽非正克，然春中独见脾脉，土乘木衰，土乘之则生，金来剋木矣。若肝脉弦缓，而本体尚存，脾土虽乘之，为微邪，不足虑也。若本脉全无而独见脾缓之脉，其为害也，必矣。《脉赋》云：假令春得肺脉为鬼，得心脉则为肝儿，肾为其母，脾则为妻，故春得脾（土生金剋木）而莫疗，冬见心（火生土剋水）而不治，夏得肺（金生水剋火）而难瘥，秋得肝（水生火剋金）亦可疑。此即四时休王，以倒生克之义也。然脉之息数，以四至、五至为平和，不大不小、和缓舒畅为无病；至于三迟、二败，冷而危也；六数、七极，热生多也；八脱九死；极于十一、二，至与夫奄奄两息一至，则又散而变矣。如六数、七极为热脉，若有力谓之有神，当泄其热：三迟、二败为寒脉，若有力谓之有神，当去其寒。若脉无神，而无胃气，岂可轻泄而轻去之哉！
元朝名医谓：脉之大要，不外乎浮、沉、迟、数、滑、涩六者而已，浮脉轻手取之，沉脉重手取之，而迟数之脉，以己之呼吸取之，滑涩之脉，又察乎往来之形状也。浮者阳也，脉在肉上行也，轻手乃得，而芤洪散大长濡弦，皆轻手而得之类也；沉者阴也，脉在肉下行也，重手乃得，而伏石短细牢实，皆重手而得之类也。迟者，脉不急也，一息二、三至而濡缓，皆迟之类也；数者，脉来速也，一息六、七至而疾促，皆数之类也。至于滑涩之脉，则于往来之形状察之，浮而阳在表，为风，为虚；沉而阴在里，为湿，为实。数，在腑为热为阳为燥；迟，在脏为寒为冷为阴。滑而血多气少，涩而气多血少，滑为血有馀，涩为气独滞，是六脉之大要也。
至于疾病为症，又有阴阳表里之辨。盖六淫之邪，袭于经络而未入于脏胃。如左手人迎脉紧盛，大于气口一倍，为外感风与寒也，皆属于表，为阳也，腑也，七情之气，郁于心腹之内，不能越散，饮食五味之伤，留于肠胃之间，不能通泄；如右手气口脉大人迎一倍，脉紧盛，为伤食，为劳倦，皆属于里，为寒也，脏也；若人迎、气口俱紧盛，此为夹食伤寒，为内伤、外感也。又阳经取决于人迎，阴经取决于气口，左脉不和为病在表，为阳，主四肢；右脉不和为病在里，为阴，属五脏。

何谓病根之脉  ***************************
凡病之大小轻重，必有其根，惟审其根之所起，然后可以施治而不感。知标知本，万举万当，病之既愈而不犯，职此故也。以身论之，外为标，内为本，阳为标，阴为本，六腑为标，五脏为本，脏腑在内为本，十二经络在外为标。以病论之，先受为本，后传为标。故凡病，必先治其本，后治其标，纵先生轻病，后生重病，亦先治其轻，后治其重，惟中满及两便不利，急则治标耳。然而胀满便闭，亦有标本之分。故先喘后胀，病在肺，喘为本，而肿为标，治宜清金降气；先胀后喘，病在脾，胀为本，而喘为标，治宜实脾利水。血分之症，先经水断而后浮肿，肿为标，而血为本，先治血。水分之症，先浮肿而后经绝，肿为本，而血为标，先治水。可因此而例推之。《脉经》云：何以知春得病？盖以无肝脉也。无心脉，夏得病；无肺脉，秋得病；无肾脉，冬得病；无脾脉，四季之月得病。
假令肝病者，西行或食鸡肉得之，当以秋时发，得病以庚辛日也。否则或感金银物得之。
假令脾病者，东行或食雉、兔肉及诸水果实得之，当以春时发，得病以甲乙日也。
假令心病者，北行或食豚，鱼肉得之，当以冬时发，得病以壬癸日也。
假令肺病者，南行或食马及獐、鹿肉得之，当以夏时发，得病以丙丁日也。
假令肾病者，中央或食牛肉及诸土中物得之，当以长夏时发，得病以戊己日也。
何以知人露卧得病？阳中有阴也。何以知人夏月得病？诸阳入阴也。
何以知人食肉中毒？浮之无阳，但有阴脉，来疾去疾，此为水气之毒也，脉迟者，食乾物得之。
善太息，得之忧思。病有休作，心腹热，日若渴涎出者，有蛔也。
小肠有宿食，尝暮发热，明日复止。
大肠有宿食，寒慄，发热有时，如疟状。
腰中冷如冰，不渴，小便利，饮食如故，病属下焦，从身劳汗出，衣里冷湿，久久得之。
热在上焦，咳为肺痿；热在中焦，因坚；热在下焦，因血脉。
病人鼻下平者，胃病也。微赤者，发痛；微黑者，有热；微青者，有寒；白者，不治。唇黑者，胃先病，渴者，可治；不渴，不可治。脐反出者，此为脾先终。
疲极筋力，其脉弦数而实。筋痛则动，皆伤肝也。
凝思则滑，神耗则散，皆伤心也。
吟诵耗气，气濡而弱，叫呼走气，脉散而急，皆伤肺也。
房劳失精，两尺脉浮散，男子遗精，女子半产，弦大而革，皆伤肾也。
胃虚不食，其脉必缓，亦有微濡。五饮停伏，浮细而滑。久畜沉积，沉细而软。形虚自汗，脉皆微濡。挥霍变乱，脉自沉伏。僵仆坠下，脉则细滑。踒折伤损，瘀血在内，疝瘕症癖，并五内作痛，脉皆弦紧。中寒症结，脉则迟涩。五积六聚，食饮痰气，伏留不散，隧道阻滞，脉皆促结。三消热中，尺中洪大，癫狂神乱，关上疾。
气实脉浮，血实脉滑，气血相搏，脉亦沉实。
妇人妊娠，脉则和滑。又阴脉搏击，阳脉殊别，为有子。
凡脏病者，止而不移，其病不离其处；腑病者，上下行流，居处无常。
七传者死，传其所胜也；间藏者生，传其子也。（出《难经》。）藏病难治，府病易治。魏相子顺曰：死病无良医。

何谓逆顺之脉  ***************************
寸口紧急，或短，或弦，或浮，皆头痛。浮滑为风痰，易治；短涩难治。浮紧为太阳，弦细少阳，浮缓长阳明，沉缓太阴，沉细少阴，浮缓厥阴。浮弦为风，浮洪为火。右□滑或大或数而有力，皆痰火积热。细或缓急、体重者浮。右寸紧盛食积，右关洪大为胃热，上□□□□细为鬲上有风痰，冷涎或呕吐。沉细为□□，伤寒，但头痛身不热。左脉不足，血虚；右脉不足；气虚；左右俱不足，气血俱虚。
故诊病，若闭目不欲见人者，脉当得肝脉弦急而长，而反得肺脉浮短而涩者死。
若开目而渴，心下牢者，脉当得紧实而数，而反得沉濡而微者死。
病若吐血，复鼽衄血者，脉当沉细，反得浮大而牢者，死。
病若谵言妄语，身当有热，脉当洪大，而反手足厥冷，脉沉细而微者，死。
病若大腹而泄者，脉当微细而涩，反紧大而滑者，死。大凡诊脉，取其人之形神，长短肥瘦，虚实，盛衰，性气高下，布衣血食，老幼强弱，但顺形神、四时、五行、气候，无过者，生之本。其形气与五行相反者，危脉，有悬绝者，死
肥人脉细小如丝者死，羸人得躁脉者死。人身涩而脉往、来滑者死，人身滑而脉来往涩者死，人身小而脉往来大者死。人身大而脉往来小者死，人短而脉往来长者死，人身长而脉往来短者死。
左有病而右痛，右有病而左痛，上有病而下痛，下有病而上痛，此为逆。逆者死，不可治。
腹胀，脉浮而大者生，沉小者死。壮热，脉浮大者生，沉微者死。癫痫，脉亦然。中毒，脉洪大紧急者生，微细而不齐者死。头痛，脉浮大者安，短涩者危。痢疾，脉微细者生，洪大者死。吐血发热，脉洪大者生，细微者死，不发热，细小者生，洪大者危。伤寒发热后，脉沉静者安，洪大而躁者危。自汗，脉虚者安，躁盛者危。厥逆之脉，沉涩者生，浮大者危。诸失血，脉小弱者生，洪大者危。久病，脉细软者生，洪大者危。泻泄，脉微细者生，浮大者危。产后，脉微小者生，洪大而数者危。中风口禁，脉浮迟而静者生，洪数而气粗者死。上气喘急，面目俱浮，脉浮滑，手足温者生；脉涩而四肢厥者死。疮疽，脉洪大者生，沉细者危，既溃脉静者安，溃后洪大者危。阳病得阴脉，阴病得阳脉皆死。消渴，脉数大者生，虚细者死。霍乱之脉，浮洪者生，虚细者死。

何谓病在内在外、在左在右、在上在中在下之脉  ***************************
《内经》曰：尺内两旁则季胁也，尺外以候肾，尺里以候腹中。附上（即关），左外以候肝，内以候膈；右外以侯胃，内以候脾。上附上（即寸），右外以候肺，内以候胸中。左外以候心，内以候膻中，前以候前，后以候后。上竟上者，胸喉中事也；下竟下者，少腹腰股膝胫足䟰中事也
粗大者，阴不足、阳有馀，为热中也。来（浮）疾去徐（沉）（浮者为来，沉者为去），上实下虚，为厥、颠疾（阳实阴虚，宜厥颠）；来徐去疾，上虚下实，为恶风也（阳虚阴实，不任风寒）。故中恶风者，阳气受也（同气相求）。有脉俱沉细数者（阴火逆），少阴厥也；沉细（为阴）数散者，寒热也；浮而散者（阴虚阳孤）为眴仆。诸浮不躁（在手人迎）者，皆在阳（重阳），则为热（足三阳受病）；其有躁者（手三阳）在手，诸细而沉者，皆在阴（重阴），则为骨痛（手三阴）；其有静者（足三阴）在足，数动一代者（阴固于外，阳战于内，故脉厥，厥动摇），病在阳之脉也，泄及便脓血。
头有疾，取之足，谓阳病在阴也。足有疾，取之上，谓阴病在阳也。中有疾，傍取之，傍者，少阳甲胆是也；中者，脾胃也。胃中湿胜而成泄泻，宜助肝胆风胜，以木克之。
诸过者，切之涩者，阳气有馀也；滑者，阴气有馀也。凡阳气有馀，为身热无汗；阴气有馀，为多汗身寒；阴阳有馀，则无汗而寒。推而外之，内而不外，有心腹疾也。推而内之，外而不内，身有热也。推而上之，上而不下（阳升不降），腰足清也。推而下之，下而不上（阳滞而不利），头项病也。按之至骨，脉气少者，腰脊痛而身有痹也（气反者，病在上，取之下；病在中，旁取之）。
积在心下，寸弦紧；在胃管，关弦紧；在脐下，尺弦紧。左手脉横症在左，右手脉横症在右。（三焦病因见答问）。
何谓久病、新病之脉
久病，反候春沉，夏微、秋洪、冬浮，过时命终。尺脉上不至关，为阴，绝死于春夏；寸脉下不至关，为阳，绝死于秋冬。
久病脉弱，新病脉强，有初病之脉，有将愈之脉。
何谓内因外因、不内不外之脉
凡欲诊脉，先调自气，取病人息。凡诊脉，先识人迎、气口，以辨内、外因；其不与人迎、气口相应，为不内外因。所谓关前一寸，人命之主，何也？喜怒忧思悲恐惊，内应气口为内因也。《歌》曰：喜则伤心脉必虚，思伤脾脉结中居。因忧伤肺脉必涩，怒气伤肝脉定濡。恐伤于肾脉沉是，缘惊伤胆动相须。脉紧因悲伤胞络，七情气口内因之。
风寒暑湿燥火，外应人迎，为外因也。《歌》曰紧则伤寒肾不移，虚因伤暑向胞推。涩缘伤燥须观肺，细缓伤湿要看脾。浮则伤风肝部应，弱为伤火察心知。六部合脉须当审，免使将寒作热医。
又有不内外因焉，《歌》曰：劳神役虑定伤心，虚涩之中仔细寻。劳役阴阳伤肾部，忽然紧脉必相侵。房帷任意伤心络，微涩之中宜忖度。疲极筋力便伤肝，指下寻之脉弦虚。饮食饥饱井伤脾，未可轻将一例推。饥则缓弦当别议，若然滑实饱无疑。叫呼损气因伤肺，燥热脉中宜熟计。能通不内外中因，生死吉凶都在是。

何谓伤风之脉  ***************************
《内经》云：风从南方来，命曰太弱风，其伤人也，内舍于心，外在于脉，气主热。风从西南方来，命曰谋风，其伤人也。内舍于脾，外在于肌肉，其气主为弱。风从西方来，名曰刚风。其伤人也，内舍于肺，外在于皮肤，其气主为燥。风从西北方来，名曰折风，其伤人也，内舍于小肠，外在于手，太阳脉脉绝则溢，脉闭则结，不通善暴死。风从北方来，名曰大刚风，其伤人也，内舍于肾，外在于骨，与肩背之膂筋，其气主为寒。风从东北方来，名曰凶风，其伤人也，内舍于大肠，外在于两胁腋骨下及肢节。风从东方来，名曰婴儿风，其伤人也，内舍于肝，外在于筋纽，其气主为身湿。风从东南方来，名曰弱风，其伤人也，内舍于胃，外在于肌肉，其气主体重。此八风皆从其虚之乡来，乃能病人。三虚相搏，则为暴病卒死。两实一虚，则为淋露寒热。犯雨湿之地，则为痿。偏中于邪风，则为击仆偏枯。故圣人避风，如避矢石焉。乘年之衰，逢月之空，失时之和，因为贼风所伤，是谓三虚。逢年之盛，遇月之满，得时之和，命日三实，虽有贼风邪气不能危。
正月朔日，其日西北风不雨，人多死平旦；北风春，民多死日中；北风夏，民多死夕时，北风秋，民多死终日，北风大病死者十有六。
正月朔，天和温，不风，籴贱，民不病；天寒而风，籴贵，民多病。二月丑，不风，民多心腹病。三月戍，不温，民多寒热。四月巳，不暑，民多瘅病。十月申，不寒，民多暴死。
常云：中风脉浮。又云：伤风之脉，阳浮阴弱，风邪中人六脉多沉伏，亦有脉随气奔指下洪盛者，挟寒则脉带浮迟；挟暑则脉虚；挟湿则脉浮涩。《脉经》曰：脉微而数，中风使然，寸口沉大而滑。沉则为实，滑则为气，气实相搏，入于脏则死、入于腑则愈。此为卒厥不知，人唇青、身冷，为入脏死；身温和汗自出，为入腑而复自愈。脉阳浮而滑，阴濡而弱宜吐，或浮而滑，或沉而滑，或微而虚，皆虚与痰。《捷径》云：风疾脾缓空费力，痨疾心数命难存。
大法宜浮迟，不宜强大急数，若脾脉缓而无力者，最为难治，盖风喜归肝，肝木克脾土，则大便洞泄，故为难活
风气循风府而上，则为脑风。风入于头，则为目风，眼寒。饮酒中风，则为漏风。入房汗出中风，则为内风。新沐中风，则为首风。久风入中，则为肠风飧泄。外在腠理，则为泄风。
肺风之状，多汗恶风，时咳短气，昼日则差，暮则甚，诊在眉上，其色白。心风之状，多汗恶风，焦绝善怒吓，赤色，病甚则言不可快，诊在口，其色赤。肝风之状，多汗恶风，善悲，色微苍，嗌乾善怒，时憎女子，诊在目下，其色青。脾风之状，多汗恶风，身体怠惰，四肢不欲动，不嗜食，诊在鼻上，其色黄。肾风之状，多汗恶风，面痝然浮肿，脊痛不能正立，其色炲，隐曲不利，诊在肌上，其色黑。胃风之状，颈多汗恶风，食饮不上，膈塞不通，腹善满，失衣则腹胀，食寒则泄，诊形瘦而腹大
首风之状，头面多汗恶风，当先风一日则病甚，头痛不可以出内，至其风日则病少愈。漏风之状，或多汗。常不可以单衣，食则汗出，甚则身汗，喘息恶风，衣常濡，口乾善渴，不能劳事。泄风之状，多汗，口中乾，不能劳事，身体尽痛则寒。

何谓伤暑之脉  ***************************
中暑者阴症，中热者阳症。先夏至日者，为病瘟；后夏至日者为暑病。暑病恶臭，以心主臭，自入为焦臭也。暑者，相火行令也，夏月人感之，自口齿而入，伤心包络之经，其脉多虚，或浮大而散，或弦细芤迟。盖热伤气，则气消而脉虚弱。其外证；头痛身热，口乾烦渴，面垢自汗，倦怠少气，背寒恶热；甚者，迷闷不省，而为霍乱，吐利痰涎呕逆，发黄生斑，皆其症也；又甚者，火盛制金，不能平木，肝邪独旺，以致搐搦不省人事，其脉虚浮，浮者风也，虚者，暑也。俗曰：暑风治宜黄连香茹饮，或只双解散加香茹，凡夏月暑症不可服诸热剂，若误用之乃致斑毒，发黄，小便不通，闷乱而死。
伤暑与伤寒，俱有发热，当细辨之。盖寒伤形，暑伤气，伤寒则恶寒，而脉浮紧；伤暑则恶热，而脉虚微，以此为别。《经》云：脉盛身寒，得之伤寒；脉虚身热，得之伤暑，治宜小柴胡加石膏、知母，或人参、白虎主之。天时淫雨湿令并行，苍术、白虎主之。若元气素弱而伤重者，用清暑益气汤。
一行人或农夫于日中劳役得之者，名曰中热。其病必苦头痛，发燥，恶热，扪之肌肤大热，大渴引饮，汗大泄，无气以动，乃因天热外伤肺气也。
或避暑于深堂大厦，或寺庙庵观，人迹罕至之处而得病者，名曰中热。其病必头痛恶寒，身形拘急，肢节痛而烦心，肌肤大热，无汗，为房室之阴寒所逼，致周身阳气不得伸越。宜用辛温之剂，以解表散寒，五积散主之。
若发热恶寒，身体疼痛，小便涩，洒然毛耸，手足逆冷。小有劳身即热，口开前板齿燥，脉弦细虚迟，表里中暍也，用补中益气汤，加香茹、白扁豆，热加黄芩。
若暑风卒倒，冒触心经，一时昏迷，切不可饮冷水，并卧湿地。其法先以热汤灌，或童便灌，及用青布蘸热汤熨脐中气海，令暖气透彻脐腹，候其甦醒，然后进药。若旅途卒然晕倒，急扶阴凉处，掬路中热土作窝于脐上，令人溺其内，即苏。灌以人尿，或搅地浆水饮半碗，或车轮土五钱，冷水调，澄清服。

何谓伤湿之脉  ***************************
湿者，火土相蒸之气也，在天为湿，在地为土，在人为脾。体虚之人，或为风雨所袭，或卧卑湿之地，或涉大水深泽，或汗出沾衣，浸淫脾肾，皆能成湿，此为外感；又或恣食酒浆、多食柑桔，瓜果、生冷之类，湿又以内伤矣。夫湿能伤脾，脾土一虚，诸症生焉，人皮肤为顽麻；入气血为倦怠；入肺为喘满咳嗽；入脾为湿痰，黄肿泻泄；入肝为胁满，而肢节不利；入肾则腰疼胯痛；入关节则一身尽痛；入腑则麻木不仁；入脏则舒伸不能；夹风则头目昏眩，呕哕心烦；兼寒则拳挛掣痛，无汗恶寒；带热则烦渴引饮，心腹疼痛，多汗。《脉经》曰：脉浮而缓，湿在表也；脉沉而缓，湿在里也，或弦而缓，或缓而浮，皆风湿相搏也。又曰：或细或涩，或缓或濡，是皆中湿。治法，当利小便，或轻汗以散之，或温燥以除之，上下分消其湿，是其治也。
火热能生湿土，故夏热则万物湿润，秋凉则万物乾燥。湿病本不自生，因热而怫郁，不能先行水道，故停滞而生湿。

何谓伤寒之脉  ***************************
《脉诀举要》曰：伤寒，太阳浮紧而涩，及传而变，名状难悉，阳明则长，少阳则弦，太阴入里，迟沉必兼及人，少阴其脉遂紧；厥阴热深脉状厥冷。在阳当汗，或利小便，表解里痛，其脉实坚，此其大略治法之正。至于大法，自有仲景，伤寒有五脉，非一端，阴阳俱盛紧涩者寒；阳浮而滑，阴濡而弱，此名伤风，勿用寒药；阳濡而弱，阴小而急，此非风寒，乃为湿脉；阳脉浮滑，阴脉濡弱或遇于风，变成风湿；阳脉洪数，阴脉实大，更遇湿热，变成温毒；阳脉濡弱，阴脉弦紧，更遇湿气，变为湿温；阴阳俱盛，重感于伤，变为温疟，同病异名，同脉异经。
伤寒伤风何以判？寒脉紧涩风浮缓，伤寒恶寒风恶风，伤风自汗寒无汗，阳属膀胱并胃胆，阴居脾肾更连肝。浮长弦细沉微缓，脉症先将表里看。又曰：阴病见阳脉者生，阳病见阴脉者死。
伤寒以浮、大、动、数、滑为阳，沉、涩、弱、弦、缓为阴，其弦、紧、浮、滑、沉、涩六者为残脉。脉能为诸经作病，春弦、夏洪、秋毛、冬石、土缓为四季之正。脉浮、沉迟、数为客脉，左为人迎，右为气口，呼出心肺为阳，吸人肝肾为阴，一呼一吸为一息。寸口为阳，尺泽为阴，中为关界。阳主气，阴主血，血为荣，气为卫。所谓伤寒之病，以浅入深，先以皮肤肌肉，次入肠胃筋骨，其阴阳寒热，表里虚实，俱在浮、中、沉三脉有力、无力中分。有力者，为实，为阳，为热；无力者，为虚，为阴，为寒；若浮中沉之不见，则委曲而求之。若隐若见，则阴阳伏匿之脉也，三部皆然。杂病以弦为阳，伤寒以弦为阴；杂病以缓为弱，伤寒以缓为和。伤寒以本为病进，以缓为邪退。缓为胃脉，有胃气曰生，无胃气曰死，伤寒病中脉贵有神，脉中有力，即为有神，神者，气血之先也。两手无脉曰双伏，一手无脉曰单伏。寸口阳脉中或见沉细者，但无力者，为阳中伏阴；尺部阴脉中或见沉数者，为阴中伏阳。寸口数大，有力为重阳；尺部沉细，无力为重阴。寸口细微如丝，为脱阳；尺部微而无力，为脱阴。寸脉浮而有力，主寒邪表实，宜汗。浮而无力，主风邪表虚，宜实。尺脉沉而有力，主阳邪在里为实，宜下；无力，主阴邪在里为虚，宜温。寸脉弱而无力，切忌汗下，初按来疾去徐，名曰内虚外实；去疾来徐，名曰内实外虚。尺寸俱同，名曰缓，缓者，和而生也。汗下后脉静者生，燥乱身热者死，乃邪气胜也。如寒邪直中阴经，温之而脉来断续，为歇止，正气脱而不复生也。纯弦之脉，名曰负，负者死。按之如解索者，名曰阴阳离，离者死。
浮脉，初排指于皮肤之上，轻手按之便得曰浮，此为寒邪初入足太阳经，病在表之标，可发而去之。虽然，其治法则有二焉，寒伤荣，则无汗恶寒；风伤卫，则有汗恶风，一通一塞，不可用也。
浮紧有力则无汗恶寒，头项痛，腰脊强，发热，此为伤寒，在表宜发散，冬时用麻黄汤，馀三时用羌活冲和汤，有渴加石膏、知母。
浮缓无力则有汗恶风，头项痛，腰脊强，发热，此为伤风，在表，宜和卫，冬时用桂枝汤，馀三时用加减冲和汤，腹痛小建中汤，痛甚桂枝加大黄汤。
中脉，按至皮肤之下、肌肉之间。略重按之乃得，谓之半表半里。然亦有二焉，盖阳明、少阳二经，不从标本，从乎中也。
长而有力即微洪脉也，此为阳明在经。其症微有头痛，眼眶痛，鼻乾不得眠，发热无汗，用葛根解肌汤；若渴而有汗不解，或经汗过渴不解者，白虎加人参汤。无汗不可服此药，为大忌。
弦而数，此为少阳经脉。其症胸胁痛而耳聋，寒热呕而口苦，用小柴胡汤；或两经合痛则脉弦而长，此汤加葛根、芍药、绿胆，无出入，有三禁，止宜和解表里耳！
沉脉，重手按之至肌肤之下。筋骨之间乃得，此为沉脉。然亦有二，阴阳寒热俱在沉脉中分，若沉而有力，为阳为热；沉而无力，为阴为寒。沉数有力，则为阳明之本，表症罢而热入于里，恶寒头痛悉除，反觉怕热，欲揭衣被，扬手掷足，谵语狂妄，燥渴，或潮热自汗，五、六日不大便，轻则大柴胡汤下之，重则六一顺气汤选用。
沉迟无力为寒，初病起，外症无头痛、身热，便恶寒而四肢厥冷，或腹痛吐泻，或口吐白沫，或流冷涎，或战慄面如刀刮，引衣踡卧，不渴，或手足指甲青，此则直中阴经，非从阳经传来，急温之，轻则理中汤，重则姜附汤、四逆汤之类。故《经》云：发热恶寒发于阳，无热恶寒发于阴。

何谓伤酒之脉  ***************************
怯士之得酒，怒不避勇士，何藏使然？少俞曰：酒者，水穀之精，熟谷之液也。其气慓悍，其入于胃中，则胃胀，气上逆满于胸中，肝浮胆横，当是之时固比于勇士，气衰则悔，与勇士同类，不知避之，名曰酒悖。
有病身热解堕，汗出如浴，恶风少气，此为何病？名曰酒风。酒气与穀气相搏，热盛于中，故热遍于身，内热而溺赤也。夫酒气盛而慓悍，肾气自衰，阳气独盛，故手足为之热也。其始入于皮肤，则色赤深；入于肌肉，则色黄赤；又入于脾胃，其色黄，酒布于四肢；再入于心包络，则多言；入于肝则怒；入于肾则多溺。酒入于胃，则络脉满而经脉虚。
伤酒，发汗则愈；其次莫如利小便，上下分消其湿，何酒病之有？□酒疸，下之久，久为黑疸，不可犯此戒！其脉洪大而数。
乾葛一两，薄荷五钱，桂花三钱，白梅肉五钱，共为末，蜜丸，先放入口，饮酒不醉

何谓伤色之脉  ***************************
肺脉，沉之而数，浮之而喘，苦洗洗寒热，腹满肠中热，小便赤，肩背痛，从腰以上汗出，得之房内，汗出当风。白脉之至也，喘而浮大，上虚下实，惊有积气在胸中，喘而虚，名曰肺痹，寒热得之，因醉而使内也。
肾脉，沉之大而坚，浮之大而紧，若手足骨肿厥，而阴不兴，腰脊痛，少腹肿，心下有水气，时胀闭时泄。得之浴水中身未乾而合房内及劳倦发之。
醉以入房，汗出当风，伤脾；用力过度，入房汗出，伤肾。心伤色，则健忘怔松；肝伤色，则诸筋瘛瘲；肺伤色，则咳逆吐痰；肾伤色，则阴器不柔，或不举；脾伤色，则四肢不用、色黄。
太仓公治一女，病腰背疼，寒热，诸医皆以为寒热也。公诊之曰：内寒，月事不下也，病得之，欲男子不可得也。所以知其病者，诊其脉时，切之肾脉也。涩而不属，其来难坚，故曰：月不下。肝脉弦出寸口，故曰：欲男子不可得也，肝摄血者也，厥阴弦出寸口，又上鱼际，则阴血盛可知矣。

何谓伤财之脉  ***************************
火形之人，轻财少信；土形之人，好利人：金形之人，清廉；太阴之人，贪而不仁；少阴之人，小贪而贼心。
贪出于脾，则以思虑致之。贪出于肝，则以忿怒争之。贪出于肺，则以悲哀求之。贪出于心包，则以喜乐获之。贪出于肾，则以勉强技巧得之，各以其色脉诊之。

何谓伤气之脉  ***************************
下手脉沉，便知是气，沉极则伏，濡弱难治。其或沉实，气兼痰饮。
沉弦细动，皆气痛症，心痛在寸，腹痛在关，下部在尺，脉象显然。
轩岐论诸病皆生于气，有九气不同之说。其言曰：怒则气上，喜则气缓，悲则气消，恐则气下，寒则气收，暑则气泄，惊则气乱，思则气结，劳则气耗。《经》曰：一息不运，则机缄穷，一毫不续，则穹壤判若，内无七情所伤，外无六淫所感，何气病之有哉！惟不善摄生者，五志之火，无时不起；五味之偏，无日不伤，是以酿成胶痰留滞于六腑，郁火、邪气充塞乎三焦，使气血失其常候，脏腑不能传导，是故外邪得以乘虚而入，以至清阳不升，浊阴不降，而诸气之症作矣。至于为胁病，为心腹痛，为周身刺痛，甚则为翻胃，为膈噎等症，皆此之由也。大抵男子属阳，得气易散；女子属阴，得气易郁。故男子气病常少，女子气病常多。故治妇人宜调其血，顺其气；男子宜调其气，和其血也。
气之为病，非止一端，有七情气、有郁气、有逆气、有怒气、有热气、有冷气、有厥气、有痰气、有虚气、有中满气、有腹胀气，务宜详究，不可以一例治也。
诸气须上下分消，不可骤用《局方》金石乌附燥热等剂。
逆气在上者，须用达之；在中者，须用调顺；在下者，须用消导。
怒气须用调肝经，如柴胡、青皮、桔梗、枳壳、芍药、半夏、白芥子、竹茹、木香、莱菔子之类。
郁气宜开郁，如苍术、香附、川芎、青皮、黄连、半夏、竹茹、山栀、枳壳、连翘、木香、泽泻之类。凡郁气难治，必自能知戒乃可。凡用气药，枳壳破滞气，然多服损胸中至高之气；青皮泻肝气，多则损真气；香附快滞气；陈皮泄逆气；紫苏散表气；厚朴泄胃气；槟榔泄至高之气；藿香行胃气；沉香升降真气；脑麝散真气；木香行中、下焦气，若此之类，气实所宜，其中有行散者，有损泄者，用之能治气之标，而不能治气之本。

何谓痨瘵之脉  ***************************
男子尺脉数无力，发于阴分者，阴虚火动也，两尺洪大，必遗精，阴火盛也。又有肾水泛症，两尺亦洪大，大抵脉洪大者，虚也。
尺脉虚弱微细者，必盗汗出也；弦大数，按之无力，亦阴火也；浮而洪数，为虚火；沉而实数，为实火。凡劳热喘嗽，脉必数无力，按之沉而稍有力者生；浮而细数无力不能容指者死。
《脉经》曰：平人脉大为劳，脉虚亦为劳。劳之为病，其脉浮大，手足烦热，春夏剧，秋冬瘥。阴寒，精自出。
脉虚沉弦，无寒热，短气里急，小便不利，面色白，时时目瞑鼻衄，小腹满，此为劳使之然。
肾脉微弱而涩，为无子，精气清冷也。
脉极虚芤迟为亡血、失精。
凡脉得诸芤动微紧，男子失精，女人夜梦鬼交。凡脉迟而小弱者，名脱气。其人疾行则喘喝，手足逆冷，腹满，甚则溏泄，食不消化。
脉弦而大，按之中空外急，此名为革，妇人则半产漏下，男子则亡血、失精。
寸口脉浮而迟，浮则为虚，迟则为劳，虚则卫气不足，浮则荣气竭。
左手脉细，右手浮大动急，而不退者，为正气虚，邪气盛，主必死。
《脉要》云：劳极诸虚，浮软微弱，土败双弦，火炎急数，骨蒸发热，脉数而虚，热而涩小，必殒其躯，如汗加嗽，非药可除。
巢氏《病原》云：五劳者，一曰志劳，二曰思劳，三曰心劳，四曰忧劳，五曰瘦劳。
肺劳者，短气而面肿，鼻不闻香臭；肝劳者，面目乾黑，口苦，精神不守，恐畏不能独卧，目视不明；心劳者，忽忽喜忘，大便苦难，或时鸭溏，口内生疮；脾劳者，舌苦直，不得嚥唾；肾劳者，背难以俯仰，小便不利，色赤黄而有馀沥，茎内痛，阴湿、囊生疮，小腹满急，以上亦名五劳。
七伤：一曰阴寒，二曰阴痿，三曰里急，四曰精滑，五曰精少，六曰精清，七曰小便苦数，临事不卒。
又曰：七伤者，一曰大饱伤脾，脾伤善噫欲卧，面黄；二曰大怒逆气，伤肝，肝伤少气，目开或闭；三曰强力举重，久坐湿地伤肾，肾伤少精，腰背痛，厥逆下冷；四曰形寒饮冷伤肺，肺伤少气，咳嗽鼻鸣；五曰忧愁思虑伤心，心伤苦惊，善忘善怒。七曰大恐惧不节伤志，志伤恍惚不乐。
《金匮》云：五劳虚极羸瘦，腹满不能饮食，食伤、忧伤、饮伤、房室伤、饥伤、劳伤、经络荣卫气伤。肉肓乾血肌肤甲错，两目黯黑，缓中补虚，大黄䗪虫丸主之。按：虚劳发热，未有不由瘀血者，而瘀血未有不由内伤者，故以润剂治乾血，以软动啖血之物行死血，死血已去，病根已划，而后可从事乎滋补之剂。仲景为万古医方之祖有以哉！
《玄珠》云：五行六气，水特五之一耳，一水既亏，岂能胜五火哉？虚劳等症蜂起矣！体虚者，最易感于邪气，当先和解，微利、微下之，以其缓而治之；次则调之。医者，不知邪气加于身而未降，便行补剂，邪气得补，遂入经络，至死不悟，良可悲矣！夫凉剂能养水清火，热剂能燥水补火，理易明也。劳为热症明矣，当可补乎？惟无邪、无热、无积之人，脉举按无力而弱者，方可议补。又必察其胃中及右肾二火亏而用之。
心虚，则动憷，恍惚忧烦，少色舌强，宜养荣汤，琥珀定神丸之类，以益其心血。
脾虚，面黄肌瘦，吐利清冷，腹胀肠鸣，四肢无力，饮食不进，宜快脾进食丸之类，以调其饮食。
肝虚，目昏筋脉拘变，面青恐惧，如人将捕之状，宜牛膝益中汤、虎骨之类，以养其筋脉。
肺虚，呼吸少气，喘之咳嗽，嗌乾，宜枳实汤加人参、黄耆、阿胶、苏子，以调其气。
肾虚，腰背脊膝厥逆而痛，神昏耳鸣，小便频数，精漏，宜八味九加五味、鹿茸，去附子，用山药等丸，以生其精。

何谓有痰之脉  ***************************
沉弦细滑大小不匀，皆痰为病，偏弦为饮，双弦为寒饮，左右手关前脉浮弦大而实者，膈上有稠痰也。宜吐而愈，病人百药不效，关上脉浮而大者，痰也。眼胞及眼下如烟薰者，痰也。丹溪曰：久得涩脉，痰饮胶固，脉道阻滞也。卒难得开，必费调理。
痰属湿，乃津液所化，因风寒湿热之感，或七情饮食所伤，以至气逆，液浊变为痰饮，或吐咯上去，或疑滞胸膈，或留聚肠胃，或留注经络，四肢随气升降，遍身无处不到。其为病也，为喘、为咳、为恶心呕吐，为痞膈壅塞、关格；异病为泄利，为眩晕、为嘈杂、为怔忡惊悸、为癫狂、为寒热、为痛、为胸膈辘辘有声，或背脊一点常如冰冷，或四肢麻痹不仁，皆痰所致。百病多有兼痰者，世所不知也。痰有新久、轻重之殊，新而清者，形色清白稀薄，气味亦淡；久而重者，黄浊稠黏，凝结咳咯难出，渐成恶味，酸辣腥膻咸苦，甚至带血而出。盖痰生于脾胃，宜实。脾燥渴又随气而升，宜顺气为先，分导次之；又气升属火，顺气在于降火。热痰则清之，湿痰则燥之，风痰则祛之，郁痰则开之，顽痰则软之，食积痰则消之，在上者吐之，在中者下之。又中气虚者，宜固中气以运痰，若攻之太重，则胃气虚，而痰愈盛矣。
二陈（汤）加升提之药，能使大便润而小便长。热痰用青黛、黄连，用青礞石丸最捷；湿痰身多软而重，用苍、白术、黄芩、香附、半夏、贝母；热痰加瓜蒌、青黛；酒痰用瓜蒌、青黛，蜜丸噙化。
痰在胁下，非白芥子不能达；痰在四肢，非竹沥不能行；痰在皮里膜外，非竹沥不除。气虚之人有痰，非竹沥不开。痰结核在咽喉，噪不能出，化痰药加咸能软坚之味，瓜蒌仁、杏仁、海石、桔梗、连翘，少佐以朴硝，以姜汁、蜜丸噙之。
治痰用利药过多，致脾气下虚，则痰反易生而多。
虚人中焦有痰，胃气亦赖所养，卒不可便攻，攻尽则愈虚。

何谓失血之脉  ***************************
诸病失血，皆见芤脉。随其上下，以验所出。大凡失血，脉宜沉细。设见浮大，后必难治。
寸芤积血在胸中，关内逢芤肠里痈。
夫矣！血之症非止一端，有吐血，有咳血，有唾血，有咯血，有衄血，有尿血，虽在其名不一，大抵俱是热症，但有新旧虚实之不同耳！丹溪曰：血以上窍出，皆是阳盛阴虚，有无升降，血随气上，越出上窍，法当补阴抑阳，气降则血归经。吐血者，吐出全血是也，因血溢妄行，流入胃脘，令人吐血；有因饮食过饱，填重伤胃而吐血者；有因思虑伤心及积热而吐血者；有伤心肺而吐血者；有因思伤脾而吐血者；有因肺生痈而吐血者；有从高坠下伤损内脏而吐血者；有伤寒不解邪热，在经随气上涌而吐血者。
有先失血后见痰嗽者，是阴虚火动，痰不下降，四物为主，加清痰降火药。有先见痰嗽后见吐血者，是积热，降痰火为急。有暴吐紫血成块者，是热伤血结于中，吐出为好，用四物加清热药调之。亦有因怒而吐血者，《经》曰：怒则气逆，甚则呕血□故也，吐血不止，用炮姜为末，童便□□从治法也。
咳血者，嗽出痰内有血是也。因肺热而成。久嗽血壅于肺者，易治，不过凉之而已；损于肺者难治，以其不足也。热嗽有血者，宜金沸草加阿胶；劳嗽有血者，补肺汤加阿胶、白芨；嗽血损肺，宜薏苡仁炒为末，蘸熟猪肺食。如热嗽咽痛，痰带血丝，或痰中多血而色鲜者，并宜金沸草散；如服冷剂不愈，此非热症，宜杏子汤主之。
唾血者，鲜血随唾而出是也，此出于肾，亦有瘀血，内损肺气，壅遏不得下降，用天门冬、知、贝母、桔梗、黄柏、熟地、远志，或加乾姜。
咯血者，不嗽而咯出血疙瘩是也，用姜汁、童便、青黛入血药中用之，或加入四物汤，地黄膏、牛膝膏之类。
衄血者，鼻中出血也。此出于肺，以犀角、升麻、栀子、黄芩、芍药、生地黄、紫参之类治之。
尿血者，小便中出血也，膀胱所致。用炒黑山栀，水煎服之；或用琥珀、小蓟治下焦结热。血淋、尿血，因血虚者，四物加牛膝膏。
下血者，大便下血也。乃脏腑蕴积湿热之□而成，或因气郁酒色过度，及多食炙煿热毒之物，或风邪所冒，或七情六淫所伤，使气血逆乱，荣卫失度，皆令下血。
治诸虚吐衄咯血，药中每入童便一合，其效甚速。凡单用重汤顿服，无不效应。盖溲能降火滋阴，又能清瘀血，止吐衄诸血。先贤有言，凡诸失血服寒凉，十无一生，服溲溺百无一死，每用童便一锺，少入姜汁二、三点，搅匀徐徐服之，日进二、三次。如天寒却以重汤顿温服，但以进饮食相远为佳。
肝经血加条芩，心经血加黄连、麦冬，脾经血加白芍、百合，肺经加天冬、百部、山栀，肾经加玄参、黄柏、知母，三焦涌血加连翘、地骨皮，胆经加柴胡、淡竹叶，胃经吐血加大黄、乾葛，心胞血倍牡丹皮加茅根，大肠便血加炒山栀、槐花，小肠尿血加炒栀子、木通、牛膝、茅根，积热加大黄、芒硝，吐血不止加大黄、桃仁，皆凭乎脉。

何谓咳嗽之  ***************************
脉浮为风，紧为寒，数为热、为细、为湿（以上为外邪）；浮紧为虚寒，沉数为实热，弦涩为少血，洪滑为多痰（以上为内郁）。细涩而数为房劳，有关短涩濡伤脾，左关弦短涩伤肝，右寸浮短涩伤肺，双弦为寒，偏弦为饮，沉为留饮，弦实宜吐。脉出鱼际为逆气喘息，肺脉微急为咳而唾血。脉沉不可发汗，浮直而濡者易治；脉数有热，气逆而喘，不得卧者难治。上气喘，面浮肿，肩息，脉浮大者死。久嗽，脉弱者可治；实大数者死。上气喘息低昂，脉滑，手足温者生；脉涩，四肢寒者死。咳而脱形身热，脉小坚急以疾是逆也，不过十五日死。咳嗽羸瘦，脉形坚大者死；浮软者生；小沉伏匿者死。咳而呕吐，腹胀且泄，弦急欲绝者不治。
《歌》曰：咳嗽所因浮风紧寒，数热细湿房劳涩难。右关濡者饮食伤脾，左关弦短疲极肝衰。浮短肺伤法当咳嗽，五脏之嗽各视其部。沉紧虚寒，沉数实热，洪滑多痰，弦涩少血，形盛脉细，不足以息，沉小伏匿，皆是死脉，惟有浮大而嗽者生。
咳嗽之病，有自外而入者，有自内而出者。风寒暑湿，外也；七情饥饱，内也。风寒暑湿先自皮毛而入，皮毛者肺之合，故虽外邪欲传藏府，亦必先以合而为嗽，此自外而入者也。七情饥饱，内有所伤，则邪气上逆，肺为气出入之道，故五脏之邪上蒸于肺而嗽，此自内而发者也。然风寒暑湿有不为嗽者，盖所感者重，径伤脏腑，不留于皮毛。七情亦有不为嗽者，盖病尚浅，止在本藏，未即上攻。所以伤寒以有嗽为轻，而七情饥饱之嗽，久而后见。治法当审脉症三因，若外因邪气，止当发散，又须原其虚实冷热；若内因七情，则随其部经位与气口脉相应，当以顺气为先，下痰次之。有停饮而嗽，又须消化之方，不可用乌梅、罂粟酸涩之药。其寒邪未除，亦不可便用补药。尤忌忧思过度，房室劳伤，遂成瘵疾，宜养脾生肺也。
《仁斋直指》云：感风者鼻塞声重，伤冷者悽清怯寒，挟热为焦烦，受湿为缠滞，瘀血则膈间腥闷，停水则心下怔松，或实或虚，痰之清白，唾之稀稠，从可知之。治嗽大法，肺脉浮为风邪所客，以发散取之；肺脉实为气壅内热，以清利行之；脉濡散为肺虚，以补肺安之。若久嗽之人，曾经解利，以致肺胃俱寒，饮食不进，则用温中助胃，加和平治嗽之药；至于酒色过度，虚劳少血，津液内耗，心火自炎，遂使燥热乘肺，咯唾脓血，上气涎潮，其嗽连续而不已，唯夫血不荣肌，故邪在皮毛，皆能入肺，而自背得之尤速，此则人参，芎、归所不可无。一种传注病□邪恶五脏反克，毒害尤深。近世率用蛤蚧，天灵盖、枕柳枝、丹砂、雄黄、安息香、苏合香丸通神之剂，然则咳嗽症治于此，可以问津矣。抑尤有说焉，肺出气也，肾纳气也，肺为气之主，肾为气之本，凡咳嗽暴重动引百骸，自觉气从脐下逆本而上者，此肾虚不能收气归元也。当以破故脂、安肾丸主之，毋徒从事于宁肺也。
治咳，以消痰顺气为先。河间曰：治咳者，当以治痰为先；治痰者，以顺气为主。是以南星、半夏胜其痰，而咳嗽自愈；枳壳、陈皮利其气，而痰饮自除。痰盛而能食者：小承气汤微下之；痰胜而不能食者，厚朴汤疏导之；无痰而咳嗽者，当以辛甘润其肺，如蜜煎生姜汤，蜜煎桂皮汤之类是也。《本草》云：陈皮味辛，理上气行滞塞；青皮味苦，理下气，二味俱用散三焦，痰气不可少也。
治嗽，须观时令。春月，风寒所伤，咳嗽声重头疼，用金沸草散；咳嗽声重，身热头痛，用《局方》消风散。盖肺虚则腠理不密，风邪易入，治法当解表兼实肺气。肺有火则腠理不闭，风邪外乘，治宜解表兼清火，□退即止，若数行解散，则重亡津液，邪蕴而为疽，肺痿矣。故凡肺受邪不□而小便短少，皮肤渐肿，咳□日增者，宜六君子汤以补脾肺，六味丸以滋补肾水。
夏月，喘急而咳，面赤潮热，其脉洪大者，黄连解毒汤；热燥而咳，栀子汤；咳唾有□，麦门冬汤，俱吞六味丸。壮水之主，以制阳光，而保肺金。
秋月，咳而身热自汗，口乾便赤，脉虚而洪者白虎汤；身热而烦，气高而短，心下痹满，四肢困倦，精神短少者，香薷饮。若病邪既去，宜用补中益气汤，加山药、五味子，以养元气；柴胡、升麻各二分，以升生气
冬月，风寒外感，形气，病气俱实者，宜华盖散加减亦黄汤，所谓从表而入自表而出；若形气、病气俱虚者，宜补其元气，而佐以解表之药。若专于解表，则肺气益虚邪气则乘虚易入，其病愈难治矣。
夏月嗽而发热者，谓之热痰嗽，小柴胡汤四两，加石膏一两，知母半两。冬月嗽而发寒热，谓之寒嗽，小青龙加杏仁、冬花、细辛、乾姜之属。

何谓男女不同之脉  ***************************
天道右旋主乎生化，则男子先生右肾，右属阳，为八，魂降精气，赤以镇丹田，故男子命脉在右手尺部；地道左旋主乎成物，则女子先生左肾，左属阴，为七，魂降真气，黑以镇子宫，故女子命脉在左手尺部。若男子病，右尺部命脉好，病虽危不死；若女子病，左尺部命脉好，病虽危亦不死。天之阳在南而阴在北，故男子寸脉盛而尺脉弱，阳在寸阴在尺也；地之阳在北而阴在南，故女子尺脉盛而寸脉弱，阳在尺阴在寸也。阳强阴弱，天之道也，非反也。反之者病，故男得女脉为不足，女得男脉为太过，左得之病在左，右得之病在右，男左女右者，地之定位也，非反也。天以阴为用，故人之左耳目明于右耳目；地以阳为使，故人之右手足强于左手足。阴阳互用也，非反也。凡男子诊脉，必先伸左手；女子诊脉，必先伸右手。男子得阳气多，故左脉盛；女子得阴气多，故右脉盛，若反者，病脉也。男子以左尺为精府，女子以右尺为血海，此天地之神化也。

何谓邪祟之脉  ***************************
凡鬼祟附著之脉，两手乍大乍小、乍长乍短、乍密乍疏、乍沉乍浮，阳邪来见脉则浮洪，阴邪来见脉则沉紧，鬼疰客忤，三部皆滑洪大，嫋嫋沉沉泽泽，但与病症不相应，皆五尸鬼邪遁疰之所为也。又如遁尸、尸疰，脉沉而不至寸，或三部皆紧急，如诊得此等脉症，虽与人迎、气口相应，亦当分数推寻，三因交结，四季料简，所谓俾内俾外、不内不外，亦内亦外，亦不内外，脉理微妙，艺能难精，学然后知所因，此之谓也。又如，忽见异象，惊惑眩乱。脉多失次，急虚率中，五脏闭绝，脉不往来。又如忽然堕溺，脉不可察，与夫金疮跌折，顿走血气，脉亦无准，当看症洽之，不必拘脉也。

何谓诸脉相类之脉  ***************************
浮似芤，芤则中断浮不断；浮似洪，力薄为浮厚者洪：浮似虚，轻手为浮无力虚。滑似动，滑珠朗朗动混混；滑似数，滑利往来数至多，实似革，革按不移实大长。弦似紧，弦言其力紧言象。洪似大，大按无力洪有力。微似涩，涩短迟细微如毛。沉似伏，伏极其沉沉复深。缓似迟，缓比之迟仍小快。迟似涩，迟息三至涩短难。弱似濡，濡力柔薄弱如无。结促代，结缓促数止无定，代歇有常命鲜回。散似大，散里全无大翕翕。

何谓奇经之脉  ***************************
奇经八脉，其诊又别，直上直下，浮则为督；牢则为冲；紧则任脉；寸左右弹，阳蹻可决；尺左右弹，阴蹻可别；关左右弹，带脉当诀；尺外斜上至寸阳维；尺内斜上至寸阴维。督脉为病，脊强癫痫。任脉为病，七疝瘕坚。冲脉为病，逆气里急。带主带下，脐痛精失。阳维寒热，目眩僵仆。阴维心痛，胸胁刺筑。阳蹻为病，阴缓阳急；阴蹻为病，阳缓阴急；癫痫瘛瘲，寒热恍惚。八脉脉证，各有所属。
按奇经八脉，在十二经脉之外，无脏腑与之配偶，故曰奇。夫脏腑之脉，寸、关、尺有定位，浮、中、沉有定体，弦、钩、毛、石有定形。此则另为一脉，形状固异，而隧道亦殊；病证不同，而诊治自别。盖督、任、冲三脉，皆起于胞中，一源而三派，督行于背，总督诸阳；任行于腹，总任诸阴；冲则后行于背，前行于腹，上行于头，下行于足，以至溪谷肌肉，无处不到。诚十二经内、外、上、下之要冲也。故《灵枢·顺逆肥瘦篇》曰：冲脉者，五脏六腑之海也，五脏六腑皆禀焉。三脉直行上下，发源最中，故见于脉，亦皆直上、直下也。直上、直下者，即三部俱长透之义，若直上下而浮，则气张扬，阳象也，故属督；若直上下而紧，则势敛束，阴象也，故属任；若直上下而牢，则体坚实，有馀之象也，故属冲。阳蹻、阴蹻者皆起于足跟，人身之起于□蹻捷者，亦莫过于足跟，故曰蹻。一则为足太阳之别，循外踝上行，入风池，故名阳蹻；一则为足少阴之别，循内踝上行，至咽喉交贯冲脉，故名阴蹻。寸以候阳，寸左右弹者，言在寸左右皆有弹石搏手之势，是阳蹻脉也；尺以候阴，尺左右弹者，言在尺左右皆有弹石搏手之势，是阴蹻脉也。二经之起，以踝之内外分阴阳者，外踝属太阳；而内踝属少阴也。二经之脉，以尺寸分阴阳者，以阳蹻入风池，合太阳至头，故以寸候之；阴蹻合少阴，而不至头，故以尺候之也。带脉者，围身一周不上不下，如束带然，故弹搏之脉，唯见于左、右、中关耳。阳维、阴维者，维持一身。阳维维阳，起于诸阳之会；阴维维阴，起于诸阴之交。夫人身经脉紧密，二脉能于阴交阳会处加一紫缚，举纲齐目，而阴阳斯得维持之力矣。其见于脉自尺至寸，皆刺斜而上，阴则自外入内；阳则自内出外。盖其经亦皆自下而起，阳自外踝出肩至脑；阴自内踝入腹至喉故也。此八经之脉状，病则见，不病则不见，而脉状则俱似有邪而实者也。
督脉为病，脊强癫痫者，盖督脉与太阳合行，邪客则脊强，以其贯脊也。督与太阳皆主表，而督为诸阳之总，太阳为诸阳之长，风邪从类伤阳，表必先受，故留则为癫痫也。
任脉为病，七疝瘕坚者，盖任脉总诸阴之会，七疝之发必在前阴、少腹之间，任脉所经之地，虽属他经，未有不以任为原者，多属血凝经滞，女子之病也。
冲脉者，自脐至胸，与阳明则并于前，与少阴则并于后，故与阳明皆得，称为脏腑之海。其气不顺、血不和，则胸腹之气循经壅逆而里急矣。
带脉为病，带下脐痛精失者，以带脉起于季胁，围身如带，脏腑十二经络，皆过于此。若饮食不节，劳欲纵伤，致令湿热下流，邪火内郁，外或风入，胞宫邪凝，脐腹带脉不任，与邪俱陷，或赤或白，加涕如脓，或青黄杂色，淋漓不净，其兼证则腰腹痠痛，足膝痿软，头目晕眩，经脉参差，甚或寒热往来，容颜枯瘁。然而发源于冲脉、脾胃者，多以冲为血海，任总诸阴，脾胃司水穀故耳。是以《骨空论》曰：任脉为病，女子带下瘕聚。又《痿论》曰：冲脉与阳明合于宗筋之会，而阳明为之长，皆属于带脉，带脉起于季胁章门，前则当脐上，故又或为脐痛。《灵枢经》曰：肾足少阴，当十四椎出属带脉。盖肾主藏精，带固腰膂，虚则一不能藏，一不能固，而精有失者矣。
阳维为病，寒热、目眩、僵仆者，以阳维维络一身之阳，于头目、手足、颈项、肩背诸阳无一不到。其脉不荣则不能维，在头目无维则眩，在颈项，肩背无维则僵，在手足无维则仆矣。
阴维为病，心痛胸腹刺筑者，以阴维维络一身之阴，于胸腹诸阴亦无一不到。其脉不荣，则不能维，在胸胁失所维，则动筑而刺痛矣。
阳蹻为病，阴缓阳急；阴蹻为病，阳缓阴急，及癫痫瘛瘲，寒热恍惚者，盖二蹻之脉，同发一源，故其为病亦不似前六脉，逐经分属本文，以癫痫瘛瘲，寒热恍惚总系二经之下，以二经均可病。此二脉一为经，一为络，病在经则经急络缓；病在络，则经缓络急，总之皆可言经，皆可言络，但以男女分阴阳之所属，缓急证病邪之所在，而正文以诸证为二经所共义良深矣！

何谓合气运之脉（附图）  ***************************
五运者，十干之合也，甲己二年合为土运，乙庚二年合为金运，丙辛二年合为水运，丁壬二年合为木运，戊癸二年合为火运。
丹天之气，经于牛、女，奎，壁四宿之上，下临戊癸之位，立为火运。黅天之气，经于心、尾、角、轸四宿之上，下临甲己之位，立为土运。素天之气，经于亢、氐、昴、毕四宿之上，下临乙庚之位，立为金运。玄天之气，经于张、翼、娄、胃四宿之上，下临丙辛之位，立为水位。苍天之气，经于危，室，柳、鬼四宿之上，下临丁壬之位，立为木运，自房至毕十四宿为阳，主昼；自昴至心十四宿为阴，主夜。戊为天门，乾之位也；己为地户，巽之位也。
丙者，火之阳，建于甲己岁之首，正月建丙寅，丙火生土，故甲己为土运。戊者，土之阳，建于乙庚岁之首，正月建戊寅，戊土生金，故乙庚为金运。庚者，金之阳，建于丙辛岁之首，正月建庚寅，庚金生水，故丙辛为水运。甲者，木之阳，建于戊癸岁之首，正月建甲寅，甲木生水，故戊癸为火运。壬者，水之阳，建于丁壬岁之首，正月建壬寅，壬水生木，故丁壬为木运，是五运皆生于正月建干也。
六气者，十二支之对也，子与午对，二年俱为苍火之气；丑与未对，二年俱为湿土之气；寅与申对，二年俱为相火之气；卯与酉对，二年俱为燥金之气；辰与戌对，二年俱为寒水之气；巳与亥对，二年俱为风水之气。君火居尊，故不立运，而运只有五。戊癸火运，乃相火之位，故曰君火以名，相火以位是也。故六气不加于君火，是以运则五年一周气，则六期环会。
大运者，乃当年年干，通主一年之运也。主运者，每年皆以木运，从大寒日始，以次相生，至水而终，每运各主七十二日有奇，年年常如是者。客运者，如甲己年，即以土运起，亦从大寒日始，以次相生而终，亦每运各主七十二日有奇，逐年更替者。
六气，有司天，有在泉，有正化，有对化，假如当年年支是子，子午皆少阴君火司天，子为对化，午为正化，对司化令之虚，正司化令之实，余仿此。
司天在泉，子午卯酉为一律，寅申巳亥为一律，辰戌丑未为一律。
五运六气须五日候之，记其风雨晦明，有应时作病者，有伏气后时而病者，有故病冲而动者，体认纯熟，久久自然造极。
大而天地，小而人之一身，五行之气皆在焉。天地之气，有常无变，则人亦和平而无灾。天地之气，变而失常，则疾疫之所从出也。是故木气盛，则肝以实病，脾以虚病；火气盛，则心以实病，肺以虚病，此医者所以致察也。
譬如今己酉年，己为土运，不及则木气乘旺反见风化，风气乃行，治当益脾以平木，此客运之治法。酉阳明燥金司天，少阴君火在泉，运生司天曰小逆，六十年有此，十二年小逆，燥金司天，治宜苦温，此客气治法也。天气，客气也，客气乃行岁中天命，主气只奉客气之天而已。主气临于客气之下，客气加于主气之上，天气所以不齐，民病所由而生，客胜主则从，主胜客则逆，主胜泻主、补客；客胜泻客补主。声在天之运气，有在人之运气，天时胜，舍人病而从天时；人病胜，舍天时而从民病。张子曰：病如不是当年气，看与何年运气同？只向某年求活法，方知都在至真中，儒之道博约而已矣，医之道运气而已矣。
图（图缺）
人居气交之中，非内有所伤，即外有所感，故不通运气之太过、不及，而时气之病难治矣。《绀珠经》云：不通五运六气，检遍方书何济？
六气司天图。（假令子午年六气如此，余者以类推之，凡在天之气，三年一降，五年迁正，司泉降极复升）。在天之气三年一降，五年迁正，司泉降极复升。在地之气三年一升，五年迁正，司天升极复降。
图（图缺）

何谓运气天和不应之脉  ***************************
大寒至二月春分为初之气，厥阴风木主令。经云：厥阴之至其客脉弦。一云：沉短主而敦。
春分至四月小满为二之气，少阴君火主令。经云：少阴之至其客脉钩，一云：紧细主而微。
小满至六月大暑为三之气，少阳相火主令。经云：少阳（客，《绀珠》同）之至其脉大而浮，一云：乍疏乍数（论主），乍短乍长。
大暑至八月秋分为四之气，太阴湿土主令。经云：太阴之至其脉缓，一云：缓大而（主）长。（《绀珠经》曰：太阴所至其脉缓）。
秋分至十月小雪为五之气，阳明燥金主令。经云：阳明之至短而涩，一云：浮大而（主）短
小雪至十二月大寒为六之气，太阳寒水主令。经云，太阳之至其脉大（主）而长（《绀珠经》云：太阳所至其脉沉）。
南政土运己丑己未二岁，太阴司天，少阴在左，少阳在右，故左寸脉不应（不应为沉细也，当沉而浮，当浮而沉，俱为不应也）。
南政土运辰戌二岁，太阴在泉，少阴在右，少阳在左，故右尺脉不应（南政以前为左，以后为右君也）。
南政土运巳亥二岁，厥阴司天，太阳在左，少阴在右，故右寸脉不应。
南政土运寅申二岁，厥阴在泉，太阳在右，少阴在左，故左尺脉不应。
南政土运子午二岁，少阴司天，厥阴在左，太阴在右，故两手寸脉俱不应。
南政土运卯酉二岁，少阴在泉，太阴在左，厥阴在右，故两手尺脉俱不应（南政甲己所临之岁，司天在泉，但见君火所在则不应）；
北政水运丑未二岁，太阴司天，少阴在左，少阳在右，故右尺脉不应。（北政以前为右、以后为左臣也）。
北政金运辰戌二岁，太阴在泉，少阳在左，少阴在右，故左寸脉不应。
北政火运巳亥二岁，厥阴司天，太阳在左，少阴在右，故左尺脉不应。
北政木运寅申二岁，厥阴在泉，少阴在左，太阳在右，故右寸脉不应。（北政但见君火，在上则下不应，在下则上不应，在左右亦然）。
南政己酉己卯二岁，当阳明司天，少阴在泉，法当两尺沉细不应，而反浮大，两寸当浮大而反沉细，是阳明与少阴相反。经曰：尺寸反者死。
南政甲子甲午岁，当阳明在泉，法当两寸沉细不应，而反浮大，两尺脉当浮大，而反沉细，是阳明与少阴尺寸相反。经云：尺寸反者死。
北政（乙辛、丁癸）卯酉，阳明司天，少阴在泉，法当两寸沉细不应，而反浮大，两尺脉当浮大，而反沉细，是阳明与少阴尺寸相反。经云，尺寸反者死。
北政（丙戊、庚壬）子午少阴司天，阳明在泉，法当两尺沉细不应，而反浮大，两寸脉当浮大，而反沉细，是阳明与少阴尺寸相反。经云：尺寸反者死。
南政己丑己未，少阳在右，少阴在左，右寸脉当沉细不应，而反浮大，右寸脉当浮大，而反沉细不应。是谓左右交。经云：左右交者死。
南政甲辰甲戌，少阳在左，少阴在右，右寸脉当沉细不应，而反浮大，左尺脉当浮大，而反沉细。是谓左右交。经云：左右交者死。
南政己亥己巳，太阴在左，少阴在右，右寸脉当沉细不应，而反浮大，左寸脉当浮大，而反沉细，是谓左右交，少阴在右，而交于左。
南政甲寅甲申，太阳在右，少阴在左，左尺脉当沉细不应，而反浮大，右尺脉当浮大，而反沉细，是谓左右交，少阴在左而交于右。
北政（乙辛、丁癸）巳亥，太阳在左，少阴在右，右寸脉当沉细不应，而反浮大。左寸脉当浮大，而反沉细，是谓左右交，少阴在右而交于左。（南北之政，先立其年，干分五运，支立司天，土运甲己，金运乙庚，水运丙辛，木运丁壬，火运戊癸，土君余臣，司天分例，六化图推，少阳之右，阳明治之；阳明之右，太阳治之；太阳之右，厥阴治之；厥阴之右，少阴治之，少阴之右，太阴治之：子午之上，少阴治之；丑未之上，太阴治之，寅申之上，少阳治之：卯酉之上，阳明治之；辰戌之上，太阳治之；巳亥之上，厥阴治之。当年岁支司天，移当中位为基，南政司天在寸、北政司天在尺。南政甲己，土运喻君，位坎面离。少阴司天，两寸不应；少阴在泉，两尺不应。三阴在左，则左不应；三阴在右，则右不应。左右尺寸，少阴为定。北政乙庚、丙辛、丁壬、戊癸，喻之臣辅，位南面北，居卑，少阴司天，两尺不应，少阴在泉，两寸不应，左右同前之应，脉无沉细俱宜，诸脉不应，反诊较之，尺寸反，死；阴阳交，危）。

何谓《内经》之脉  ***************************
以《内经》九候考之：人身分三才之部，上部天两额之动脉，上部地两颊之动脉，上部入耳前之动脉；中部天手太阴也，中部地手阳明也，中部人手少阴也；下部天足厥阴也，下部地足少阴也，下部人足太阴也。上部天以候头角之气，地以候口齿之气，人以候耳目之气；中部天以候肺，地以候胸中之气，人以候心；下部天以候肝，地以候肾，人以候脾胃之气。江州王九达云：上部天以候头角，脉在额两旁瞳子髎、听会等处，足少阳胆经（会阳陵泉）脉气所行也；地以候口齿，脉在鼻孔下两旁，近于巨髎之分，足阳明胃脉气所行也；人以候耳目，脉在耳前陷中，竹丝空和髎等处，手少阳三焦经脉气所行也。中部天手太阴肺经，脉在掌后寸口中，是名经渠，即手太阴肺经脉气所行也；地手阳明大肠经，脉在手大指次指岐骨间合谷之分，即手阳明大肠经脉气所行也；人手少阴心经，脉在掌后锐骨之端神门之分（刺之治心疟），即手少阴心经脉气所行也。下部天足厥阴肝经，脉在气冲下三寸、五里之分，女子取太冲，在足大指本节后二寸陷中，即足厥阴肝经脉气所行也；地足少阴肾经，脉在足内踝后跟骨上陷中，太溪之分，即足少阴肾经脉气所行也；人足太阴脾经脉（统于公孙一穴，一切脾病皆治），在鱼腹上越两筋之间箕门（血海上六寸）之分，即足太阴脾经（会阴陵泉）脉气所行也。三而三之谓之九候，上古诊法精详，故兼取十二经动脉。后世诊法简约，故独取寸口。《内经》云：气口成寸，以决死生。气口即可以决死生，则余经之动脉，可以弗诊矣。况女子取太冲，如何可行？此今古之异也。

何谓王叔和二十六脉  ***************************
浮而大散者心，浮而短涩者肺，浮缓为不仁，浮紧为伤寒，浮大而虚主内伤。浮脉，按之不足，轻举有馀，为风虚，运动之候，为病在表，为风应人迎，为气应气口，为热、为痛、为暑、为呕、为胀、为痞、为喘、为满、不食。浮大（左甚）为伤风（头重）鼻塞，浮滑（左关）疾为宿食（风痿）。浮大长为风眩癫疾，浮细而滑（右关）为伤饮（浮数之脉应发热反恶寒者，疮疽也）。
芤脉，浮大而软，按之中空旁实，如按葱叶。为失血之候。寸芤主吐血衄血（血丝），关芤主呕血（脉痛噎杂），尺芤主下血（崩漏）。
滑脉，往来流利、圆滑如珠。为血实（阴有馀）气壅之候，为呕吐（寸关滑），为痰逆，为宿食，为经闭；滑而不断者，经不闭；滑而断绝者，经闭也。上为吐逆，下为气结，滑数为热结。妇人太阴脉滑，主有胎孕、吐呕。平人脉滑以弱，主有胃气，无病。
实脉，浮、中、沉三处皆有力曰实。为三焦气满之候。为热、为呕，为痛、为气塞、为气聚、为食积、为利，为伏阳在内。平人脉太实，主有痢疾来，宜先下之。疮疽人脉实者，亦急下之。久病脉实者凶。
弦脉，端直以长，状如弓弦。为气血不舒之候，为阳中伏阴，或经络寒滞，为痛、为饮、为疟、为疝、为拘急、为寒热、为血虚盗汗、为冷痹、为劳倦。弦数为劳疟，弦紧为恶寒，双弦胁痛，长主积随左右上下。
紧脉，举按急数，如转索之无常。为邪风激搏，伏于荣卫之间，为寒、为痛。浮紧为伤寒，身痛沉紧，为腹中有寒，为风痫，紧数为寒热。
洪脉，来大去长，为荣卫大热之候。为表里皆热，为烦满，为咽乾，为二便不通。洪实为癫，洪紧为痈疽，喘急，又为胀满不食乎？人脉洪大为病至，宜先清利之。
微脉，极细而软，无浮沉之别曰微。为气血俱虚之候，为虚弱、为呕、为泻、为虚汗、为拘急、为崩漏。败血不止。微弱为少气，浮而微者为阳不足，主肌寒。下利久病者，脉微易治，平人脉微为虚。
沉脉，轻手不见，重按乃得。为阴逆阳郁之候，为气、为水、为寒、为喘、为停饮、为瘕症、为胁胀、为厥逆、为洞泄。沉细为少气，臂不能举，沉迟为痼冷，沉滑为宿食，沉伏为霍乱，沉数为内热，沉迟为内寒，沉弦主心腹冷痛。肝肾俱沉、牢长者，肝也；按之濡，举指来实者，肾也，主水郁，以兼脉取之，如兼滑、痰郁之类。
缓脉，支来微迟，浮大而软。浮缓为风邪、皮肤不仁，中缓为胃气平和。在上为项强，在下为脚弱，浮缓为风，沉缓血气弱。凡病见缓脉，为不治自愈。若脾脉大数，时微缓一代者，饮食不节，寒温失所也。
涩脉，按之则散而复来，举之则细而不足。为气多血少之候。为伤精，为败血、耗气、亡汗。寸涩为阳虚头痛，关涩为腹痛，尺涩为下部疼痛，女人有孕为胎漏，无孕为败血病，主心痛，主血痹。涩而坚主内留恶血表热，脉涩主中雾露。
迟脉，呼吸三至。为阴盛阳虚之候，为寒、为痛。浮迟主表寒，沉迟主里寒，居寸为气虚，居尺为血虚，气寒则缩，血寒则凝。
伏脉，轻手不见，重手亦无，按至于骨乃见。为关格闭塞之候。为积聚，为疝瘕、为霍乱、为溏泄、为停食、为水气，为荣卫气闭而厥逆。关前得之为阳伏，关后得之为阴伏。
濡脉，极软而浮细。为血气不足之候，为虚、为痹。为自汗。为下冷。寸濡惊悸，关濡少食，尺濡泄下。
弱脉：故而沉细，按之欲绝，为无气虚损之候，为痿弱，为痼冷，为哄热，为泄精，为虚汗，犹愈于微脉。
长脉，洪大出于本位，气血俱有馀也，为阳毒内蕴，三焦烦郁为壮热。若伤寒得长脉。欲汗而自解也。长而缓者，百病皆愈。
短脉，两头无，中间有，不及本位，是气不足以导其血也。为阴中伏阳，为三焦气壅，为宿食不消。诸病脉短，皆难治。
虚脉，迟大而软，豁然而空、为气血两虚之候。为暑。坷烦满，为多汗、为恍惚多惊，为小儿惊风。
促脉，按之来去甚数，时一止而复来，乃阳独盛而阴不能相和也，或怒逆上，亦令脉促，为气粗，为狂闷，为瘀血发狂，又为气、血、饮、食、痰，五者或一有留滞乎其间，因而为促。
结脉，按之往来迟缓，时一止而复来，乃阴独盛而阳不能相入也。为症结，为七情所郁。浮结为寒邪滞经，沉结为积气在内，又为气、血、饮、食、痰，五者或一有留滞乎其间，因而为结，此二脉渐退则生，渐加则死。《经》云：胃之大络，名曰虚里，结而横有积矣。徐春甫云：结脉惟妊妇无妨。若平人痰火之人得之，近则一年半年，远则三年，无不死者。
代脉，每至本脏，一歇不能自还，因而复动，由是复止，寻之良久乃复强起。曰代，主形容羸瘦，口不能言，若不因病而人羸瘦，其脉代止，是一脏元气真危亡之兆也。若因病而气血骤损，以致元气不续，或风家、痛家脉见代止，只为病脉，故伤寒家亦有心悸而脉代者，心腹痛。亦有结涩止代不匀者，盖几病之脉不可准也。又妊娠亦有代脉，此必二月之胎。
牢脉，沉而有力，动而不移，为气喘息促，为皮肤者肿。牢而疾为发热，牢而迟为发寒，迟疾不常，寒热往来见牢脉者危。
动脉，状如豆大，不往不来不离，其处多于关部见之、为痛、为惊、为虚劳体痛，为崩、为泄利，阳动则汗出，阴动则发热。
细脉，按之如蛛丝，盖血冷气虚不足以充故也，为元气不足，乏力无精，内外俱冷，痿弱洞泄，忧劳过度，为伤湿、为积、为病在内及在下。前细后大，气短；前大后细，脱血。六脉匀细，男平而女怀胎。
数脉，一息六至为烦满，上为头疼，上热，中为脾热，口臭胃翻，呕逆；左关为肝热，目赤，右尺为小便赤黄，大便闭涩。浮数表热。沉数里热。杂病初逢，多宜补药。身有痛处，皆主痈作，数候多凶，匀健犹可，惟宜小儿，伤寒孕疟，浮数，易饥易饱，数虚，下部生疮。
散脉，举之似浮而散大无力，按之则满指散而不聚，来去不明，漫无根抵。为气血耗散，脏腑气绝，在病脉主阳虚不敛，又主心气不足。

何谓从症而不从脉  ***************************
凡病有从症而不从脉者，如久病无脉，是气将绝也，主必死。若不繫久病或暴病无脉，或伤寒痛风，或痰积经闭，或忧惊折伤，或气运不应。一时无脉，不可便以死断。当听其五音，察其五色，问其所欲所苦，或寒或热，看病参详治之。又如伤寒六、七日，不大便，目中不了了，无表症，脉虽浮亦有可下者，如大便不难，不可轻下。少阴病得之二、三日，无里症，脉虽沉亦有可汗者，谓身热而表犹未解也，故用麻黄细辛汤之类，微取其汗，如身不发热，不可轻汗。东垣云：形质肌肉颜色，似不病者，此心病也，不形于脉。又大去血后，勿以脉诊，脉虽数为假热，独参汤救之，血脱则补气也。五脏之轮至也，肺在一与六，心在二与七，脾在三与八，肝在四与九，肾在五与十，肺心在上属阳，主呼，肝肾在下属阴，主吸，脾居中间，阴中有阳，主呼吸之间。代止之脉在何脏何腑，以此断生死之期。

何谓疮疡之脉  ***************************
沉实，发热烦躁，外无焮赤痛，其邪深在里，宜先疏通，以绝其源；浮大数，焮肿在外，当先托里，恐邪入内；不沉不浮，内外症无，知其在经，当和荣卫。
脉数，身无热，内有痈脓。脉数，应当发热，而反恶寒，若有痛处，当发痈。若数脉不时见，当生恶疮。
浮，肿疡为虚，为风，溃疡为虚，宜补。洪，肿疡为虚，为热盛，宜宣热拔毒，年壮形实，宜下；溃疡为邪气盛。服药久不退者，难治。
滑，肿疡为热：溃疡为热，为虚，为邪未退。
数，肿疡为病进，为热，数而洪者，欲脓：溃疡为难愈。
散，肿疡为气不收敛；溃疡为痛未退，洪滑大数难治。
芤，肿疡为血虚；溃疡为虚，为脉病相应。
长，肿疡宜消退之法；溃疡为易愈。
牢，肿疡为邪盛欲脓；溃疡为邪不退。
实，肿疡为邪气太盛；溃疡为邪不退，为实，缓豁大者为虚。
弦，肿疡为痛欲脓，弦洪相搏，外紧内热为疽发也：溃疡为血虚，为痛。
紧，肿疡浮而紧，发热恶寒，或有痛处，是为痈疽。
涩，肿疡为气实，为气滞；溃疡为血虚，为脉病相应。
短，肿疡为元气不足；溃疡为虚，宜补。
微，肿疡为虚；溃疡匀者，为脉病相应。
迟，肿疡为寒，为虚，尺迟为血少；溃疡为气血不能滋荣于疮。为有外寒。
缓，肿疡为可治，大而缓为虚；溃疡缓而涩者愈，以其病相应，及胃气充也
沉，肿疡为邪气深；溃疡为遗毒在内，寸沉为胸有痰。
伏，肿疡为阴，中伏阳邪；溃疡为阳伏，阴中为内蚀，为流注浸淫，难治。
虚，肿疡宜内托；溃疡宜大补。
弱，肿疡为元气不足，宜内托；溃疡为病脉相应，宜补。
结，肿疡为邪结；溃疡渐匀则愈，不调则危。
促，肿疡为热，为病进；溃疡为热不减，渐进则死，渐退则生。
代，肿疡为气血败坏，元气损伤；溃疡为元气竭绝。

何谓小儿之脉  ***************************
小儿乳抱之时，未能饮食，不可诊脉，但以食指三节为三关，辨验之，上节为命关，中节为风关。下节为气关。黄赤为热，青黑为痛，白为寒。见于气关者，主在内之疾；见于风关者，主在外之疾也；于命关者不治。

何谓将死之脉  ***************************
《歌》曰：雀啄（或云肝绝）连来三五啄，屋漏（或云胃绝）半日一点落（脾胃心肺绝，肾绝也）。弹石硬（或云肾绝）来寻即散（肺绝也），搭指散乱（或云脾绝）真解索（五脏绝也）。鱼翔似有又似无（或云心绝肾绝也），鰕游静中跳一跃（人或云大肠绝，脾胃绝也）。更有釜沸涌如羹，旦占夕死不须药。余谓此七脉亦不必强分，总之，阴阳之气将散，不能自有之象。
一动一止两日死，两动一止四日逝，三动一止六日亡，四动一止八日事，五动一止只十日，十动一止一年去，春草生时即死期，二十一动二年住，清明节后始倾亡，三十动止三年次，立秋节后病则危。四十动止四年毙，小麦方熟是死期，五十一止五年绝，草枯木脱时死矣。
五脏之轮至也，肺在一与六，心在二与七，脾在三与八，肝在四与九，肾在五与十，肺心在上，属阳，主呼；肝肾在下，属阴，主吸；脾居中间，阴中有阳，主呼吸之间代止之脉，在何脏何腑，以此断生死之期。

何谓心腹疼痛之脉  ***************************
陈无择云：十二经络，外感六淫，则其气闭塞，郁于中焦，气与邪争，发为疼痛。足厥阴心痛，两胁急引小腹，连阴股相引痛。手心主心痛彻背，心烦，掌中热，呕干目黄，亦胁满。足太阴心痛，腹胀满，涩涩然，大便不利，隔闭咽塞。手太阴心痛，短气，不足以息，季胁空痛，遗矢无度，胸满烦心。足少阴心痛，烦剧面黑，心悬若饥，胸满，腰脊痛。背俞、诸经心痛，心与背相引，心痛彻背，背痛彻心；诸府心痛，难以俯仰，少腹上冲，卒不知人，呕吐泄泻，此皆诸经，诸府涉邪所致痛，属外所因。
若五脏内动，汩以七情则其气痞膈，聚于中脘，气与血搏，发为疼痛。肝心痛者，色苍苍然如死状，终日不得太息；真心痛者，寒邪伤其君也，手足青至节，旦发夕死，夕发旦死；脾心痛者，如针锥刺其心腹，蕴蕴然气满；肺心痛者，若从心间起，动作益甚，色不辨；肾心痛者，与背相引善瘛，如物从后触其心，身偃偻；胃心痛者，腹胀满，不下食，食则不消，皆脏气不平，喜怒忧郁所致，属内因。
若饮食劳逸，触忤非类，使脏气不平，痞隔于中，或饮啖生冷果实，中寒不能消散，结而为积，遇时还发，名积心痛；及其脏寒生蛔致心痛者，所谓九种心痛：曰饮，曰食，曰风，曰冷、曰热、曰悸、曰虫、曰疰、曰去来痛者，除风热冷属外因，余皆不内外因。
妇人恶血，人心脾经发作疼痛，尤甚于诸痛。
卒中客忤，鬼击尸疰，使人心痛，亦属不内外因。
《经》曰：阴弦为心痛，心脉微急为痛，微大为心痹引背，短而数心痛，涩则心痛，沉细者生，浮大弦长者死。
凡诸心痛者，皆少阴厥气上冲也，有热厥心痛者，身热足寒，甚则烦躁而吐，额自汗出，如为热也，其脉浮大而洪，当灸太溪及崑崙，谓表里俱泻之，是调热。病汗不出，饮热下利，表汗通身而出者，愈也。灸毕，服金铃子散则愈。痛止，服枳术丸，去其馀邪也。
又有大实心中痛者，閒气而食，卒然发痛，大便或秘，久而注闷，心胸高起，按之愈痛，不能饮食，急以煮黄丸利之，后以藳本汤去其邪也。
有寒厥心痛者，手足逆而通身冷汗出，便溺清利，或大便利而不渴，气微力弱，急以术附汤温之。寒厥暴痛，非久病也，朝发暮死，急当救之，是知久病无寒，暴病非热也。
《内经》曰：寒气客于脉外则脉寒，脉寒则缩蜷，缩蜷则脉绌急，绌急则外引小络，故卒然而痛，得炅则痛立止。因重中于寒，则痛久，寒气客于经脉之中，与炅气相薄则脉满，满则痛而不可按，寒气稽留，炅气从上则脉充大而血气乱，故痛甚不可按也。寒气客于肠胃之间，膜原之下，血不得散，小络急引故痛，按之则血气散，故痛止。寒气客于侠脊之脉，则深按之不能及，故按之无益也。寒气客于冲脉，冲脉起于关元，随腹直上，寒气客则脉不通，脉不通则气因之，故喘，动应手矣。寒气客于背俞之脉，则血脉泣，脉泣则血虚，血虚则痛，其俞注于心，故相引而痛，按之则热气至，则痛止。重感于寒则痛久，寒气客于厥阴之脉，厥阴之脉者，络阴器，繫于肝，寒气客于脉中，则血泣脉急，故肋与少腹相引痛。厥气客于阴股，寒气上及少腹，皿泣在下相引，故腹痛引阴股。寒气结于小肠募原之间、络血之中，血泣不得注于大经，血气稽留不得行，故宿昔而成积。寒气客于五脏，厥逆上泄，阴气竭，阳气未入，故卒然痛，死不知人，气复反则生矣。寒气客于肠胃，厥逆上出，故痛而呕。寒气客于小肠，小肠不得成聚，故后泄腹痛。热气留于小肠，肠中痛，瘅热焦渴，则坚干不得出，故痛而闭不通。
《脉经》曰：阴弦则腹痛，弦急小腹痛，尺脉紧脐下痛，尺脉伏小腹痛瘕疝，尺脉实小腹痛，当利之，心腹痛不得息，脉细小迟者生，坚大疾者死。
邪气聚于下焦，则津液不得通，血气不得行，或溺或血留滞于下，是生胀满而硬痛也。若从心下至少腹，皆硬满而痛者，是邪实也，须陷胸汤下之。若但小腹硬满而痛，小便利者则是畜血之症；小便不利者，则是溺涩之症。
凡腹痛，四物苦楝汤，酒煮当归丸之类。
夏月腹痛，肌热，恶热，脉洪疾，手太阴、足阳明主之，苓芍汤主之。
秋儿腹痛，肌寒，恶寒，脉洪疾，足太阴、足少阴主之，桂枝芍药汤。四时腹痛，芍药甘草汤。
卒暴疼痛，若非中恶客忤，即饮食过度，肠胃不胜，气不及化，伤于太阴脾经而然，则东垣三物备急丸，不可缺也。然腹痛为病，有冷、有热、有虚、有实，至于血气虫积，皆能作痛，当详审其证，诊其脉而施治焉。大抵痛则不通，通则不痛，凡痛甚先通利，此要法也。

何谓郁病之脉  ***************************
按气、血、痰三症，多有兼郁者，或郁久而生病，或病久而成郁，虽气用四君，血用四物，痰用二陈，必以开郁药佐之。诸郁之脉皆沉，沉则为郁，但芤、涩、数、紧、滑、缓之不同耳！病之属郁者八九，视所挟兼症以开导之。
气郁，其症胸满胁肋胀痛，脉沉而涩，用二陈加香附，抚芎、苍术。气实者，加枳实、厚朴、砂仁、山栀、青皮、木香之类。
湿郁，其症周身走痛或关节痛，遇阴寒则发，脉沉而细缓，身体重头痛，白芷、苍术、川芎、茯苓、香附，或升阳除湿汤。
血郁，其症四肢乏力，能食便血，脉涩而芤，四物加桃仁、红花、青黛、抚芎、香附。
痰郁，其症动则喘，寸口脉滑而沉，二陈加海石、南星、香附、瓜篓仁、半夏，苦瓜篓捣汁，用煅过蛤粉拌匀，作饼晒乾，名海石，入□最能破痰。盖蛤生海中，得咸能软坚，而瓜篓又去痰之品，若以海中浮石为海石，非是。
火郁，其症瞀闷，大便赤涩，脉沉而数，骨髓中热，肌痹热，扪之烙手，逍遥散加山栀，香附、青黛、抚芎、贝母、苍术，或火郁汤。
食郁，其症暖酸胸满，腹胀不能食，或吐酸水，恶闻食气，人迎脉平和，气口脉紧盛，或沉缓而大，保和丸加枳实、麦芽、砂仁、香附之类。


卷四·方选  ——————————————————————————————————————————————————————————————————————————————————————————

中风门  ***************************
●摄生散　治一切卒中，不论中风、中寒、中暑、中湿及痰饮，痰厥、气厥之类，初作即用此剂。
南星、半夏（姜汁泡）、木香各一钱五分。苍术、细辛、石菖蒲、生甘草各一钱。
上水一锺半，生姜七片，煎至八分，温服。痰盛加全蝎（炙）二枚，仍先用通关散搐鼻。若牙噤者，用乌梅肉擦牙，和南星、细辛末，以中指蘸药擦，自开。
●通关散　治卒中风邪，昏闷不醒，牙关紧急，汤药不下。
牙皂、生半夏、南星、细辛。
上共为末，每用少许吹入鼻内，候有嚏可治。
●八味顺气散　凡中风人，先服此药顺气，次可进治风药，兼理七气拂郁，令人手足厥冷。
白术、茯苓、青皮、白芷、陈皮、乌药，人参（各一两）甘草（炙）五钱。
上共为细末，每服三钱，水一盏，煎七分，温服。
●大秦艽汤　治中凤，手足不能运动，舌强不能言语，外无六经形证，内无便溺阻隔，且血弱不能养筋。
秦艽、石膏各三两，甘草、川芎、当归、羌活、独活、防风、黄芩、白芍药、白术、白芷、生地、熟地各二两，白茯苓二两，细辛五钱。
上㕮咀，每服一两，水二锺，煎至一锺，通口服。天阴雨，加生姜七八片。如心下痞，加枳实一钱。
●搜风顺气丸　治三十六种风，七十二般气，上热下冷，腰脚疼痛，四肢无力，百节痠软，便溺闭涩。
车前子一两半，白槟榔、防风各一两，火麻子（微炒，去壳，另研）一两，菟丝子、牛膝各二两，乾山药二两，枳壳、独活各一两，大黄五钱（半生半熟），郁李仁（汤泡，去皮，另研）五钱。
上为细末，炼蜜丸梧桐子大，每服二十丸，茯酒、米饮任下，早晨临卧各一服。
●三化汤　治中风，二便数日不通，邪气内实。
厚朴、大黄、枳实、羌活各等分。
上每服三两，水三碗，煎至一碗半，终日服之，以微利则已。
●转舌膏　治中风，舌蹇不语。凉膈散加菖蒲、远志各少许，炼蜜为丸如樱桃大，朱砂为衣，每服三五丸，用蒲荷汤化开，或食后或临卧或食远服，加青黛、蓝根各一分，为活命金丹，治中风神不清。
●救急稀涎散　治卒中风，昏昏若睡，形体昏闷，四肢不收。
猪牙皂角（四挺，肥实□□不蛀，削去粗皮）、晋矾（一两，光明通莹者），二味同捣为细末，如患轻者可服半钱，重者三字匕，温水调灌下。
●神验乌龙丹　治手足嚲曳，口眼喎斜，言语蹇涩，履步不正者。
乌头（去皮尖）、五灵脂各五两，上为末，入龙脑、麝香令研细，滴水丸如弹子大，每服一丸，先用生姜汁研，次后□调服之，一日两服，空心晚食前服。
治中风口噤，服淡竹沥一升。
●瓜蒂散（方见痰门，凡病在胸膈者，宜吐之）。
●凉膈散方（见感冒）。

伤寒门  ***************************
●汗法　桂枝汤（凡邪在表者宜汗之）：桂枝三钱、赤芍二钱、甘草二钱、生姜五片、大枣三枚，上蒸盏半，煎八分，温服，取微汗。
●麻黄汤　麻黄三钱、桂枝一钱、甘草五分、杏仁八枚，水盏半，先煎麻黄数沸后，加生姜三片，枣一枚，同煎至八分，温服，覆取汗。盖麻黄性□热，惟冬时正伤寒无汗者用之，春夏不可轻用，服之恐发斑、发黄；如用加石膏、知母、黄芩。
●又参苏软　（方见感冒）。
●小柴胡汤（方见感冒门）。
●下法，小承气汤（凡邪在中下部者宜下之，方见感冒）。
●大承气汤（三焦俱有邪盛用之）：大黄□钱（酒洗），芒硝一合、厚朴二钱、枳实一钱。水二锺，煎一锺，温服。
●十神汤　治时行不正之气，冬寒春温，不问阴阳二证及内外两感风寒，腰膝痛，湿痹，头痛，咳嗽。
陈皮、麻黄（去皮）、川芎、苏叶、香附子、白芷、升麻、乾葛、赤芍各一钱，甘草五分。
上水二锺。姜五片，枣一枚，煎至八分，不拘时服。潮热加黄芩、柴胡；心胸胀满加枳实、半夏、头痛加细辛、石膏；咳嗽加五味子、桔梗；饮食不进加砂仁、白术；鼻衄不止加乌梅、山栀仁；呕吐加丁香、半夏：腹胀加白术、炮姜；冷气痛加良姜、延胡索；大便秘涩加大黄、朴硝；有痢加枳壳、当归、黄连；泻泄加藿香、泽泻；疹毒加人参、茯苓，去麻黄、香附。
●吕真人达玄散　专治伤寒，瘟疾，痘疹。初觉无名肿毒，卒感心疼，冷气喉闭，乳哦，疟疾时行，赤眼，内外吹乳，用银簪蘸香油黏药，点大眼角，男先左，女先右，合目踡腿、盖被侧卧，出汗后，吃清米汤稀粥；如瘟疾久不汗，此药先吹鼻，次点眼，盖被覆卧，半灶香即汗，陈米汤调养，一日后方服稀粥。
白犀角（通梢白者佳，镑屑，一两），山慈菇（一两，锉碎），麻黄（一两，去根节切细），朴硝（一两（净牙），血竭（一两，碎）。
共合一处，生姜汁自然拌湿，分十八剂，各用乌金纸包裹，外用熟枣二斤去核捣如泥，各包弹子大，摆沙盆内，以沙盆盖上，下加火，烟尽为度，候冷取出，其药如黑炭者佳，纸去净，和匀，每一钱加冰片二分，研极细，收磁瓶内，蜡封口，勿泄气，此药治伤寒，愈人甚众，有立见出汗者神效。
●救苦散　治伤寒不服药。
川芎、藿香、藜芦各三钱，延胡索、牡丹皮、朱砂各一钱，白芷、皂角各四钱。
共为细末，每用些须，以竹筒吹入两鼻，却饮热葱茶一碗。盖覆出汗即愈。
●发汗散　此在途急救之药。
绿豆粉、麻黄、甘草各一两。
末之，每服一钱，凉水调下，即汗。
●又方　胡椒三钱，整葱七钱，捣烂手握之，夹两腿中即汗。
●四时伤寒点眼方　冰片一分、粉草（自然面）、枯矾（极净面，各一钱），共为末研匀，银簪蘸无根水点，先服白滚汤二、三碗，点后两手紧抱两膀，屈膝片时，汗出，点一、二次，汗即遍手至足。
●伤寒初得，不问阴阳　肥皂角二挺，烧红为末，热水五合炖服之。阴症更效。
●神效沃雪汤　治伤寒二症未辨，时行恶气相传。
苍术（坚者泡，刮去皮）、乾姜（炮）、甘草（炙，各六两）、厚朴（去皮，姜制）、防风（嫩者）、白芍（去皮）、葛根（各四两）。
每服四钱，水二锺，煎八分，不拘时热服，少顷，取生姜、葱作羹或粥服之，坐卧避风，身体微润即愈。如疫气正相传染，清晨进一服为佳。
●陷胸汤　治结胸。方见诸书。
●绵花子酒　治初感寒，屡验。
绵花子（一撮，炒黄捣破），黄酒煮滚去子，饮一大钟，即时汗出。
治伤寒，七日内皆可服，不问有汗无汗，食前食后，防风一钱五分，枳实、白芷各一钱五分，紫苏、川芎各一钱二分，陈皮、甘草各五分，姜三片，枣二枚，水煎。
●五仙汤　治时气之日前者，半酒、半水煎服、即汗：
茶叶、核桃仁、艾叶、绿豆各一撮，葱根三茎。
伤寒呃逆，诸药不效，雄黄二钱、酒一盏，煎七分，乘热嗅之即止。
●抵当汤　治血结胸，谵语，瘀血狂言，小腹满，漱水不欲咽。
水蛭十枚、虻虫十枚、桃仁十枚、大黄八钱，水二锺，煎一锺，温服；血未下，再服。
●抵当丸　当汗失汗，热毒深入，吐血，身黄。
水蛭、虹虫各五枚，桃仁六个，大黄二钱，为细末，作一丸，水二盏。
●十枣汤　治心下痞硬，胁痛，乾呕，短气汗出，不恶寒。
芫花、甘遂、大戟各等分，水锺半，先煎大肥枣十枚，取八分内药末，弱人五分，强人一钱，平旦温服。若上病不除，明旦再服。加半钱，利后粥调养。
●破棺丹　大黄（二两，半生半熟）、芒硝一两，上为末，炼蜜丸弹子大，每服半丸。或一丸、二丸，食后，童便入酒，各半化服，或白汤合酒化服。

感冒门  ***************************
●两解神效方　内外两感，腑脏俱病，欲表则有里，欲下则有表，表里不能一致，故云：两感者不治。然禀有虚实，感有深浅，未有不治而获安者也，立此酌用焉。
羌活、独活、防己、防风、黄芩、黄连、苍术（米泔浸）。白术、甘草（炙）、川芎，细辛各三钱，生地、知母（各一两），每服五钱，水煎热服。不解，连服三、四剂。
●双解散　通圣、天水各一半，水二锺，生姜三片，葱白三根，同煎七分，热服，取汗。
●参苏饮　紫苏一钱、前胡二钱、桔梗一钱、枳壳一钱、乾葛二钱、陈皮一钱、半夏一钱、茯苓一钱、甘草七分、人参七分、木香（五分，气盛者去之），生姜，枣子，煎，食后温服。
●小柴胡汤　柴胡一钱、黄芩一钱，人参一钱、半夏一钱、甘草五分，水二盏，姜三片，枣一枚，煎服。
●葛根柴胡汤　柴胡一钱半、苍术一钱、荆芥一钱、麻黄一钱、甘草、当归五分、葛根五分，水二锺，生姜三片、枣一枚，煎服。
●葛根葱白汤　葛根一钱、芍药一钱、知母一钱、川芎一钱、生姜三钱、葱白五寸，水二锺，煎一锺服。
●九味羌活汤　（方见瘟疫）。
●小承气汤　去上焦之痞热。
大黄四钱、厚朴二钱、枳实一钱，水二锺，煎一锺，温服。
●生料五积散　治身体拘急，四肢浮肿，腰膝疼痛，胸膈停寒，脐腹胀满，脾胃宿食不消，痰饮不行，呕逆恶心，内伤生冷，外感风寒，妇人经事不通，饮聚膈上；可以探吐。
陈皮、乾姜、半夏、茯苓、枳壳、麻黄、桔梗、官桂、厚朴、苍术、白芷、川芎、当归、芍药各八分、甘草（炙，五分），上水二锺，姜三、五片、枣一枚，煎八分，食远服。
咳嗽加杏仁、桑白皮；身体痛加羌活、柴胡；手足风缓加乌药、防风；腰痛加杜仲、小茴香；手足拘挛加秦艽、牛膝；大便秘甚者加大黄：小便不利加木通、滑石；两胁肋痛胀加青皮、柴胡；呕逆作酸加黄连、吴茱萸；表虚自汗去麻黄，加桂枝；口燥渴去乾姜、半夏，加葛根、天花粉。

瘟疫门  ***************************
●太一救苦散　治疫气时行，道途寒热，神验奇验。
炼过芒硝三钱、雄精三钱、朱砂三钱、麝香五个，上药研极细，贮小磁罐，遇患人先将温水擦眼后，用骨簪蘸药点两大眼角，卧暖处，出汗即愈，不可坐卧风处，如复发仍照前法点之，无不效者。
●藿香正气散（方见霍乱门）。凡瘟疾初起之时，于未病之先服之，则邪自不犯。
●瘟疫发斑　淡豆鼓一两六钱、生地二两六钱，水三碗，煎至一碗，去渣，雄黄（豆大）一块、麝少许，为末调服。
身肿，蒸马粪敷之即愈；食后，即用所食之物烧，研末，米饮服二、三钱。劳复因交内腹痛，卵肿，葱白捣烂，醋一盏，和服效。阴阳易，拘急，拳挛小腹急痛，头不能举，速汗之，过四日不治。用蓝叶一把，雄鼠屎二十一枚，水二锺，煎一锺，服之即汗。
●避时疫神效方　治一切不正之气，却瘟疫，除寒湿。疫盛行时，车前子隔纸焙为末，服一锺，即不染。
●防瘟疫传染　将初病人衣服于甑上蒸过，则一家不染。若向人问病，先以清油抹鼻孔，又拈纸于鼻内，取嚏三、五声，又用雄黄研细涂鼻孔中，与病人同床亦不传染。初洗脸后，及卧时点。
●五瘟丹　甘草（甲己年为君）、黄芩（乙庚年为君）、黄柏（丙辛年为君）、栀子（丁壬年为君）、黄连（戊癸年为君）、香附减半、紫苏（减半，生用），冬至日大黄二两熬膏为丸，朱砂、雄黄为衣，贴金箔，每服一丸，冷水。
●败毒散　治四时瘟疫。
羌活、独活、前胡、柴胡、川芎、枳壳、桔梗、白茯苓、人参各等分，甘草减半，每服五钱，水锺半，姜三片，煎一盏，温服，日三服以效为度。
●又活人心统方　苍术（米泔浸一宿）、麻黄、黄芩、乾葛、川芎、升麻、甘草等分，葱白，水二锺，姜三片，煎八分，食前服。春加柴胡、防风、薄荷；夏加石膏、滑石、黄连；秋加羌活、前胡、枳壳；冬加姜桂、白芷、细辛。
●又方　疫气行时，祭张元伯神即愈。
用枣一枚、咒□华表柱念七遍，望天，取气一口吹枣上，令病人嚼吃，汤水任下，此三字鬼之祖名也。
●九味羌活汤　治□触冒四时不正之气，憎寒壮热，头疼身痛，口渴，水病腰以上肿，微汗则愈□，服尤妙。
羌活、防风、苍术各一钱，甘草四分，细辛八分，川芎八分，白芷一钱，生地一钱，黄芩一钱，上水二锺，煎至一锺，温服。

阴症门  ***************************
●回生膏　治阴症如神。
飞矾、黄丹、乾姜等分为末，连须葱数茎，捣烂敷脐，热砖烙之。
又：鹁鸽粪一碗，炒焦，好酒冲入，盖一刻候清，热饮即行至下部脐间即好，有冷汗为验。
●椒姜散　用椒四十九粒，黄丹、飞矾各三钱，乾姜、丁香各一钱，上为细末，酒调匀，男放左手心覆龟头，女放右手心覆阴户，炒黑葱头，煎滚酒饮一茶锺，盖被，曲腿卧，汗出即愈。
又飞白矾　百草霜等分，为末，苦酒服，盖被，汗出即愈。
又：炙中指顶，男左女右，五十七炷即愈。
又：白芥子槌烂作饼，绢包脐上，加纸一层，包贴纸上，熨斗熨之，再吃姜酒，内外交攻，阳气即回，少迟不救。

暑治门  ***************************
●治暑热中心　苦参为末，每服二钱，温水调服。并治发狂。
●天水散　治中暑身热，小便不利。燥湿、分水道、实大腑、化食毒、行积滞、逐瘀血、解烦渴、补脾胃、降妄行之火也。
滑石（水飞，六两）、甘草（另研，一两。上合匀每服三、四钱，新水调服，为咀，煎服，每剂滑石六钱、甘草一钱，水一锺半，煎七分，凉服。痰多加半夏、陈皮；心烦神扰加辰砂五分，调用；血虚惊悸加当归、生地黄；夜不寐加麦冬、酸枣仁、小草；有汗加五味子、黄耆；膈胀食少加白术、枳实、茯苓；口渴加麦冬、乾葛，鼻衄加山栀仁、牡丹皮、茅根；淋如沙加海金沙、车前子；小便血加小蓟、牡丹皮、生地。
●凉膈散　治大人、小儿脏腑积热，口臭生疮，痰实不利，烦躁多渴，肠胃秘涩，便溺不利，一切风热，并皆治之。
大黄、连翘、黄芩、薄荷、栀子、朴硝、甘草各一钱，上水二锺，入蜜一匙，竹叶十个，煎八分，不拘时服；或为细末，每服二钱，蜜汤调服。小便不利加车前子、滑石；心烦血少加当归、生地黄；头痛加川芎、蔓荆子；耳鸣加木通、石菖蒲；齿痛加升麻、牡丹皮、石膏；胁痛加柴胡、青皮；目痛加黄连；目胀加龙胆草；咽痛喉痹加玄参、射干、桔梗；口渴加天花粉；有痰加橘红、贝母；咳嗽加桑白皮、天门冬，身表热加黄芩、柴胡；痰中有红加山栀、牡丹皮；咳嗽甚者加栝蒌仁、杏仁、桔梗。
●白虎汤　治伤寒，脉浮滑者，表里有热，若汗下吐后，七八日不解，热结在里，大渴，舌上乾燥欲饮水者，宜服此剂。
知母二钱，石膏四钱，甘草七分，粳米半合，上水二锺，煎八分，食远服。虚烦燥热加人参、麦门冬；口渴加麦冬、五味子、乾姜；有汗加黄耆、黄连；血虚加当归、黄连；卧不宁加小草、酸枣仁；小水不利加泽泻；大便结燥加桃仁；午后发热加黄柏；泄泻加木瓜、茯苓、白扁豆；膈满加厚朴、枳实、白术；恶心呕哕加半夏、生姜；脚转筋加木瓜、吴茱萸；有痰加橘红、贝母、神麴。
●一方　中暑毒，掘新地坑，入新汲水搅浑，澄清，取饮。
●清暑益气汤　治长夏湿热蒸炎，四肢困倦，精神减少，身热气高，烦心，便黄，渴而自汗，脉虚。
黄耆、苍术（米泔浸）、升麻各一钱，人参、白术、神麴、陈皮、泽泻各五分，甘草、黄柏、麦门冬、当归各五分，五味子九粒，青皮二分半，上作一服，水二大钟。
●一方　治暑毒用大蒜三二瓣，嚼烂，温水送下即甦醒。
●十味香薷饮　治伏暑，身体倦怠，神昏头重。吐利转筋。
香薷一两，人参（去芦）、陈皮、白术、黄耆、白扁豆、甘草（炙）、厚朴（姜汁炒黑色）、乾木瓜、白茯苓各半两，上为末，每服二钱。

湿治门  ***************************
●茯苓渗湿汤　治湿热积蓄，发为黄疸，小便不利等症。
茵陈七分，白茯苓六分，猪苓、泽泻、白术、枳实、苍术、黄连各五分，山栀子、黄芩、防己、青皮各四分，上水二锺、煎七分，食前服。
●羌活胜湿汤　治外伤湿热头痛，脊强腰似折，项似拔。
羌话、独活各一钱，藳本、防风各五分，蔓荆子三分，川芎二分，甘草五分，上水二锺，煎至一锺，去柤，食后温服。如身重腰沉加黄柏一钱、附子五分、苍术二钱。
●三花神佑丸　治一切沉积痰饮，食下即吐，风湿诸病，或风热燥郁，肢体麻痹，走注疼痛症，风痰涎嗽等症。
大黄一两，牵牛二两，芫花（醋拌炒）、甘遂、大戟各半两，上为细末，滴水丸小豆大，初服五丸，每服加五丸，温水下，无时。

痰火门  ***************************
●升发二陈汤　治痰郁火邪在于下焦，大小便不利，此药能使大便润而小便长。
橘红、茯苓各一钱，川芎八分，半夏一钱半，柴胡六分，防风五分，升麻七分，甘草五分，葛根七分，上姜水煎服。痰在上部去升麻，加苏子。
●健脾清火化痰丸　白术（二两五，炒），枳实（麸炒）、天冬（去心）、枯芩（酒炒）、瓜萎仁（去油）、海粉各一两，玄明粉、香附（童便浸炒）、桔梗、连翘各五钱，青黛二钱（要真者），末之，炼蜜，人姜汁少许为丸、黍米大，每五十丸淡姜汤下，空心、食后、临卧日三服。
●清金利膈膏　治劳心过甚，胸膈痛，嗽有痰，不耐辛苦，此劳碌致火上炎作痛也，最效。
桔梗、马兜铃各四两，沙参、龙眼肉、陈皮（去白，各二两），香附米（童便浸晒，二两），天冬、麦冬（俱去心洗）、粉草、贝母（洗去心）、五味子（肥者洗）、白茯苓（去皮）、紫菀（洗）、酸枣仁（炒研，各一两），杏仁（煮去皮尖，炒研）、白芥子（白大者纸炒）、没药（另研极细，各五钱），上前十六味，咀片入砂锅，内东流水或极甜水，桑柴火煮，水少渐添，滚水至药无味止，新布滤出渣，将汁以文火再熬，渐至黑稠加入没药，再加炼蜜四两，搅匀注磁器内，坐冷水中三日，其水一日七换，取出，不拘时白汤点服三、四茶匙。忌胡椒、蒜、羊肉、猪首、酒，亦节用。土大夫不可一日少此药也。
●十金定喘丸　治一切痰喘，坐卧不安。
人参（一两五钱），沉香、紫菀各五钱，紫苏叶、枳壳（炒，各二钱），甜葶苈（炒）、桔梗（各四两），桑白皮（二钱五分），五味子（三两），款冬花（一两），乌梅肉（四两），末细，麻黄五个去根锉，铡丸弹子大，用粗碗内磨化，白汤约半锺，顿热，俟病人睡浓，唤醒即与服之，仍令仰卧即愈。
又：丝瓜，烧存性，为末，枣肉丸弹子大，每服一丸，酒下。
●又治痰迷心窍方　大黄一两、菖蒲八钱、巴豆（八粒，去油）、细末，每三钱烙焦饼，茶下。
●治虚火喘嗽　人乳、童便各一盏，竹沥半盏，姜汁二匙，重汤煮服。又：姜蚕炒，去头丝，为末，生蜜调服。
又：公猪肉不见水，银簪扎烂，入苋菜子，蒸烂五更食。
●滚痰丸　治一切怪症痰火，癫狂，气喘咳嗽，痰唾稠黏，头眩耳响，烦躁欲狂，大便不通，咽乾口苦。
黄芩（一斤，酒洗）、大黄（一斤，酒蒸）、沉香（一两二钱）、礞石（三两，火硝同煅如金色），上为末，清水滴丸绿豆大，每服一钱临卧服，次早当下痰，如无，至夜再服。
●竹沥达痰丸　治一切痰饮，胸膈壅塞，脾虚不运，咳嗽吐痰、咽喉不利。
橘红（一斤，去白）、枳壳（八两，麸炒）、黄芩（八两，酒洗）、白茯苓（四两）、半夏曲（四两，炒）、生甘草（四两）、白芥子（四两，炒）、神麴（四两，炒）、贝母（四两）、天花粉（五两）、竹沥汁一碗，上为末，竹叶汤合竹沥，滴丸绿豆大，食远，白汤下百丸。
●瓜蒂散　治中风等症，痰盛宜吐者用之，痫病亦然。
瓜蒂、赤小豆各等分，上为细末，每用半钱，强壮人一钱，用白汤调下，不拘时候。不吐者，以齑汁半盏，顿服，以鸡翎探之；吐不止者，以麝香汤止之。

气分门  ***************************
●补中益气汤　治劳倦伤脾，中气不足，懒言，恶食，溏泄，日渐瘦弱，元气下陷，一切内虚，蒸蒸发热等症。
当归二钱、人参五分、白芍一钱五分、茯苓一钱五分、陈皮二钱、白术二钱、甘草五分。头痛，加蔓荆子三分；痛甚，加川芎五分；顶脑痛，藳本五分、细辛三分；有痰困倦乃太阴、厥阴之痛，加半夏一钱，生姜三片；耳鸣、目黄颊颔肿、肩臑肘疼、面赤目红，加羌活一钱、防风、藳本五分；通血，甘草三分，黄芩五分；消肿，嗌痛面赤，加桔梗三分；口乾，加乾葛五分；升胃气，痞闷，加芍药、黄连各一钱；腹胀，枳实、厚朴七分，木香、砂仁各三分，天寒，加乾姜；恶寒，加桂心五分；夏月恶热，黄芩五分，甘草、白芍三分；腹痛，加熟地六分；滞气，加木香、青皮各三分；体重乃风湿相持，加苍术、升麻各一钱，又羌活、柴胡、藳本；大便涩，加归梢一钱；久痛咳嗽，去人参；冬月，加带根节麻黄、加佛耳草；长夏湿土旺，加苍术、泽泻；湿热胜，不利穀味，加神麴以消之；五味子、麦冬益肺气；胁下急痛加柴胡、甘草；多唾白痰，胃口停寒，加益智仁；胃痛，加豆蔻三分；疲甚，加参耆、白术（有至一两者）；汗多，去升麻，加酸枣仁；善嚏，乃腠理不密，加贝母、前胡；泻泄，加白芍、泽泻、茯苓；嗽，加桑皮，麦冬各一钱，五味子七粒；食少或伤食，加神麴。麦芽、黄□、枳实；胃有湿痰，加半夏；大病后元气未复，加橘红。
●四君子汤　治一切气虚，脾胃亏损，吐泻□言语□□，四肢无力，脉来细□□。
人参、白术、茯苓、甘草。治痰加半夏、陈皮为六君子汤，男子虚劳有热加四物汤为八物汤（四物、四君）。如渴，加木瓜、乾葛、乌梅；吐泻，加黄耆、藿香、扁豆；□虚渴，加麦冬；胃冷，加丁香、砂仁、附子；遍身疼，加赤芍、官桂；六腑闭塞，加□□大黄，气痛，加茴香、玄胡索、当归；心烦，加辰砂、酸枣仁、远志；咳，加桑皮、杏仁、五味子；虚热，加当归、柴胡、升麻；气短，加木香、砂仁；喘急，加枳实、枳壳；风热邪滞，加荆芥、黄芩、薄荷；盗汗，加□□、□□；小便不利，加泽泻、木通、猪苓；□□，加□；恶寒，加麻黄、桂枝；气块，加三稜、莪术、茴香、附子；泻痢白黑，加厚朴、□□；呕多，加□□、□□；□体，加□□、□□、□□；□□，加□□、生苄、麦冬、呕哕，加藿香、半夏；里急后重，加香薷、□□、□□、□□；腹痛如剧，加官桂、乾姜、赤芍；积滞，加□□、黄□；□□□□，加□□□；□□，加杏仁、前胡、桔梗、薄荷；劳热，加□□、□□□；□□□□，加□□、贝母、紫苏、麦冬；咽喉痛及木强，加牛蒡□、荆芥穗；□□□，加枇杷叶、□□、□□、藿香；□中出血，加黄柏、阿胶；大便不通，加槟榔、大黄；□□，加□□□、乳香、朱砂、□仁、□□；小儿慢惊□，加□□、□□、□□、薄荷、□□、□□、□□；小儿风疾，加全蝎、细辛、白附子；小儿疹痘已出未成，加升麻、乾葛：□□□□，加参□、陈皮、□心；骨□□，加□□、山栀子；眼肿，加防风、蝉退、木贼、菊花、苍术、竹叶；头痛甚，加川芎、细辛、知母、葛根；湿温多汗，加知母、苍术、石膏；吞酸吐逆，加良姜；半夏；上焦火，加栀子、龙胆草：声重目黄，加茵陈、大黄；淋涩，加瞿麦、海金沙、芸台子；喉闭，加硼砂、白矾，去姜枣；肚肿，加龙胆草，肉桂；痢，加肉豆寇、黄连：妇人难产，加麝香、白芷、百草霜，以上平补。
●木香槟榔丸　顺气宽胸、消积化滞、解宿酒、消宿食、除胀满、利水肿。
广木香四两，黄连四两，吴茱萸（炮炒）、黄芩（四两，酒炒）、黄柏（四两，盐水炒赤）、槟榔（八两，煨），陈皮（八两，炒），青皮（四两，醋炒）、莪术（五两，煨）、枳壳（八两，麸炒），黑丑（八两，炒）、厚朴（四两，姜炒）、大黄（四两，酒蒸）、香附（八两，制）、当归（八两，酒洗）、乾姜（三两□，上为末，白水滴丸绿豆大，不时白汤下一钱或半钱，半邪既迸退，须用平剂以调之。
●以下方，疏利分心气饮　木通一钱半、官桂三钱半、赤芍二钱半、桑白皮五钱、大腹皮五钱，青皮五钱、陈皮五钱、紫苏二钱、羌活五钱、甘草三钱半、半夏（姜炒，五钱），上锉，加姜、枣、灯草，煎服。上方加枳壳、香附，槟榔，治气病，最能升降阴阳，调和三焦屡验。水气面目浮肿，加猪苓、泽泻、车前子、木瓜、葶苈、麦冬：腹中气块加三稜、莪术、术香、槟榔：痞闷加枳实、香附：气滞加乌药；腰痛加枳壳、木瓜，气塞加炒枳壳、炒菜菔子、炒皂角子，食少加砂仁、神麴、咳嗽加桔梗、五味子，性急加□□□；上焦热加片芩；下焦热加栀子；翻胃加沉香，磨服。
●四七汤　半夏五两、茯苓四两、厚朴（姜制，三两）、紫苏二两，一方加桔梗、枳实、甘草尤效，作十剂，生姜七片、枣一枚，水煎热服。
●神仙一块气　青皮、陈皮、莪术（煨）、三稜（煨）、香附（童便炒，各一两），神麴（炒）、麦芽（炒）、莱菔子（炒）、白丑（头末）、槟榔、郁金、黄连各五钱，枳实（面炒，三钱），皂角、百草霜各二钱半，上为末，稀面糊为丸，绿豆大，每三十丸视疾之上下为食之先后，温酒、姜汤送下。
●遇仙丹　此方治病甚多，于妇人尤灵。
●黑丑（头末，四两，半生半熟）、三稜五钱、莪术五钱、茵陈五钱、槟榔五钱，俱生用，上为末，每药末四两，用飞罗面一两，却将皂角五钱，煎水煮面糊为丸，如梧桐子大，每服三钱。壮盛者五钱，小儿减半，五更鸡鸣时，茶清送下。一方：无三稜，有大黄、玄胡索、香附。如男妇一生，常惯气恼，致令痞闷膨胀，以此健脾消食、顺气开郁、化痰清火。
●顺气理脾丸　即小健脾丸，每日常服，心腹宽快。
白术、白芍、白茯苓各三两，陈皮、黄连（姜炒）、半夏各二两，神麴、山楂肉、麦芽、枳实、甘草（炒）、青皮各一两，木香、砂仁各五钱，香附（炒，二两，童便姜炒），上末，面糊为丸，梧桐子大。每五、七十丸，米汤送下。
●正气天香散　新惹气者服比。
天台乌一钱半、香附（醋炒，六钱）、陈皮（盐水炒，一钱）、紫苏（六分）、乾姜（六分），水煎，温服。如因气致脊痛脊强，流入背膂，属手太阴肺、手太阳小肠，足太阳膀胱。加羌活；亦有肾气逆上而痛者；加盐炒小茴香、炒川椒十粒；如虚痛用补中益气汤，或八物汤加黄耆；如肝盛多生恚怒加铁粉。

血分门  ***************************
●四物汤　治血分之总司。
当归、熟地、川芎、白芍。加四君、耆桂，十全大补汤。咳嗽加桑皮、杏仁、麻黄；大便结加桃仁，大黄；经不通加红花、苏木；两胁胀满加枳实、半夏；月前月后加川牛膝、泽兰、锺乳粉；不思饮食加砂仁、白豆蔻、连肉；面色黄加陈皮、香附、炮姜；下血过多加黄耆、茯苓、莪术、甘草；五心烦热加黄芩、柴胡、地骨皮、百合；虚烦加淡竹叶、石膏、人参；怔忡加远志、枣仁、朱砂；赤白带下加藳本、丹皮、续断；无子加附子、肉苁蓉；头眩加羌活、细辛；血气痛加天台乌药、官桂；四肢痛加良姜、玄胡、军姜；肠中气块加木香、三稜、莪术；乍寒热加人参、茯苓、青皮；有死胎加交桂、麝；小便秘涩加泽泻；血痢加阿胶、厚朴、艾叶；潮热加条芩、桔梗；动胎加艾叶、香附、苏叶；渴加麦冬、乾葛、乌梅；烦躁加知母、人参、麦冬、石膏。
●生血润燥汤　治血虚气弱，口乾唇燥，发燥须黄，肌肤白屑，大便秘结，水少火多，以北方养血而润之。
当归、生地黄、熟地黄、红花、天门冬、麦门冬、瓜蒌仁、桃仁、升麻、紫石英、阿胶各等分，上水二锺，煎八分，食远温服。肌肤燥裂加黄耆、桂枝；口渴加天花粉、葛粉；烦心加五味子、山栀、柏子仁；夜不寐加枣仁、玄参；身热加柴胡，黄芩；齿颊肿痛加牡丹皮、石膏；气弱加人参、黄耆；脾虚少食加白术、陈皮；头痛加川芎、蔓荆子；耳鸣加山栀、木通、石菖蒲；小水不利加车前子、滑石；腹痛加芍药、甘草；大便秘结加火麻仁、郁李仁；甚者加酒大黄，以上仁平补。
●犀角地黄汤（方见诸书）。
●华佗急救方　治内伤内损，或因酒食劳伤，或心肺脉破、血气妄行，口鼻俱出如涌泉。
侧柏叶（蒸乾）、人参（焙乾，各一两），上二味为末，每服二钱，入飞罗面二钱，新水调和如稀糊服。如无前药，用荆芥一握，烧过，盖地上，出火毒，碾如粉，陈米饮调下二钱，不过二服。如无荆芥，用釜墨研如粉，服三钱，米饮调下，速进三服。
●治失音不能言（或咯血或中风）槐花（新瓦上）炒香熟，三更后床上仰卧，随意食之。
●天冬丸　治咯血，吐血，润肺止嗽。
天冬（一两）、阿胶（炮）、甘草、贝母（去心）、白茯苓、杏仁（各五钱），上为细末，蜜丸弹子大，噙化。
●治便血效方　漆叶、葳蕤二味，煎服。
●治血崩　陈棕烧灰，黄酒送下。
●又血山崩效方　当归、芍药、熟地、阿胶、蛤粉（炒）、地榆、荆芥穗、川芎以上各一钱，煎服。
●治便血　补中益气汤，加荆芥穗；冬月，加炒黑乾姜。
痰嗽带血，大柿饼饭上蒸熟，批开入真青黛一钱，卧时食一枚，薄荷汤下。
又：侧柏叶（向东南者，取淡盐水浸一夜，晒乾为末）二两，明矾一两，枯矾一两，画和为丸，每服如梧子五、六丸，姜汤下。
●治吐血　艾叶七瓣、侧柏叶一钱、藕节一钱，共捣，入童便，煎服。
新绵烧灰半钱，好酒下，治咯血。
●治鼻衄　白土即土粉（画匠用者，研极细，五钱），井花水下，立止。
●血山崩效方　黑骡马粪新瓦焙乾，仍用黑骡粪火烧存性，空心黄酒服，每服三钱，一二次即愈。
●又方　赤石脂、当归，酒煎服，即愈。
又一方：金毛狗脊一钱，三七一两，乳香、没药各五分，末之，酒调下一钱。
●小金丹　方外异人传，治吐痰血，热嗽，□哑。
芙蓉一钱、朱砂（三分）、麝香（三分），上为细末，外用高良姜四两切碎烧酒泡，三日去酒入水十碗，煎至三、五碗，滤去渣，慢火熬成膏，人乳汁半盏再蒸，入煎药为丸如黄豆大，金箔为衣，每服一丸先吃梨一片，然后以药丸嚼下，再吃梨一片，痰嗽顿止，发热即退。
●抑心清肺丸　治肺热咳血，咳嗽，兼治血痢。
黄连、赤茯苓各三两，阿胶二两，以上二味为细末，水煎，阿胶和丸如桐子大，每服五、六十丸，食后米饮送下，盖莲、苓有降心火之功，阿胶具保肺金之力，则嗽除血止而病自愈矣。
●润血饮子　水一锺，入阿胶（一两，化开），煎至七分，加竹沥半盏、人乳一盏、蜜五匙，徐徐服之。
●治鼻口流血　干藕、柏叶炒乾等分，每服二钱，酒下即止。以上急救。

咳嗽门（附哮喘呕逆）  ***************************
●参苏饮（见感冒）。
●二陈汤（见痰门）。
●万金膏（诸般咳嗽第一方）。
天冬（去心，八两）、杏仁（泡去皮尖，四两）、贝母（四两）、百合（四两）、百部（四两）、紫菀（三两）、款冬（五两），上细切，用长流水煎三次，取汁三次，去滓不用，将汁入饴糖八两，蜜一斤再蒸，又入阿胶四两、白茯苓去皮四两，水飞晒乾，二味仍入前汁，和匀如糊，成膏，不拘时服，频频服之，治劳嗽之圣药也。
●苏子降气汤　治虚阳上攻，气不升降，上盛下虚，痰涎雍盛。
当归、甘草（炙）、前胡、厚朴（各二两），半夏曲五两、紫苏子（五两），陈皮（三两半），上每服五钱，姜三片、枣一枚、水一锺，煎，不拘时服。
●橘皮半夏生姜汤　治咳逆呕吐。
人参五分、甘草五分、橘皮一钱、半夏一钱。上生姜三片、枣一枚，水一锺半，煎半锺服。
●琼玉膏　治虚劳乾咳，有声无痰。火乘肺金，气极而呜，平人服之益寿延年。又治三消最妙。
生地黄（取汁，重箩滤过，熬成膏，煎，去浮沫再滤）、人参（去头芦取净末）、白砂（蜜汤炼熟，去粗末）、白茯苓（去皮蒸烂，去水，去筋丝，晒乾取净末），上四味共入一处，搅匀重箩滤过，纳磁坛内，用密葛打成绵纸，封固坛口七、八层，悬于大锅内，用桑柴火煮一昼夜，如水涸旋，添热水，煮毕取出，沉于井中，水浸一昼夜，出火毒，取出又煮一时，出水气。如遇夏时热，放阴凉所在，或埋地中。其制时要静处，不闻鸡犬。每日汤、酒随便进二三服。
●蒸梨方　用香梨几颗（安一器内），前胡（切片）、薄荷叶各一钱，五味子、紫菀各二钱，竹茹一两（将此药覆梨四围），新汲水和蜜漉湿，蒸梨烂熟，露一夜，不拘时食。
●二母散　治久嗽不愈，久服除根。
知母、贝母各等分，为细末，老生姜切片，蘸药细啮，白汤下。又：陈皮（去白，五钱）、半夏（姜制，二钱五分），为末，分二服，水一锺，姜十片，煎七分，食远服。
●九仙茶　治久嗽，明目益人。
九月九日採嫩侧柏叶，不拘多少，九蒸九晒，磁罐收贮，代茶。
●风寒者　主发散、行痰。二陈汤加麻黄、杏仁、桔梗之类。风寒郁热于肺，夜嗽者，三拗汤；脉大而浮，有热，加黄芩、生姜。
●咳嗽，遇寒则发者　此寒包热也，解表热自除。枳壳、桔梗、麻黄、防风、陈皮、紫苏、木通、黄芩。严寒去芩加杏仁，感冷则嗽，膈上有痰，二陈汤加南星、枳壳、黄芩、桔梗、苍术、麻黄、木通、生姜。
●声哑为寒　宜细辛、半夏、生姜、辛以散之。
●嗽属火者，有声，痰少面赤　主降火、清金、化痰。海石、瓜蒌、青黛、桔梗、半夏、香附、诃子、青皮之类，蜜丸噙化。
●凡嗽引胁痛　宜疏肝气。用青皮、枳壳、香附，实者白芥子。
●阴虚火动而嗽　四物汤加黄柏、知母，合二陈，顺而下之；或吐血者四物加黄柏、知母、五味、人参、麦冬、桑白皮、地骨皮。
好色之人元气虚弱，用琼玉膏最捷。劳者补阴清金，四物加竹沥、姜汁。
●治久嗽、劳嗽　用贝母、知母、白芨、阿胶、麦冬、陈皮、人参、五味子之类，太平丸噙化俱妙。
●久嗽　积痰留肺，脘中如胶气不能升降，或挟湿，与酒而作。用瓜萎、海粉、半夏、神麴、香附、陈皮之属。
●治食积痰嗽　半夏、南星为君，瓜蒌、萝卜子为臣，青黛、海石为使，姜汁蒸饼为丸，服。
●治痰嗽气急　二术、香附、杏仁、茯苓、黄芩、川芎、萝卜子，为丸服。咳嗽声嘶者，乃血虚受热，用青黛、蛤粉，蜜调服。
●肺胀者　主收敛。五味子、乌梅、罂粟壳、冬花、诃子、倍子、枯矾之类。肺胀抑遏不得眠者，难治。
●治肺实，有火邪者　宜桑白皮、片芩、天花粉、杏仁、枳壳、桔梗之类以泻之；有外感风寒者，用五拗汤以发散之。凡久嗽肺虚，须用人参、冬花、紫菀、马兜铃、五味之类补之。凡咳，不论风、寒、痰、火、虚、实，曾经发散过，并服麻黄、杏仁、防风、枳壳等药，病虽已，或病根未除者，只以二陈加粟壳、乌梅、诃子、五味子、阿胶之类，一服立愈。
●热嗽　咽喉干痛，鼻出热气，其痰嗽而难出，色黄且浓，或带血缕，或出血腥臭，或坚如蛎肉，又若风寒之嗽痰清而白。宜金沸草散，去麻黄、半夏，加薄荷、枇杷叶、五味、杏仁、桑白、贝母、茯苓、桔梗，入枣一枚，同煎，仍以辰砂化痰丸或薄荷煎、八风散，含化。
●有热嗽，诸药不效　竹叶石膏汤去竹叶，入粳米，少加知母，多服五味、杏仁、枇杷叶。此必审是伏热在上焦心肺间可用。
●冷热嗽　因增减衣裳，寒热俱感，遇乍寒亦嗽，乍热亦嗽，饮热亦嗽，饮冷亦嗽。宜金沸草散、消风散各一贴，和煎，或应梦人参散，或款冬花散，以薄荷代麻黄，或二母散，仍以辰砂化痰丸、八风丹吞化。
●七情饥饱嗽　无非伤动脏腑，正气致邪七逆，结成痰涎，肺道不理，宜顺气为先。四七汤一贴，加杏仁、五味、桑白、人参、阿胶、麦冬、枇杷叶各一钱。有嗽吐痰，与食俱出者，此盖饮食失节，致肝气不利，而肺又有各邪，肝浊道、肺清道，清浊相干，宜二陈汤加木香、杏仁、细辛、枳壳各半钱。
●治食积痰嗽　发热。二陈汤加瓜蒌、莱菔子、山楂、枳实、面蘖。《机要》云：痰而能食者，大承气微下之；痰而不能食者，厚朴汤主之。
●治嗽而失声　润肺散或青音丸。戴云：有热嗽，失声咽疼，多进冷剂，而声愈不出者，宜以生姜汁调消风散，少少进之，或只一味姜汁宜。得嗽而失声者，非独热嗽有之，宜审其症用药。声哑者，寒包热也，宜细辛、半夏、生姜，辛以散之；亦有痰热壅于肺者，金空则鸣，必清金中邪滞，用清咽宁嗽汤。
●有因久嗽成劳者　有因病劳乃嗽者，其症寒热往来；或独热无寒，咽乾嗌痛，精神疲极所嗽之痰，或浓或淡，或时有血腥臭，异常语声不出者，薏苡仁五钱，桑白皮、麦冬各三钱，白石英二钱，人参、五味子、款冬花、紫菀、杏仁、贝母、阿胶、百合、桔梗、秦艽、枇杷叶各一钱，姜、枣、粳米同煎去渣，调锺乳粉，亦宜蛤蚧散或保合汤，知母茯苓汤、紫菀散、宁嗽汤。经年累月久嗽不已，服药不瘥，余无饱症，却与劳嗽不同，戴用三拗汤、青金丸。予谓其不妥，独宜保肺而已，一味百部膏可也。《素问》云咳嗽烦冤者，是肾气之逆也，八味丸、安肾丸主之。有暴嗽，服诸药不效，或教之进生料鹿茸丸、大兔丝子丸方愈。有本有标，却不可以其暴嗽而疑遽补之非，所以易愈者，亦觉之早故也。
●治时行嗽　发热恶寒，头痛，鼻塞，气急，状如冷热伤，连嗽不已，初得病即伏枕，一、两日即轻，俗呼为虾蟆瘟。用参苏饮加细辛半钱。
●治咳而无痰者　以辛甘润其肺。蜜煎生姜汤，蜜煎橘皮汤，烧生姜、胡桃。
●又，本事方（补肺法）：生地黄（二斤，净洗），杏仁二两，生姜、蜜各四两，捣如泥，人瓦盆中，置饭上蒸五、七度，每五更挑三匙嚥下。
●丹溪治饮酒伤肺、痰嗽　以竹沥煎入韭汁，就吞瓜蒌、杏仁、青黛、黄连丸。按此恐太寒，闭遏热气，不得发舒，不若先以辛散之，而后以酸收之，甚者吐之后，与五苓甘露胜湿去痰之剂。
●吃醋呛喉，咳嗽不已　用甘草（二两，又赤皮），作二寸段，中半劈开，用猪胆汁五枚，浸三日，取出，火上炙乾，为细末，炼蜜丸，每服四十丸，茶清下，临卧服。
●咸物所伤，哮嗽不止　用白面二钱，砂糖二钱，通搜和用，糖饼[KT]汁，捻作饼子，放在炉内炸热划出，加矾粉四钱，另炒略熟，将饼切作四牙，掺轻粉在内，令患人吃尽，吐出病根即愈。

脾胃门  ***************************
●人参启脾汤　治脾胃虚弱、不进饮食，此药最效。
藿香、半夏、茯苓、砂仁各五分，甘草、黄连、神麴、麦芽各四分，陈皮七分，人参二钱，白术一钱，木香三分（不见火），上水二锺，煎八分。空心服。
●冲和养胃汤　治内胀。
黄耆（一钱五分）、人参（一钱）、甘草（一钱五分）、当归（一钱）、白术（一钱）、白芍（炒，八分）、白茯苓（三分），柴胡（七分）、乾姜（一分）、升麻（一钱）、葛根（一钱）、羌活（一钱五分）、防风（五分）、黄连（七分）、黄芩（七分）、五味子（二分）、水煎，稍热服。
●食盐治法　凡胸胃酒食停积，心下胀满，只用盐花擦牙，温水嗽下，不过三次，如汤泼雪。
●四君子汤　一切脾胃虚弱，饮食减少，诸虚不足，无问内伤外感，病之新久，不论诸病服药无效，宜用此剂以补之，脾胃渐充，诸病皆愈。
人参（二钱）、白术（二钱）、白茯苓（一钱）、甘草（炙，五分），上水一锺半，姜五片，枣一枚，煎七分，食远服。血虚加当归、川芎；气虚表不固加黄耆、桂枝；呕吐加砂仁、蓿香；心虚加茯神、酸枣仁、益智仁；有痰加陈皮、半夏；泄泻加山药、白扁豆；虚寒久泻者，加肉蔻、乾姜；咳嗽加麦门冬、五味子；心烦不寐加麦门冬、酸枣仁；口渴加乾葛、五味子；胸腹胀满加枳实、白豆寇；有潮热加软柴胡；遍身疼痛加羌活、紫苏；走注气痛加延胡索、木香；身体肿满加大腹皮、厚朴；腹胁疼加吴茱萸、广木香；小儿痘疹不出加升麻、葛根；女人腹痛加香附、延胡索；大便秘结加枳壳、桃仁、槟榔；小便不利加泽泻、木通。
●平胃散　健脾进食，和胃却痰，自然荣卫调畅。及疗四时感冒，手足腰疼，五劳七伤，外感风寒，内伤生冷，不问三焦痞满，并有平效。
陈皮、苍术、厚朴、甘草各一钱，上水二锺，姜三片、枣一枚，煎七分，食远服。五劳七伤有热加黄芩、柴胡；手足痠疼加乌药、桂枝；痰嗽发疟加草果、乌梅；冷热气疼加小茴香、木香；水气胀满加桑白皮、木通；有气加茴香；酒伤脾胃加丁香、砂仁、葛根；伤食加白豆蔻、草果；四时泻泄加豆蔻、诃子；风痰加半夏、皂角；腿膝冷痛加牛膝、肉桂；腿痹加菟丝子、汉防己；浑身拘急有热加柴胡、黄芩；痢疾加黄连；头风加藳本，白芷；气块加三稜、莪术；冷泪加夏枯草；有瘟疫时气二毒，寒热头痛加抚芎、葱白；眼热加大黄、荆芥；妇人赤白带下加当归、茯苓；腰痛加杜仲、八角茴香；妇人腹疼加香附子、乌药。
●参苓白术散　治久泻，脾胃大虚必用此，久服方可以复元气，再无脾胃之患时，常渐泻渐已者，尤宜多服。
人参（二两）、白术（五两，蒸）、莲肉（四两，去心）、白桔梗（一两）、乾山药（四两，炒黄色）、薏苡仁（四两，炒）、芡实粉（四两）、白茯苓（四两，蒸）、炙甘草（二两，去皮）、砂仁（一两，炒）、白扁豆（四两），上为末，欲留久滴水为丸绿豆大，方能久贮，每服二钱，米汤或枣汤调亦可。
●人参利膈丸　治胸中不利，痰咳喘满。和脾开滞，推陈致新。治噎膈之圣药。
木香（一两）、槟榔（一两）、人参（一两）、当归（一两）、藿香（一两）、甘草（一两）、枳实（一两）、大黄（一两，酒浸）、厚朴（姜制，一两），为细末，水丸桐子大，下五十丸，仍用猪胆导之，得通便佳。
●三因冲和丸　开胃顺气，不拘内外诸证，能宣行诸药，秘妙之方。
人参末（一两）、石斛末（一两）、白豆仁末（一两）、山楂肉末（一两，择有味有肉者）、陈皮末（一两），合研匀，碗盛碟盖，饭上蒸。一餐取起，待冷方开，乃调胃补心、接丹田之气也。远志（甘草汤泡，去骨取末，一两）、山栀（炒焦色取末，二两）、香附（童便浸半日，温水洗净，米醋炒细末，二两），此三味再共研匀，如法蒸一餐，毋令泄气，乃透畅心包，达膈间之滞气也。
海石末（二两）、苍术（米泔水浸，去粗浮皮，炒黄取末，二两），此二味同蒸，乃消痰饮而通内外之用也。
川芎末一两、北柴胡末一两、青黛一两，此三味和匀，蒸如上法，乃疏肝郁调达者也。夫心为脾母，补心则土有力。肝为脾贼，平贼则国乃昌，故曰安穀则昌。用穀芽取粉打糊为丸，如梧桐子大，晒乾，用益元散五钱（水飞过），神砂五钱，共研匀为衣，食后少顷，白汤下。量人大小、轻重，数服之。
●异功散　治中气不足，纯阴无阳诸证。在小儿痘疮痒塌，为回生要药，非虚寒不用。
木香、当归各三钱，官桂、茯苓、白术各二钱，人参、厚朴、肉豆蔻、丁香、陈皮各二钱半，半夏、附子各一钱半，又每服二钱，姜三片、枣二枚同煎，空心温服。

噎膈翻胃门  ***************************
●治膈噎效方　白槿（十朵，夏秋用鲜花，春冬用乾花，用日晒乾，连青蒂煎下）、杵头糠五分，或稻米、穀米（只用杵头上黏的扫下），二味水二锺，早、午、晚一日三服即愈。
●回生丹　乌梅（十二个，水浸去核）、硼砂（二钱）、绿豆、黑痘各四十九粒、百草霜五钱、朱砂二钱、雄黄一钱、乳香一钱，上将砂、豆、黄香五味为细末，入乌梅肉并百草霜捣匀为丸，如弹子大，就湿以乳香、朱砂为衣，阴乾。每服一丸，空心噙化，待药尽，烙热饼一个，茶半碗，将饼扯碎，茶泡食之，无碍为验。过三、五日，再依法服一丸即愈。
●治胃气冷，吃食后即欲得吐　以白豆蔻子三枚，捣筛更研细，好酒一盏，微温调之，并饮三、两杯。
●治翻胃　用豆腐、锅巴（黄色者佳，炒研末），每服三钱，用砂糖水调服，白汤下，以好为度。
●疗噎膈反胃　威灵仙一把，醋蜜各半锺，煎五分，吐出宿痰愈。去猫胞衣、鹤粪（家喂者），等分为末，每服二分，黄酒下，忌烧酒。
●还元散　病人自己粪，不拘多少，竹刀削起，土白萝卜一枚，竹刀削去顶盖，剜孔入粪，盖以原顶，竹签签住，炭火煨至粉红色，研末，不拘茶、酒、饭食，以少许拌入，频服即愈。勿令本人知，令恶心也。
●翻胃秘方　取一狗，饿数日，香油拌糯米、晚米，与食过三升，将粪盛麻布袋，水中漂净，炒成粉，加木香少许，葱白，做粥，食之即愈。
●甘露饮　治翻胃吐食，宽利胸膈，养脾胃，进饮食。当州一富人病反胃，往甘露寺设水陆，梦僧与汤一杯，饮罢少快，及入寺供汤即梦中所饮，求其方，服数十剂遂瘥，方开后：干饧（[飠曹]头醋者，六分）、生姜四分，洗净，和皮相拌，捣烂捏作饼，晒乾，每十两，炙草二两同碾，萝为末，每服二钱，入火盐沸汤点，不拘时服。
●人参利膈丸　（方见脾胃）。
●白果散　治翻胃。
白果（取汁，半斤）、蜂蜜（半斤）、半夏末（五钱），三味调匀，重汤顿滚，半炷香取起，服后，服火酒一锺，七日如神。
●五膈宽中散　治七情四气伤于脾胃，胸膈痞满，气逆痰停，遂成五膈。
白豆蔻（二两），甘草（炙，五两），木香（三两，另研）、厚朴（姜汁炙熟，一斤），砂仁、丁香、青皮、陈皮（各四两），香附子（炒，六两），上为细末，每服二钱，盐少许煎沸汤，不拘时煎服。

霍乱门  ***************************
治中汤治脾胃不和，呕逆霍乱，或中满虚痞，泄泻等症。
人参、甘草（炙）、乾姜（泡）、白术，青皮、陈皮各一两，上每服五钱，水煎服。呕吐不已加半夏等分、丁香减半，名丁香温中汤。
●藿香正气散　治感冒头疼，憎寒壮热，或感湿气，霍乱吐泻，伏暑吐泻，转筋。
前胡、大腹皮、白茯苓、白芷各一两，白术、厚朴、桔梗、甘草、紫苏各二两，藿香、陈皮各三两，半夏（姜汁炒，二两），上每服一两，水一锺半，姜三片，枣一枚煎，八分热服。如欲汗，加葱白三茎，以衣盖。渣再煎服。冷嗽喘满加人参、杏仁、五味子；心腹疼加延胡索、木香：呕甚加生姜五片，名顺气木香散。
●华佗救急方　治上吐不止，又复下泻，头旋眼晕，手足转筋，四肢逆冷，用药迟缓难救。
吴茱萸、木瓜、食盐各五钱，上三味同炒焦，用磁罐盛水二升煮，令百沸，却入前药，同煎至一、二升已下，倾盏内，随病人意，冷、热服之，入腹即醒。如苍卒无药，以枯白矾末每服一钱，百沸汤点服。如无矾以盐一撮、醋一盏同煎，八分温服，咸酸皆可服。

痧症门  ***************************
●干霍刮　上下不得吐利，出冷汗，气将绝，用盐一大匙炒红，用童便一碗，二味温和服之，少倾吐下即愈。俗名搅肠砂腹痛。
●结肠沙，阳沙肠痛　手足暖；阴沙腹痛，手足冷，身有红点，好明矾三钱，滚水调服。阳沙以针刺其手指近爪甲处分半许，出血即愈，乃先自两肩将其恶血，令聚指头；阴沙以灯草油点火烧其身。
●火龙丹　（治心痛腹痛绞肠沙）雄黄、稻硝等分研为极细末，每用些少，点小眼角立效。

心腹门（附嘈杂等症）  ***************************
●治心痛奇方　大人二钱，小儿一钱立效。
木香、沉香、大黄、甘草、官桂各一钱，共为细末，黄酒调下。
●心痛效方　香附（生，八分）、郁金（真者，一钱）、甘草五分煎服。又方：五灵脂、广木香等分，研末黄酒调下即止。
●治心气痛　陈香圆一两、细辛一两，水一碗，煎五分服。
●治心疼　良姜（一两，浸一宿）、香附（一两，醋浸一宿），次日取土焙乾，各磨成末，各用小磁罐收贮，纸封固。该用，各取五分，滚水调服即愈。
●心痛即胃脘痛，虽日数多，不食不死　若痛方止，使进食，还痛。必须三、五服药，方少进食。痛甚者，脉必伏。用温药附子之类，不可用参、术。诸痛不可补气，用山栀子炒去皮，每服十五枚，浓煎汤一呷，入生姜汁令辣，再煎小沸，吞九枚，又入川芎一钱，极妙。
痛发者用二陈汤加川芎、苍术，倍加炒栀。痛甚者，加炒乾姜，从反治之法也。药味等分为末，姜汁和，蒸饼，丸桐子大，每服五十丸，热姜汤下。轻者，川芎、苍术各一两，山栀子（炒去皮，二两），姜汁，蒸饼糊丸，每服七八十丸，热姜汤下；重者，桂枝、麻黄，石[酉兼]等分，同前丸法，每服十五丸，辣汤下。
凡治此病，必先问平日起居何如？有因平日喜食热物以致死血留于胃口作痛，用桃仁承气汤下之。若夫轻者，用韭汁、桔梗，能开提其气血，药中兼用之。
●心痛　用山栀，并劫药止之。若又复发，前药必不效，可用玄明粉，一服立止。
●治热心痛　或发或止久不愈。金铃子、延胡索各一两，细末，量服一、二钱，温酒调白汤下。愈后服枳术丸去其馀邪。枳、术各二两，烧饭为丸服。
●治实心痛　心胸高起，按之更甚。雄黄一两、巴豆五钱（去皮油），研入白面二两，研匀，水丸梧子大，浆水煮十二丸，熟漉入冷浆水内令沉，每一时用浸药，令浆水下一丸，日尽十二丸利，不可再服。宜服藳本汤，去馀邪。藳本五钱、苍术（米泔浸炒，一两），分二贴，水煎服。
●治寒心痛　与中寒门同，用理中等汤。
●治气心痛　半夏（炮，七钱半），延胡索、炒桂心（各二钱半），乳香（七分半），人参（一钱半），甘草（炙，一钱），分二贴，每贴十二盏，姜枣煎。食远温服。妇人加川芎、当归（各一钱）。
●治心脾积痛　妇人血刺气痛，及中酒恶心，肠滑泄泻。良姜（炒，二两），茴香（炒，七钱）、甘草、苍术（制，各二两八钱），细末，每服二钱，盐汤或酒调服、煎服皆可。
●治中恶心痛　用车脂，以温水调，急搅服之，吐即愈。
●治急心痛　牙关紧欲死。用老葱白三。五根，去须、皮、叶，捣烂如膏，斡开口以银匙将葱送入喉中，用麻油四两灌之，送下即苏。
●治九种心痛　当太岁上取新生桃枝，去两头，水二升煎，取升，顿服。
●治虫咬心痛　《经》云：「虫贯心，则杀人。」欲验之：大痛不可忍，吐青黄绿汁、涎沫，或吐虫出。乾漆（槌碎，炒，令烟尽，一两），雷丸、芜荑各五钱，细末，每服三钱，温汤调下。甚者，不过三服。小儿半钱。
●治一切厥心小肠膀胱痛不可忍者　附子（炮）、郁金、红姜等分，细末，醋糊丸如芡实大，辰砂为衣，每服一丸，男子酒下，妇人醋下，服罢又服。方不胜载，如不愈者，再考《本草》单方。
●治三阴受邪　心腹㽲痛。四物半两，防风、独活、全蝎各五钱，续断、茴香各一两，苦楝、延胡各七钱，木香、丁香各二钱半，细末之，酒糊为丸桐子大，每服五十丸，白汤下。
●治冷气奔冲，心胁脐腹胀满绞痛　川乌四两，益智二两，乾姜半两，青皮一两，㕮咀，每服五钱，水二锺，入盐一捻，姜枣煎八分，温服。
●又一方　良姜五钱，厚朴（姜炒），当归（炒），官桂各二钱，每服七钱，强壮人分二服，弱人分三服。
●蟠葱散　治脾胃虚冷，心腹胁肋刺痛，胸脾背膊拘急，呕逆不食，膀胱气刺，小肠及外肾肿痛，及女人血气攻刺，症瘕攻作并治。
延胡索七钱半，苍术一钱，茯苓、蓬术、三稜、青皮（各一钱半），丁皮、砂仁、槟榔各一钱，官桂、乾姜（炮，各半钱），甘草（炙，一钱半），虚寒甚者加吴茱萸、木香各一钱，分二服，每服水二锺，葱白一茎，煎八分，食远服。
又延胡、海带、没药、良姜，散，酒调服，理中汤人皆知。
●仓猝散　治腰腹拘急，不可屈伸，腹冷如石，痛不可忍，自汗如洗，手足冰冷。
山栀（四十九个，连皮炒，存性），附子（一枚，炮去皮脐）每服三钱，酒一小钟，入盐少许煎服。
又，歌曰：「心痛无如没药良，水磨浓煎半盏强，更浸好酒微煎服，药到移时便复常。
「心痛原来内有虫，槟榔一味自能攻，半生半熟研为末，热酒浓调服有功。」
《道藏经》：治暴心腹痛。苦参、龙胆草（各二两），升麻、栀子（各三两），苦酒五升，煮取二升，分二服，当大吐乃瘥。如素性怕吃药，用方书，舌上写「风」字，又纸上写「蜈蚣」两字相交吞之。
或吃炒盐一大撮，多饮温水送之。忽然吐涎物即瘥；或用白沙糖一两，以酒三锺煮服，两次可愈。
或煎湖洲茶，以醋投和服，治十年、五年久腹痛。
●化虫丸　治腹中有块起，以手按之不见作聚，往来痛无休止，五更心嘈，牙关强硬，呕吐涎沫，或吐青水，及睡中啮齿，面色青黄，饮食虽多，不生肌肉，或寒或热，沉沉嘿嘿；不知病之所在，翻唇视之，内有斑点，有虫之验也。
胡粉（炒，五钱）、鹤蝨（三钱）、白矾（五钱）、槟榔（五钱）、苦楝根（五钱），细末之，面糊丸桐子大，每服十五丸，温浆水入，脂麻油一、二点，打匀下之，上半月虫口向上时服。虫之小者，化为水；大者，自下。
●心痛者　腊月八日取活兔一枚，杀其鲜血调荞麦面，丸如桐子大，白滚汤每服二十丸。此方活人多矣。
●积年心痛，不可忍　小蒜浓煮，食饱，勿著盐，随手见效。
●心神狂惑　无灰酒二碗，真麻油四两和匀，杨枝二十条，每条搅二、三遍，候油、酒相和如膏，煎至七分。不欲服者强灌之。服后令睡，或吐或不吐，觉来即愈。
●治醋心如蜇　吴茱萸（汤泡晒乾）一合，水三锺，煎七分，食远顿服。又胡桃烂嚼，生姜汤下立止。

疟疾门  ***************************
●清脾饮　治疟疾初发，寒热交战者。
半夏一钱、柴胡一钱、赤茯苓一钱、陈皮八分、甘草二分、香薷八分、黄芩七分、生姜三片，水煎热服，微汗。次服去紫苏，再一服。
（少阳胆经）往来寒热，口苦或耳鸣，头角痛或胁痛，用小柴胡汤，初治加香薷。（太阳膀胱经）先寒大热，背脊强痛，头痛颈项强，用小柴、羌活、川芎、香薷。（阳明胃经）目痛鼻乾，不得眠，口渴微恶寒而大发热，用加味葛根汤加柴胡、香薷取汗。（肺经）恶寒而发热，外见咳嗽，宜参苏饮加香薷以发表。
（脾疟）寒热相停，呕吐痰沫。宜用清脾饮加减。肾疟，寒少热腰痛，足冷，用桂附二陈汤。（肝经疟）热长寒短，筋脉抽缩，宜柴胡二陈汤加乌药。心经疟，少寒多热，心烦少睡，反复不宁，用柴苓汤加减。
●又截疟方　可治阴疟。
何首乌（三钱五分），陈皮（一钱五分），甘草（一钱五分），白茯苓（一钱），青皮（一钱），露一宿，空心温服。
●截疟常山饮子　常山（二钱），草果（不去皮，二钱），知母（二钱），良姜（一钱五分），乌梅（一钱五分），甘草（一钱），上（一两一剂），枣五枚，未发时连进二服。
●治疟神方　此方海外高僧秘传。
番木鳖（去谷麸炒，一两），雄黄、朱砂、甘草（各一钱），为末和匀，每服四分。临发预吃饭一碗，将酒调下，盖被睡之即愈。
●一方　瓜蒂散，加雄黄一钱，温齑水调下。又方：常山二两，少煮晒乾，每服一两，水煎空心服，吐膈上痰涎。
●治疟柴平汤　小柴胡汤、平胃散二药加紫苏、乾葛。午前发，属阳，为气虚，加白术、黄芩；午后属阴，为血虚，加当归、川芎、熟地。有食加神麴、麦芽、枳实、炒黄连，甚则下之；痰盛，加南星、半夏、枳实、黄芩。遇发，自半明先服一剂，将发又服一剂。
●又方　五月端五取虾蟆吊干，候月蚀之夜，放水盆内用铜盆扣之，以棍敲盆之外，候月蚀过复圆，虾蟆复活，用之治，回生散或加在牛黄丸内尤效。此智光道人董少宰福兄说：「任县有一马回子，用此物加药内，治危症甚效。亦可治疟人，神祐丸以治疟」。

痢疾门  ***************************
●神效方　或红或白具可治。
用黄连（去须）、黄芩、白芍（用生）、山楂（净肉，各一钱五分），陈枳壳、槟榔、厚朴（姜汁炒）、厚青皮（各八分），当归、甘草、地榆（各五分），红花（二分，用酒洗），南木香（二分），桃仁（炒去皮尖研粉，一钱），水二锺煎一锺，空心服。孕妇去红花、槟榔、桃仁。
●又方　姜茶调益元散，送木香、槟榔丸百馀丸。
痢疾不拘红白，黄柏一钱、葱头五根、生矾一钱，共捣□脐上□膏药。
●又一方　取木香通气丸二撮，外用陈皮、牵牛、□□、木通等分，木香钱半，为末糊丸，温酒下。
●秘传斗门散　治八种毒痢，脏腑撮痛，脓血赤白或下瘀血，或成片子，或五色相杂，日夜频发，兼治禁口恶痢，里急后重，久渴不止，全不进食，他药不能治者，立见神效。
黑豆（炒去皮，十二两），乾姜（炮，四两），罂粟壳（蜜炒，半斤），地榆（炒）、甘草（炙，各六两），白芍药（三两），上㕮咀，每服三钱，水一盏，煎七分，温服。
●噤口痢方　薄荷（一两），椿根皮（去林皮，六钱），大人用水三碗煎至一碗半，凉水冰凉服；小儿用一半。
●导气汤　治下痢脓血相杂，里急后重腹痛。
木香（不见火）、槟榔，黄连各六分，大黄、黄芩（各一钱半），枳壳（一钱，麸炒），芍药（六钱），当归（三钱），上作二服，水煎食前服。
●四神治痢丸　治一切痢病初作，腹痛后重。推陈致新，平和不伐，有积去积，无积即安，大有奇效。
川黄连（一斤，蒸，吴茱萸合炒）、广木香（四两）、槟榔（四两），壮大黄（四两，酒蒸），吴茱萸（二两，汤泡炒莲），右为末，醋糊为丸梧子大，空腹米汤下八十丸，不效再服百丸。
●真人养脏汤　治大人、小儿冷热不调，下痢赤白或如脓血鱼脑，里急后重，脐腹㽲痛，肛脱坠下，酒毒便血。
人参、白术、当归（各六钱），白芍药（一两六钱），木香（一两六钱），甘草（炙）、肉桂（各八钱），诃子肉（一两二钱），肉豆蔻（包面煨，半两），御米壳（蜜炙，三两六钱），上每服四钱，水煎，食前服，忌一切酒面腥腻。如脏腑滑泄不瘥，加附子四片，煎服，愈。
●如金丸　此方屡效，即乘危者皆合，治诸儿泄泻亦应验。
黄连，去须芦切作片，以生姜汁拌之，用黄土铺锅底上，隔纸炒乾，如是七次为极细末，水滴为丸（黄连一斤，约姜三斤，取汁，必水发一日晒乾为好）。凡痢重者三钱，轻者二钱，空心白汤下，饿半日。

泻泄门  ***************************
●四神丸　治脾肾俱虚，子夜作泻，不思食，不化食。
肉豆蔻（二两），破故纸（四两），茴香（炒，一两），木香（半两），上为末，生姜煮，枣肉泥为丸梧桐子大，盐汤下。一方：去木香、茴香，入神麴，麦芽。
●一方泄泻　砂仁五钱，怀山药、白术、莲子（去心，各一两为末），白糖（二两），滚水调服。
●参苓白术散　（方见脾胃）。
●止虚泻秘方　山药（二两），将一两炒黄，一两生，江西黑沙糖半碗拌匀，生姜汁少许搅匀，蒸熟，空心调服。
●治小儿泄泻不止　木鳖子（一个，面制烧熟去壳），小丁香（三粒），共末唾为丸，入儿脐，膏药封之。
●小儿水泻方　墙上青苔一钱烧灰，蜜水送下。
●资生丸　消食止泄，调和脏腑，饥者服之饱，饱者服之饥，平和稳当，不犯寒热，无逾此方。
人参（人乳浸透，饭锅上蒸熟，三两），白术（米泔水洗，用山黄土拌，蒸丸，次晒九次，去土，切片焙乾，三两），白茯苓（去皮，水飞，去筋膜，人乳拌，饭锅上蒸熟，晒乾，一两五钱），橘红、山楂肉、神麴（炒，各二两），黄连（姜汁炒）、白蔻仁（炒）、泽泻（炒，各三钱半），桔梗（米泔浸炒）、藿香（洗）、甘草（炙，各五钱），白扁豆（炒）、莲肉（去心皮，各一两），薏仁（炒，三两），山药（炒）、麦芽曲（炒）、芡肉（炒，各两半），蜜丸二钱重，每服一丸，姜汤下。

郁症门  ***************************
●越鞠丸　越，发散也；鞠，养也，发散滞气而调养之。
苍术、香附、抚芎、神麴、栀子各等分炒，上末水丸绿豆大，温水下，每服五钱。
●子和越鞠丸　桃仁（去皮尖）、红花、香附（醋制）、抚芎、青黛各等分，细末之，水丸桐子大，每五十丸白汤下。或以生姜汁点大眦，男左女右。余以为此方最宜妇人，以其
闷气多也。
●调气汤　快气释思，大利胸膈。
苏叶一钱半，苍术（米泔浸）、香附（醋浸炒）、川芎、芍药（各一钱），青皮、枳壳各五分，柴胡八分，甘草三分，水二锺煎服。若甚者，加炒萝卜子，吃萝卜汤。
●交感丹　治一切名利失意，抑郁烦恼，七情所伤，不思饮食，面黄肌瘦，胸膈痞满。
香附（二斤，炒黄，净末一斤），茯神（为末，四两，飞之更妙），炼蜜丸弹子大，每服一丸，空心细嚼，白滚汤磨沉香少许，苏子一撮炒，熬汤下更速。
●治食郁胃脘　有瘀血作痛，上中部脉芤而涩，胸中隐隐不快或痛。生韭捣汁一盏，加酒一、二杯，同服。先嚼连皮桃仁数十枚，韭汁送下。

痞积门  ***************************
●二圣膏　点痞块化为脓血。
用末，化石灰半斤为末，瓦上微炒红，提出候热稍减，入大黄末一两，炒热仍提出，入桂心末五钱，略炒，以醋熬成膏，厚摊烘热，点上即愈。
●一方　灸脐（去积健脾），槐树白皮如钱厚，照脐大小，剪如钱，盖脐上，荞麦面作圈，指半高，上孔小，下孔大，坐块皮上，食盐填实，再加蒜一片，用艾灸之，以脐热为度，多多益善。面圈作二个，好替用。脐内先以椒水洗，生姜擦，以便通气。
●痞癖方　核桃仁（六十个，火煨去皮），海纳子、杏仁（去皮尖）、桃仁（去皮）、槟榔（炒，各一两），朱砂（一钱），上为细末，炼蜜四两，丸指头顶大，不拘时服。
●三稜丸　治一切积滞，不拘年远日近。
京三稜（四两，醋煮软竹刀切片晒乾），川芎（二两，醋煮软切片），大黄（半两，酷浸），湿纸裹，煨过切，醋糊丸桐子大，每服三十丸，温水下。
●神功助化散　治男子妇人腹中痞块，不拘气血所成。此方之妙，不可尽述。
扁蓄五钱、瞿麦穗二钱、大麦芽五钱、神麴五钱、木香一钱半、甘草五钱、川大黄三两，上为细末，男为灯心、淡竹叶等分煎汤，及无灰酒一同调服一钱，酒多于汤。妇人用红花、当归、灯心等分及无灰酒一同调服，亦酒多于汤。忌油腻动气之物及房事一月。须黄昏时服，次早二便见恶物为度。
●二仙膏　明矾、雄黄（各二两），研细，先将二两水糊和成膏，纸摊贴患处即效。不效，再以后二两摊贴，须看贴药之后，大便如脓下，即愈。
●八仙丹　治诸般积聚，痞块虫积，食疾酒疾，验过大效。
大黄（五两），槟榔（三两），黑牵牛（六两，头末），雷丸（一两），锡灰（八钱），使君子（六钱），木香（六钱），芜荑（六钱），共为细末，用连须葱一把煎三、四沸，露一宿，用汁为丸梧桐子大，每服三钱，葱汤送下。

虫胀门  ***************************
●消肿方　用虾蟆每十岁一只，糊椒一岁一粒。将虾蟆去皮，头足取净，用猪肚一个将椒蟆打碎，人猪肚内，以线缝固。水煮烂，空心吃，如不愈再吃。
●加味至宝丹　此药通之甚妙。
芫花、甘遂、大戟、牵牛、大黄、青木香各为末七钱，木通、陈皮、青皮、桑白皮、连翘、葶苈、砂仁、椒目、益智、胡椒、泽泻、槟榔、猪苓、车前、萝卜子各五钱，木香三钱，麝香一钱，上十七味，共前六味为末，醋煮，面糊为丸如桐子大，量人虚实用之。第一服，消上部至胸，更初，用葱，酒送下一钱六分或一钱七分，至巳时，水泻肿消，不补自止。第二服，消中部至腹至腿，五更，陈皮汤一钱八、九分或二钱，水泻肿消，不补自止。第三服，消下部自腿至脚，五更，桑皮汤下二钱或加三四分，至巳午时，水泻肿消，不补自止。服三日，遍身消矣。若有不消，看在何部，依前汤使，再令患人吞下，无不消矣。前贤云：「虫有五不治。一曰面如青藜，二曰肚大青筋，三曰脐出如李，四曰掌内无纹，五曰脚肿无坑，以为难治。」此药善治五症，取下黑尿者，真不治也。阳事不举，不治也。服药消肿之后，切忌盐醋鱼腥、鹅羊鸡猪犬等物，酒色生冷，百日为效。
●金不换木香丸　大戟五钱、芫花五钱、甘遂五钱、黑丑（头末，二钱）、巴豆（去壳，五钱，生熟各半）、大黄（生，五钱）、青皮（五钱）、陈皮（五钱）、木香（五钱）、青木香（五钱）、胡椒一钱、川椒（去目，五钱）、益智仁（五钱）、槟榔（五钱）、大腹皮（五钱）、苦葶苈（五钱，炒）、射干（三钱）、桑白皮（五钱）、木通（五钱）、泽泻（五钱）、连翘（五钱）、砂仁（五钱），上二十二味为末，醋煮，面糊为丸如梧子大，每服五十丸，壮人加七、八十丸。第一消头面肿，五更初，用葱白酒送下。第二消中膈胸腹肿，五更初，用陈皮汤下。第三消脐以下脚肿，五更初，用桑白皮汤送下。
●治肿胀　不服药自去水。
真水银粉（二钱），巴豆肉（研去油，四两），生硫磺（一钱）、上三味研成饼，要匀。先用新棉一块铺脐上，次以饼当脐掩之外用绵缚。如人行三、五里自然泻下黄水，待利三、五行，除去药，以温白粥补之。久患者隔日取水。一饼可救二、三十人；神效。
●治虫胀　王通判病胀，诸药不愈。梦人云：「鬼蒺藜可治。」王寻取液饮，痛不可忍，俄洞泄出一虫，长丈，愈。

水肿门  ***************************
●治水肿木香流气饮　木香七钱五分、丁皮七钱五分、藿香（七钱五分）、半夏（二钱五分）、人参（五钱），白术（五钱）、赤茯苓（五钱）、厚朴（二两）、青皮（二两）、陈皮（四两）、草果（七钱五分）、槟榔（七钱五分）、大腹皮（七钱五分）、香附（二两）、柴苏（二两）、木瓜五钱、白芷五钱、麦冬五钱，莪术七钱五分、肉桂七钱五分，木通一两、石菖蒲五钱、甘草二两，上锉八钱，生姜三片、枣二枚、水一碗半，煎至七分，去渣热服。本方加沉香、枳壳，大黄，去藿香、石菖蒲，名二十四味流气饮。虫肿加豆蔻，肿满加黑牵牛，头面肿加葱白，肚腹肿加枳实，倍青、陈皮，脐至脚肿加白桑皮。
●腹胀并关格及二便不通　独头大蒜煨热去皮绵裹，塞肛门，冷即换之。
阳水为病在上，风湿之所生，治宜汗。阴水为病在下，寒湿之所致，治宜利。上、下分消其湿。阳水身肿，烦渴，小便涩，大便秘，治以五皮散或四磨饮。明水身肿，不烦渴，大便溏，小便少，不赤涩，治以实脾饮或木香流气饮。
水肿之初，先宜攻下消导。可以三圣散：牵牛、枳实、萝卜子三味，量大、小、虚、实与之。实者，三花神祐丸或禹攻散选用之，大忌羊肉。水肿朝宽暮急者，血虚暮宽朝急者，气虚朝暮急者，气血俱虚，若不论气血阴阳，只以利药攻之，必贻后患。倘由脾虚而肿，则愈下愈虚，虽目前小快，而正气阴损，故又以补中宫为主，看所挟之症加减，当以严氏实脾散为得。
从治之法，塞因塞用之理。
选实脾饮。下部加牛膝、黄柏、苍术、白术、厚朴、茯苓（连皮同）、猪苓、泽泻、香附，砂仁，枳壳、陈皮、大腹皮、木香等分，灯心一团，水煎，磨木香调服。

惊悸怔忡门  ***************************
●归脾汤　思虑过多，劳心伤脾，健忘怔忡，烦躁不寐，短气自汗，坐卧不安。
人参一钱，木香四分，茯神、黄耆各一钱，远志一钱，归身一钱，龙眼肉十个（去核），酸枣仁八分（研），白术一钱、甘草五分，上水二锺，姜三片、枣二枚，煎八分，不拘时服。膈胀痞加陈皮、枳实；有痰加半夏、麦芽；烦渴加麦冬；盗汗加当归、黄柏；呕吐恶心加生姜五片，心悸加小草，五心热加地骨皮；潮热加柴胡；小水不利加莲子、石苇；大便秘结加桃仁，麻仁；心烦加山栀；鼻衄加牡丹皮；耳聋加石菖蒲、木通；头痛加川芎、白花；恶寒加桂枝、防风；腰疼加杜仲、小茴香；胁下胀满加青皮、柴胡。
●安神丸　治劳神过度，心神不安，烦热怔忡，兀兀欲吐，似懊憹状，及梦中惊悸。
黄连一钱半，生地黄、当归身、甘草（炙）各一钱半，朱砂一钱（另研为衣），上为末，蒸饼丸黍米大，每服十丸。或十五丸，二十丸，津液下。
●定志丸　治心气不足，惊悸恐怯，或言语鬼怪，喜笑失常。
●菖蒲　远志各二两，茯苓、人参各三两，上为末，炼蜜丸梧桐子大，朱砂为衣，每服五个丸，米汤下。
●朱雀丸　惊气怔忡，此方主之。
白茯神二两，沉香五钱，二味为丸。
●蜜陀僧一物汤　每服匙许，惊气入心，暗不能语者，此方主之。
●加减二陈汤　心若时跳时止，是痰因火动。
二陈汤加枳实、麦冬、竹茹、炒黄连、炒山栀、人参、白术、当归、辰砂、乌梅、竹沥，姜三片、枣一枚，水煎，调辰砂末服。
●养血宁心汤　当归一钱二分，白芍（酒炒）八分，生地一钱，片芩八分，黄连八分，栀子七分，枣仁一钱，远志、麦冬各二钱，姜、枣煎服。

痨瘵门  ***************************
●人参固本丸　生地，熟地（各酒浸）、天冬（去心酒浸）、麦冬（同上制）各二两，人参（黄色）一两，炼蜜为丸，如桐子大，空心温酒、盐汤任下五十丸。生地能生心血，用麦冬引入所生之地；熟地能补肾精，用天冬引入所补之地。以人参为通心气之主，地黄俱用姜汁炒过，恐滞膈故也。
●葛可久十药神方　呕吐咯血者，先以十灰散遏住。甚者，以花蕊石散止之，后其人必倦，用独参汤补之。后服保和汤止嗽清肺，保真汤补虚除热，太平丸润肺消痰，消化丸下痰消气、加减法具各方之下。服药之法，每日仍浓煎薄荷汤灌嗽喉中，用太平丸先嚼一丸，徐徐嚥下，次噙一丸，缓缓溶化，至上床时，亦如此用之。夜则肺窍开，药必流入窍中。如痰壅，却先用饴糖拌消化丸一百丸吞之，次又依前噙嚼太平丸，令其仰服前七药后，若有嗽可煮润肺丸食之。服前药有暇，续煮白凤膏食之，固其根本。痊后服十珍丸以收
●十灰散（甲字）治呕吐咯嗽血，先用此药止之。
大蓟、小蓟、荷叶、侧柏叶、茅根、茜根、山栀、大黄、牡丹皮、棕榈皮各等分。
●花蕊石散（乙字）五脏崩损，涌喷血出斗升，用此止之。
花蕊石火煅存性研为粉，上用童便一锺煎温调末三钱，甚者五钱，食后服。男子用酒一半，女人用醋一半与童便和药服，使瘀血化为黄水，服此讫，以后药补之。
●独参汤（丙字）止血后虚弱，此药补之。
大楝参一两，上咀水二盏，枣五枚煎，不拘时服，细细服之，服后宜熟睡一觉，后服药除根。
●保和汤（丁字）治痨嗽肺痿。
知母、贝母、天冬、麦冬、款冬花、天花粉、薏苡仁、杏仁、五味子、甘草、马兜铃、紫菀、百合、阿胶（炒）、桔梗、当归、生地、紫苏、薄荷各五分，生姜三片，上以水煎，入饴糖一匙，化服之。每日三服，食后进。加减于后，一方有百部。血盛加薄荷、茜根、藕节、大蓟、小蓟、茅花；痰盛加南星、半夏、橘红、茯苓、枳实、瓜蒌仁；喘甚加桑皮、陈皮、大腹皮、萝卜子、葶苈、苏子；热甚加山栀（炒）、黄连、黄芩、黄柏、连翘；风加荆芥、防风、余茀草、甘菊、细辛；寒加人参、肉桂、桂枝、五味子、蜡片。
●保真汤（戊字）治虚弱骨蒸。
当归、生地、白术、黄耆、人参、莲心、赤茯苓、白茯苓各五分，天冬、麦冬、陈皮、白芍、知母、贝母、黄柏、五味子、柴胡、地骨皮、熟地各四分，赤芍、甘草各五分，姜三片，枣一枚，水煎，食后服。惊悸加茯神、远志、柏子仁、酸枣仁；淋浊加萆薢、天台乌药、猪苓、泽泻；便浊加石韦、扁蓄、木通；遗精加龙骨、牡蛎、莲鬚、莲子；热燥加石膏、滑石、鳖甲；盗汗加浮小麦、炒牡蛎、黄耆、麻黄根。
●太平丸（己字）治久嗽肺痿肺痈，并噙服。
天冬、麦冬、知母、贝母、款冬花、杏仁各二两，当归、生熟地黄、黄连、阿胶各一两半，蒲黄、京墨、桔梗、薄荷叶各一两，白蜜四两，麝香少许，上为末和匀，用银石器先下白蜜，炼热后下各药末，搅匀，再上火入麝略熬二、三沸，丸如弹子大，每日三服，食后细嚼一丸，煎薄荷汤缓缓送下，次噙一丸。临卧时如痰盛，先用饴糖拌消化丸吞下，却又噙嚼此丸，使药流入肺窍，则肺清润，其嗽退除，七日病痊。凡一切咳嗽只服此药立愈。
●沉香消化丸（庚字）治痰热壅盛。青礞石（炒金色）、明矾（飞研细）、牙皂、南星（制）、半夏（制）、白茯苓、陈皮各一两，枳壳、枳实各五钱，薄荷叶、黄芩各一两，沉香五钱，上末和匀，姜汁浸神麴，打糊为丸梧桐子大，每服一百丸，临卧，饴糖拌吞，噙嚼太平丸，二药并服，痰嗽除根。
●润肺膏（辛字）治久嗽肺燥肺痿。
羊肺一具，杏仁净研，柿霜、真酥、真粉各一两，白蜜一两，先将羊肺洗净，次将五味入水搅黏，灌入肺中，白水煮熟，如常服食。前后与七药相间，服之亦佳。
●白凤膏（壬字）治一切虚弱，咳嗽吐痰，吐血发热。
黑嘴白鸭一双，大枣二升，参苓平胃散一升，陈煮酒一瓶。上先将鸭缚定脚，量患人饮酒多少随量以酒荡温，将鸭顶割开，滴血入酒拌匀，饮之，直入肺经润肺。却将鸭子捋去毛，于肺边开一孔，取其肠杂拭乾，次将枣子去核，每个中实纳参苓平胃散末，填满肠肚中，用麻扎定，以沙瓮一个置鸭在内，四周用火慢煨。将陈煮酒作三次添入，煮乾为度。然后食其枣子，阴乾随意食用，用参汤下后，服十珍丹，补髓生精，和血顺气。
●十珍丹（癸字）治久虚惫，髓干精竭，血枯气少。服前药愈后服此药。
猪脊膂一条，羊脊髓一条，团鱼一只，乌鸡一双，上四味制净去骨存肉，用酒一大碗于沙锅内煮熟，擂细，与前熟肉一处再用慢火熬之。却下明矾四两，真黄蜡三两，上二味逐渐下与前八味和一处擂成膏子，和平胃散末四君子汤末，知母、黄柏末各一两，共一十两搜和成剂，如十分硬，再入白蜜同熬，取起，放青石上用木槌打如泥，丸梧桐子大，每服一百丸，不拘时，枣汤下。
●水丘先生紫庭治疗秘方并歌　水丘道人年一百，炼得龙精并虎魄，流传此法在人间，聊向三天助阴德。扶危起死莫磋砣，此药于人有功多，不问阴阳与冷热，先将脾胃与安和。脾经虚冷易少寒，最是难将热药攻，闭却大便并上气，为多厚朴与苁蓉。此法精关两道方，病人人口便知良，但须仔细看形候，莫向阴中错用阳。涕唾黏稠小便赤，乾枯四体无筋力，乌龙膏子二十圆，便似焦枯得甘滴。遗精梦泄腹膨高，咳嗽阴疼为患痨，此病是阴须识认，便当急下玉龙膏。嗽裹痰涎仰卧难，阴阳交併候多端，却须兼服诃黎散，治取根源病自安。
●七宝圆　泻骨蒸，传尸邪气，阳病可服。
黄连四两（为细末）；用猪肚一个洗净，入药末，线缝之，用童便五升，文火煮令烂、干为度。以肚细切同药烂研，置风中吹乾，丸如桐子大，朱砂、麝香作衣，空心麦门冬水下。
●阳病开关散　北柴胡、桔梗（炒）、秦艽、麦门冬（去心）各半两，芍药、木香、泽泻各一两，木通半两，甘草一钱，当归（炙）、桑白皮（蜜炙）、地骨皮各一两，上咀，每服三钱，水一盏，姜三片，煎六分，空心服，小便多即病去也。
●阴病开关散　当归、赤芍、肉桂、白芷、甘草（炙）各半两，木香二钱，枳壳三钱，南星一钱（去皮，姜汁浸一宿，焙），上咀，每服三钱，姜三片，煎七分，入无灰酒三分盏，童便三分盏，又煎七分，温服。
●起胃散　阴阳二候皆用。
黄耆（炙）二两，白术（炒）一两，白芷半两，人参半两，山药一两，上咀，每服三钱加木瓜煎，或加沉香、茯苓、甘草各半两。
●乌龙膏　乌梅（去核）、柴胡、紫菀、生地黄、木香各一两，秦艽（实好者）、贝母（面炒去心）、防风各三钱，杏仁五钱（面炒为末），皂角六十片，二十片去黑皮醋炙为末，二十片烧灰存性，二十片汤浸去黑皮，用精猪肉剁烂如泥，同皂角一处入水五升细揉汁，入童便三升，无灰酒一升并熬如膏，和前药末为丸，如梧桐子大，每服二十五丸，空心麦冬汤下。甚者，二十日效。
●玉龙膏　青蒿、柴胡、白槟榔各二两，鳌甲（制）、白术、赤茯苓、木香、牡蛎各半两，地骨皮半两，人参一两，生地一两，当归三钱，朱砂一钱，豆豉二合，虎头骨（研开酒炙黄赤色）一两，肉苁蓉（酒浸一宿炙）一两，鳌甲（汤煮去皮裙，酒浸炙黄赤），皆为末，又加乌梅肉、枳壳，上前件末成，却以杏仁五升，以童便浸，春夏七日，秋冬十日，和瓶中晒，每日一换，新者日数足，以清水淘去皮尖，焙乾，别以童便一升，于银石器内以文火煎至随手烂，倾入砂盆，用柳木槌，研烂为膏，布滤过，入酥一两，薄荷汁二合搅匀和药，用槌捣五百下，丸如梧桐子大，空心汤下十五丸，加至三十丸，如觉热减丸数服，热少还添加减。经月、日诸症皆退，进食安卧，面有血色，乃药行也，当勤服勿怠。忌苋菜、白粥、冷水、生血、雀鸽等物。
●诃黎散　治劳嗽上气。
赤茯苓二两，诃黎勒皮二两，木香半两，槟榔一两，当归一两（炒），大黄一两（炒），吴茱萸（汤泡七次）半两，上咀，每服三钱，生姜三片，水一盏，煎六分，温服。

补益门  ***************************
●打老儿丸　十五品，最平和，阴阳不偏。
石菖蒲（用刀刮去皮，嫩桑枝相伴蒸，出晒乾，去桑枝，用不可犯铁器令人吐逆）、川牛膝（去芦，用黄精自然汁浸，捞起，换酒浸一宿，若无黄精，酒浸三日，捞出焙乾，用味苦，除湿痹痿，补精强足破瘀）、于山药（蒸出晒乾，用理脾止泄，益肾补中）、远志（甘草水浸一宿，捞起晒乾，又浸晒）、巴戟（枸杞子汤浸一宿，打去心，却用酒浸一宿，捞起，用菊花同包，炭火焙，令黄色，去菊花不用）、续断（酒浸软，去肉裹筋，又以文火炒半乾，晒用）、五味子（蜜汤浸，以铜刀劈作两半，去子，再以浆水浸一宿，焙乾用）、茯苓（去皮筋捣令细，放水盆中搅之，浮者去之）、楮实子（水浸三日，以杖搅之，沉者用，浮者去之，然后捞起晒乾，却用酒浸一时，滤出蒸，从辰至午焙用）山茱萸肉（慢火焙之，涩精益髓，肾虚耳呜，腰膝痛止）、熟地黄（用木瓶蒸之，放冷，以酒蒸出令乾，又拌蒸三、四次，勿犯铜铁）、肉苁蓉（洗，用酒浸一宿，刷去沙皮，劈破中心，去白膜一重如竹丝，饭上蒸，从寅至未，再用酥炙黄得所用）、甘州枸杞子（去蒂），小茴香（酒浸一宿，捞起炒乾用）、杜仲（去皮酥炙，炒无丝用），上为细末，各等分酒和糊为丸，桐子大，每服二十丸，空心温酒送下，服五日便觉身轻，十日精神爽快，二十日语言响亮，一年白发转黑，行步如飞。
●彭祖长生延寿丹　麝香五钱（引诸药至五脏六脏，周彻百节），丁香三钱（入肺补血，实脾胃），青盐四钱（入肾以实胃子，使肺母无泄漏），夜明砂五钱（透肺孔，补气不足，散内伤有馀），乳香、木香各三钱，小茴香四钱（治湿淋之症，调达周流，升降其气，不致喘嗽如断水，先寻此源），没药、虎骨、蛇骨、龙骨、朱砂各五钱，雄黄三钱（削去病根，扶弱助强），白附子五钱（循各经络，有推前拽后之功），人参、附子、胡椒各七钱（补元气，行血化瘀为津液），五灵脂五钱（保肺气，削有馀补不足），槐皮（能闭押诸气之精，使无走窜）、艾叶（取其火气，却病去毒，起死回生），上为末，用白面作条，圈于脐上，将叶一料分为三分，内取一分，先填麝香末五分入脐眼，内用将前叶一分入面圈内，按药令紧，中扎数孔；外用槐皮一片，盖于药上，艾火灸之，热透，患人必倦如醉，灸至五、六十壮，遍身大汗则骨髓风寒暑湿、五劳七伤尽皆拔除，苟不汗，则未愈，再于三、五日后又灸，灸至汗出为度。惟小心灸至百二十壮，则病必痊。灸时要慎风寒，戒油腻生冷，保养一月。若妇人，灸脐去麝，用韶脑一钱。凡一年四季各熏一次，百病不生。及久嗽久喘，吐血寒劳、遗精白浊，阳痿不举、下元极弱、精神失常、痰膈等疾、妇人赤白带下，无生育，子宫极冷，凡用此法，并获效验。
●接命丹　养丹田，助两肾，添精补髓，返老还童，却病延年。
用大附子一枚重一两二钱，切作薄片，夏布包定，以甘草、甘遂各二两槌碎，用烧酒二斤共浸半日，文武火煮酒，干为度，取起附子、甘遂不用，加麝香三分，槌千馀下，分作二丸，阴乾，内一丸于脐中，七日换一丸，放黑铅盒内养之。
●保真丸　此药专治九丑之魄，补十二经络，起阴发阳，能令阳气入胸，安魂定魄，开三焦积聚，消五穀，进饮食，强阴壮阳，益精补髓，五脏安平，轻身明目，去冷除风。无所不治。
鹿角胶半斤（用鹿角霜炒成珠），山药一两，杜仲三两（用姜汁入蜜，炒断丝），白茯苓二两（人乳拌晒七次），熟地二两，兔丝子一两五钱（酒蒸为末），山茱萸一两五钱（蒸去核），五味子一两（去梗），牛膝一两（酒蒸），益智仁一两（去壳炒），远志一两（甘草水煮去骨），小茴香一两（用青盐三饯拌炒），川楝子一两（去核，酥油拌炒），巴戟一两（酒浸去心），破故纸一两（黑芝麻拌炒），葫芦巴一两（入羊肠内煮，焙乾），柏子仁一两（去壳），川山甲三钱（酥油炙），全蝎一钱五分（去尾），沉香三钱，外加腽肭脐一副酥油炙更妙，如无脐，黄狗肾代之。各依制法为极细末，以好嫩肉苁蓉四两酒洗净，去鳞甲皮垢，心中白膜去之，用好黄酒煮成膏，同炼蜜为丸，如桐子大。每服十五丸，淡秋石汤下，黄酒亦可，服后用乾物压之，渐加百丸。
●七真至宝丹　何首乌赤白各一斤（浓泔浸一日，刮去皮），川牛漆半斤（同前何首乌入砂锅木甑，与黑豆五升蒸三炷香，去豆），白茯苓一斤（去皮），人乳五斤（浸透晒），赤茯苓一斤半（牛乳一斤浸透晒），兔丝子半斤（酒浸一日，蒸二炷香春去皮晒乾），枸杞子半斤（洗晒），上七味勿犯铁器，炼蜜为丸，每丸重一钱五分，日进三次，清晨酒下，午间姜汤，卧时盐汤下，不乱不断，补益非常，效不可殚述。
●三才丸　天门冬一斤（去心蜜水洗），生地黄一斤（九蒸九晒为膏），赤、白茯苓共一斤，人乳浸透用，夏浸一日夜，春秋二日，冬三日，炼蜜为丸，久服延年益子。
●聚精丸　蒺藜一斤（炒黄色），鱼胶一斤（去头尾切碎，蛤粉炒成珠，再加酥油炒黄色），枸杞一斤，三味蜜丸，久服延年益子。
●天王补心丹　养心神，益智慧，生血补精，安□□□，久服有通神之效。
人参一两，丹参一两（酒洗），生地黄二两（酒洗），玄参一两（洗），天门冬二两（去心），白茯神二两（去水），远志一两（去心），麦门冬二两（去心），生甘草一两，柏子仁一两（去油），酸枣仁一两（炒），白桔梗一两，五味子五钱，百部一两（洗），石菖蒲五钱，川杜仲一两（姜汁炒），上为末，炼蜜为丸，弹子大，朱砂为衣，临卧嚼服一丸，灯心红枣煎汤送下。
●补天大造丸　紫河车一具（取首男胎者佳，即壮盛妇亦好）。先用新米泔水滤去米滓，将河车浸，轻轻摆开，换洗米泔水五次，不动筋膜，此乃初结之真气也。只净洗，有草屑轻手取出，将竹器盛之，长流水浸一刻，以取生气。提回以小瓦盆盛之，于木甑内蒸，自卯时蒸起，至申酉时止，用文武火缓缓蒸之，极熟如糊取出，先倾自然汁在药内略和匀，此天元正气汁也。河车放石臼内，木椎擂一千下，如糊样，通将前药汁末同和匀，捣千馀捣，集聚手为丸，此全天元真气，以人补人，最妙。俗医用火焙、酒煮及去筋膜，又入龟板（大误，故表出之）。厚黄柏（去皮，酒炒）一两，杜仲（去皮，酥炙，断丝）一两半，牛膝（去芦，酒洗）一两半，归身（酒洗）一两，熟地（忌铁，酒拌，晒乾，入甑蒸十九次）二两，天冬（去心皮）一两五钱，生地（酒浸透）一两半，麦冬（去心）一两半（以上熟、生地黄，天、麦门冬四味捣膏亦用，不用蜜也），陈皮（去白炒）七钱半，白术（炒）一两，五味子一两，小茴一两，枸杞一两，乾姜（炮）二两，侧柏叶（採软嫩枝，隔纸焙乾）二两，知母（酒炒），牡丹皮。如骨热加地骨皮；如血虚当归、地黄倍加；如气虚加覆盆子、小茴香、巴戟天、山茱萸（去核）各一两半，要净肉；如腰脚疼加苍术、萆薢（酒洗）、锁阳（酒洗，酥炙）、续断（酒洗）各一两半；如妇人去黄柏加川芎、香附子、黄芩，俱酒炒一两。上为细末，用上蒸熟河车汁、并河车同捣为丸，如上法服之效。
●宽中喜食无厌丸　木香五分，青皮一钱，人参一钱，乾姜一钱，炙甘草一钱五分，白茯苓二钱，泽泻二钱，槟榔二钱，陈皮二钱，白术二钱，砂仁二钱五分，猪苓二钱五分，枳实四钱，草豆蔻仁五钱，神麴五钱五分（炒），半夏七钱，大麦芽面一两（炒）。上为细末，汤浸[飠正]饼为丸，如梧桐子大。每服三、五十丸，米汤水下，食远。
●还少丹　乾山药、牛膝（酒浸）、远志（去心）、山茱萸肉、白茯苓、五味子、巴戟（酒浸去心）、肉苁蓉（浸一宿）、石菖蒲、褚石、杜仲（姜汁酒拌同炒，断丝）、舶茴香各一两，枸杞、熟地各二两，上为细末，炼蜜，同枣肉，如桐子大，每服三十丸，温酒或食盐汤下，日三服，食后五日觉有为，十日精神爽，半月气壮，二十日目明，一月夜思饮食；冬月手足常暖，久服令人身体轻健，筋骨壮盛，悦泽难老。更看体候加减，如热，加山栀子；心气不宁加麦冬；少精神加五味子；阳弱加续断。常服茴香无瘴疟，妇人服之容颜悦泽，暖子宫去一切病。
●补中益气汤（方见气分）。
●资生丸（方见泄泻）。
●八味地黄丸（方见血分）。
●参苓白术散（方见脾胃）。

种子门  ***************************
●万灵至宝仙酒　治男子精清精滑，白浊遗溺，诸虚百损，五劳七伤，诸风杂症。生精益肾，助阳补阴，身体强健，阳痿举发。又治妇人赤白带下，月水不调，肚冷脐痛，未孕者即孕。
淫羊藿（酒洗净）十两（剪碎），仙茅（糯米泔浸一宿，竹刀削去粗皮黑顶）四两，雄黄二两（碎），当归（酒浸洗净）八两，黄柏（去粗皮）二两，列当四两（如无，以肉苁蓉代之），知母（去尾）二两，上切碎，用无灰酒十五斤，装入瓶内封固，桑柴文武火悬煮三个时，埋地内三昼夜，去火毒，抱出，待七日将药捞出，晒乾，为细末，稻米面打糊，丸桐子大，酒药同服，仍以乾物压之，此酒用银壶或磁壶重汤煮热服，酒后不可妄泄，待时而动，少则三月，多则半年，精泄胞成，屡试屡验。王完虚公，服药两月随获三胎，三仆服之皆孕，内一人六十，妇五十二矣，已绝产念，二年亦孕，则尤异也。邹平县一人精清无子，服之生一男。忌牛肉、铁器，宜阴脏人。
●黑鬚育子青娥丸　川杜仲去粗皮，净一斤切片，用盐四两煎汤浸，主治肾疼骨痿。川故纸净一斤，分二分，酒姜汁各浸八两，主治劳损肾冷，阳衰。萆薢去节刺，净一斤，分四分处人乳、童便、姜汁、酒，各浸，主导膀胱宿水关节者。上药浸三日取出，去汁不用，共一处阴三日，晒三日，星月全夜露天之下炒乾为末，用糯米一官升煮烂，饭先用。核桃肉一斤去细皮，将饭与核桃肉合一处捣千槌，不见核桃肉白星为度，即于月下丸起，不得次日失太阴之精，丸桐子大，早晚二服，每服一钱五分，宜阴脏人。
●种子乌须五加皮方　南五加皮不拘多少，铜刀刮去粗皮，无灰酒浸一宿，取出微炒，为细末，不炒则泻，空腹无灰酒下三、五茶匙，或用面糊丸绿豆大，每服七八十丸，空心酒盐汤、白水任下。化积气，去垢滞，固肾健阳，聪耳明目。服未十馀日，小便出，汗稠黏，此疾去也。勿惧，服丸月馀方见效。鲁定公母单服此酒不死。张子声等服之生二十馀子，寿三百。南者微白而软大，类桑白皮，北者微黑而硬，此其辨也。五叶者良，三叶、四叶者次之。煨蛇脱、人参，宜远志叶，散痹疹，根茎煎酒，活四肢风痹。
●鹿杞膏　枸杞一斤入水锅内，桑柴煮，以杞无味为度。去滓存汁，再熬如面糊，入鹿胶一斤，磁孟内重汤煮，候筋挑一、二尺高，成线不断，取起，俟稍凝，切成片，服时先用水顿化，临服酒调，空心服。初一钱，渐加至二钱大，能益寿助阳种子，妙难尽述。
●三才丸（方见补益）久服体健无疾，阴不足者，服者更效。
●又方　阳不足者，服此药兼服前药，妙难尽述，沙苑、白蒺藜净八两（微炒），甘州枸杞子净八两（微炒），南鱼鳔（细长白净者）八两，切豆大块，蛤粉炒成珠，为细末，炼蜜丸梧子大，空心，好酒下二钱半。
●地黄丸　生精养血，补肾益肝，退翳膜遮睛，除羞涩多泪。并治暴亦热服，祛风明目。久服能黑鬚发，多子，是治阳脏人。
怀生地、熟地（俱酒洗）各两四，沙苑蒺藜（炒）、川牛膝（酒洗）、甘州枸杞、独活、兔丝子（酒浸晒）、知母（盐水炒）、黄柏（酒炒）各二两，共九品，上为细末，炼蜜丸桐子大，每服八十丸，夏月淡盐汤下，余月酒下。忌烧酒、白萝卜、鸽子。
●种子方　净鱼胶一斤（白者佳，面炒成珠研用），知母二两（去尾酒炒），破故纸二两（酒浸炒），生熟地各三两，韭子二两，鹿角霜二两（酥炙用），沙苑蒺藜三两（酒煮，晒乾为末），山萸肉三两，大当归四两（去尾），核桃肉四两（捣用），青盐一两，枸杞三两，炼蜜丸如梧子，每服五十丸，酒或盐汤。
●又，五子衍宗丸　枸杞子八两、兔丝子八两、覆盆子五两（去目）、辽五味一两、车前子二两，加仙茅八两。春用丙丁巳午日，夏用戊己庚戌丑未，秋壬癸亥子日，冬甲乙寅卯日，合日忌鳏寡妇人、鸡犬见之，蜜丸酒下。
●种子方　蒺藜四两（同州者佳，再用重箩箩二两粗末，二两用水煎膏），加莲鬚四两（黄色者佳），山萸肉三两（研极细末），覆盆子三两（南者佳），鸡头肉四两，龙骨（五色者佳，入锅火炼），上共为末，蒺藜膏肉加蜜为丸，清晨临卧俱服。
●又，黑豆神方　何首乌八钱（用黑豆酒制），骨碎补五钱（铜刮舌毛，蜜水拌蒸），当归五钱（酒洗），枸杞一两，五加皮五钱，蒺藜四钱（桩去刺，酒拌蒸），牛膝七钱（酒浸蒸），槐角一两，生地五钱，青皮五钱（去穰），金樱子六钱（去毛净），枣仁五钱，杜仲五钱（姜汁炒，断丝），肉苁蓉四钱（酒洗去鳞膜），远志五钱（甘草水浸），蛇床子四钱（酒拌蒸），青盐二两，破故纸六钱（微炒），巴戟五钱（酒洗去骨），附子五钱（童便、甘草、姜三制），锁阳五钱（以酥油涂炙），紫梢花五钱（去骨），上药，入水二十碗，煎十碗，渣再煎十碗，共三十碗，药用小黑豆十五碗拌、浸、蒸、晒，以药完为干（年少之人后四味不必用）。

眩晕门  ***************************
●治眩晕，清晕化痰汤　治眩晕之总司。
陈皮、半夏、白茯苓各一钱五分，枳实一钱，川芎、黄芩（酒炒）各八分，白芷、细辛，南星（姜汁炒）、防风、羌活各七分，甘草三分，生姜三片，水煎服，作丸亦可。气虚加人参七分，白术一钱，血虚加芎、归；有热加黄连，姜炒七分。
一人不慎酒色，因劳怒，头晕仆地，痰涎上涌，手足麻痹。口乾引饮，六脉洪数而虚，乃肾经亏损，不能纳气归元而头晕，不能摄水归源而为痰，阳气虚热而脉麻痹，虚火上炎而作渴，补中益气合六味丸料治之而愈。一人症如上，或热从腹起，左三脉洪而有力，右三脉洪而无力，乃足三阴亏损，用补中益气加麦冬、五味；加减八味丸而愈。
●一方　治头眩吐逆，不思饮食。炮姜二钱半，甘草（炙）二分，水锺半，煎七分，食后温服。

癫痫门  ***************************
●养心丹　治虚风头旋，吐涎不已。此药能升阴降阳，接补真气，非止头眩而已。
黑铅、水银、硫黄（研）、朱砂（研）各一两，上用建盏一双，火上溶铅成汁，次下水银，用柳杖打，停取下歇少时，入二味打、停，候冷取下，研为粉，以糯米软饭丸如绿豆大，每三十丸枣汤吞下，空心食前日二服。
●如圣饼子　防风、生半夏、天麻各五钱，南星、川乌（去皮尖）、乾姜各一两，川芎、炙草各二两，为细末，汤浸蒸饼，和丸芡实大，捻作饼子，日乾，每服五饼同荆芥穗三、五茎细嚼，茶酒任下无时。
●白金丸　治癫狂，因忧郁而得，痰涎包络心窍者。
白矾三两、郁金七两，米糊为丸，每服五十丸，水送下。
●一方　治大人、小儿忽然昏晕倒地，五痫之症。
朱砂水飞，用猪心一个剖开，入砂末五钱，湿纸包裹，慢火炙熟取砂净，入后药与病人，空心食。巴豆五钱，石灰一碗炒红，入仁在内，灰冷取仁，将灰又炒，又以仁入内，再取出用草纸槌去油灰不用。南屋（沸汤浸三次，姜制）三两，全蝎（去头足尾炙）二钱，龙胆草二钱。上为末，面糊丸如桐子大，每十五丸姜汤下。
一童子平白口中胡说鬼话，脉洪大，此实热也，以蚯蚓数条研烂，井水调服立愈。
●医痫无双丸　南星、半夏二味（用白矾、皂角，生姜煎汤，浸一日夜透，切片，随汤查干，去矾、皂、姜不用）、归身、生地、软石膏各一两，天麻七钱，姜蚕、荆芥穗、独活、马犀角、白茯苓、远志、麦冬、枣仁（炒）、辰砂、人参、白术、陈皮、黄连各五钱，白附子（煨）、甘草各三钱，牛黄、珍珠、川芎、黄芩、金箔三十片，为末，好酒打稀糊，为丸梧子大，金箔为衣，每五十丸空心白汤下。最能祛风化痰，降火养血，理脾宁心定志，轻者半料效，重者一料除根。
治痫症、羊头风之类，用上号松萝茶一斤，晋矾一斤，为末，炼蜜为丸，如桐子大，每服四十丸，滚汤下
●朱砂丸（每三十丸茶下）辰砂为末，猪心血和匀，以蒸饼裹剂蒸热取出，丸如桐子大，每十丸，卧时人参汤下。

头痛门  ***************************
●川芎茶调散　治伤风，头目昏痛，鼻塞聋重。薄荷八两，川芎四两，羌活、甘草各二两，细辛一两，防风一两半，白芷二两，荆芥四两，上为细末，每服二钱，食远，茶调下。常服，清头目。
●治偏正头痛　香附四两（微炒），川芎（酒泡）二两，为末，每服二钱茶调。
●一方　用细茶一撮，芝麻一撮，生白果二十个，煎数滚，服之愈。
●治头重　湿气在头。
羌活根三钱，连翘三钱，红豆半钱，末，搐鼻内。
●又　穀精草为末，加白面少许。水和贴。
●又　新萝卜汁入生龙脑少许，调匀，昂头灌入鼻孔，左痛灌右，右痛灌左，俱痛并灌，目赤少时即愈。此方乃宋神宗授王文正公，其效如神。
●吹鼻散　治伤心头风。
真川芎一钱（切片炒黄色），放地上去火存性。闹杨花一钱，照前炒存性研末和匀，将鹅毛管入药半匙。左痛吹右，右痛吹左，俱痛并吹即愈。
●又煎方　真川芎三钱，何首乌三钱，白殭蚕三钱，麻黄二钱，石膏三钱，用水二锺，煎一锺，吹药后服之。盖暖取汗为妙，须避风，吹药以好为度。
●治头痛不问左右偏正新久皆效　当归一钱，小川芎一钱、白芷一钱、细辛三分、羌活一钱、独活一钱、防风一钱、菊花五分、车前子五分、苍术一钱、茯苓一钱五分、麦冬一钱，甘草（生）三分，生姜煎服。左痛加红花七钱、柴胡一钱、胆草七分、生地一钱；右痛加黄耆一钱、乾葛八分；正额上眉稜骨疼甚者，食积痰壅，用天麻五分、半夏一钱、山楂一钱、枳实一钱；顶头痛加藳本一钱、大黄一钱（酒洗）；风入脑髓而痛加麦冬一钱、苍耳子一钱、木瓜五分、荆芥子五分；若气血两虚自汗加黄耆一钱五分，人参、白芍、生地各一钱。

腰痛门  ***************************
●健步虎潜丸　黄耆（盐水炒）一两半，人参一两，白术二两，白茯神（去皮木）、白芍（盐酒炒）各一两，当归（酒洗）一两半，远志（甘草水泡去心）、虎胫骨（酥炙）、生地黄（酒洗）、熟地黄各二两，枸杞子一两（酒洗），五味子五钱，龟板（酥炙）二两半，沉香五钱，石菖蒲一两，麦冬（去心）、知母各一两、木瓜一两、黄柏（人乳拌盐酒炒）三两，羌活（酒洗）、枣仁（炒）、独活（酒洗）各一两、牛膝（酒洗）、破故纸（盐酒炒）、杜仲（姜酒炒）各二两；薏苡仁（炒）、防风（酒洗）各一两，大附子（童便浸三日，面裹煨，去脐切四片，童便浸，煮乾）五钱，上为细末，炼蜜加猪脊髓五条，和为丸，如梧桐子大，每服百丸，空心盐汤、温酒任下。
●一方治腰痛　脉必沉而弦，沉为滞，弦为虚，涩是瘀血，缓是湿，滑伏是痰，大是肾虚。
当归、白芍、生地、熟地、陈皮、小茴，故纸、牛膝、杜仲、白茯苓各一钱，人参五分、黄柏（酒炒）、知母（酒炒）各七分，甘草三分，枣一枚，水煎服。甚者，加乳香、砂仁、沉香，去芍药、生地、陈皮。
●腰痛神方　鱼鳔炒成珠，好酒一碗淬入内，温热，通口连渣服。
●治腰疼　天花粉为末，空心黄酒下二钱。
●又，治筋骨疼流注腰下作痛　川黄柏（盐酒炒）五钱，苍术（米泔浸炒）一两，上为末，每用一匙，沸汤入姜汁，调食前服。痛甚者，加葱三根，水煎，空心热服。

脚膝门  ***************************
●捉虎丹　白胶香（芸香）、草乌（去皮脐）、乳香、五灵脂、木鳖子（去油）、地龙（去土）各一两五钱，没药、当归各七钱五分，麝香二钱五分，京墨一钱五分（捣碎用，火烧出烟尽为度），上为细末，糯米糊为丸，每重五分，研黄酒送下，出汗为效。治风寒暑湿脚气，无问远年近日，一切走注疼痛，发时空心服一丸；赶到脚面上赤肿不散，再服一丸；赶到脚心中暴汗乃除根。如病在上，临卧酒下一丸，自然汗出为验。及中风瘫痪，麻痹不仁，手足不能屈伸，偏桔，酒下二丸，二服可愈。中风不省人事，牙关不开，研化一丸酒灌下，即醒为验。
●贴方　兼治筋骨疼痛。
天灵盖粉三钱（火炙存性），古石灰三钱，胡椒二钱，乾姜二钱，川乌三钱，草乌三钱，上六味共为细末，散在膏药上贴之。
●治脚气因湿郁成热者　一人冒雨行，衣湿得此症，治法以四物汤加知母、黄柏降火之药，服之愈。　加味二妙丸　苍术四两、黄柏（酒浸晒乾）二两、牛膝一两、归尾一两、萆薢一两、防己一两，龟板（酥炙）一两，或去龟板加熟地二两亦可，上为细末，好酒打糊为丸梧子大，每七十丸空心盐姜汤下。

风痹门  ***************************
●治一切风疾　牛蒡根一斤，生地、枸杞各半斤，绢袋盛，将好酒浸十日，饮。
●万应紫菀丸　治身上顽麻，状如虫行，陈皮汤下。
紫菀（去苗土）、柴胡、菖蒲、吴茱萸（泡七次焙）、厚朴（姜制）各一两，桔梗、茯苓、皂角（去皮子炙）、黄连、桂枝、乾姜（炮）各八分，川乌（泡去子）七钱，羌活、独活、防风、巴豆（去皮出油）、人参、蜀椒（去目微炒）各半两，上为细末研匀，炼蜜丸如梧子大，每服三丸，渐加至五、七丸，食后、临卧生姜汤下，有孕勿服。
●治半身不遂天阴筋骨风痛　川乌（半生半熟）、草乌（半生半熟）、何首乌（豆制）、防风、当归（酒洗）、秦艽、威灵仙，以上各三钱为末，蜜为丸，丸重二钱七分，临卧用陈酒下，尽量饮之，盖暖。
●鹤膝风（一剂即愈）羌活、独活、防风各一钱，白茯苓、旧枳壳、槟榔、宣木瓜，赤芍、大川芎各八分，川牛膝、新苍术各一钱，厚黄柏八分，甘草四钱、薏苡仁一钱、汉防己八分、天花粉八分。痛加乳香、没药各三分、生姜三片空心服；痛止加当归、萆薢、泽泻各八分，肉桂四钱，其症半愈。再服后方。
●一方　苍术一两（米泔浸一日，晒），黄柏一两（酒浸一夜，晒），牛膝、防己、当归、萆薢（俱酒洗）、防风各一两，土茯苓二两，为末，酒煮，面糊为丸，空心盐酒下。
●鹤膝风方（一人患此症五年，得此方三日即愈）乳香、没药各一钱五分，地骨皮三钱，无名异五钱、麝香一分，各为末，用车前草捣汁，入黄酒少许，调敷。
●紫白癜风（并斑疹疥）干乳萍四两、汉防风三钱，同煎，汤热洗效。
●又方　附子、雄黄，姜汁调匀，茄蒂搽之。
●大麻风　蜈蚣五十条（去头足尾，水洗净，同清酒一斤煮数沸，将酒收贮，另以好酒半斤煮黑，必透亮，晒乾）川山甲六十片（洗净用蜈蚣酒煮酒尽，陈壁土，炒成珠），薏仁（择白者）、南木香、川牛膝、槟榔各一两，雄黄四钱，共为末，清酒调，每服三钱，以醉为度，吃后盖暖，出汗不可透风。饭后一次，晚饭后一次，即四年皆愈。
●雷火针治痛风　苍术五钱、川芎三钱、硫黄二钱半、川山甲三钱（炒）、蔓荆子三钱、皂角三钱、麝香五分、雄黄二钱、艾叶不拘，上为末，纸卷如指大，以草纸七层贴患处，将药燃起淬之知痛则止。

汗门  ***************************
●玉屏门散　治气虚衰弱，自汗不已，易感风寒。
防风二钱，黄耆四钱，白术四钱，上生姜三片、水锺煎至一锺，空心服。一方：加桂枝。
●又一方　活心孔一片独有汗者，由思虑之过，其病声心，宜养心血。
茯苓末一钱，艾叶煎汤调服。
●一方　治阴囊汗出。
密佗僧（细研）加蛤粉，扑患处。
●自汗盗汗　五倍子末，唾调，填脐中，束定一宿止。

消渴门  ***************************
●地黄饮子　治消渴咽乾，面赤烦躁，加以泽泻、枳壳，疏导二腑，使心火下行，肺经润泽，小腑清利，大腑流畅，宿热既消，其渴自止，造化精微，妙无逾此。
人参、生地黄、熟地黄、黄耆（蜜炙）、天门冬、麦门冬、五味子、石斛（去根炒）、甘草、枇杷叶（去毛刺）各等分，上水一锺，煎七分，食远温服。
●梨浆饮　治一切消渴。
昔一人，病痨，名医曰：「不可救。」又一人云：「每日吃好梨一颗，久之愈。」
又：陈米同麸皮等分同炒黄，研末米饮调下，不拘时。
●治消渴饮水、骨节烦热　生巴蕉根捣汁饮。
五月缫丝水，收取瓶中，取饮，自愈。

耳疾门  ***************************
●安神复元汤　治耳鸣。
黄耆一钱五分、人参一钱五分、当归一钱五分、柴胡一钱、升麻五分、黄连一钱、黄芩一钱、黄柏一钱、知母一钱、防风一钱、蔓荆子七个、枸杞一钱五分、麦冬一钱、茯神一钱、小草一钱、枣仁一钱五分、甘草五分，上锉一剂，圆眼肉三枚，水煎服。
●耳鸣主方　黄连、黄芩、栀子、当归、陈皮、胆星各一钱，胆草、香附各八分，玄参七分，青黛、木香各五分，乾姜（炒黑）三分，上锉一剂，生姜三片，煎七分，入玄明粉三分，痰盛加五分，食后服。如作丸子，加芦荟五分，麝香二分，为末，神麴糊为丸，淡姜汤送下。
●上热耳出脓汁　生甘草、升麻、木通、赤芍、桑白皮（炒）、生地黄、前胡、赤茯苓、蔓荆子、甘菊花各等分，姜枣煎服，或枯矾，冰片、麝香吹耳。
●独胜丸　治耳呜。
黄柏（去皮八两、人乳拌匀，晒乾，再用盐水炒褐色）上为细末，水糊为丸，梧桐子大，每服百丸，空心盐汤送下。
●耳聋神效方歌　巴豆（一粒）、斑蝥（二个）不去油，麝香微加在里头，丝绵包裹塞耳内，隔山听见水长流。
●内服丸方　白茯苓一两，乾山药一两五钱，杏仁（去皮尖）二钱五分，共为细末，黄蜡一两，化开入药为丸，如梧桐子大，每服一钱，青盐汤送下。
●诸虫入耳　桃叶挼熟，塞两耳，即出两刀边（相磨作声□□）。
●耳聋　穿山甲（以蛤粉炒焦），蝎梢七个、麝少许，为末，以蜡入麻油为丸，绵裹塞耳。
●治蜈蚣入耳　鸡肉炙香，塞耳自出。生姜汁或韭汁灌入亦可。

眼病门  ***************************
●洗肝饮　风热上攻，暴发赤肿，流泪昏暗，羞明翳膜，非皆治之。
大黄（火煨）、栀子（去壳）、防风（去芦）、当归（酒洗）、薄荷叶（洗净）、川芎（酒泡）、羌活（去芦水洗）、甘草，以上各一钱，水二锺，煎八分，食后服。
●温脾饮　治头风面肿，赤眼。
大黄（切碎块，酒透纸包，火煨晒乾）、赤芍（去粗皮）、朴硝、麦门冬（去心）、菊花（去茎叶）、生地（酒洗忌铁）、香附子（去毛微炒）各一钱，上㕮咀，水一锺半，入麸曲酒半盏，煎七分，食后服。
●糖煎散　治风毒上攻，眼目赤肿，视物不明，隐涩难开。
龙胆草（酒洗）、汉防己（去粗皮）、大黄（火煨）、荆芥（洗净）、赤芍药（去粗皮）、土当归（酒洗）、甘草（去皮），以上各一两，川芎（酒泡）五钱、枯黄芩（酒浸炒）三钱，上㕮咀为散，每服三钱，水一锺，沙糖少许，同煎，食后服。
●四顺平肝饮　专治头闷火滞不清。
荆芥（洗）、当归（酒洗）、川芎（酒泡）、防风（去芦）、甘草（去皮）、赤芍（去粗皮）、汉防己（去粗皮）各一钱、上㕮咀，水二锺，煎八分，食后服。如火盛，加大黄、龙胆草各一钱。
●加味四物汤　治打损眼目。
当归（酒洗）、川芎（酒泡）、白芍（酒炒）、荆芥（洗）、熟地黄（酒洗忌铁）、防风（去芦），以上各一钱，上㕮咀，水锺半，煎至八分，再人生地黄汁少许，去渣，食后服。三十以上用生地黄二两，杏仁二十个，去粗皮炒，研细用绵子裹药于眼上，令乾，再将瘦猪肉薄切，黏于眼上，再服《局方》黑神散。
●四晴膏　蜂蜜、熊胆、人乳、青鱼胆，等末，铜杓熬成膏，加冰片二、三分，磁器收，蜡封口，油纸包严，悬井中，七日取出，点眼神效。点时服一匙，神效。
●洗眼神方　桑树背阴粗皮，烧灰存性，水一锺，煎九分，澄清，按日洗之，洗时念「南无观世音」十声，洗眼日期，正、四、七、十月初八；二、十一月初十；三，五月初五；六月初一；八月初三；九月初二；十二月二十八。昔，一知府年九十瞽，用此方洗至一年，目如童子。广传济人，获福无量。
●治瞳仁散大　黄芩、黄连各二钱五分，归身、生地各一钱五分，天冬、地骨皮各一撮，水煎服。
●雀目方　黄昏时不明者。
夜明沙，蛤粉各等分，上为细末，每服二钱，猪肝一斤，三三指大，劈开入药于内，麻线绑定，用陈小米三合，水三碗煮熟，空心吃肝，不过半月见效。
●驻景丸　治肝肾俱虚，目中常见黑花。
川椒一两，楮实子、五味子、枸杞子各一两，乳香一两，人参、菟丝子（酒洗蒸熟，捣烂晒乾）、肉苁蓉（酒洗去鳞），上为细末，炼蜜为丸，如梧桐子大，每服二十丸，空心温酒下。
●眼黄好睡　苍耳根叶捋按舌下，俟涎出即愈。
●物入眼中　清水研好墨，筋箸点即出。

唇齿门  ***************************
●治唇疮连年不瘥　以八月蓝叶一斤，捣汁洗之，三日瘥。又用白莲花瓣贴之效。
●唇黄泡肿　用乌头炒灰，研香油敷之，又以甑上汗滴下敷之效。又：诃子肉、五倍子等分，为末，干贴上，效。
●牙疼　青盐五分，黄土（包烧存性）、花椒四分，焙为末，擦疼处。
●白虎汤　石膏五钱，知母、升麻、葛根、柴胡各二钱，黄柏八分共漱服。
●一方（又按经分治，屡验如神。凡加药只五分，水二锺，煎八分，热漱温服，忌鱼腥）。
生地、丹皮、软石膏（煅）、青皮、防风、荆芥、甘草各五分为君。如四门牙属心，加黄耆、麦冬。下牙肾加知母、黄柏。两边牙，上属胃加川芎。白芷；下属脾加白芍、白术。右尽头，上胆加羌活、龙胆草；下肝加柴胡、山栀。左尽头，上属大肠加大黄、枳壳；下属肺加黄芩、桔梗。
●牙根及鼻肿　雄黄、樟脑等分，细末擦牙，吐痰涎即愈。
●牙宣　清明柳叶，同食盐共合一处，擦之甚验。
●擦牙散　治牙齿诸症。
白石膏一两（火煅存性），青盐、樟脑各三钱，辽细辛、没石子、儿茶各五分，为细末，擦之效。
●风虫牙　乳香一块，嚼咽汁，立瘥。
●擦牙固齿方（又乌鬚发）旱莲草（阴乾切碎）半斤，香附米四两，上二味入砂锅，炒黑存性，为末，擦牙。
●又方　取青槐枝切碎半斤，水四碗，煎二碗，去渣，入好盐一斤，煮乾，更将盐炒研细，擦牙，温水漱口，吐水。洗眼，目明齿固。

咽喉门  ***************************
●百药煎（云黑皮）硼砂、甘草、生白矾各等分，上为细末，每服一钱，食后米饮调，细细呷咽，治喉痛。
●夺命无忧散　治一切咽喉诸症及药毒梗物。
寒水石三两（煅），玄参、贯众、砂仁（去壳）、滑石（研）、黄连（去毛）、茯苓、山豆根、甘草（炙）、荆芥各五钱，硼砂三钱，上为细末，每服一钱，乾掺舌上，新汲水嚥下，不拘时。
●又方　治一切咽喉。
秋月老黄瓜一根，去蒂寸许，去穰，填皮硝盖住，悬起后瓜软水流，内长硝芽，磁罐收。遇咽喉肿痛，吹入稍许，即瘥。加冰片，点火眼亦愈。
●又，华佗救急方　治胸膈气紧，出气短促，蓦然咽喉肿痛，手足厥冷，气闭不通，顷刻不治。
巴豆七粒（三生四熟，生者，去壳生研；熟者，去壳炒，去油存性），雄黄（皂子大，明者研），郁金一个（蝉肚者研末），上三味为细末，每服半字茶调，细呷。如口噤咽塞，用小竹管纳叶吹喉中，须臾吐利，即愈。如无前药，以升麻四两锉碎，用水四碗，煎至一碗，灌服。如无升麻，皂角一枚槌碎，挼水灌服，或吐或不吐，即安。
●治喉痹肿痛汤水不下，死在须臾，一吹即活　牛黄二分，硼砂一钱，雄黄三分，用一分五釐吹入喉内，即好。
又一方：真蟾酥为末，用筷头点入，封嘴上，即时消散，效速如风。
●乳鹅方　五倍子炒黄色为末，以苇筒吹喉内效。
●治梅核　在咽喉间，咯不出，咽不下，此七情所为也。中脘痞满，气不舒快，或呕逆恶心皆治。
半夏一钱五分、茯芩一钱二分、紫苏叶六分、厚朴（姜制）九分，水一锺、生姜七片、红枣二枚，煎至八分，不拘时服。

鬚发门  ***************************
●乌须益寿方　十月上已採大槐角子洗净，用小盆封，覆埋地下背阴处三尺，腊月八日取起，觅黑牛胆，将子入内缚口，挂风处，清明日取出，每日三粒。
又：绝好红花以绵花包成捻子，香油浸透，瓦令取烟，加蜂蜜、好绵胭脂合为块，用时火烘开，捻白处时久不落。
又：王不留行（一毛老颧嘴）、何首乌（赤白各半，以木槌槌之碎）、旱莲草各八两，上布袋盛之，雄黄六两另包入袋内，用井水各十二碗、黑豆六升，药埋豆中，砂锅内煮，汁干为度。去药用蜜八两拌豆，不时服之不断，可保久黑，雄黄仍可再煮。
●制乌黑霜法　当归一袋，细白面炒黄色，天麻、没石子、细辛各六分，诃子四分，共合一处，入寻常乌须药更好。白及、百药煎亦可入。
●又一方　乌须。酸石榴皮、干茄根（黑色者）、旱莲草、油核桃仁各二两，没石子二对，诃子六个，何首乌、自矾、蜜陀僧、百药煎各三钱，切碎，醋一斤，铜锅内熬一炷半香，捞去粗药，再煎至一大碗，黑铅盒盛注。用新栊一张浸泡，每晨用梳鬚发，六七日自黑，永无白根极妙。
●九转仙方　擦牙、固齿、乌须。四、五十者一月，六、七十者两月，自内发出黑而且润，落者自生。
净黄香珠三斤、净槐子一升、桑柴一担、红铜锅一个、水十八碗，煎槐子止剩九碗，槐子滤出，将黄香下锅内，化开滚起，下槐汁一碗，寻净地，木槌打坚实，平稳倾下香汁，令冷成块，又放锅内，再化开，再入槐汁一碗，再倾地令冷，如此九次，九碗汁完，第九次熬成一丸，如灰漆者取出，用青布包埋地七日，研细末，每清晨擦牙，温酒漱下。
●旱莲丸　乌须黑发，服一月如神。
旱莲（汁晒）半斤，生姜三斤（取汁晒半斤），生地黄（酒泡汁晒）半斤，细辛一两，破故纸一斤（面炒），五加皮（酒浸）半斤，赤茯苓（乳汁浸）半斤，枸杞四两，杜仲半斤（炒），川芎四两，没石子二两，核桃仁、枣肉为丸，酒下。

诸虫门  ***************************
●黑虎丹　如病人偏好诸物，此是腹内有虫之验，服此。
真牛黄一钱、真阿魏一钱、南木香五钱（不见火，不见铁器）、真雷丸五钱、鸡肫皮（洗净焙乾）二钱，上五味共研细，使君子去壳研末二两，加前细料药末七钱，用飞箩、白面水打糊为丸、梧桐子大听用，追劳虫。
●小红丸　锦纹大黄一两研末，加前细料药末七钱，炼蜜为丸如黍米大，外用朱砂为衣，收贮，听后用。
●打虫化积丹　大黄（为末）五两五钱，槟榔三两，黑丑（头末）三两五钱，上三味用面糊为丸如梧桐子大。如初服起，一次于四更时分，用砂糖水吞黑虎丹，男女若壮盛者服二钱五分，虚弱者服二钱。五更二次服小红丸，用白砂糖水代吞，如壮盛者服四十丸，虚弱者服三十五丸。天明三次服打虫化积丹，用片糖化水吞之，壮盛者服三钱五分，虚弱者服一钱，如遇至实之人，于三方尤宜加减分两服之，打下虫为验。如无虫，过二三日再服。至若收功保后，必常服八物汤、河车地黄丸补其气血而收全功，如服后泄不止者，宜服后三白广生汤即止。
●三白广生汤　白术、白芍（酒炒）、白茯苓、酸枣仁（炒）、陈皮、山药、贝母、牡丹皮、地骨皮、芡实、乌梅、甘草、莲肉、小红枣（如中寒，去白芍）等分，右方治阴虚火动等症，不宜人参者，按脉加减。

遗精淋浊门  ***************************
●六珍饮（治遗精白浊）熟地五钱，山萸肉一钱五分、泽泻五分，丹皮、山药、白茯苓各一钱，煎服，或加续断、莲肉、煅牡蛎各一钱，煎服。
●治精竭出血　杜仲同麸炒香，入少盐，每煮肉，蘸食。
●治淋涩　滑石一钱五分，车前子、瞿麦、萹蓄、栀子各一钱，青皮八分，木通四分，甘草三分，木香二分，竹叶三十片，煎食远服。
●治白浊　配茶卤调益元散，空心服愈。
●遗精盗汗　朱砂一钱研末，烧酒送下。
●十全大补汤　（方见补益）。

疝气门  ***************************
●治疝气　橘核二两，蕲艾三钱，荔枝五钱，俱烧存性，好酒二次服。
●疝气验方　真川椒净一斤，将四两用麸一合、斑蝥四十九个，炒麸色黄；将四两以巴戟一两，麸一合炒黄色；将四两用青盐一两、茴香一两炒黄；将四两用破故纸一两炒黄，去诸药留椒，加木香一两，共为末，酒糊为丸，每日盐汤送下，甚者三日下。
●一方　用铁篱寨一个，烧存性为末，黄酒下。
●凡治疝气肿硬　地龙不去土为末，蚯蚓粪等分，鸡子清调，敷患处，绵缩包裹，登时缩，上即洗去如神。
●苦楝丸　治奔豚小腹痛，兼治妇人症疝。带下。
川苦楝、茴香、附子一两炮去皮脐，上三味酒二斤煮尽为度，焙乾为细末，每秤药末一两，入延胡索半两，全蝎十八个（炒），丁香十八个，别为末，和匀，酒糊丸桐子大，温酒下五十丸，空心。痛甚，当归酒下。

二便门  ***************************
●治大小便不通　取蜣螂二个，去足，小便截前节，大便截后节，烧灰存性，酒引服之即通，此物名推车汉，欲救人者预备之。
●又一方　黄花菜根（即串早花）、大葱须，二物煎汤下即通。
●治小便不利痛欲死（并治妇人血结）牛膝三两，黄酒煮，饮立愈。
●一方　用田螺，大者一、二枚，以盐一匙，连壳生捣，搭脐中，以布缚住。
●治小便不出，胞转膨满欲死者　发灰二钱、滑石末一钱，桃白皮煎汤下。
●治大便　用蜜一盏，芒硝二钱，滚汤一茶锺，空心调服。
●一方　粟米水煮熟，入火麻仁微炒，不拘多少，入粥再煮一、二滚饮之。

痔漏门  ***************************
●痔漏方　小白豆三升，大冬瓜一个（去皮），切大方块同煮熟，淡饭就瓜豆吃。戒盐、酱厚味，吃尽即除根。
●痔漏方　异人秘授，不可增减一味，服此内消尽根，无论远年皆愈。
槐角净末半斤，广蚯蚓（猪油炒黄）净四两，贯仲（炒黄）净三两，黄芩（炒黄）、葱子（土炒焦色）、白芥子（土炒焦色）以上各一两，人中白（烧红醋煅）四两，良姜（土炒）、百草霜、刺蝟皮（切碎炒黄）、象牙（土炒为末）、青黛、茅山小苍术（土炒）以上各五钱，野鸡不翅三个（醋浸，炙末），蝉蜕八个（炒焦，去足，黄色）。不翅即雉□也。上各药炼蜜为丸，先服五钱，白汤送下，十日后每服六钱，二十日仍服五钱，如痒甚，用槐皮、马齿苋、九里冈汤洗之。如无九里冈，止用二味亦可，炒药用槐条搅之。
●痔疮方　槐角（去核）四两（焙黄），陈棕四两（砂锅内烧成灰），松叶四两（焙焦），同白矾四两入砂锅内，水煮乾，上为末，每服三钱，黄酒送下，外用唾津调药末，抹患处。
●痔疮方　槐角半斤、地芋四两、枳壳四两、当归四两（酒炒），黄芩四两（酒炒）、防风四两，上药为末，好酒糊为丸，米汤送下，每服三钱。

妇人门  ***************************
●加味十珍香附丸　治肢体困倦，面目痿黄，日哺寒热，昼静夜烦，心胸填胀，腰胁疼痛，饮食无味，神思不安，赤白带下，久无孕育，孕而半产，此方宝之。
香附子（去皮毛，捣碎，取净末）十四两（作七分分开：一分酒浸；一分醋浸；一分盐水制；一分童便制；一分小茴香二两，水浸炒乾，去茴香；一分益智仁三两，同浸炒乾，去益智；一分萝卜子二两，同浸炒乾，去萝卜子。凡浸，春秋三日，夏一日，冬五队，制完，净末同入砂锅，加蕲艾四两，无灰酒随煮随添，色黑为度，净末七钱为君），当归身（酒洗）、熟地黄（姜汁拌焙乾）、白芍药（酒浸炒）各四两，生地黄（酒洗，姜汁拌，焙乾）、芜芎三两，人参（去须芦）一两，白术（东壁陈土炒），白茯苓（去皮）、酸枣仁（微炒）各二两，甘草九分（炙），天门冬（去心）二两七钱，以上为臣。益母草（胎前产后行血、养血）四两（酒洗），山萸肉（酒洗）、桔梗各二两（以上为佐），延胡索一两五钱（炒），阿胶（蛤粉炒珠）二两，以上为佐。条芩（佐白术安胎尤善，酒炒）二两五钱，砂仁（炒）一两五钱，用此二味字又清无漏胎半产。共为细末，酒煮，神麴糊丸桐子大，少加炼蜜。晨白汤下、清上焦之荣；晚温酒服，养下焦之血，或清米饮服补中健脾，每服八、九十丸。此药不论山风水土、老幼四时，经不调者自调，白带者自止，来孕者即孕，既孕者坚固，济世之神方。
●百子归附丸　川香附净米一斤（先用米泔浸一日煮一次，晒乾，又用童便、酒、醋各浸一次，照上四制毕），益母草叶半斤（忌铁器），当归（酒洗）、川芎、生地、白术、白茯苓各四两，白芍三两（微炒），玄胡索、条芩各二两，大粉草一两，共为细末，练蜜丸桐子大，每服七十丸，早、晚各一服，酒水任下，服一月即有孕，定生男。此乃已效之方，如法服之，勿生疑心。
●治带下有虫　苦参、蛇床子、花椒、五倍子、苍术各等分，黄连加一倍，熬水汤洗。痒甚者，此水煮猪肝，纳户内其虫自出。
●治白带　寒水石（火煅醋淬三次）、糯米粉各一两，胡椒三钱，末之，丸弹子大，桑柴火烧存性，每服一丸，研细空心热黄酒下，忌生冷。
●一方　治妇人痰病危急。
四物加石膏、滑石各五钱，再加木通一钱，遵法姜水煎服。
治妇女因寒因气而腹痛，若血气上冲，心腹肋下满闷，宜四物汤四两、木香、槟榔各一两。
●一方　若脐下虚冷，腹痛及腰脊间闷痛。
宜四物汤四两，延胡索、苦楝各一两，碎炒焦。
●一方　若经事欲行，脐腹绞痛，临经痛者，血涩也。
宜四物汤四两，延胡、苦楝（碎炒焦）、槟榔、木香各一两。
●海藏当归丸　治三阴受邪，心脐少腹㽲痛，气风等症。
四物汤各半两，防风、独活、全蝎各半两，茴香（炒）、续断各一两，苦楝、延胡各七钱，木香、丁香各二钱半，上为细末，酒糊丸桐子大，空心温酒下三、五十丸，大效。
●种王方　当归一钱、川芎一钱、白芍一钱、熟地一钱、川续断一钱、香附一钱、红花二分，水二锺煎八分，温服，治胎前、产后。
●益母草膏　端午日取紫花方茎者，连根洗净，捣泥成膏，加当归、赤芍、木香各二两。不时服，调经易子。
●乌金丸　治产后十八症，血结瘀瘕，疼痛经闭，一切血滞、气滞。
香附四两（便浸），乾漆五钱（炒尽烟去漆），当归三两（酒洗），玄胡（南者酒炒），五灵脂（醋炒）、乌叶、莪术、桃仁（去皮尖）各一两，官桂、木香、乳香、没药各半钱，蚕帘纸（炒存性）、益母草（酒洗）各二两，大黄（酒蒸）四两，共为末；黑豆一升（淘净煮熟，去豆存汁），红花二两（好酒五碗，煎四沸，去渣存汁），苏木三两（捣碎，水五碗，煎五沸，存汁），共熬膏，将上药末用膏为丸如梧子大，每服九十丸。
●一方　治妇人众疾。消水肿，下气安胎，清胃头疼，解肌治浮肿，除头晕，消风定惊，杀疳除热大寒，疗风治疟，无所不治。
晚蚕沙（炒）、鲤鱼鳞（烧为末）、当归、石膏、泽泻、附子（炮去皮脐）、木香（炮）各二两，熟地、防风、芜荑、马牙硝、柏仁、川芎、人参、黄耆、蝉蜕（去足，洗焙）、白薇、槟榔、川椒（微炒）各一两，吴萸（炮）七次、红花（炒）各十两，藳本（去苗）、白姜（炮）、厚朴（姜制）、甘草各二两五钱，上为细末，炼蜜杵数千下，丸如弹大，每服一九。
●治妇人经将至而脐作痛　乌药、缩砂、木香、延胡各一两，香附（炒去毛）二两，甘草一两半，细锉，每服七钱，水一锺半，生姜三斤煎至七分，不拘时温服。
●抑气散　治妇人气盛于血，变生诸症，头晕腹满。
香附四两，茯神、甘草（炙）各一两，陈皮二两，为末，每二钱食前调汤服下。
●逍遥散　治血虚烦热，月水不调，脐腹胀痛，痰嗽潮热。
当归、白木、白芍、柴胡、茯苓各一两，甘草（炙）半两，每服半两，薄荷叶煎服。薛新甫加牡丹皮、山栀（炒）各五分，名加味逍遥散。
●神巧万全方　无当归、芍药、甘草，有人参、黄耆各等分。
●龙齿丸　治妇人血风上攻心神，恍惚恐怕不安。
龙齿（另研）、茯神各一两，朱砂（研水飞）、人参、当归、天麻各七钱半，槟榔、防风、生地、犀角各半两，远志、赤箭各二钱半，麝香一钱（另研），上为末，炼蜜丸如梧子大，每三十丸薄荷汤送下，无时。
●又方　琥珀（另研）、没药（研）、木香、当归、芍药、白芷、羌活、乾地黄、玄胡、川芎、土瓜根、牡丹皮（去心）、白术、桂心各一两，每服一钱，水一盏，煎至七分，加酒下，再煎少时，热服。重者数服效。
●治妇人烦闷、心神不安　紫石英一两，茯神，麦冬、人参、远志、枣仁、当归、黄芩各七钱半，羚羊角（屑）、防风、黄耆各五钱，甘草（炙）二钱半，每服五钱，水一锺半，姜五片，枣二枚，煎至一大盏，温服。
两手无脉，宜神佑丸泻之，补以参、耆等药。如面上麻木如虫行，乃胃中元气极虚，加黄耆、人参、甘草、升麻。
●催生方　白芷、百草霜二味等分不过二、三钱，为末，用童便黄酒搅匀送下。
●束胎丸　白术二两，茯苓七钱半，陈皮三两（不见火）。黄芩一两（春秋七钱半，冬五钱），四物汤粥，丸桐子大，温水下，令人易产。
●治妇人经水过期、色紫成块、气郁血滞　当归、川芎、白芍、生地、红花、桃仁、牡丹皮、青皮、香附、玄胡索、甘草，分数量病人加减，煎服。
●催生方　姜一片，麝三分，将麝按入姜内令匀，口中嚼之，须臾即下。
●涌泉饮（通乳）漏芦一钱，炮山甲八分，通草八分，木通五分，赤芍五分，川芎一钱，当归尾五分，陈皮五分，桔梗一钱，红花八分，荆芥八分，天花粉五分，炒王不留行一钱，上用猪悬蹄五枚炮制，人生虾汁一小钟，服后吃粗曲，热黄酒一杯。
●催生方　前胡七钱，川芎二钱，当归一钱，安胎止嗽疗儿疳，屡试甚验，煎服。
●安胎饮　治孕成后腰腹疼，或淬然下血。八珍汤五钱，紫苏二分，砂仁五分，白术、条芩各八分，桔梗五分，上水煎服。
●黑神丸　治妇人血气疼痛，一切症瘕。
神麴四两，茴香四两，木香、花椒（炒去汗）、丁香各半两，槟榔四枚，乾漆六两（半生半熟），重汤煮半日，炒令香，上除椒，漆，馀五味皆半生半炒为细末，用前生熟漆和丸，如弹子大，别用茴香末十二两，铺除地阴乾，候外干，并茴香末收器中，待极干去茴香。大治肾气，小肠疝气，膀胱疾，解五膈血崩，产后诸病漏下，并以一丸分四服，死胎用棉灰酒调一丸，难产，用炒葵子四十九粒打碎，煎，酒下一丸。诸疾不过三服；痃气十服；膈气症瘕五服；血瘕三服，瘥。
●煮附丸　治经候不调，血气刺痛，腹胁膨胀，头晕恶心，崩漏带下，并宜服之。
香附子（擦去皮，不拘多少，米醋浸一日），用瓦铫煮，令醋尽，醋糊为丸梧子大，每服五十丸，淡醋汤下。
●一方　香附一斤，艾叶四两，当归二两，制同，名艾附丸。
●乾血气　红鸡冠花二钱，益母草二钱，大黄二钱，红花一钱，水、酒各半碗，煎八分去渣，加蜜一匙。重不过三服，愈。倘见恶物，不补。
●又凤仙酒　白凤仙花虚装一瓶，人黑豆一搿。烧酒浸之，空心服。
●乳痈　萱草根、金银花，不拘多少加食盐少许，捣如泥，再窝儿酒糟一小坛，捣匀敷。
●治沙石淋小便不通神方　小便不通，凝结日久，性命旦夕。
用益元散三钱，竹叶，煎浓汁调服，将肚脐洗净，以麝香些须置脐内，用二指厚面圈如碗口大围绕脐周，炒盐微湿摊面圈内一指许，再将切薄蒜瓣铺于盐上一层，又炒热盐铺蒜上，与面圈平，以热熨斗熨之，觉小腹内如虫行，渐至马口，似鱼眼状，曰沙石淋，如自出，尿即随出；如不能自出，内有筋丝未断，用小镊镊住拉断，尿出即愈。凝结日久，余物尚存，如前熨法熨之，再看马口有物，再镊出即通愈矣。
●治孕妇逆生　孕妇临产腹痛，不肯展行动，每屈腰而卧，以致儿在腹不得转动，故脚先出。
乌蛇蜕一条，蝉蜕十四个，胎发一毽，以上各烧灰，每服二钱酒调下，连进二服，仰卧片时即顺，如无前药，以槐子二十七粒井花水吞下。又，无槐子，用小针于儿脚心刺三、五针，急用盐少许，刺处顺下。
●治胎衣不下　乾漆五钱，大附子一枚（炮去皮脐为末）。
以上用大黄末五钱，酒醋熬，乾湿得宜，即入前二味末，和丸如桐子大，每服三十九，淡醋汤下，少顷，又进二服，胎衣即下。如无前药，以赤小豆一升炒，用水三升，煮二升，去豆取汁温服。
●又方　用妇人自己手足指甲烧灰，酒调，连进二服。
●治横生难产，胎死腹中　用柞木不拘多少，煎汤吃，可保无虞。

小儿门  ***************************
●稀豆丹　菟丝子四两（酒煮捣饼，晒乾），玄参一两（竹刀切片，晒乾），二味为细末，蒸熟，黑砂糖滤清，拌
●神功消毒保婴丹　凡小儿未出痘疮者，每遇春分秋分日，服一丸，其痘毒即渐消化，若服一、二次者，只得减少，若服三年六次，其毒尽能消化，必保无虞。此方屡经试验，务要后开日期，洁诚修合，服之神效。
绿豆藤一两五钱，其藤八月收取，毛豆桔上缠绕细红丝就是，採取，阴乾，此味为主，妙在此味药上。黑豆三十粒，赤豆七十粒，山楂肉一两，新升麻七钱五分，生地五钱，荆芥五钱，防风五钱，川独活、甘草、当归各五钱，桔梗五钱，连翘七钱五分，黄连、赤芍药各五钱，牛蒡子一两，辰砂（另研，同甘草煮过，去甘草）一两五钱，苦丝瓜一个（各长五寸，膈年经霜者为妙，烧火存性），上各为极细末，砂糖拌匀，共捣千馀下，丸如李核大，每服一丸，浓煎甘草汤化下。其前项药，预辩精料，遇春分、秋分，或正月十五，或□月十五日修合，务在虔诚，忌妇人、鸡猫犬、孝子见合药，须于净室焚香，向太阳视药云：「神仙真药，体合自然，婴儿吞服，天地齐年，吾奉太上老君急急如律令勅。」一气七通。
●治小儿痘初　光状忽然黑陷，心烦气喘，如见鬼神。人牙烧灰存性为末，每个作一服，酒调一服。
●治痘入眼　浮萍阴乾为末，每服三钱，随儿大小以羊肝半个入盏内，竹签刺碎，投水半合，搅取汁调下，食后服。
●神授稀痘丹　此方系吕仙翁箕上所授，服之屡有神效。
人参二钱，黄连（酒浸）二钱，准熟地三钱（□血浸蒸），蝉蜕二钱，蚯蚓一钱（去土晒乾），黄柏一钱半（酒炒），知母一钱半（酒炒），白殭蚕五钱，芙蓉叶一钱（去筋），牛黄五分，冰片五分，菟丝子五钱（黄柏水浸，煮烂成饼，又磨为末），上为细末，用鸡子白丸如龙眼大，每服一丸，米汤送下。
●痘色灰白，顶陷倒厌，起死回生　红花子、蓖麻仁，麝香各三釐，共捣和泥，真香油、生蜂蜜调成膏如钱大，贴百会穴。轻者三、四寸香，重者五、六寸香，立起如珍珠。
●痘不发　樱桃核二、三十个，打碎，姜一片，葱头一个，煎服，出汗即起发，暑天不盖被。
●又方　菊花根取汁，少加水入穀糠，淋下，服之即发起。
●治痘方　凡疮大者，紫黑者，臭烂者，俱是疔遇灰色，不起发，即认出痘疔，用银针挑断其根，吮出恶血，随以头发、珍珠、豌豆灰等分，为极细末，好油、胭脂调涂疔内，即转红活，最效。
●如圣散　痘潮热未除，鼻口内发疳，宜速服此。
使君子肉、胡黄连、黄连（炒）、山楂肉、薄荷、白术（麸炒）、荆芥穗、陈皮各等分，灯心十茎，水一锺，煎四分，不拘时服。
●痘后生痈　用出蛾棉丝，白矾捣碎塞满灰，烧汁干，研细，干搽。初发红肿时，赤、黑、绿三豆醋浸捣汁，勤扫即除。
●痘疯手足不仁　用橙叶煎浓汁百滚，倾大盆内，坐其上蒸之，频加热汁，蒸至稍温，入治即愈。
●治小儿夜啼　用神前烛花研碎，无根水下。
●治小儿秃疮　用黑羊粪为末，猪胆调搽。
●治小儿牙疳　用人脚上皱垢，焙黄色，研末，上二次效。
●千金小惊丸　郁金（皂角水洗煮）、黄连、牙硝、木香、龙胆草、藿香各五分，全蝎六个（去毒），末之面糊丸，用雄黄、麝香、朱砂、金银箔为衣。镇惊，薄荷灯心汤下；大便秘，枳壳、大黄、朴硝，煎汤化服，钩藤汤下，量儿大小用。
□□风如米屑，口鼻外亦有者，不能饮乳，以黍米汁传之，或白鹅矢汁灌口中，或桑白皮汁和胡粒敷之。两口角生疮，烧乱发和猪脂涂之。
●又方　用净发缠指头，蘸井花水拭之；次用黄丹煅出火毒敷之；又用朱砂、明矾等分研细，敷舌上，日三、四次用之，或用南星，用醋磨浓汁涂足底，待好，急洗去。
●弄舌　脾脏微热，令舌络微紧，时时舒舌。治之勿用冷药及下之，当少与泻黄散，渐服之。医人或见其饮水，遂疑为热，用寒药下之，非也。饮水者，脾胃虚，津液少也，如面黄肌瘦，五心炽热，即为疳黄，宜加胡黄连丸辈治之。
●重舌　用黄丹如豆大，以管安舌下，又用蜂房烧灰，细研，酒和敷舌下。或用灶心土酒和涂舌下，或用蛇蜕炙焦研末，著一豆许敷舌下，日三度。
●宫气方　治舌上疮如粥皮。
以桑白皮汁敷之，三、两度瘥。
●治噤风　凡舌重，下必有噤虫，状如蝼蛄，有头毛，其头小白，可烧铁烙头上即消。不急治，能杀人。世传走马喉痹，满口白疮如雪，脾虚所致。若带风邪，当先泻其邪，进补脾气。生脾血之剂，盖龙火不宜凉物，宜以甘温从治也。
●辰砂膏　泻虚热。
辰砂三钱，硼砂、牙硝各一钱半，明粉二钱，全蝎、真珠末各二钱，麝香一字，上为末，好油纸包裹，自然成膏。每用绿豆许，乳汁调敷，乳头上吮下，金银薄荷汤下亦可。有潮热，甘草汤下，此药虽凉，有全蝎热品监制，无过凉之患。或用牛黄细研一钱，以竹沥调一字灌之，更以猪乳点于口中，此先治其标。
●益脾散　和胃进乳消痰。
人参、白茯苓、陈皮、甘草、厚朴、草果仁、苏子（微炒）、木香（不见火磨汁亦可），上为散，每服一钱，生姜一片，大枣一枚，未乳前服。合咀，使乳母亦服，此即四君子汤减白术加味也。四君子原为补脾气之正药，所以减白术者，以哮吼禁服白术，以其噤口故减之，又加陈皮（健脾理痰）、厚朴（消胀去痰）、草果（消食逐痰）、苏子（降气驱痰）、木香（散滞调中）。所以用痰药独多者，以噤口皆风所制也，此方最对症，是为继治其本。
●又方　治小儿口疮通白者，及风疳疮蚀透者。
以白殭蚕炒，令黄色，拭去蚕上黄肉毛，为末，用蜜和敷之，去风热也。
●图经方　治撮口。
取原蚕蛾二枚，炙黄研末，蜜涂口唇内。
●子母秘录方　治撮口。
以夜合花枝煮浓汁，拭口，并洗。
●千金保命丹　治小儿一切痰喘，急慢惊风，撮口脐风。但能开口，灌下无不活者。
牛黄、冰片、琥珀一钱，甘草二分，黄连（姜汁炒）、全蝎、殭蚕各三分，朱砂、明天麻（面裹煨），胆星各四两，共为细末，磁罐蜡封，勿令出气。每五、七釐薄荷、灯心、金银煎汤，不拘时温服。
●夜啼　蝉蜕（二十个去头足）、灯花三分、乳香末（一钱，竹叶炙过），上为细末，每用一匙，灯草汤下。
●治小儿泄泻　木鳖子一个（面裹煨熟去壳），小丁香三粒，共为末，唾丸，入小儿脐，以旧膏药封之。
●安神丸　定惊。
天冬、牙硝、白茯苓、山药、寒水石各五分，朱砂三钱，甘草五钱，龙脑一字，研末之，炼蜜丸如鸡豆大，每服一丸，沙糖水化下。
灸治（治急惊）：灸百会穴前一寸，若不瘥，灸两肩头及人中各三壮，艾小麦大。
●八反膏　治小儿积块发热。
硼砂五钱，栀子二两，白萝卜皮一两，皮硝二两，鸡子一个，脚油二两，葱白五枚（连须用），蜂蜜一酒锺，纸摊贴，布绢缠定。
●丁奚哺露　凡小儿手足极细，项小骨高，尻削体痿，脐突号哭，胸陷，名丁奚。虚热往来，头骨分开，翻食吐虫，烦渴呕哕，名哺露，最为难治。
用青皮、陈皮、莪术、白豆蔻仁、川芎、五灵脂、槟榔、芦荟各五钱，木香、使君子肉（焙）、虾蟆（灰）各三钱，细末之，以猪胆汁浸蒸饼，丸麻子大，每服二十丸，水饮下。有热薄荷汤下。
●盘肠内钓（腹中急痛乾啼）用乳香、没药、木香、姜黄（各四钱半，另研），木别十二个，去壳研成膏。以木别膏和四味入炼蜜少许，丸樱桃大，煎钩藤汤化下，次服魏香散，用莪术五钱，真阿魏一钱，先以温汤化开阿魏，浸莪术一日夜，焙乾末之，每服半钱，紫苏米饮空心服。
●天吊症　（壮热翻眼，手足搐掣，皆因痰滞经络，头目反仰，名曰天吊。由乳母过食热物，蕴毒兼挟风邪所致。但解利风热，则应手而愈）用滴乳（一钱，另研），天竺黄一钱半，雌黄（另研）、腊茶、枯矾各一钱，甘草（炙）、荆芥穗（炒），绿豆（一百粒，半生半炒），赤脚蜈蚣（一条，酒浸，炙），细末之，每服半钱，煎人参薄荷汤调下。
●又方（治天吊潮热）钩藤、人参各半分，全蝎、天麻各一分，犀角、甘草（炙）各半分，末之，每服一钱，水半锺，煎五分温服。
●走马牙疳（口内生疮，牙龈溃烂，齿黑欲脱，或出血臭气，大夫妇女俱同）白芷五钱，马牙硝、铜青各一钱、麝香一字，末之敷口角，擦齿上，仍服蟾酥丸；又用蚵蚾（烧）、黄连、青黛各等分，入麝香少许为末，敷之。
●丸方　蟾蜍（一枚，酥油炙去骨），胡黄连、宣连、草龙胆、川楝、木香、使君肉、芜荑各一两，末之，猪胆汁糊丸麻子大，入青黛、茴香、陈皮、麝少许，各研细，旋滚为衣，常服，紫苏汤下，量大小与之。
