

卷上  ——————————————————————————————————————————————————————————————————————————————————————————

周身经穴赋  ***************************
手太阴肺大指侧，少商鱼际兮太渊穴。经渠兮列缺，孔最兮尺泽。侠白共天府为邻，云门与中府相接。
手阳明兮大肠之经，循商阳二间三间而行。历合谷阳溪之腧，过偏历温溜之膑。下廉上廉三里而近，曲池肘髎五里之程。臑腢上于巨骨，天鼎纡乎扶突。禾髎唇连，迎香鼻迫。
胃乃足之阳明，厉兑趋乎内庭。过陷谷冲阳之分，见解溪丰隆之神。下巨虚兮条口陈，上巨虚兮三里仍。犊鼻引入梁丘阴市之下，伏兔上贯脾关气冲之经。归来兮水道，大巨兮外陵，运天枢兮滑肉礼。太乙兮关门，梁门兮承满，不容兮乳根。乳中之膺窗屋翳，库房之气户缺盆。气舍水突，人迎大迎。地仓兮巨髎绩，四白兮承泣分。御颊车于下关，张头维于额垠。
足太阴兮脾中州，隐白出兮大指头。赴大都兮瞻太白，访公孙兮至商丘。越三阴之交而漏谷地机可即，步阴陵之泉而血海箕门是求。入冲门兮府舍轩豁，解腹结兮大横优游。腹哀食窦兮援天溪而同派，胸乡周荣兮缀大包而如钩。
迨夫真心为手少阴，少冲出乎小指，少府直乎神门。阴郄通里兮，灵道非远，少海青灵兮，极泉何深。
手太阳小肠之荣，路少泽，步前谷后溪之隆。道遵腕骨，观阳谷养老之崇。得支正于小海，逐肩贞以相从。值臑腧兮遇天宗，乘秉风兮曲垣中。肩外俞兮肩中俞，启天窗兮见天容。匪由颧髎，曷造听宫？
足膀胱兮太阳，交背部之二行。穷至阴于通谷之口，寻束骨于京骨之乡。中脉命仆参以前导，昆仑辟金门于踝旁。奋附阳兑端之志，转承山承筋之行。至于合阳，委中委阳，浮郄殷门以相从。扶承秩边而胞肓，入志室兮肓门胃仓。开意舍兮振彼阳纲，出魂门兮膈关，乃譩譆乎神堂，膏肓兮在四椎之左右，魄户兮随附分而会阳。下中次上之髎，白环中膂之房。膀胱俞兮小肠，大肠俞兮在旁。三焦肾俞兮胃俞接，脾胆肝膈兮心俞当。厥阴肺俞之募，风门大杼之方。天柱坚兮玉枕、络却，通天豁兮见被承光。自五处、曲差而下，造攒竹翳睛之场。
足少阴兮肾属，涌泉流于然谷。太溪大钟兮水泉缘，照海复溜兮交信续。从筑宾兮上阴谷，掩横骨兮大赫麓。气穴四满兮中注，肓俞上通兮商曲。守石关兮阴都宁，闭通谷兮幽门肃。步廊神封而灵墟存，神藏彧中而俞府足。
手厥阴心包之络，中冲发中指之奇。自劳宫大陵而往，逐内关间使而驰。叩郗门于曲泽，酌天泉于天池。
手少阳三焦之脉，在小指次指之端。关冲开乎液门，中渚阳池外关。支沟会宗三阳络，四渎天井清冷渊。消泺臑会肩髎而相连。天髎处天牖之下，翳风让瘈脉居先。颅额定而角孙近耳，丝竹空而禾髎倒悬。耳门既辟，夏蚋闻焉。
足少阳兮胆经，穴乃出乎窍阴。溯侠溪兮地五会，过临泣兮丘墟平。悬钟兮阳辅光明，外丘兮阳交阴陵。西出阳关兮，抵中溃风市之境，环跳居髎兮，循维道五枢之名。考夫带脉，询至京门，日月丽兮辄筋荣，渊腋泄兮肩井盈，临风池兮脑空鸣，穹窍阴兮完骨明。举浮白于天冲，接承灵于正宫。目窗兮临泣，阳白兮本神。率谷回兮曲鬓出，悬厘降兮悬颅承，颔厌兮佳客主人，听会兮瞳子髎迎。
厥阴在足，肝经所终。起大敦于行间，循太冲于中封。蠡沟中都之会，滕关曲泉之宫。袭阴包于五里兮阴廉乃发，寻羊矢于章门兮期门可攻。
至若任脉行乎腹与胸，承浆泄兮廉泉通。窥天突于璇玑，梼华盖于紫宫。登玉堂兮膻中逢，集中庭兮鸠尾冲。瞻巨阙兮上脘中脘，过建里兮下脘攸同。水分兮神阙缥缈，阴交兮气海鸿濛。石门直兮关元中极，曲骨横兮会阴乃终。
督脉行乎背部中，兑临接兮龈交从。素髎在鼻兮水沟疏通，神庭入发兮上星膧朦。囟会现兮前顶，百会俨兮尊崇。后项转兮强间逢，脑空闭兮风府空。哑门通于大杼兮陶道坦夷，身柱缥于神道兮灵台穹窿。至阳立下筋缩脊中，接脊悬枢命门重重。歌阳关兮舞腰俞，愿长强兮寿无穷。
论一穴有二名  ***************************
后顶（一名交冲）　强间（一名大羽）　脑户（一名合囟）　风府（一名舌本）　脑空（一名颞颥）　颅囟（一名颅息）　瘈脉（一名资脉）　素髎（一名面士）　水沟（一名人中）　承浆（一名悬浆）　廉泉（一名吉本）　睛明（一名泪孔）　巨髎（一名巨窌）　丝箜（一名目髎）　颊车（一名机关）　肩井（一名膊井）　臑会（一名臑髎）　大杼（一名百旁）　命门（一名属累）　风门（一名热府）　督俞（一名高盖）　中膂内俞（一名脊内俞）　会阳（一名利机）　天窗（一名窗笼）　天鼎（一名天项）　扶突（一名水穴）　缺盆（一名天盖）　人迎（一名五会）　天突（一名天衢）　玉堂（一名玉英）　腧府（一名输府）　中府（一名府中俞）　天池（一名天会）　中脘（一名太仓）　水分（一名分水）　神阙（一名气合）　会阴（一名屏翳）　四满（一名髓府）　横骨（一名屈骨端）　气冲（一名气街）　腹结（一名肠窟）　冲门（一名慈宫）　太渊（一名太泉）　商阳（一名绝阳）　二间（一名间谷）　三间（一名少谷）　合谷（一名虎口）　阳溪（一名中魁）　三里（一名于三里）　少冲（一名经始）　神门（一名兑冲）　少海（一名曲前）　少泽（一名小吉）　天泉（一名天温）　阳池（一名别阳）　支沟（一名飞虎）　中封（一名悬泉）　蠡沟（一名交仪）　中都（一名中郄）　阴包（一名阴胞）　悬钟（一名绝骨）　漏谷（一名太阴络）　地机（一名牌舍）　血海（一名百虫窠）　下廉（一名下巨虚）　上廉（一名上巨虚）　阴市（一名阴鼎）　伏兔（一名外勾）　涌泉（一名地冲）　太溪（一名吕细）　然谷（一名龙渊）　照海（一名阴跷）　申脉（一名阳跷）　金阙（一名□□）　仆参（一名安耶）　昆仑（一名下昆仑）　付阳（一名附阳）　飞阳（一名厥阳）　环跳（一名臗骨）　然谷（一名然骨）
论一穴有三名  ***************************
络却（一名强阳，一名脑盖）　禾髎（一名长类，一名禾窌）　童子（一名太阳，一名前关）　上关（一名客主人，一名客主）　前关（一名太阳，一名童子窌）　听会（一名听河，一名后关）　肩髃（一名中肩井，一名扁骨）　脊中（一名神宗，一名脊俞）　膻中（一名亶中，一名元见）　鸠尾（一名尾眵，一名骭鹘）　上脘（一名上管，一名胃脘）　关元（一名丹田，一名太中桓）　气海（一名脖胦，一名下肓）　中极（一名玉泉，一名气原）　气穴（一名胞门，一名子户）　大赫（一名阴维，一名阴关）　天枢（一名长溪，一名谷门）　日月（一名神光，一名昭募）　京门（一名气俞，一名气府）　温溜（一名地头，一名逆注）　劳宫（一名五里，一名掌中）　阳交（一名别阳，一名足窌）　阳关（一名关阳，一名关陵）　承筋（一名腨肠，一名直肠）　复溜（一名昌阳，一名伏白）
论一穴有四名  ***************************
百会（一名三阳，一名天满，一名五会）　哑门（一名喑门，一名舌厌，一名舌横）　攒竹（一名矢光，一名员柱，一名光明）　章门（一名长平，一名胁髎，一名季胁）　承山（一名鱼腹，一名伤山，一名肉柱）　扶承（一名肉郄，一名皮部，一名阴开）
论一穴有五名  ***************************
石门（一名利机，一名精露，一名丹田，一名命门）
论一穴有六名  ***************************
腰俞（一名背解，一名腰柱，一名髓俞，一名髓孔，一名腰户）
论一名有二穴  ***************************
头临泣足临泣　腰通谷足通谷　手三里足三里　头窍阴足窍阴　背阳关足阳关
金针赋序  ***************************
大明洪武庚辰仲春，予学针法，初学于洞玄先生孟仲傀公。明年，父没，过维阳，又学于东隐先生九思彭公，深得二先生发明窦太师针道之书，梓岐风谷、飞经走气、补泻之法。游江湖间，以之参问他师，皆不过能谈其概，及求精微之妙，百不一二。问有知者，亦莫尽知其奥。予于是甚悦于心，则知世所得者鲜矣，固深胸臆，宝而重之。数年间，用而百发百中，无不臻效。永乐己丑，惜予遭诬，徙居于民乐耕锄之内，故退寓西河，立其堂曰资深，其号曰泉石，心以遁守自娱。过者皆曰：此读书耕者之所也。凡有疾者求治，不用于针，多用于灸。自是梓岐风谷之法荒废而名不闻，非不以济人之心为心，盖不欲取誉于时矣令也。予年向暮，髭鬓皆霜，恐久失传，拳拳在念。正统己未春末，养疾之暇，阅其所传针法之书，繁而无统，于是撮其简要，不愧疏庸，编集成文，名曰《金针赋》。金乃世之宝也，非富贵不能得之，岂贫贱所能有也。名其金，称其贵也，贵能劫疾于顷刻之间，故以观夫发端，而嗟夫结之则深叹美其法，而有收效之捷异耳。篇中首论头病取足、左病取右、男女早晚之气、手足经络顺逆之理，次论补泻下针、调气出针之法，末论治病驱运、气血通接至微之妙，而又叮咛勉其学者，务必以尽精诚，则可以起沉疴之疾。言虽直，其义详明，尤且贯穿次第有序，使后之学者，易为记诵，其传不泯，俟他日有窦汉卿复出而攻之，熟造之，深得于心，而□目显用光大，必念乎今之删繁撮简、成文者谁欤。是亦遗言于后也，必学者敬之哉。
时正统四年己未岁八月既望，谨识
此金针赋乃先师秘传之要法，得之者每每私藏，而人必符价之金，乃可得也。予今以活人为心，更不珍藏，载于卷中，与同智之士。共知学者，慎勿轻视，若能熟读详味，久当见之，则用针之法，尽于此矣。
梓岐风谷飞经走气撮要金针赋  ***************************
观夫针道，捷法最奇。须要明于补泻，方可起于倾危。先分病之上下，次定穴之高低。头有病而足取之，左有病而右取之。男子之气，早在上而晚在下，取之必明其理。女子之气，早在下而晚在上，用之必识其时。午前为早属阳，午后为晚属阴。男女上下，凭腰分之。手足三阳，手走头而头走足；手足三阴，足走腹而胸走手。阴升阳降，出入之机。逆之者为泄泻为逆，顺之者为补为随。春夏刺浅者以瘦，秋冬刺深以肥。更观原气厚薄，浅深之刺尤宜。
原夫补泻之法，妙在呼吸手指。男子者，大指进前左转，呼之为补，退后右转，吸之为泻，提针为热，插针为寒；女子者，大指退后右转，吸之为补，进前左转，呼之为泻，插针为热，提针为寒。左与右有异，胸与背不同。午前者如此，午后者反之。是故爪而切之。下针之法，摇而退之；出针之法，动而进之；催针之法，循而摄之；行气之法，搓则去病。弹则补虚，肚腹盘旋，扪为穴闭。沉重豆许曰按，轻浮豆许曰提。一十四法，针要所备。补者，一退三飞，真气自归；泻者，一飞三退，邪气自避。补则补其不足，泻则泻其有余。余者为肿为痛曰实，不足者为痒为麻曰虚。气速效速，气迟效迟。死生富贵，针下皆知，贱者硬而贵者脆，生者涩而死者虚。为之不至，必死无疑。
且夫下针之法，先须爪按重而切之，次令咳嗽一声，随咳下之妙。
凡补者，呼气初针刺至皮肉，乃曰天才；少停进之，针刺至肉内，是曰人才；又停进针，刺至筋骨之间，名曰地才。此为极处，就当补之，再停良久，却须退之，针至人之分，待气沉紧，倒针朝病，进退往来，飞经走气，尽在其中矣。凡泻者，吸气初针至天，少停进针，直至于地，得气之泻，再停良久，却须退针，复至于人，待气沉紧，倒针朝病，法同前矣。其或晕针者，神气虚也，以针补之，以袖捣之口鼻而气回，热汤与之，略停少刻，依前再施之。
及夫调气之法，下针至地之后，复人之分。欲气上行，将针右捻，欲气下行，将针左捻。欲补，先呼后吸，欲泻，先吸后呼。气不至者，以手循挕，以爪切掏，以针摇动，进捻搓弹，直待气至，以龙虎升腾之法，按之在前，使气在后，按之在后，使气在前，运气走至疼痛之所，以纳气之法，扶针直插，复向下纳，使气不回。若关节阻涩，气不过者，以龙虎龟凤，通经接气，大假之法，驱而运之，仍以循摄爪切，无不应矣，此通仙之妙。
况夫出针之法，病势既退，针气微松，病未退者，针气如根，推之不动，转之不移，此为邪气吸拔其针，乃真气未至，不可出之，出之者，其病即复，再须补泻，停以符之，直候微松，方可出针豆许，摇而停之。补者吸之去疾，其穴急扪。泻者呼之去徐，其穴不闭。欲令凑密，然后吸气。故曰：下针贵迟，太急伤血；出针贵缓，太急伤气。以上捻要，于斯尽矣。
考夫治病之法有八，一曰烧山火，治顽麻冷痹，先浅后深，用九阳而三进三退，慢提紧按，热至紧闭，插针除寒之有准。二曰治肌热骨蒸，先深后浅，用六阴而三出三入，紧提慢按，徐徐举针，退热之可凭，皆细细搓之，去病准绳。三曰阳中之阳，先寒后热，浅而深，以九六之法，则先补后泻也。四曰阴中之阳，先热后寒，深而浅，以六九之方，则先泻后补也。补者直须热至，泻者务待寒侵。犹如搓线，慢慢转针，浅法，在浅则用浅法，在深则用深，二者不可兼而紊之也。五曰子午捣臼，水蛊膈气，落穴之后，调气均匀，针行上下，九入六出，左右转之，千遭自平。六曰进气之诀，腰背肘膝痛，浑身走注疼，刺九分，行九补。卧针五七吸，待气上行。亦可龙虎交战，左捻九而右捻六，是亦住痛之针。七曰留气之诀，痃瘕癖癥瘕，刺七分，用纯阳，然后乃直插针，气来深刺，提针再停。八曰抽添之诀，瘫痪疮癞，取其要穴，使九阳得气，提按搜寻，大要运气周遍，扶针直插，复向下纳，回阳倒阴，指下玄微，胸中活法，一有未应，反复冈施。
若夫过关过节催运气，以飞经走气。其法有四。一曰青龙摆尾，如扶舡舵，不进不退，一左一右，慢慢拨动。二曰白虎摇头，似手摇铃，退方进圆，兼之左右，摇而振之。三曰苍龟探穴，如入土之象，一退三进，钻剔四方。四曰赤凤迎源，展翅之样，入针至地，提针至天，候针自摇，复进其元，上下左右，四围飞旋，病在上吸而退之，病在下呼而进之。
至夫久患偏枯，通经接气之法，已有定息寸数。手足三阳，上九而下十四，过经四寸；手足三阴，上七而下十二，过经五寸。在乎摇动出纳，呼吸同法，驱运气血，顷刻周流，上下通接，可使寒者暖而热者凉，痛者止而胀者消。若开渠之决水，立见时功，何倾危之不起哉。虽曰病有三因，皆从气血，针分八法，不离阴阳。盖经络昼夜之循环，呼吸往来之不息，和则身体康健，否则疾病而生。譬如天下国家地方，山海田园，江河溪谷，值岁时风雨均调，则水道疏利，民安物阜，其或一方一所，风雨不均，遭以旱涝，使水道涌竭不同，灾伤遂至，人之气血受，蠲邪扶正，故曰医最奇者哉。
嗟夫轩岐古远，卢扁死亡。此道幽深，非一言而可尽，斯文细密，在久习而能通。岂世上之常辞，庸流之乏术。得之者若科之及弟而悦于心，用之者如射之发中而进于目。述自先贤传之学，用针之士有志于斯，果能洞造玄微而尽其精妙，则世之伏枕之疴，有缘者遇针到病除随而愈。
流注指微赋  ***************************
疾居营卫扶救者，针观虚实于瘦肥，辨四时之浅深。是见取穴之法，但分阴阳而溪谷，迎风逆顺，须晓气血而升沉。
原夫《指微论》中赜义成赋，知本时之气开，说经络之流注。每披文而参其法，篇篇之誓审存；覆经而察其言，字字之功明谕。疑隐皆知，虚实总附。移痛住疼如有神，针下获安，暴疾沉疴至危笃，刺之勿误。
详夫阴日血引，值阳气流，口温针暖，牢濡深求。诸经十二作数，络脉十五为周。阴俞六十脏主，阳穴七十腑收。阳刺经者可卧针而取，夺血络者先俾指而柔。呼为迎而吸作补，逆为鬼而从何忧。淹疾延患，着灸之由。燥烦药饵而求难，拯必取八会；壅肿奇经而蓄邪，纤犹砭瘳。
况夫甲胆乙肝，丁心壬水。生我者号母，我生者名子。春井夏荥乃邪在，秋经冬合乃刺矣。犯禁忌而病复，用日衰而难已。丝络在于肉分，血行出于支里。闷昏针晕，经虚补络须然，痛实痒虚，泻子随母要指。
想夫先贤迅效，无出于针，今人愈疾，岂离于医。徐文伯泻孕于苑内，斯由甚速，范九思疗咽于江夏，闻见言稀。
大抵古今遗迹，后世皆师。王篡针魅而立康，獭从被出，秋夫疗鬼而馘效，魂免伤悲。既而感指幽微，用针真窍，齐于筋骨，皮肉刺要，察于久新。脏腑寒热，接气通经，短长依法，里外之绝，羸盈必别。勿刺大劳，使人气乱而神堕，慎妄呼吸，防他针昏而闭血。文以常寻古义，由有藏机。遇高贤真趣，则超然得悟，逢达人示教，则表我扶危。男女气脉，行分时合度，养子时刻，注穴穴须依。今详定疾病之仪，神针法式，广搜《难》《素》之秘密文辞，深考诸家之肘函妙臆。故称泸江流注之指微，以为后学之规则。
通玄指要赋  ***************************
必欲治病，莫如用针。巧运神机之妙，功开圣理之深。外取砭针，能蠲邪而辅正，中含水火，善回阳而倒阴。
原夫络别支殊，经交错综，或沟渠溪谷以岐异，或山海丘陵而隙共。斯流派以难睽，在条纲而有统。理繁而眛纵，补泻有何功，法捷而明曰，迎随而得用。
且如行步难移，太冲最奇。人中除脊膂之强痛，神门去心性之呆痴。伤风项急始求于风府，头晕目眩要觅于风池。耳闭须听会而治也，眼痛则合谷以推之。胸结身黄泻涌泉而即可，脑昏目赤泻攒竹以便宜。若两肘之拘挛，仗曲池而平扫。牙齿痛吕细堪治，头项强承浆可保。太白宣导于气冲，阴陵开通于水道。腹膨而胀夺内庭以休迟，筋转而疼泻承山而在早。
大抵脚腕痛昆仑解围，股膝疼阴市能医。痫发癫狂兮凭后溪而疗理，疟生寒热兮伏间使以扶持。期门罢胸满血膨而可以，劳宫退胃翻心痛以何疑。
稽夫大敦去七疝之偏坠，王公谓此；三里去五痨之羸瘦，华佗言斯。固知腕骨祛黄，然谷泻肾。行间治膝肿目疾，尺泽去肘疼筋紧，目昏不见二间宜取，鼻塞无闻迎香可引。肩井除两臂之难任，攒竹疗头疼之不忍。咳嗽寒痰列缺堪治，眵昏冷泪临泣尤准。髋骨并腿痛以祛残，肾俞腰痛而泻泄。以见越人治尸厥于维会，随手而苏，文伯能泻死胎于阴交，应针而殒。
圣人于是察麻典痛，分实典虚。实则自外而入也，虚则自内而出之。是故济母而禅其不足，夺乎而平其有余。观二十七之经络，一一明辨；据四百四之病证，件件皆除。故得天柱都华，济斯民于寿域。机微已判，彰往古之玄书。
抑又闻心胸病求掌后之大陵，肩背疼责肘前之三里。冷痹贤余取定阳阴之上，连脐腹痛泻少阴之水。脊间心后者，针中渚而立痊，胁下筋边者，刺阳陵而即止。头强痛拟后溪以安然，腰背疼在委中而已矣。夫人用之，士于此理苟明者，焉收祛邪之功而在乎捻指。
灵光赋  ***************************
黄帝岐伯针灸诀，依他经里分明说。三阴三阳十二经，更有两经分八脉。灵光典注极幽深，偏正头疼泻列缺。睛明治眼胬肉扳，耳聋气痞听会间。两鼻齆衄针禾窌，鼻窒不闻迎香间。治气上壅足三里，天突宛中治喘痰。心痛手颤针少海，少泽应除心下寒。两足拘挛觅阴市，五般腰痛委中安。脾俞不动泻丘虚，复溜治肿如神医。犊鼻治疗风邪痰，住喘脚痛昆仑愈。后跟痛在仆参求，承山筋转并久痔。足掌下去寻涌泉，此法千金莫妄传。此穴多治妇人疾，男蛊女孕而病痊。百会鸠尾治痢疾，大小肠俞大小便。气海血海疗五淋，中脘下脘治腹坚。伤寒过经期门应，气刺两乳求太渊。大敦二穴主偏坠，水沟间使治邪癫。吐而定喘补尺泽，地仓能止而流涎。劳宫医得身劳倦，水肿水分炙即安。五指不伸中渚取，颊车可针牙齿愈。阴跷阳跷两踝边，脚气四穴先寻取。阴阳陵泉亦主之，阴跷阳跷与三里。诸穴一般治脚气，在腰玄机宜正取。膏肓岂止治百病，灸得玄切病须愈。针灸一穴数病除，学者尤宜加仔细。悟得明师流注法，头目有病针四肢。针有补泻明呼吸，穴应五行顺四时。悟得人身中造化，此歌依旧是筌蹄。
席弘赋  ***************************
凡欲行针须审穴，要明补泻迎随诀。胸背左右不相同，呼吸阴阳男女别。气刺两乳求太渊，未应之时泻列缺。列缺头疼及偏正，重泻太渊无不应。耳聋气痞听会针，迎香穴泻功如神。谁知天突治喉风，虚喘须寻三里中。手连肩脊痛难忍，合谷针时要太冲。曲池两手不如意，合谷下针宜仔细。心疼手颤气海间，若要除根觅阴市。但患伤寒两耳聋，金门听会疾如风。五般肘痛寻尺泽，太渊针后却收功。手足上下针三里，食癖气块凭此取。鸠尾能治五般痫，若下涌泉人不死。胃中有积刺璇玑，三里功多人不知。阴陵泉治心胸满，针到承山饮食思。大杼若连长强寻，气滞腰疼不能立。横骨大都宜急救，气海专能治五淋。更针三里随呼吸，期门穴主伤寒患。六日过经尤未汗，但向乳根二肋间。又治妇人生产难，耳内蝉鸣腰欲折。膝下明存三里穴，若能补泻五会间。且莫逢人容易说，睛明治眼未效时，合谷光明安可缺。人中治痫功最高，十三鬼穴不须饶。水肿水分兼气海，皮内随针气自消。冷嗽先宜补合谷，却须针泻三阴交。牙齿肿痛并咽痹，二间阳溪疾怎逃。更有三间肾俞妙，善除肩背消风劳。若针肩井须三里，不刺之时气未调。最是阳陵泉一穴，膝间疼痛用针烧。委中腰痛脚挛急，取得其经血自调。脚痛膝肿针三里，悬钟二陵三阴交。更向太冲须引气，指头麻木自轻飘。转筋目眩针兽腹，承山昆仑立便消。肚疼须是公孙妙，内关相应必然瘳。冷风冷痹疾难愈，环跳腰间针与烧。风府风池寻得到，伤寒百病一时消。阳明二日寻风府，呕吐还须上脘疗。妇人心痛心隆穴，男子痃疼三里高。小便不禁关元好，大便闭涩大敦烧。腕骨腿疼三里泻，复溜气滞便离腰。从来风府最难针，却用工夫度浅深。倘若膀胱气未散，更宜三里穴中寻。若是七疝小肠痛，照海阴交曲泉针。又是应时求气海，关元同泻效如神。小肠气撮痛连脐，速泻阴交莫待迟。良久涌泉针取气，此中玄妙少人知。小儿脱肛患多时，先灸百会次鸠尾。久患伤寒肩背痛，但针中渚得其宜。肩上痛连脐不休，手中三里便须求。下针麻重即须泻，得气之时不用留。腰连膝痛必大便，三里攻其隘下针。一泻三补之气上，攻噎只管针气海，定泻一时立便瘥。补自卯南转针高，泻从卯比莫辞劳。逼针泻气便须吸，若补随呼气自调。左右捻针寻子午，抽针泻气自迢迢。用针补泻分明说，更用搜穷本与标。咽喉最急先百会，太冲照海及阴交。学者潜心宜熟读，席弘治病最名高。
标由赋  ***************************
拯救之法，妙用者针。
夫今人愈疾，岂离于医，治劫病之功，莫妙于针刺。故经云：拘于鬼神，不可与言至德，恶于针石者，不可与言至巧，正此之谓也。
察岁时于天道。
夫人身十二经，三百六十节，以应一岁十二月，三百六十日。岁时者，春暖夏热，秋凉冬寒，此四时之正气。苟或春应暖而反寒，夏应热而反凉，秋应凉而反热，冬应寒而反暖。是故冬伤于寒，春必温病；春伤于风，夏必飧泄；夏伤于暑，秋必痎疟；秋伤于湿，上逆而咳。岐伯曰：凡刺之法，必候日月星辰，四时入正之气，气定乃刺焉。是故天温日明，则人血淖液而卫气浮，故血易泻，气易行；天寒日阴，则人血凝滞，而卫气沉。月始生则气血始精，卫气始行；月廓满则气血实，肌肉生；月廓空则肌肉减，经络虚，卫气去，形独居。是以因天时而调血气也，天寒无刺，天温无凝，月生无泻，月满无补，月廓空无治，是谓得天时而调之。若日月生而泻，是谓脏虚；月满而补，血气扬溢，络有留血，名曰虚实；月廓空而治，是谓乱经。阴阳相错，真邪不别，沉以留止，外虚内乱，淫邪乃起。又曰：天有五运，金水木火土也；地有六气，风寒暑湿燥是也。学者必察斯焉。
定形气于予心。
经云凡用针者，必先度其形之肥瘦，以调其气之虚实，实则泻之，虚则补之。必先去其血脉，而后调之，无问其病，平调理期，细察形气，得于心矣。形盛脉细，少气不足以息者危，形瘦脉大，胸中多气者死。形气相得者生，不调者病，相失者死，是故色脉不顺而莫针，戒之戒之。
春夏瘦而刺浅，秋冬肥而刺深。
经云：病有沉浮，刺有浅深，各至其理，无过其道，过之则内伤，不及则外壅，壅则邪从之，浅深不得，反为大贼，内伤五脏，后生大病。故曰：春病在毫毛、腠理，夏病在皮肤。故春夏之人，阳气轻浮，肌肉瘦薄，四气未盛，宜刺之浅。秋病在肌肉、脉，冬病在筋骨，秋冬则阳气收藏，肌肉肥厚，血气充满，刺之宜深。又云：春刺十二井，夏刺十二荥，季夏刺十二俞，秋刺十二经，冬刺十二络，合以配木火土金水理，见子午流注。
不穷经络阴阳，须逢刺禁。
经有十二：手太阴肺，少阴心，厥阴心包络，太阳小肠，少阳三焦，阳明大肠，足太阴脾，少阴肾，厥阴肝，太阳膀胱，少阳胆，阳明胃也。络有十五：肺络列缺，心络通里，心包络内关，小肠络支正，三焦络外关，大肠络偏历，脾络公孙，肾络大钟，肝络蠡沟，膀胱络飞扬，胆络光明，胃络丰隆，阴跷络照海，阳跷络申脉，脾之大络大包，督脉络长强，任脉络屏翳也。阴阳者，天之阴阳。平旦至日中，天之阳，阳中之阳也；日中至黄昏，天之阳，阳中之阴也；合夜至鸡鸣，天之阴，阴中之阴也；鸡鸣至平旦，天之阴，阴中之阳也，故人亦应之。夫言人之阴阳，则外为阳，内为阴；言身之阴阳，则背为阳，腹为阴；手足皆以赤白肉分之言；脏腑之阴阳，则五脏为阴，六腑为阳。是以春夏之病在阳，秋冬之病在阴，皆视其所在，典施针石也。又言背为阳，阳中之阳，心也；阳中之阴，肺也；腹为阴，阴中之阴，肾也；阴中之阳，肝也；阴中之至阴，脾也。此皆阴阳、表里、内外、雌雄相输应也，是以应天之阴阳。学者苟不明此经络阴阳、升降、左右不同之理，如病在阳明，反攻厥阴，病在太阳，反和太阴，遂致贼邪未除，本气受弊，则有劳无功，禁刺之犯，岂可勉哉。
既论脏腑虚实，须向经寻。
脏者，心、肝、脾、肺、肾也；腑者，胆、胃、大、小肠、三焦、膀胱也。虚者，痒麻也；实者，肿痛也。脏腑居于内，经络行乎外。虚则补其母，实则泻其子。如心病虚，则补肝木，实则泻脾土。又且本经亦有子母，如心之虚，取少海穴以补之，实则取少府穴以泻之，诸经皆然，并不离乎五行相生之理矣。
原夫起自中焦水，初下以太阴为始，至厥阴而方终，穴出云门，抵期门而最后。
此言乎人气象，气脉行于十二经，一周为身，除任督之外，计三百九十三穴，一日一夜有百刻，分于十二时，每一时有八刻二分，每一刻计六十分，一时共计五百分。每日寅时，太阴肺脉，生自中焦中府穴，出于云门，起至少商穴；至卯时，阳明大肠经，自商阳穴，至迎香穴；辰时，阳明胃经，自头维，至厉兑；巳时，太阴脾经，自隐白，至大包；午时，少阴心经，自极泉，至少冲；未时，太阳小肠经，自少泽，至听宫；申时，太阳膀胱经，自睛明，至至阴；酉时，少阴肾经，自涌泉，至俞府；戌时，心包络经，自天池，至中冲；亥时，少阳三焦经，自关冲，至禾窌；子时，少阳胆经，自童子窌，至窍阴；丑时，厥阴肝经，自大敦，至期门而终。
经十二，别络走三百余支。
十二经者，即手足三阴三阳之正经也。别络者，除十五络，又有横络、丝络、孙络。不知其纪，散走于三百余支之脉也。
正侧偃伏，气四有六百余候。
此言经络，或正或侧，或仰或覆，而气血循行孔□一周于身，营行脉中三百余候，卫行脉外三百余候。
手足三阳，手走头而头走足，手足三阴，足走腹而胸走手。
此言经络阴升阳降，气血出入之机，男女无以异矣。
要识迎随，须明逆顺。
迎随者要知营卫之流注，经脉之往来也，明其阴阳之经，逆顺而取之。迎者，以针头朝其源而逆之，随者，以针头从其流而顺之。是故逆之为泻、为迎，顺之为补、为随。若能知迎知随，令气必和，和气之方，必通阴阳，升降上下，源流往来，逆顺之道明矣。
况夫阴阳气血，多少为最。厥阴太阳，少气多血，太阴少阴，少血多气，而又气多血少者，少阳之分，气盛血多者，阳明之位，此言三阴三阳气血多少之不同，取之必记为最要也。
先详多少之宜，次察应至之气。
言用针者，先明止文，气血之多少，次观针气之来应也。
轻滑慢而未来，沉涩紧而已至。
轻浮、滑虚、慢迟也，入针之后，直此三者，乃真气之未到也；沉重、涩滞、紧实，入针之后，直此三者，是正气之已到也。
既至也，量寒热而留疾。
留住也，疾速也，此言正气既至，必审寒热而施之，故经云：刺热须至寒者，必留针，阴气隆，至乃呼之去徐，其穴不扪，刺也，须至热者，阳气隆至，针气必热，乃吸之去疾，一穴急扪。
未至也，据虚实而痏气。
此言针气之未来也。经云：虚则推内进搓，以补其气，实则循扪弹怒，以引其气。
气之至，如鱼吞钓饵之浮沉，气未至，如闲处幽堂之深也。
邃气既至，则针自涩紧，似鱼吞钓，或沉或浮而动；其气不来，针自轻滑，如闲居静室之中，寂然无所闻也。
气至速而效速，气迟至而不治。
言下针若得气来速，则病则痊而效亦速也。气若来迟，则病难愈，而有不治之忧。故赋云：气速效速，气迟效迟，候之不至，必死无疑矣。
观夫九针之法，毫针最微，七星可应，众穴主持
昔黄帝制九针者，上应天地，下应阴阳四时，九针之名，各不同形：一曰鑱针，以应天，长一寸六分，头尖末锐，去泻阳气；二曰圆针，以应地，长一寸六分，针如卯样，形揩磨分肉间，不得伤肌肉，以泻分气；三曰鍉针，以应人，长三寸半，锋如黍粟之锐，主脉勿陷，以致其气；四曰锋针，以应四时，长一寸六分，刃三隅，以发痼疾；五曰铍针，以应五音，长四寸，广二分半，末如剑锋，以取大脓；六曰圆利针，以应六律，长一寸六分，大如厘，且圆且锐，中身微大，以取暴气；七曰毫针，以应七星，长三寸六分，尖如蚊虻喙，静以徐往，微以久，留之而痒，以取痛痹；八曰长针，以应八风，长七寸，锋利身薄，可以取远痹；九曰大针，以应九野，长四寸，其锋微圆，尖如挺，以泻机关之水，九针毕矣。此言九针之妙，毫针最精，能应七星，又为三百六十穴之备也。
本形金也，有蠲邪扶正之道。
本形言针也，针本出于金，古人以砭石，今人以铁代之，蠲除也，邪气盛，针能除之，扶辅也，正气衰，针能辅也。
短长水也，有决凝开滞之机。
此言针有长短，犹水之长短也，人之气血凝滞而不通，犹水之凝滞而不通也，水之不通，决之使流于湖海，气血不通，针之使周于经络，故言针应水也。
定刺象木或斜或正。
此言木有斜正，而用针亦有或斜或正之不同，刺阳经者，必斜卧其针，无中其卫，刺阴分者，必正立其针，毋伤其营，故言针应未也。
口藏此火进阳补羸。
口藏，以针含于口也，气之温如火之温也。羸瘦也，凡欲下针之时，必效方真人口温针暖，使营卫相接，进己之阳气，补彼之瘦弱，故言针应火也。
循机扪而可塞以象土。
循者，用手上下循之，使气血往来也。机扪者，针毕以手扪闲其穴，如用上填塞之义，故言针应土也。
实应五行而可知。
五行者，金木水土也，此结上文，针能应五行之理，可知矣。
然是一寸六分包含妙理。
言针虽但长一寸六分，能巧运神机之妙，中含水火，回倒阴阳，其理最玄妙也。
或细[木頁]于毫发，何贯多歧。
[木頁]，针之干也。歧，气血往来之路也。言针之干，虽如毫发之微小，能贯通诸经血气之道也。
可平五脏之寒热，能调六腑之虚实。
平，治也，调理也，言针能调治脏腑之疾，有寒则温之，有热则清之，虚则补之，实则泻之。
拘挛闭塞，遣八邪而去矣。
拘挛者，筋脉之拘速也。闭塞者，气血不通也。八邪者，所以候八风之虚邪也，言疾有挛闭者，必驱散八风之邪也。
寒热痛痹，开四关而已之。
寒者，身作颤而发寒也。热者，身作潮而发热也。痛，疼痛也。痹，麻木也。四关者，五脏有六腑，六腑有十二原，十二原出于四关，太冲、合谷是也。
凡刺者，使本神朝而后入，既刺也，使本神定而气随，神不朝而勿刺，神已之而可施。
凡用针者，必使患人精神已朝，而后方可入针，既刺之，必使疾者精神才定，而后施针行气，若气不朝，其针必轻滑，不知疼痛，如插豆腐者，莫与进之，必死之候，如神气既至，针自紧涩，可与依法，察虚实而施之。
定脚处取气血为主意。
言欲下针之时，必取阴阳气血多少为主，见上文。
下手处认水木是根基。
济母裨其不足，夺子平其有余。此言用针必先认子母相结之义，举水木而不及土金火者，省文也。
天地人三才也，涌泉同璇玑、百会。
百会一穴，在头，以应乎天，璇玑一穴，在胸，以应乎人，涌泉二穴，在足掌心，以应乎地，是谓三才也。
上中下三部也，大包与天枢、地机。
大包二穴，在乳后，为上部，天枢二穴，在脐旁，为中部，地机二穴，在足䯒，为下部，是谓三部也。
阳跷、阳维并督脉，主肩、背、腰、腿在表之病。
阳跷脉，起于足跟中，循外踝，上入风池。阳维脉，维持诸阳之会，如腑会太仓之类。督脉，起自下极之腧，并与春里上行风府，过脑额鼻入龈交穴也，言此奇经三脉属阳，主治肩、背、腰、腿在表之疾也。
阴跷、阴维、任、冲、带，去心腹、胁肋在里之凝。
阴跷脉，亦起于足跟，循内踝上行，至咽喉，交贯冲脉。阴维脉，维持诸阴之交，如足太阴之脉，交出厥阴之前。任脉，起于中极之下，循腹上至咽喉而终。冲脉，起于气冲，并足阳明之经，夹脐上行，至胸中而散也。带脉，起于季，脉回身一周如系带也。言此奇经五脉属阴，能治心腹、胁肋在里之疾也。
二陵、二跷、二交，似续而交五大也。
二陵者，阴陵泉、阳陵泉也。二跷者，阴跷、阳跷也。二交者，阴交、阳交也。续，接续也。五大者，五体也。言此六穴，递相交接于两手、两足、并头也。
两间、两商、两井，相依而列两支。
两间者，二间、三间也。两商者，少商、商阳也。两井者，天井、肩井也。言此六穴，相依而分别于手之两支也。
另见取穴之法有分寸，先审自意，次观肉分。
此言取量穴法，必以男左女右，中指与大指，相屈如环，取内侧纹两角为一寸，各随长短大小取之，此乃同身之寸，先审病者，是何病，属何经，用何穴于我意，次察病者瘦肥、长短、大小，肉分、骨节、发际之间量度以取之。
或伸屈而得之，或平直而安定。
伸屈者，如取环跳之穴，必须伸下足，屈上足，以取之，乃得其穴，平直者，或平卧而取之，或正坐而取之，或直立而取之，自然安定，如承浆在唇下，宛宛中之类也。
在阳部，筋骨之侧陷下为真；在阴分，郄腘之间动脉相应。
阳部者，诸阳之经也，如合谷、三里、阳陵泉等穴，必取侠骨侧指陷中为真也。阴分者，诸阴之经也，如萁门、五里、太冲等穴，在屈心之间，必以动脉应指乃始为真穴也。
取五穴，用一穴而必端；取三经，用一经而可正。
此言取穴之法，必须点取五穴之中而用一穴，则可为端的矣。若用一经，必虽取三穴，而正一经之是非矣。
头部与肩部详分，督脉与任脉异定。（异当作易。）
头部与肩部，则穴繁多，但医者以自意，详审大小、肥瘦而分之。督任二脉，值乎背腹，行中而有分寸，则易定也。
明标与本，论刺深浅之经。
标本者，非止一端也，有六经之标本，有天地阴阳之标本，有传病之标本。夫六经之标本者，足太阳之本，在足跟上五寸，标在目也。足少阳之本，在窍阴，标在耳也。足阳明之本，在厉兑，标在人迎颊挟项颡也。足太阴之本，在中封前上四寸，标在背脾俞与舌本也。足少阴之本，在内踝上三寸，中标在背肾俞与舌下两脉也。足厥阴之本，在行间上五寸中所，标在背肝俞也。手太阳之本，在手外踝后，标在命门之上一寸也。手少阳之本，在小指次指之间上一寸，标在耳后上角下外眦也。手阳明之本，在肘骨中上别阳，标在额下合钳上也。手太阴之本，在寸口之中，标在腋内动脉也。手少阴之本，在锐骨之端，标在背心俞也。手厥阴之本，在掌后两筋之间二寸中，标在筋下三寸也。此乃十二经之行取也。
经云：病有标本，刺有逆从，浅深之理，凡刺之方，必别阴阳前后相应，逆从得施，标本相移。故曰：有其在标，而求之于标；有其在本，而求之于本；有其在本，而求之于标；有其在标，而求之于本。故治有取标而得者，有取本而得者，有逆取而得者，有从取而得者，故知逆从，正行无问。明知标本者，万举万当，不知标本者，是谓妄行。夫阴阳标本，逆从之道也，小而言大，一而知百，病之害少而多，浅而博，可以言一而知百也，以浅而知深，察近而知远，标本易言，而世人识见无能及也。治反为逆，治得为从。先病而后逆者，先逆而后病者，先病而后生寒者，先热而后生病，此五者，俱治其本也。先热而后中满者，治其标；先病而后泄者，治其本；先泄而后生他病者，治其本，必且调之，乃治其他病。先病而后中满者，治其标；先中满而后烦心者，治其本。大小便不利治其标，大小便利治其本。大小不利，而病生病者，治其本。病发而有余，本而标之，先治其本，后治其标；病发而不足，标而本之，先治其标，后治其本。又云：得病日为本，传病为标也。浅深者，刺阳经必中营，须浅而卧针，无伤于卫也；刺阴分必中卫，须深而立针，无损于营也。此谓阴阳标本浅深之道也。
住痛移疼，取相交相贯之径。
此言用针之法，有住痛移疼之功者，必先以针左行左转而得九数，复以右行右转而得六数，此乃阴阳交贯之道也。经脉亦有交贯，如太阴肺之列缺，交于阳明大肠之路，阳明胃之丰隆，别走于少阳之径，此之谓也。
岂不闻脏腑病，求门、海、俞、募之类。（俞者，五脏六腑之俞也。）
门、海者，如章门、气海之类。俞者，五脏六腑之俞也，俱在背部二行中。募者，脏腑之募。肺募中府，心募巨阙，胃募中脘，肝募期门，胆募日月，脾募章门，肾募京门，大肠募天枢，小肠募关元，但三焦包络膀胱而无募矣。此言五脏六腑之有病，必取此门、海、俞、募之穴而刺之，最微妙矣。
经络滞而求原、别、交、会之道。
原者，十二经之原也。别，阳别也。交，阴交也。会，八会也。夫十二原者，胆原丘墟，肝原太冲，小肠原腕骨，心原神门，胃原冲阳，脾原太白，大肠原合谷，肺原太渊，膀胱原京骨，肾原太溪，三焦原阳池，包络原大陵。八会者，血会膈俞，气会膻中，脉会太渊，筋会阳陵泉，骨会大杼，髓会绝骨，脏会章门，腑会中脘也。此言经络血气，凝结不通者，必取此原、别、交、会之穴而刺之。
更穷四根三结，依标本而刺无不痊。
根结者，十二经之根结也。《灵枢经》云：太阴根于隐白，结于太仓也。少阴根于涌泉，结于廉泉也。厥阴根于大敦，结于玉堂也。太阳根于至阴，结于目也。阳明根于厉兑，结于钳耳也。少阳根于窍阴，结于耳也。手太阳根于少泽，结于天窗、支正也。手少阳根于关冲，结于天牖、外关也。手阳明根于商阳，结于扶突、偏历也。手三阴之经下载，不敢强注。又云：四根者，耳根、鼻根、乳根、脚根也。三结者，胸结、肢结、便结也。此言能究根结之理，依上文标本之法，刺之则疾无不愈也。
但用八法五门，分主客而刺无不效。
八法者，奇经八脉也。公孙仲脉胃心胸，内关阴维下总同。临泣胆经连带脉，阳维目锐外关逢。后溪督脉内眦颈，申脉阳跷络亦通。列缺肺任行肺系，阴跷照海膈喉咙。五门者，天地配合，分于五也。甲与己合，乙与庚合，丙与辛合，丁与壬合，戊与癸合也。主客者，公孙主内关客也，临泣主外关客也。后溪主申脉客，列缺主照海客也。此言若用八法，必以五门推时取穴，先主后客，而无不效也，详载于后。
八脉始终连八会，本是纪纲。
八脉者，即奇经也，注见上文，八会者，气、血、脉、筋、骨、髓、脏、腑之八会也。亦注见前。纪纲者，如纲之有纲也。此言奇经八脉，起止连及八会，本是人身经脉之纲领也。
十二经络十二原，是一枢要。
十二经，十五络，十二原穴，俱注见前。此言十二原者，乃十二经络出入门户之枢纽也。
一日取六十六穴之法，方见幽微。
六十六穴者，即子午流注，井、荥、俞、原、经、合也。阳于注腑，三十六穴，阴于注脏，三十穴。此成六十六穴，具载后子午流注图中，此言经络一日一周于身，历行十二经穴，当此之时，流注之中，一穴用之，则幽微之理可见矣。
一时取一十二经之原，始知要妙。
十二经原，注见于前，此言一时之中，当审此日是何经所主，当此之时，该取本日此经之原始穴而刺之，则流注之法，玄妙始可知矣。
原夫补泻之法，非呼吸而在手指。
此言补泻之法，非但呼吸，而在乎手之指法也。法分十四者，循、门、提、按、弹、捻、搓、盘、推内、动、摇、爪切、进退、出摄者是也。法则如斯，巧拙在人之活法，备详金针赋内。
速效之功，要交正而识本经。
交正者，如大肠与肺为传送之府；心与小肠为受盛之官；脾与胃为消化之宫；肝与胆为清净之位；膀胱合肾。阴阳相通，表里相应也。本经者，受病之经，如心之病，必取小肠之穴。兼之余仿少言，能识本经之病，又要认交经、正经之理，则针之功必速矣。
交经缪刺左，有病而右畔取。
缪刺也，刺络脉也，右痛而刺左，左痛而刺右，此乃交经缪刺之理也。
泻络远针，头有病而脚上针。
三阳之经，从头下足，故言头有病，必取足穴而刺之。
巨刺与缪刺各异。
巨刺者，刺经脉也，痛在左而右，脉病者，则巨刺之，左痛刺右，右痛刺左，中其经也。缪刺者，刺络脉也，身形有痛，九候无则缪刺之，右痛刺左，左痛刺右，中其络也。经云：左盛则右病，右盛则左病，亦有移易者。右痛未已，而左脉先病，如此者，必巨刺之，中其经，非络脉也。故络病其经与经脉缪处，故曰缪刺，此刺法之相同，但一中经，一中络之异耳。
微针与妙刺相通。
微针者，刺之巧也，妙刺者，针之妙也，言二者之相通。
观部分而知经络之虚实。
言针入肉分，则以天人地三部而进，必察其得气，则内外虚实易见矣。又云：察脉之三部，则知何经虚，何经实也。
视沉浮而辨脏腑之寒温。
言下针之后，看针气缓急，可决脏腑之寒热也。
且夫先令针耀而虑针损，次藏口内而欲针温。
言欲下针之时，必先令针光耀，看针莫有损坏，次将针含于口内，令针温暖，与营卫相接，无相触犯也。
目无外视，手如握虎，心无内慕，如待贵人。
此戒用针之士，贵乎专心诚意而自重也，令目无他视如握虎，恐有伤也，心无他想，如待贵人，恐有责也。经云：凡刺之道，必观其部，心无别慕，手如擒虎，犹待贵人，不知日暮，着意留心，不失其所，此之谓也。
左手重而多按，欲令气散，右手轻而徐入，不痛之因。
言欲下针之时，必先以左手大指爪甲于穴上切之，则令其气散，以右手持针轻轻徐入，此乃不痛之因也。
空心恐怯，直立侧而多晕。
空心者，未食之前，此言无刺饥人，其气血未定，则令人恐惧，有怕怯之心，或直立或侧卧，必有眩晕之咎也。
昏目沁掐，坐卧平而后昏。
此言欲下针之时，必令患人，勿视所针之处，以手爪甲，重切其穴，或卧或坐，而无昏闷之患也。
推于十干十变，知孔穴之开阖。
十干者，甲、乙、丙、丁、戊、己、庚、辛、壬、癸也。十变者，遂日临时之变也。备载《灵龟八法》之中，故得时为之开，失时为之阖，苟能明此，则知孔穴之得失也。
谕其五行五脏，察日时之旺衰。
五行五脏，俱注见前。此言病于本日时之下，得五行生者旺，受五行克者衰。知心之病，得甲乙之日时者生旺，遇壬癸之日时者克衰。余皆仿此。
伏如横弩，应若发机。
此言用针之捷效，如射之发中也。
阴交阳别而定血晕，阴跷阴维而下胎衣。
阴交穴有二，一在脐下一寸，一在足内踝上三寸，名三阴之交也。此言二穴能定妇人之血晕。又言照海、内关二穴，能下产妇之胎也。
痹厥偏枯，迎随俾经络接续。
痹厥者，四肢厥冷麻痹也。偏枯者，中风半身不遂偏枯也。言治此症，必须接气通经，更以迎随之法，使血脉贯通，经络接续也。
漏崩带下，温补使气血依归。
漏崩带下者，女子之疾也。言有此症，必须温针待暖以补之，使荣调和而归依也。
静以久留，停针待之。
此言下针之后，必须静而久停之。
必准者，取照海治喉中之闭塞，端的处，用大钟治心内之呆痴。
照海等穴，俱载折量法中，故不重录。
大抵疼痛实泻，痒麻虚补。
此言疼痛者，热宜泻之以凉，痒麻者，冷宜补以暖。
体重节痛而俞居，心下痞满而井主。
俞者，十二经中之俞穴。井者，十二经中之井也。
心胀咽痛，针太冲而必除；脾冷胃疼，泻公孙而立愈。胸满腹痛刺内关，胁痛肋疼针飞虎。
太冲等穴，俱载后面。但飞虎穴，即童门穴也，又云是支沟穴，以手于虎口一飞，中指书处是穴也。
筋挛骨痛而补魂门，体热劳嗽而泻魄户。头风痛刺申脉与金门，眼痒眼痛泻光明于地五。泻阴郄，止盗汗，治小儿骨蒸；刺偏历，利小便，医大人水蛊。中风环跳而宜刺，虚损天枢而可取。地五者，即地五会也。
由是午前卯后，太阴生而疾温；离左酉南，月死朔而速冷。
此以月生死为期。午前卯后者，辰巳二时也，当此之时，太阴月之生也，是故月廓空无泻，宜疾温之。离左酉南者，未申二时也，当此时，分太阴月之死也，是故月廓盈无补，宜速冷之，将一月而比一日也。经云：月生一日一痏，二日二痏，至十五日十五痏，十六日十四痏，十七日十三痏，渐退至三十日一痏也。月望以前，谓之生，月望以后，谓之死。午前谓之生，午后谓之死也。
推扪弹弩，留吸母而坚长。
循者，用针之后，以手上下循之，使血气往来而已。扪者，出针之后，以手扪闭其穴，使气不泄也。弹弩者，以手轻弹，而补虚也。留吸母者，虚则补其母，须待热之至后，留吸而坚长也。
爪下伸提，疾呼子而嘘短。
爪下者，切而下针也。伸提者，施针轻浮豆许曰提。疾呼子者，实则泻其子，务待寒至之后，去之速而嘘且短矣。
动退空歇，迎夺而泻凉。
动退，以针摇动而退，如气不行，将针伸提而已。空歇，撒手而停针。迎，以针逆而迎夺，即泻其子也。如心之病，必泻脾胃之子，此言欲泻必施此法也。
推内进搓，随济而补暖。
推内进者，用针推内而入也。搓者，犹如搓线之状，慢慢转针，勿令太紧。随，以针顺而随之。济，则济其母也。如心之病，必补肝胆之母，此言欲补必用此法也。
慎之！大凡危疾，色脉不顺而莫针。
慎之者，戒之也，此言有危笃之疾，必观其形色，更察其脉，若相反者，莫与用针，恐劳而无功，反获罪也。
寒热风阴，饥饱醉劳而切忌。
此言无针大寒、大热、大风、大阴雨、大饥、大饱、大醉、大劳，凡此之类，决不可用针，实大忌也。
望不补而晦不泻，弦不夺而朔不济。
望，每月十五日也。晦，每月三十日也。弦有上下弦，上弦或初七，或十七；下弦或二十二，或二十三也。朔，每月初一日也。凡值此二，不可用针施法也，暴忌之疾，岂可拘于此哉。
精其心而穷其法，无灸艾而坏其干。
此言灸也，勉医者宜专心究其穴法，无着误于著艾之功，庶免干犯于禁忌，而坏人之皮肉也。
正其理而求其原，勉投针而失其位。
此言针也，勉学者要明其针道之理，察病之原，则用针不失其所也。
避灸处而和四肢，四十有九，禁刺处而除六腧，二十有二。
禁灸之穴四十五，更和四肢之井，共四十九也；禁针之穴二十二，外除六腑之俞也，俱载于前。
抑又闻高年抱疾未瘥，李氏刺巨阙而复苏；太子暴死为厥，越人针维会而复醒。一井曲池，甄权刺臂痛而复射；悬钟环跳，华佗刺躄足而立行。秋大针腰俞而鬼免沉疴，王纂针交俞而妖精立出。取肝俞与命门，使瞽士视秋毫之末；刺少阳与交别，俾聋夫听夏蚋之声。
此引先师用针有此立效之功，以砺学者用心之诚耳。且夫去圣逾远，此道渐坠，或不得意，而散其学，或愆其能，而犯禁忌。愚庸智浅，难契于玄言，至道渊深，得之者有几？偶述斯言，不敢示诸明达者焉，庶几乎童蒙之心启。
此先师叹圣贤之古远，针道之渐衰，理法幽深，难造其极，复以谦逊之言以结之。吁！窦太师乃万世之师，穷道契玄，尚且谦言以示后学。世之徒知一二而自矜自伐者，岂不愧哉！

卷下  ——————————————————————————————————————————————————————————————————————————————————————————

十二经脉歌  ***************************
手太阴肺中焦生，下络大肠出贲门。上膈属肺从肺系，系横出腋臑中行。肘臂寸口上鱼际，大指内侧爪甲根。支络还从腕后出，接次指属阳明经。此经多气而少血，是动则病喘与咳。肺胀膨膨缺盆痛，两手交瞀为臂厥。所生病者为气咳，喘渴烦心胸满结。臑臂之外前廉痛，小便频数掌中热。气虚肩背痛而寒，气盛亦疼风汗出。欠伸少气不足息，遗失无度溺变别。
阳明之脉手大肠，次指内侧起商阳。循指上连出合谷，两筋歧骨循臂肪。入肘外廉循臑外，肩端前廉柱骨旁。从肩下入缺盆内，络肺下膈属大肠。支从缺盆上入颈，斜贲颊前下齿当。环出人中交左右，上侠鼻孔注迎香。此经血盛气亦盛，是动颈肿并齿痛。所生病者为鼻衄，目黄口干喉痹生。大指次指难为用，肩臑外侧痛相仍。
胃足阳明交鼻起，下循鼻起下循鼻。外下入齿还出侠，口绕承浆顾大迎。颊车里耳前发际，至额颅支下人迎。缺盆底下膈入胃，络脾宫直者缺盆。下乳内一支幽门，循腹中下行直合。气冲逢遂由髀关，抵膝膑䯒跗中指。内关同一支下膝，注三里前出中指。外关通一支别走足跗指，大指之端经尽矣。此经多气复多血，是动欠伸面颜黑。凄凄之恶寒畏见人，忽闻木声心振慑。登高而歌弃衣走，甚则腹胀乃贲响。凡此诸疾皆骭厥，所生病者为狂疟。湿温汗出鼻流血，口喎唇裂又喉痹。膝膑疼痛腹胀结，气膺伏兔䯒外廉。足跗中指俱痛彻，有余消谷渴溺色黄，不足身前寒振栗。胃房胀满食不消，气盛身前皆有热。
太阴脾起足大指，上循内侧白肉际。核骨之后内踝前，上臑循䯒胫膝里。股内前廉入肠中，属脾络胃与膈通。侠喉连舌散舌下，支络从胃注心宫。此经气盛而血衰，是动具病气所为。食入即吐胃脘痛，更兼身体痛难移。腹胀善噫舌本强，得后与气快然衰。所生病者舌亦痛，体重不食亦如之。烦心下仍急痛泄，水溏瘕寒疟随。不卧强立股膝肿，疽发身黄大指痿。
手少阴脉起心中，下膈直与小肠通。支者还从肺系走，直上咽喉系目瞳。直者上肺出腋下，臑后肘内少海从。臂内后廉抵掌中，兑骨之端注少冲。多气少血属此经，是动心脾痛难任。渴欲饮水咽干燥，所生胁痛目如金。胁臂之内后廉痛，掌中有热向经寻。
手太阳经小肠脉，小指之端起少泽。循手外廉出踝中，循臂骨出肘内侧。上循臑外出后廉，直过肩解绕肩甲。交肩下入缺盆内，向腋络心循咽嗌。下膈抵胃属小肠，一支缺盆贯颈颊。至目兑眦却入耳，复从耳前仍上颊。抵鼻升至目内眦，斜络于颧别络接。此经少气还多血，是动则病痛咽嗌。颔下肿兮不可颧，肩如拔兮臑似忻。所生病兮主肩臑，耳聋目黄肿腮颊。肘臂之外后廉痛，部分犹当细分别。
足经太阳膀胱脉，目内眦上悬额尖。支者巅上至耳角，直者从巅脑后悬。络脑还出别下顶，仍循肩膊侠脊边。抵腰膂肾膀胱内，一支下与后阴连。贯臀斜入委中穴，一支膊内左右别。贯肺侠脊过脾枢，臂内后廉腘中合。下贯踹内外踝后，京骨之下脂外侧。是经血多气少也，是动头痛不可当。项如拔弓腰似折，髀谨痛彻脊中央。腘如结兮腨如裂，是为踝厥筋乃伤。所生疟痔小指废，头囟顶痛目色黄。腰尻腘脚痛连背，泪流鼻衄及癫狂。
足经肾脉属少阴，小指斜透涌泉心。然骨之下内踝后，别入跟中腨内侵。出腘内廉上股内，贯脊属肾膀胱临。直者属肾贯肝膈，入肺循喉舌本寻。支者从肺络心内，仍至胸中部分深。此经多气而少血，是动病肌不欲食。喘嗽喘血喉中鸣，坐而欲起面如垢。目视䀮䀮气不足，心悬如饥常惕惕。所生病者为舌干，口热咽痛气贲逼。股内后廉并脊疼，心肠烦痛疽而澼。痿厥嗜卧体怠惰，足下热痛皆肾厥。
手厥阴心主起胸，属包下膈三焦宫。支者循胸出胁下，胁下连腋三寸同。仍上抵腋循臑内，太阴少阴两经中。指透中冲支者别，小指次指络相通。是经少气原多血，是动则病乎心热。肘臂挛急腋下肿，甚则胸胁支满结。心中澹澹或大动，善笑目黄面赤色。所生之者为心烦，心痛掌热病之则发。
手经少阳三焦脉，起自小指次指端。两指歧骨手腕表，上出臂外两骨间。肘后臑外循肩上，少阳之后交别传。下入缺盆膻中，分散络心膈高里。穿者膻中缺盆上，上项耳后角旋屈。下至颐仍注颊，一支出耳入耳前。却从上关交曲颊，至目内眦乃尽焉。斯经少血还多气，是动耳鸣喉肿痹。所生病者汗自出，耳后痛兼目锐眦。肩臑肘臂外眦疼，小指次指亦如废。
足脉少阳胆之经，始从两踝锐眦生。抵头循角下耳后，脑空风池次第行。手少阳前至肩上，交少阳右上缺盆。支者耳后贯耳内，出走耳前锐眦循。一支锐眦大迎下，合手少阳抵项根。下加颊车缺盆合，入胸贯膈络肝经。属胆仍从胁里过，下入气街毛际索。横入髀厌环跳内，直者缺盆下腋膺。过季胁下髀厌内，出膝外廉是阳陵。外辅绝骨踝前过，足跗小指次指分。一支别从大指去，三毛之际接肝经。此经多气乃少血，是动口苦善大息。心胁疼痛难转移，面尘足热体无泽。所生头痛连锐眦，缺盆肿痛并两腋。马刀侠瘿生两旁，汗出振寒痎疟疾。胸胁髀膝至䯒骨，绝骨踝痛及诸节。
厥阴足脉肝所终，大指之端毛际丛。足跗上廉太冲分，踝前一寸入中封。上踝交出太阴后，循胭内廉阴股充。环绕阴器抵小腹，侠胃属肝络胆逢。上贯膈里布胁肋，侠喉项颈上系同。脉上巅会督脉出，支者还生目系中。下络颊里还唇内，支者便从膈肺通。是经血多气少焉，是腰动疼俯仰难。男疝女人小腹肿，面尘脱色及咽干。所生病者为胸满，呕吐同泄小便难。或时遗溺并狐疝，临证还须仔细看。
十二经本一脉歌  ***************************
中焦肺起脉之宗，出手大指之端冲。大肠即起手次指，上行环口交鼻里。胃经源又下鼻交，出足大指之端毛。脾脉绝起指端上，注于心中少阴向。心经中之入掌循，手内端出小指行。小肠从手小指起，上斜络肝目内眦。膀胱经从目内生，至足小指外侧行。肾脉动于小指下，起注胸中过腹胯。心包出处又连胸，循手小指次指中。三焦起手次指侧，环走耳前目锐息。胆家接生目锐旁，走足大指三毛上。足肝就起三毛际，注入肺中循不已。
经穴起止歌  ***************************
手肺少商中府起，大肠商阳迎香二。足胃属兑头维三，脾部隐白大包四。膀胱睛明至阴间，肾经涌泉俞府位。心包中冲天池随，三焦关冲耳门继。胆家窍阴童子窌，厥肝大敦期门已。手心少冲极泉来，小肠少泽听宫去。十二经始终歌，学者铭于肺腑。
十五脉络歌  ***************************
人身络脉一十五，我今逐一从头数。手太阴络为列缺，手少阴络即通里。手厥阴络名内关，手太阳络支正是。手阳明络偏历当，手少阳络外关位。足太阳络号飞扬，足阳明络丰隆系。足少阳络是光明，足太阴络公孙寄。足少阴络为大钟，足厥阴络蠡沟配。阳督之络号长强，阴任之脉络屏翳。脾之大络大包是，十五络穴君须记。
经脉气穴多少歌  ***************************
多气多血经须记，大肠手经足经胃。少血多气有六经，三焦胆肾心脾肺。多血少气心包络，膀胱小肠肝所异。
禁针穴歌  ***************************
禁针穴道要先明，脑户囟会及神应。络却玉枕角孙穴，颅囟承泣随承灵。神道灵台膻中忌，水分神阙并会阴。横骨气冲手五里，箕门承筋及青灵。更加臂上三阳络，二十二穴不可针。孕妇不宜针合谷，三阴交内亦通伦。石门针炙应须知，女子终身无妊娠。外有云门并鸠尾，缺盆客主人莫称。肩井深得人闷倒，三里急补人还平。
针灸之穴四十五，承光哑门及风府。天柱素髎临泣上，睛明攒竹迎香数。禾窌颧窌丝竹空，头维下关与脊中。肩贞心俞白环俞，天牖人迎共乳中。周荣渊腋并鸠尾，腹哀少商鱼际位。经渠天府及中冲，阳关阳池阳五会。隐白漏谷阴陵泉，条口犊鼻还阴市。伏兔脾关委中穴，殷门申脉承扶忌。
血忌歌  ***************************
行针须要明血忌，正丑三寅二之末。四申五卯六酉宫，七辰八戌九居巳。十亥十一午正当，腊子更加逢日闭。
逐日人神闭  ***************************
初一十一廿一起，足拇鼻柱手小指。初二十二廿二日，外踝发际外踝位。初三十三廿三，股内牙齿足及肝。初四十四廿四，右腰间胃脘阳明手。初五十五廿五，并口内遍身足阳明。初六十六廿六，同手掌前又在胸。初七十七廿七，内踝气冲及在膝。初八十八廿八，辰腕内股内又在阴。初九十九廿九，在尻在膝胫后。初十二十三十日，腰背内踝足跣觅。
九宫尻神歌  ***************************
尻神所在足根由，坤内外踝圣人留。震宫牙腨分明记，巽位还居乳口头。中宫肩骨连尻骨，面目背从乾上游。手膊兑宫难砭灸，艮宫腰项也须休。离宫膝肋针难下，坎肘还连肚脉求。为医精晓尻神法，万病无于禁忌忧。
尻神之图（图缺）
此乃神农所制一岁起坤，二岁震，逐年顺飞，九宫周而复始，行年到处，则所生败体，切忌针灸，若误犯之，重则丧命，轻则发痈疽之疾也。
大乙人神歌  ***************************
立春艮上起天留，戊寅己丑左足求。春分左胁仓门震，乙卯日见定为仇。立夏戊辰己巳异，阴络宫中左手愁。夏至上天丙辰日，正直应喉离首头。立秋玄委宫右手，戊申己未坤上游。秋分仓果西方兑，辛酉还从右胁谋。立冬左足加新洛，戊戌己亥乾位收。冬至坎方临叶蛰，壬子腰尻下窍流。五脏六腑并脐腹，招遥诸戊己中州。溃治痈疽当须避，犯其天忌疾难瘳。
孙思邈针十三鬼穴歌  ***************************
百邪癫狂所为病，针有十三穴须认。凡针之体先鬼宫，次针鬼信无不应。一一从头逐一求，男从左起女从右。一针人中鬼宫停，左边下针右出针。第二手大指甲下，名鬼信刺三分深。三针足大指甲下，名曰鬼垒入二分。四针掌后大陵穴，入寸五分为鬼心。五针申脉名鬼路，火针三下七锃锃。第六却寻大杼上，入发一寸名鬼枕。七刺耳垂下五分，名曰鬼床针要温。八针承浆名鬼市，从左出右君须记。九针间使鬼市上，十针上星名鬼堂。十一阴下缝三壮，女玉门头为鬼藏。十二曲池名鬼臣，火针仍要七锃锃。十三舌头当舌中，此穴须名是鬼封，手足两边相对刺，若逢孤穴只单通。此是先师真口诀，狂猖恶鬼走无踪。
长桑君天星秘诀歌  ***************************
天星秘诀少人知，此法专分前后施。若是胃中停宿食，后寻三里起璇玑。脾病血气先合谷，后刺三阴交莫迟。如中鬼邪先间使，手臂挛痹取肩髃。却若转筋并眼花，先针承山次内踝。脚气酸疼肩井先，次寻三里阳陵泉。如是小肠连脐痛，先刺阴陵后涌泉。耳鸣腰痛先五会，次针耳门三里内。小肠气痛先长强，后刺大敦不要忙。足缓难行先绝骨，次寻条口及冲阳。牙疼头痛兼喉痹，先刺二间后三里。胸膈痞满先阴交，针到承山饮食喜。肚腹浮肿胀膨膨，先针水分泻建里。伤寒过经不出汗，期门三里先后看。寒疟面肿及肠鸣，先取合谷后内庭。冷风温痹针何处，先取环跳次阳陵。指痛挛急少商好，依法施之无不灵，此是桑君真口诀，时常莫作等闲轻。
马丹阳天星十二穴并治杂病歌  ***************************
三里内庭穴，曲池合谷彻。委中配承山，太冲昆仑穴。环跳与阳陵，通里并列缺。合担用法担，合截用法截。三百六十穴，不出十二诀。治病如神灵，浑如汤浇雪。北斗降真机，金锁教开彻。至人可传受，匪人莫浪说。
三里足膝下，三寸两筋间。能除心腹痛，善治胃中寒。肠鸣并积聚，肿满脚胵酸。伤寒羸瘦损，气蛊疾诸般。人过三旬后，针灸眼重观。取穴举足取，去病不为难。
内庭足指内，胃脘属阳明。善疗四肢厥，喜静恶闻声。耳内喉鸣痛，数穴及牙疼。疟疾不思食，针后便醒醒。
曲池曲肘里，曲骨陷中求。能治肘中痛，偏风半不收。弯弓开不得，臂痪怎梳头。喉闭促欲死，发热更无休。遍身风疙瘩，针后即时痊。
合谷在虎口，两指歧骨间。头疼并面肿，疟疾热又寒。体热身汗出，目暗视朦胧。牙疼并鼻衄，口噤更难言。针入看深浅，令人病自安。
委中曲腘里，动脉正中央。腰重不能举，沉沉侠脊梁。风痫及筋转，热病不能当。膝头难伸屈，针入即安康。
承山在鱼腰，臑肠分肉间。善理腰疼痛，痔疾大便难。脚气足下肿，两足尽寒酸。霍乱转筋急，穴中刺便安。
太冲足大指，节后三寸中。动脉知生死，能除惊痫风。咽喉肿心胀，两足不能动。七疝偏坠肿，眼目似云朦。亦能疗腰痛，针下有神功。
昆仑足外踝，后跟微脉寻。膊重腰尻痛，阳踝更连阴。头疼脊背急，暴喘满中心。踏地行不得，动足即呻吟。若欲求安好，须寻此穴针。
环跳在足髀，则卧下足舒。上足屈乃得，针能废毒躯，冷风并冷痹。身体似缠拘，腿重腨痛甚，屈伸转侧嘘。有病须针灸，此穴最苏危。
阳陵泉膝下，外廉一寸中。膝肿并麻木，起坐腰背重。面肿胸中蒲，冷痹与偏风。努力坐不得，起卧似衰翁。针入五分后，神功实不同。
通里腕侧后，掌后一寸中。欲言言不出，懊憹在心中。实则四肢重，头腮面颊红。平声仍欠数，喉闭气难通。虚则不能食，咳嗽面无容。毫针微微刺，方信有神功。
列缺腕侧上，临指手交叉。专疗偏头患，偏风肘木麻。痰涎颊壅上，口噤不开牙。若能明补泻，应手疾如拿。
四总穴歌  ***************************
肚腹三里留，腰背委中求。头项寻列缺，面口合谷收。
千金十一穴歌  ***************************
三里内庭穴，肚腹中妙诀。曲池与合谷，头面病可彻。腰背痛相连，委中昆仑穴。胸项如有痛，后溪并列缺。环跳与阳陵，膝前兼腋胁。可补即留久，当泻即疏泄。三百六十名，十一千金穴。
治病十一证歌  ***************************
攒竹丝竹主头痛，偏正皆宜向此针。更去大都徐泻动，风池又刺三分深。曲池合谷先针泻，求与除疴病不侵。依此下针无不应，管教随手便安宁。
头风头痛与牙疼，合谷三间两穴寻。更向大都针眼痛，太渊穴内用行针。牙痛三分针吕细，齿疼依前指上明。更推大都左之右，交互相迎仔细寻。
听会兼之与听宫，七分针泻耳中聋。耳门又泻三分许，更加七壮灸听宫。大肠经内将针泻，曲池合谷七分中。医者若能明此理，针下之时便见功。
肩背并和肩膊疼，曲池合谷七分深。未愈尺泽加一寸，更于三间次第行。各入七分于穴内，少风二府刺心经。穴内浅深依法用，当时蠲疾两之经。
咽喉以下至于脐，胃脘之中百病危。心气痛时胸结硬，伤寒呕哕闷涎随。列缺下针三分许，三分针泻到风池。二足三间并三里，中冲返刺五分依。
汗出难来刺腕骨，五分针泻要君知。鱼际经渠并通里，一分针泻汗淋漓。足指三间及三里，大指各刺五分宜。汗至如若通遍体，有人明此是医师。
四肢无力中邪风，眼涩难开百病攻。精神昏倦多不语，风池合谷用针通。两手三间随后泻，三里兼之与太冲。各入五分于穴内，迎随得法有神功。
风池手足指诸间，右痪偏风左曰瘫。各刺五分随后泻，更灸七壮便身安。三里阴交行气泻，一寸三分量病看。每穴又加三七壮，自然痪瘫即时安。
疟疾将针刺曲池，经渠合谷共相宜。五分针刺于二穴，疟病缠身方得离。未愈更加三间刺，五分深刺莫忧疑。又兼气痛增寒热，间使行针莫用迟。
腿膝腰疼痞气攻，臗骨穴内七分穷。更针风市兼三里，一寸三分补泻同。又去阴交泻一寸，行间仍刺五分中。刚柔进退随呼吸，去疾除疴捻指工。
肘膝疼时刺曲池，进针一寸是便宜。左病针右右针左，依此三分泻气哥。膝痛三分针犊鼻，三里阴交要七次。但能仔细寻其理，劫病之功在片时。
论子午注之法  ***************************
夫子午流注者，刚柔相配，阴阳相合，气血循环，时穴开阖也。何以子午言之？曰：子时一刻，乃一阳之生，至午时一刻，乃一阴之生，故以子午分之，而得乎中也。流者，往也。注者，住也。天干有十，经有十二，甲胆、乙肝、丙小肠、丁心、戊胃、己脾、庚大肠、辛肺、壬膀胱、癸肾。余两经者，乃三焦、包络也。三焦乃阳气之父，包络乃阴血之母。此二经，虽奇于壬癸，亦分派于十干。且每经之中，有井荥俞经合，以配金水木火土，是故阴井木而阳井金，阴荥火而阳荥水，阴俞土而阳俞木，阴经金而阳经火，阴合水而阳合土矣。经中又有返本还原者，乃十二经出入之门户也。阳经有原，遇俞穴并过之；阴经无原，以俞穴即代之。是以甲出丘墟，乙太冲之例。又按《千金》云，六阴经亦有原穴：乙中都、丁通里、己公孙、辛列缺、癸水泉、包络内关也。故阳日气先行而血后随也，阴日血先行而气后随也。得时为之开，失时为之阖。阳干注腑，甲丙戊庚壬而重见者，气纳于三焦；阴干注脏，乙丁己辛癸而重见者，血纳包络。如甲日甲戌时，以开胆井，至戊寅时，正当胃俞，而又并过胆原，重见甲申时，气纳三焦，荥穴属水，甲属木，是以水生木，谓甲合还元化木。又如乙酉时，以开肝井，至己丑时，当脾之俞，井过肝原，重见乙未时，血纳包络，荥穴属火，乙属木，是以木生火也，余皆依此，俱以子母相生，阴阳相济也。阳日无阴时，阴日无阳时。故甲与己合，乙与庚合，丙与辛合，丁与壬合，戊与癸合也。何以甲与合？曰中央戊己，属土，畏东方甲乙之木所克，戊方阳为兄，己属阴为妹，戊兄遂将己妹嫁与木家，于甲为妻，庶得阴阳和合，而不相伤，所以甲与己合，余皆然。子午之法，尽于此矣。
五虎建元日时歌  ***************************
甲己之日丙寅起，乙庚之辰戊寅头。丙辛便从庚寅起，丁壬壬寅顺行求。戊癸甲寅定时侯，六十首法肋医流。
十二经纳天干歌  ***************************
甲胆乙肝丙小肠，丁心戊胃己脾乡。庚属大肠辛属肺，壬属膀胱癸肾脏。三焦亦向壬中寄，包络同归入癸方。
十二经纳地支歌  ***************************
肺寅大卯胃辰宫，脾巳心午小未中。申胱酉肾心包戌，亥子三胆丑肝通。
十二经之原歌  ***************************
甲出丘墟乙太冲，丙居腕骨是原中。丁出神门原内过，戊胃气可通。己出太白庚合谷，辛原本出太渊同。壬归京骨曲池穴，癸出太溪大陵中。
子午流注十二经井荥俞原经合歌  ***************************
手大指内太阴肺，少商为井荥鱼际。太渊之穴号俞原，行入经渠尺泽类。
监指阳明曰大肠，商阳二间三间详。合谷阳溪依穴取，曲池为合正相当。
中指厥阴心包络，中冲掌中劳宫索。大陵为俞本是原，间使从容求曲泽。
无名指外是三焦，关冲寻至液门头。俞原中渚阳池取，经合支沟天井求。
手小指内少阴心，少冲少府井萦寻。神门俞穴为原穴，灵道仍须少海真。
手小指外属小肠，少泽流于前谷内。后溪腕骨之俞原，阳谷为经合少海。
足大指内太阴脾，井萦隐白大都推。太白俞原商丘穴，阴陵泉合要须知。
足大指端厥阴肝，大都为井荥行间。太冲为俞原都是，经在中封合曲泉。
足第二指阳明胃，厉兑内庭须要会。陷谷冲阳经解溪，三里膝下三寸是。
足掌心中少阴肾，涌泉然谷天然定。太溪肾俞不为原，复溜阴谷能医病。
足第四指少阳经，窍阴为井侠溪荥。卫原临泣丘墟穴，阳辅阳陵泉认真。
足小指外属膀胱，至阴通谷井荥当。束府次寻京骨穴，昆仑经合委中央。
子午流注逐日按时定穴歌  ***************************
甲日戌时胆窍阴，丙子时中前谷荥。戊寅陷谷明阳俞，返本丘墟本在寅。庚辰经注阳溪穴，壬午膀胱委中寻。甲申时纳三焦求，荥合天干取液门。
乙日酉时肝大敦，丁亥时荥少府心。己丑太白太冲穴，辛卯经渠是肺经。癸巳肾宫阴谷合，乙未劳宫水穴荥。
丙日申时少泽当，戊戌内庭治胀康。庚子时在三间俞，本原腕骨可祛黄。壬寅经水昆仑上，甲辰阳陵泉合长。丙午时受三焦木，中渚之中仔细详。
丁日未时心少冲，己酉大都脾土逢。辛亥太渊神门穴，癸丑复溜肾水通。乙卯肝经曲泉合，丁巳包络大陵中。
戊日午时厉兑先，庚申荥穴二间迁。壬戌膀胱寻束骨，冲阳土穴必还原。甲子胆经阳辅是，丙寅小海穴安然。戊辰气纳三焦脉，经火支沟刺必痊。
己日巳时隐白始，辛未时中鱼际取。癸酉太溪太白原，乙亥中封内踝比。丁丑时合少海心，己卯间使包络止。
庚日辰时商阳居，壬午膀胱通谷中。甲申临泣为俞水，合谷金原返本归。丙戌小肠阳谷火，戊子时居三里宜。庚寅气纳三焦合，天井之中不用疑。
辛日卯时少商本，癸巳然谷何须付。乙未太冲原太渊，丁酉心经始道引。己亥脾合阴陵泉，辛丑曲泽包络准。
壬日寅时起至阴，甲辰胆脉侠溪荥。丙午小肠后溪俞，返本京骨本原寻。三焦寄有阳池穴，返本还原似的亲。戊申时注解溪胃，大肠庚戌曲池真，壬子气纳三焦寄，井穴关冲一片金。关冲属金壬属水，子母相生恩缘深。
癸日亥时井涌泉，乙丑行间穴必然。丁卯俞穴神门是，本寻肾水太溪原。包络大陵原并
过，己巳商丘内踝边。辛未肺经合尺泽，癸酉中冲包络连。子午截时安定穴，留传后学莫忘言。
上子午流注之法，无以考焉，虽《针灸四书》所载，尤且不全，还元返本之理，气血所纳之穴，俱隐而不具。予今将流注按时定穴，编成歌括一十首，使后之学者，易为记诵，临用之时，不待思忖，且后图乃先贤所缀，故不敢废，备载于后，庶有所证耳。原图十二今分定十耳。
足少阳胆之经甲主之图（图缺）
足厥阴肝之经乙主之图（图缺）
手太阳小肠之经丙主之图（图缺）
手少阴心之经丁主之图（图缺）
足阳明胃之经戊主之图（图缺）
足太阴脾之经巳主之图（图缺）
手太阴肺之经辛主之图（图缺）
手阳明大肠之经庚主之图（图缺）
足太阳膀胱之经壬主之图（图缺）
足少阴肾之经癸主之图（图缺）
窦文真公八法流注  ***************************
●论经脉有奇经八脉
《难经》云：脉有奇经八脉者，不拘于十二经，何谓也？然有阳维，有阴维，有阳跷，有阴跷，有冲，有任，有督，有带之脉。凡此八脉，皆不拘于经，故曰奇经八脉也。经有十二，络有十五，凡二十七气，相随上下，何独不拘于经也？然圣人图设沟渠，通利水道，以备不然。天雨降下，沟渠溢满，当此之时，霶霈妄行，圣人不能复图也，此络脉满溢，诸经不能复拘也。既不拘于十二经络，皆从何起何继？详见下文。
●奇经八脉周身交会歌
督脉起自下极腧，并与脊里上风府。过脑额鼻入龈交，为阳脉海都纲要。任脉起于中极底，上复循喉承浆里。阴脉之海任所为，冲脉出胞至胸止。从腹会咽络口唇，女人成经为血室。脉并少阴之肾经，与任督本于阴会。三脉并起而异行，阳跷起足跟之底。循外踝上入风池，阴跷内踝循喉嗌。本是阴阳脉别支，诸阴会起阴维脉。发足少阴筑宾郄，诸阳会起阳维脉。太阳之郄金门是，带脉周回季胁间。会于维道足少阳，所谓奇经之八脉，维系诸经乃顺常。
●八脉交会八穴歌
公孙冲脉胃心胸，内关阴维下认同。临泣胆经连带脉，阳维自锐外关逢。后溪督脉内眦颈，申脉阳跷络亦通。列缺肺任行肺系，阴跷照海膈喉咙。
●八脉配八卦歌
乾属公孙艮内关，巽临泣震外关还。离居列缺坤照海，后溪兑坎申脉间。补泻浮沉分逆顺，得时呼吸不为难。祖传秘诀神针法，万病如拈立便安。
●八穴相配合歌
公孙偏与内关合，列缺能消照海疴。临泣外关分主客，后溪申脉正相和。左针右病知高下，以意通经广按摩。补泻迎随分逆顺，五门八法是真科。
●八法五虎建九日时歌
甲己之辰起丙寅，乙庚之日戊寅行。丙辛便起庚寅始，丁壬壬寅一顺寻。戊癸甲寅定时候，五门得合是元回。
●八法逐日干支歌
甲己辰戌丑未十，乙庚申酉九为期。丁壬寅卯八成数，戊癸巳午七裁依。丙辛亥子亦七数，逐日支干即得知。
灵龟八法之图（图缺）
戴九履一，左三右七，二四为肩，六八为足，五本居申，寄于坤局。
阳日寄艮，阴日寄坤。
坎一申脉主，照海坤二五。震三属外关，巽四临泣数。乾六是公孙，兑七后溪府。艮八主内关，离九列缺住。
●八法临时支干歌
甲己子午九宜用，乙庚丑未八无疑。丙辛寅申七作数，丁壬卯酉六须知。戊癸辰戌各有五，巳亥单加四共齐。阳日除九阴除六，不及零余穴下推。
假如甲子日戊辰时，就数逐日支干内，甲得十数，子得七数，又算临时支干内，戊得五数，辰得五数，共成二十七数，此是阳日，该除二九一十八数，除有九数，是离九，列缺穴也。
又如乙丑日壬午时，就算逐日支干内，乙得九数，丑得十数，又美临时支干内，壬得六数，午得九数，共成三十九数，此是阴日，该除五六方三十数零有四数，是巽四，临泣也。余皆仿此。
●飞腾八法歌（与前法不同）
壬申公孙即是乾，丙居艮上内关然。戊午临泣生坎水，庚属外关震相连。辛上后溪装巽卦，乙癸申脉到坤传。己土列缺南离上，丁居照海兑金全。
其法只取本日天干为例，假如甲乙日戊辰时，即取戊午临泣穴，己巳时即列缺，庚午时即外关。余皆仿此。
愚谓奇经八脉之法，各有相同，前灵龟八法，有阳九阴六，十干十变，开阖之理，用之得时，无不捷效，后飞腾八法，亦明师所授，故不敢弃，亦载于前，以俟示之学者。
●八穴交会八脉
公孙二穴父通冲脉，内关二穴母通阴维脉，合于心、胸、胃。
后溪二穴夫通督脉，申脉二穴妻通阳跷脉，合于目内眦、颈项、耳、肩、膊、小肠、膀胱。
临泣二穴男通带脉，外关二穴女通阳维脉，合于目锐眦、耳后、颊、颈、肩。
列缺二穴主通任脉，照海二穴客通阴跷脉，合于肺系、咽喉、胸膈。
●八穴主治病证
公孙二穴通冲脉脾之经，在足大指内侧，本节后一寸陷中，令病人坐合两掌，相对取之，主治三十六证。
凡治后证，必先取公孙为主，次主各穴应之。
流注之穴手不过肘
手太阴肺经流注之图（图缺）
○少商二穴，在手大指内侧，去爪甲如韭叶许。○鱼际二穴，在手大指本节后内侧散脉中。○太渊二穴，在掌后横中陷中。○经渠二穴，在手掌后寸口脉中。○列缺二穴，在手侧腕上，指相叉指处是穴。○尺泽二穴，在手肘约纹中。
手厥阴心包络经流注之图（图缺）
○中冲二穴，手中指内廉之端，去爪甲如韭叶许。○劳宫二穴，在手掌中心。○大陵二穴，在手掌后横纹中。○内关二穴，在手掌后二寸中两筋间。○间使二穴，去内间一寸，在掌后三寸中。○曲泽二穴，在手肘内廉陷中，曲肘得之。
手阳明大肠经流注之图（图缺）
○商阳二穴，在手大指次指内侧，去爪甲角如韭叶许。○二周二穴，在此指本节前内侧陷中。○三间二穴，在本节后内廉侧陷中。○合谷二穴，在虎口歧骨之间陷中。○阳溪二穴，手腕上侧陷中。○曲池二穴，在肘外辅骨屈肘曲骨之中。
手少阳三焦经流注之图（图缺）
○关冲二穴，在手无名指端端廉，去爪甲如韭叶许。○液门二穴，在小指次指本节前陷中。○中渚二穴，在本节后陷中，握拳取之。○阳池二穴，在手表腕上陷中。○支沟二穴，在手腕后三寸，两筋骨之间。○天井二穴，在肘外大骨后肘上陷中。
手少阴心经流注之图（图缺）
○少冲二穴，在手小指内廉端，去爪甲如韭叶许。○少府二穴，在手掌内小指本节后陷中。○神门二穴，在手掌后兑骨之端。○通里二穴，在掌后一寸。○灵道二穴，在掌后一寸五分。○少海二穴，在肘内廉横纹头，曲手取之。
手太阳小肠经流注之图（图缺）
○少泽二穴，在手小指之端外廉，去爪甲一分。○前谷二穴，在手小指外侧本节前陷中。○后溪二穴，在外侧本节横纹尖上陷中。○腕骨二穴，在手外侧腕前起骨下陷中。○阳谷二穴，在手外骨踝下。○少海二穴，在肘大骨外去肘端五分端中。
流注之穴足不过膝
足太阴脾经流注之图（图缺）
○隐白二穴，在足大指内侧端，去爪甲角如韭叶。○大都二穴，在大指本节后陷中。○太白二穴，在大指面侧核骨下陷中。○公孙二穴，在大指内侧去本节后一寸。○商丘二穴，在足内踝微前。○阴陵泉二穴，在足膝下内侧辅骨下陷中。
足厥阴肝经流注之图（图缺）
○大敦二穴，在足大指端去中一分。○行间二穴，在大指外间动脉应手。○太冲二穴，在大指本节后二寸动脉中。○中封二穴，在内踝前一寸仰足取之。○中都二穴，在内踝上七寸。○曲泉二穴，在膝内辅骨下横纹尽处。
足阳明胃经流注之图（图缺）
○厉兑二穴，在足大指次指端，去爪甲一分。○内庭二穴，在足次指间陷中。○陷谷二穴，在足次指本节后陷中，去内庭二寸。○冲阳二穴，在跗上去内庭五寸。○解溪二穴，在足腕上系草鞋练处陷中。○三里二穴，在膝下三寸大筋内宛宛中。
足少阴肾经流注之图（图缺）
○涌泉二穴，在足掌心陷中，屈足卷指取之。○然谷二穴，在足内踝前大骨下。○太溪二穴，在足内踝后踝上动脉之中。○水泉二穴，在太溪下一寸。○复溜二穴，在足内踝上二寸。○阴谷二穴，在足膝内辅骨后，大筋下小宛宛中。
足少阳胆经流注之图（图缺）
○窍阴二穴，在足第四指端，去爪甲一分。○侠溪二穴，在足四指外，歧骨间本节前。○临泣二穴，在本节后去侠溪七分半。○丘墟二穴，在足外踝微前陷中。○阳辅二穴，在足外踝上四寸，辅骨前绝骨端如前三分。○阳陵泉二穴，在膝下骨下宛宛中。
足太阳小肠经流注之图（图缺）
○至阴二穴，在足小指外侧去爪甲角一分。○通谷二穴，在足小指外侧本节前陷中。○束骨二穴，在小指本节后陷中。○京骨一穴，在指外侧大骨下赤白肉际。○昆仑二穴，在外踝后骨上。○委中二穴，在足膝腕内腘内约纹中。
周身折量法  ***************************
夫取穴之法，必有分寸。予幸遇明师，口传心受，逐部折量，谨按《明堂》《铜人》《千金》《资生》《甲乙》资经，参考钉定孔穴，集成歌括，名曰：周身折量法也。使学者易于记诵，则孔穴了然在目，倘有未具，以俟后之君子更加削正，庶斯道之不朽云。
●光论取同身寸法
《千金》云：尺寸之法，依古者八寸为尺，八分为寸，仍取本人，男左女右，手中指上第一节为一寸。又有取手大拇指第一节横度为一寸，以意消详，巧拙在人。亦有长短不定者。今考之，以男左女右，大指与中指相屈如环，取中指中节横纹上下，相去长短为一寸，谓之同身寸法为准。
屈指量寸法之图（图缺）
●头部中行一十四穴
平眉三寸定发际，大杼三寸亦如是。却来折作尺二寸，发上五分神庭位。庭上五分名上星，星上一寸囟会真。前顶云囟一寸五，顶上寸半百会所。神聪百会四花求，各取一寸风痫主。后顶会后寸半中，强间项后过寸五。脑户去间寸五分，户后寸半定风府。下五分哑门中，门下五分发际终。更有明堂一穴差，诸经俱作上星穴。
头部中行折量法。
头部中行之图（图缺）
●头部二行左右一十四穴
曲差侠庭寸半量，五处仍侠上星旁。处后承光寸半中，寸半通天络却在。玉枕横纹于脑户，尺寸仍准《铜人》数。天柱在顶后发际，大筋边外廉陷中是。眉冲二穴两眉头，直上入发际相求。《铜人》经中不曾载，《明堂》经载近曲差。
头部二行之图（图缺）
●头部三行左右一十二穴
临泣二穴当两目，直入发际五分属。目窗泣后量一寸，正营窗后一寸足。承灵营后寸五分，去灵寸半是脑空。风池取少阳，阳经督会已。当阳三穴，当瞳人直上入发一寸，《铜人》经不载，《明堂》载风眩鼻塞不可废也。
头部三行之图（图缺）
●侧头部左右二十六穴
脑空上廉为颔厌，脑空之中号悬颅。悬厘脑空下廉取，耳上三寸天冲居。率谷耳上一寸半，曲鬓耳上当曲隅。角孙耳廓当中取，开口有空治目齿。窍阴耳上动有空，浮白耳后入发际。一寸之中审端的，颅囟耳后青络脉。瘈脉耳本后边中，鸡足青脉上相逢。完骨耳后四分际，耳尖后陷是翳风。
侧头部之图（图缺）
鹅掌风之图（图缺）
半身疯之图（图缺）
脚疾之图（图缺）
脚疾之图（图缺）
●肩膀部左右二十六穴
肩膊之穴二十六，缺盆之上肩井当。天髎盆上瑟骨际，巨骨肩端上两行。肩之前廉为臑会，肩颙膊骨陷中揣。肩髎臑上举臂取，髃后肩贞当骨解。胁腧胛上大骨中，大骨之下名天宗。天宗之前秉风穴，肩中曲胛曲垣中。肩外俞胛上廉折，肩中俞胛内相逢。
背部中行之图（图缺）
上有大杼下尾骶，分为二十有一柱。有来自有折量法，同身三寸而取腧。七寸八分分上七，上之七节即是柱。平肩大杼大骨下，第二陶道三身柱。四柱无穴神道五，灵台第六柱下数。至阳七柱八又缺，筋缩九柱十又歇。脊柱十一十二无，十三柱下号悬枢。十四命门穴十五，阳关十六柱下睹。十七至二十俱无，廿一柱名腰俞。下去更有长强穴，请君逐一细寻之。间中七节长二分，大要十四与平脐。一尺二寸一分四，后有密户宜审思。
背部中行三十穴图（图缺）
●背部二行左右四十六穴
中行各开寸五分，第一大杼二风门。肺俞三柱厥阴四，五柱之下是心俞，督俞六柱膈俞七，八柱无俞肝九觅。胆俞下十一脾俞，二柱下胃俞知一。三焦肾俞气海俞，十三十四十五究。大肠俞关元俞怎量，十六十七柱两旁。十八柱下小肠俞，十九柱中是膀胱。中膂内俞柱二十，白环二十一柱量。上髎次髎中与下，一空二空侠腰踝。此为背部之二行，又有会阳阴尾旁。
背部二行图（图缺）
●背部三行二十八穴
去脊左右各三寸，第二柱下名附分。魄户第三柱下取，膏肓四柱下三分。神堂第五譩譆六，膈关七柱八魄门。阳纲十意舍十一，胃仓十二柱下觅。肓门十三直肋间，志室十四柱下看。胞肓二穴十九取，秩边二十柱下止。
背部三行之图（图缺）
●侧颈部左右十八穴
曲颊之后名天容，缺盆之上寻天牖。完骨之下发际上，天柱之穴天容后。颈上大筋是天窗，扶突后寸天鼎双。扶突人迎后寸半，缺盆肩下横骨当。人迎穴在颈大脉，此穴禁灸令人伤。水突穴在人迎下，气舍又居天突旁。
侧颈部之图（图缺）
●膺部中行七穴
天突喉下宛宛中，璇玑突下一寸逢。玑下一寸华盖穴，盖下寸六分紫宫穴。玉堂宫下一寸六，两乳中间是膻中。中庭膻下仍寸六，四穴各寸六分同。
膺部中行之图（图缺）
●膺部二行左右十二穴
腧户之旁二寸所，巨阙之下寻俞府。府下寸六分彧中，彧中寸六神藏逢。神下寸六灵墟穴，墟下寸六到神封。封下寸六步即是，膺部二行穴尽矣。
膺部二行之图（图缺）
●膺部三行十二穴
俞府之旁二寸寻，穴名气户生胸襟。库房屋翳膺窗共，各去一寸六分真。乳中正当乳之上，乳根乳下六分相。
膺部三行之图（图缺）
●膺部四行十二穴
气户两旁二寸分，巨骨之下寻云门。云下一寸是中府，周荣穴下六分中。胸乡天溪并食窦，各下一寸六分同。
膺部四行之图（图缺）
●侧腋部八穴
腋下三寸名渊腋，腹前一寸名承筋。天池在乳后一寸，大包腋下六寸真。
侧腋部之图（图缺）
●腹部中行十五穴
腹部中行寻鸠尾，蔽骨之下五分是。巨阙在尾下一寸，尾下二寸上脘记。尾下三寸中脘名，尾下四寸是建里。尾下五寸下脘中，尾下六寸水分比。神阙脐中气舍真，脐下一寸阴交是。脐下寸半气海中，脐下二寸石门里。脐下三寸名关元，脐下四寸中极底。曲骨尾际陷中求，会阴两阴间是矣。
腹部中行之图（图缺）
●腹部二行左右二十二穴并三行二十四穴
幽门寸半巨阙边，下去一寸通谷然。阴都石关及商曲，肓俞中注四满连。气穴大赫并横骨，各下一寸分明言。
幽门两旁寸半是，名曰不容依法取。下有承满与梁门，关门太乙滑肉止。以上各下一寸当，天枢二穴侠脐旁，枢下一寸外陵是，陵下二寸名大巨。水道在巨下三寸，道下二寸归来比，气冲又在归来下，鼠鼷之上一寸许。
腹部二行三行图（图缺）
●腹部四行左右十四穴
期门在腹肝之募，不容穴旁寸半取。日月门下五分求，腹哀穴下一寸所，大横哀下三分看。府舍在结下三寸，横下五寸冲门断。
腹部四行之图（图缺）
●侧胁部左右十二穴
章门脾募季筋端，临骨腰中京门看。带脉腋下一寸八，五枢带下三寸安。五寸三分章门下，维道有穴真无价。居髎合取八寸三，胁堂二骨门腋下。
侧胁部之图（图缺）
阳证中风，不语，痰涎壅塞
（先针无病手足。）
阴证中风，筋脉拘挛
中风不省人事
中风口噤不开
（手中指相合，灸之尤妙喎。）
中风口眼喎斜
半身不遂风
中风左瘫右痪
风痉证，腰脊强
伤寒头痛
伤寒头项强
伤寒胁肋痛
伤寒胸膈痛
伤寒发热
伤寒恶寒发热
伤寒大热不退
伤寒热退再发
伤寒热病
伤寒温病
伤寒恶风自汗
伤寒无汗
伤寒汗不止
伤寒咳嗽
伤寒气喘
伤寒咽喉闭
伤寒结胸
伤寒小便不通
伤寒大便闭
伤寒腰脊强痛
伤寒呕吐
霍乱吐泻转筋
伤寒发强
伤寒发痉
（其证身体强直，有汗者柔痉，无汗者刚痉。）
伤寒发斑
伤寒过经不解
伤寒六脉俱无
伤寒阴毒
（腰背重痛，心腹胀满，指甲黑，舌卷唇黑，四肢□□不语。）
伤寒腹内胀满
伤寒小腹胀满，大便闭结也
伤寒病后，鼻清涕，腠理不密，肺感寒邪所致其证
伤寒腹痛
伤寒谵语
杂病大寒大热
中暑不省人事
发虐寒热
一切泻肚
呕吐
吐血衄血
反胃吐食
头面虚肿
水肿
四肢浮肿
小腹胀满
（大小便结滞而胀，非气满也，宜下之。）
蛊胀
痫证
喑哑之声
痨瘵之证
头风痛及身体痛
肝厥头痛
头眩眼目生花
赤眼肿痛
眼目内障
眼目昏花，视物不明
胬肉扳睛
鼻窒不闻香臭
□寒鼻出臭
两耳虚鸣
耳聋闭气
耳红痛肿
咽喉肿痛
手背红肿
手掌红肿
手臂冷风痛
心气疾痛
胸膈疼痛
气疾痛
气喘、急哮、咳嗽
冷气咳嗽久不愈
肠风脏毒
脱肛肿痛
小便不利
草鞋风、脚挛风
两腿风痛，不能步行
四肢厥逆
发背痈疽
酒渣鼻赤
喉风
黄肿
脚膝鼓槌风
霍乱吐泻
小鬼惊风
小鬼角弓反张
妇人月事不调
（孕妇不可针灸。）
经水断绝不行
妇人闭经
妇人胎冷无孕
妇人无乳
妇人乳痈肿痛
胎衣不下及死胎不出
产后恶血不下血块痛
血崩漏下
定取四花穴法  ***************************
灸骨蒸痨瘵，若人初得此疾，即便如此法灸之，无不效者。但医者多不得真穴，以致有误也，今具直格，使后学者一见了然无误，岂非活人之心哉。
先用细绳一条约三四尺，以蜡抽之，勿令展缩，令病人平身正立，以绳头男取左足，女取右足，从大拇指头比齐，从脚板底踏定，引绳至脚跟中心，向后直上脚肚，贴肉至膝腕肉膂中大横纹，截断。次令患人解发，分开两边，要见头缝，自囟门平分至脑后，乃平身正坐，将前截索子一头，从鼻端齐，按之，引绳向上，正循头缝至脑后，贴肉垂下，当脊骨引绳向下，至绳尽处，当脊骨以墨点记之。（此墨点不是灸穴。）别以稻秆心，令病人合口，将秆心按于口上，两头至吻，却勾起秆心中心，至鼻端根下如人中样，齐两吻截断，将此秆展直于先在脊，以墨记之，取中横墨，勿令高下，于秆心两头以墨点记之，此是灸穴，名曰患门二穴，初灸七壮，累灸一百壮妙。初只灸此二穴，以令患人平身正坐，稍缩臂膊，取一绳绕项向前平结喉骨，后至大杼骨，俱以点记，向前两垂，与尾鸠尾齐即截断。
翻绳向后，以绳原点结喉，墨放大杼上，大杼墨放结喉，结喉放骨中，双绳头齐会处以墨点记，（此不是灸穴。）别取秆心，令其人合口，无得动笑。横墨齐两吻截断之，还于背上墨记处，摺中横量两头点之，此是穴。又将循脊直量上下点之，此是灸穴，名曰四花。初灸七壮，累灸至百壮，迨疮愈。疾未愈，依前法复穴。故云：累灸至百壮，俱当脊骨上两穴，切宜少矣。一次只可灸三五次，多灸恐人蜷背。凡灸此六穴，亦要足三里以泻火气为妙。若女人缠帛裹足，以至短少所，第一次患门穴难以准量，但取右手肩髃穴，贴肉量至中指为尽亦可。不若只取膏肓穴灸之，其穴备载于后，次灸四花穴亦效。予尝观人初有此疾，即与依法灸之，无有不效，但恐病根深固，依此灸之。
此上二穴，名曰患门。下四穴名四花，故曰：四花六穴。
四花六穴之图（图缺）
治痈疽骑竹马灸法  ***************************
不问男女，诸般发背、痈疽、奶痈并治
骑竹马灸法之图（图缺）
用竹片作圈仔，阔二分，顿在疮上，将药填平，以艾灸之。
第一，先从男左女右臂腕中曲横纹起，薄篾一条，量过中指肉尽处，指甲不量剪断。
第二，以男左女右中指，屈中节两纹头，剪断为一寸，此系同身寸法为则。
先令病人脱去上下衣服，以大竹杠一条跨定，两人随徐徐扛起，足要离地五寸许，两旁更以两人扶定，毋令摇动不稳，却以前量长篾贴定，竹杠竖起，从尾骶骨贴脊量至篾尽处，以笔点记，不是灸穴，却用后取同身寸篾，取两寸，平摺，自中穴横量束各一寸方，是穴可灸三七壮，此二穴专治痈疽，恶疮发背，瘰疬诸风，灸之立效。