
序  ***************************
医之为道，古今异辙，中西殊途，聚讼纷纭，莫衷一是。衡自束发受书，课暇辄涉猎医门方论。适先慈中风，举家仓皇，爰对症投方，幸保无恙。越年延师就学，拾授门径。每阅《灵》《素》，《内经》所论三焦膻中，语多骑墙，如肝居于左，左胁属肝，以脉之相应，定位之左右，尤属臆断。旦夕思之，医不溯脏腑之原，探阴阳之本，焉能造于精要？汉唐以来，代有传人，若薛立斋、李士材、张景岳、赵献可、张石顽诸家著书林立，非不足资博览广见闻，而理不本于《内经》，法未熟乎仲景，即等而上之，金元刘、李、朱、张，要亦各守师说，而拘于一偏，于脏腑功用、经络部位皆语焉弗详。因取《内经》及世所流传绘图铜人，证诸往年从事戎马见所杀逆贼验其形状者，大相径庭，心窃怅焉。寻游辰州，得《铜人真像秘册》，并王清任先生《医林改错》一书，以独见之智，力辟古人之非，惊喜交集，半生疑窦，一旦豁然。然尚恐有不实不尽之处，逮甲申来沪，又购得西书数种，有《全体新论》，详绘骨肉脏腑，半与前书吻合。西医所谓脑气筋与聪明出于脑之说，若合符节。自此益以考校为念。适于台湾、上海两充官医，偕发多互相讨论。历览泰西医院图说，与西国腊人形象，知西医于骨肉脏腑，逐层剖验，形真体晰。中华向无此条，奥⿱穴文鲜通，千载而后，阐发余蕴，实王先生《改错》一书为之嚆矢也。爰照旧册，参以西法，图绘脏腑，注其节略，以明其体。宗前贤手足六阴六阳，图绘经络部位，缀以歌诀，以标其用，合订成册，颜曰《中西汇参铜人图说》。友人见而题之，怂恿付梓，以公同好。衡窃惟医之为道，识愈精则用愈神。区区一得，即出而问世，恐见之者之盟噱不一而足，适足使我頳颜也。世有穷源竟委之儒，钧深索隐之彦，其策衡以所不及，而衡得谬附医者之后，则快慰益无既极矣。
湘乡刘锺衡自序于上海江南机器制造总局

例言  ***************************
是书脏腑合图，取其部位连属，令人一目瞭然，不拘互相表里之义也。
是书脏腑或分图，或合图，悉依西医为体，证诸中医。不特形体各别，尤且部位相殊，惟气化功用，则合参中外医说，间引《内经》以衡是非。盖人身之知觉运动，有非剖验所能明者，西人详于形迹，不免略于功用也。
中医五脏外添膻中一条。按：膻中即中医所谓心包络，西医所谓心处胸中，左右有肺，周围夹膜裹之。夹膜，即膻中心包络也，毋庸赘图。
西医五脏外添甜肉经一条，但言其形，莫详所用，疑为胆之将。伯云云：按稼穑作甘，甜肉属脾，可无疑义。
两肾繫腰脊左右，为左内肾、右内肾，均属水。中医旧说两立其名，析为阳水、阴水者，非也。两肾中间有穴，名曰命门，为相火所司，乃人身立命之根本，属三焦油膜发源之所。故《经》曰：肾与三焦通，肾病宜调和三焦，三焦病宜补肾为主也。由命门发油膜一条贯于脊骨，盖腰为肾系所贯，脊为髓筋所通，肾精足则入脊化髓，上循入脑而为脑髓，髓足则精气能供五脏六腑之驱使，故知觉运动，无不捷应，是髓能为各脏用，非髓能使各脏也。中医王清任著《医林改错》，谓心为出入气之道路，凡灵机记性，不在心而在脑。西医谓脑为君，脑筋衣为臣，臣知之即达于君，故脑能识万象之变动，而心只运血之一物。衡按：李时珍曰：脑为元神之腑。金正希曰：人之记性皆在脑中。汪訒庵曰：今人每记忆往事，必闭目上瞪而思索之。国朝齐次风侍郎召南，天台人，幼称神童，记问绝伦。夏自圆明园归，坠马触巨石破脑，纯皇帝命蒙古医以牛脑易髓而愈。然自脑裂后，从前学问，即不能省记。记性在脑，诚有如上清任所云者，若谓知觉运动，均在脑而不在心。何以人遇拂逆事，则心忽惄焉如捣，而脑自若也；人遇惊险事，则心即跳动不休，而脑如故也。凡人破一皮拔一毛，只与心关痛养，而脑不关痛养也。《内经》云：肾生髓，髓者肾精所生，髓筋由脑入心，以水济火，真精内含，斯真光外发。肾与心原互为功用，西人以肾司溺而不司精，详言髓而不及溯源于肾，故力诋中医五脏所藏，皆为子虚之论也。
三焦即指人身脂膜，分上中下而三之，为水道所由出。前贤谓：上焦如雾，中焦如沤，下焦如渎。又曰：粗理薄皮者三焦薄，密理厚皮者三焦厚；勇士者三焦理横，怯士者三焦理纵。纷纷立说，终鲜指归。惟陈无择以脐下脂膜为三焦，虽一语道破，惜未能条分缕晰，似视三焦为一物，且所谓脐下者，犹仅下焦一处耳。盖脏之为言，心肝脾肺肾也，皆有形也。腑之为言，胆胃膀胱大小肠三焦也，胆胃膀胱大小肠，皆有形也。皆有实义可指，而三焦则或谓有形，或谓无形。谓有形者不能指其形之何若，虽方书浑论三焦病情，亦未明言三焦何物。王叔和《脉诀歌》云：三焦无状空有名，寄在胸中膈相应。然则俗所谓板油、网油、鸡冠油者，在脏腑竟无一语及之，岂此等物为脏腑之具文欤。西医剖胸刳腹，考验较详，虽无三焦之名，而各经所称夹膜肥网者，即中医所谓三焦之物也，义详脾胃合图说。
肝在右胁膈膜之下，前贤以为居左；肺只五叶，误为六叶；肝只两叶，误为七叶。今悉正之。
旧说膀胱有下口、无上口，饮入之水，全凭气化以出。又谓水入小肠，至阑门飞渡膀胱，无入溺之路，故曰气化。王清任深讥其谬。西医谓肠胃有微丝血管，过肝入心，使之运行周身，由肺升出为汽，由皮肤渗出为汗，余入内肾为溺。膀胱上口斜接左右两肾溺管。按：溺管，属形象可见者，西医剖析较确。微丝血管，即《内经》所谓三焦，为水道所出也。况《内经》明言下焦当膀胱上口，古圣未可厚非，膀胱无上口，特出于唐以下疏漏之见也。

附录王清任先生脏腑辨  ***************************
古人论脾，谓脾属土，土主静而不宜动，脾动则不安。既云脾动不安，又言脾闻声则动，动则磨胃化食，脾不动，则食不化。此论脾之自相矛盾也。
古人论肺，如蜂窝，下无透窍，吸之则满，呼之则虚。既云下无透窍，又言肺中有二十四孔，行列分布，以行诸脏之气。此论肺之自相矛盾也。
古人论肾，有两枚，即腰子，两肾为肾，中间动气为命门。既云中间动气动为命门，又言左肾为肾，右肾为命门，两肾一体，如何两立其名，若以中间动气为命门，藏动气者又何物。此论肾之自相矛盾也。
古人论肝，左右有两经，即血管，从两胁肋起，上贯头目，下由少腹环绕阴器，至足大趾而止。既云肝左右有两经，又云肝居于左，左胁属肝。此论肝分左右之自相矛盾也。
古人论胃，主腐熟水穀，又曰脾动磨胃化食，胃之上口名曰贲门，饮食精气从贲门上输于脾肺，宣播于诸脉。此段议论，无情无理。胃下口名幽门，即小肠上口。其论小肠，为受盛之官，化物出焉。言饮食入小肠，化粪下至阑门，即小肠下口。分别清浊，粪归大肠自肛门出，水归膀胱为尿。是尿从粪中渗出，其气当臭，尝用童便，并问及饮便之人，只言味咸气臊，不闻气臭，且食与水合化为粪，粪必稀溏作泻。小肠化食，水自阑门出一节，尤属奇谈。
古人论心包络，细筋如丝，与心肺相连者，心包络也。又云心外黄脂是心包络。又云心下横膜之上，竖膜之下，黄脂是心包络。又云膻中有名无形者，乃心包络也。既云有名无形，又云手中指之经，乃手厥阴心包络之经也。究竟心包络是何物，何能有如许之多耶。
古人论三焦者，如《灵枢》曰：手少阴三焦主乎上，足太阳三焦主乎下，已是两三焦矣。《难经·三十一难》：上焦在胃之上，主内而不出；中焦在胃中脘，主腐熟水穀；下焦在脐下，主分别清浊。又云：三焦者，水穀之道路。此论三焦为有形之物。又云：两肾动气，是三焦之本，此论三焦为无形之气。在《难经》一有形，一无形，又是两三焦。王叔和所谓有名无状之三焦者，盖由此也。至陈无择以脐下脂膜为三焦；袁淳甫以人身著内一层，形色最赤者为三焦；虞天民指空控子为三焦；金一龙有前三焦后三焦之论。论三焦者，不可以指屈，有形无形，尚无定论。何得云手无名指之经，为手少阳三焦之经耶（先生《医林改错》一书，虽未尽合，而所辨脏腑各节，足为千载以误传误者当头一棒，故录之）。


正文  ——————————————————————————————————————————————————————————————————————————————————————————

心肺合图说  ***************************
《经》曰：心者，君主之官，神明出焉。人身知觉运动，无一不本于心，故百体皆臣，而心其君也。位据胸中，左右有肺。周围夹膜裹之，名曰心包络，相心布令，故为臣使之官；居于膻膈之中，故又名膻中。心色赤而鲜，下尖上阔，外体圆滑，内空如囊，当中有直肉隔之，故称为左房右房；左右半截之间，有横肉间之，故有上房下房之号；四房大小相若，均有血管与肺相通。《难经》谓心主血，肺主气，血为荣，气为卫，相随上下，荣周于外。盖心肺相关，肺内受病，气管壅塞，心血即窒碍不行；若心房受病，肺经即呼吸喘急，如哮喘之症是也。《经》曰：肺者，相傅之官，治节出焉。因其左右夹辅心君，主行荣卫而存过化之神者也。位居诸脏之上，体窝向内，中央有心管（血脉总管，回血总管。）隔之；质轻而松，周围有夹膜裹之；状若悬磬，系以气喉，色如缟映红，错离相间。叶右三左二，披离下垂，后面丰圆，黏附背骨，前边利薄，逼近胸堂（并左右两肋），顶尖而圆，略出首肋之上，底窝而阔，贴承膈膜之皮。右肺大于左，因心尖向左微占其位，左肺长于右，缘肝体居右稍高于脾故也。大概胸堂阔者，其肺必大。凡呼吸之时，胸肋舒张，膈膜鼓动，诸脏相随以应之，膜沫濡润以助之。剖割肺体，见有痰沫在内，拭去痰沫，便见管窍甚多，即《难经》所谓二十四孔也。凡入气喉（径开五分许）。自吸门以下，脆骨共十五节至二十节不等，前圆如玦，每节有韧膜相连，后平而韧，因与食喉逼近，长四寸许，分歧为二（在背骨第三节之前），名曰气管。左管约三寸许，斜入左肺里窝之上（肺顶下二寸许），右管略阔而短，约一寸许，横入右肺之内。由是大管小管，渐分渐多，愈多愈微，密行两肺之内。形如气喉，节节有环，以微镜显之，见每管之末，皆有一圆薄气泡。大小气管，另有两枝相附而行，一为赤血支，缘其中皆生气也；一为紫血支，缘其中有炭气也（即中医所谓浊气）。炭气者，乃身体无用之物，杂化为气，与养气相合，其性有毒，与炭同类，故曰炭气。凡人一呼一吸，合为一息。呼者吐炭气也，吸者接生气也。生气入血则赤，炭气入血则紫。生气能养人，炭气能杀人。故紫血必须入肺，运至气泡之上泄。炭气于泡内，气管即递而出之，是为一呼；炭气既出，复递生气，以入直抵泡内，血随摄之，是为一吸。呼吸不疾不徐，气始舒畅，故屏息少顷，即怫郁不安，必长嘘乃定。盖赤血运行，必变紫血，紫血必须入肺以吐炭气，炭气不出，众血受病。抑凡有乳者必有肺，有肺者必与水气不合，如鲸鲵江豚之属，不能久潜潭渊，片刻之间，须出水面以接生气，盖地上众生有血者，吸养气而吐炭气。若草木之类，藉日暄而生者，则摄炭气而吐养气。西国博物之士，考较殊详（合图见手太阴肺经）。

脾胃合图说（附三焦）  ***************************
《经》云：脾胃者，仓廪之官，五味出焉。脾形如竖掌，居胃之左，在第九至十一肋骨之内，上半有膈肉盖之，外边丰圆向胁，内边深窝向胃，窝中有稍壮发脉管入之，其内有回血管，由胃后入肝，此管壅滞，即有血水泄于下，发为鼓胀。各脏腑皆以官名，惟脾胃合名一官，盖胃主纳穀，脾主消穀，二者相须成功，故统称仓廪之官。五味出焉者，五穀备具五味，一入胃中，即化为汁液，从脾之油膜，散走五脏，由脾胃而达诸脏腑营卫也。西医言脾右胃后，有甜肉一条，长约五寸，形如犬舌，头大向右，尾小向左，尝其味甜，故曰甜肉。正中有汁液管斜入小肠上口之傍，与胆管入小肠处同路，所生之汁，如口津水，莫详其用。予按：脾属土，稼穑作甘，甜肉即脾所属，助脾以化食物者也，毋庸另立条目。胃形纾曲如袋，容水三升许，横居膈下左方，肋骨护其半。头大向左，贲门上连食管，尾小向右，幽门下属小肠。其体三层，外层上下，有养血管四支，分布小支密缠于内，因胃接血比他脏尤多；中层之肉，有经纬两纹斜交，故能舒缩推动以匀转食物；周围有小穴以生津液，与百体相关应。胃本无化水之功，亦无出水之路，然茶酒入胃，少选即行摄去者，盖肠胃有微丝血管甚多。按：微丝血管，即华人三焦之属也，能吸摄茶水以入回血管，由回血管过肝入心，使之运行周身，由肺升出为汽，由皮肤渗出为汗，余入内肾为溺。按：《内经》言三焦者，决渎之官，水道出焉。自唐以来，聚讼纷纭，不知三焦为何物。焦字古作膲，即人身之脂膜所以行水也。西医谓胃之四面，皆有微丝血管，散走膜膈，达于连网油膜之中而下入膀胱，西医所谓连网，即俗所谓鸡冠油并周身之膜皆是也。网油连著膀胱，水因得从网油中渗入膀胱，即古所云三焦者，决渎之官，水道出焉之义也。三焦之根出于肾，两肾之间，中有油膜一条，贯于脊骨名曰命门，为相火所司。西医名为精液总管之处，是为三焦之原。从是处发生板油，连胸前之膈，上循胸中入心包络，连肺繫上咽，其外出为手背胸前之腠理，是为上焦；从板油连及鸡冠油著于小肠，其外出为腰腹之腠理，是为中焦；从板油连及网油，后连大肠，前连膀胱，中为胞室，其外出为臀胫少腹之腠理，是为下焦。人饮之水，由三焦而下膀胱，则决渎通快；三焦不利，则水道闭，而病为肿胀。《内经》言：上焦不治，水溢高原；中焦不治，水停中脘；下焦不治，水停膀胱，此其明证也。近时唐容川先生于此条辨论甚详。

脾胃合图  ***************************
脾胃合图（图缺）

肝胆合图说  ***************************
《经》曰：肝者，将军之官，谋虑出焉。肝居膈肉右方（《刺禁》论肝生于左，非也），其色赤，左右两叶（左小右大，《经》言七叶两耳，非也），向上圆满，贴承膈肉，下锐披离，外凸内窝，右靠背而左枕胃，窝内横隙，透入下部回血合管以生胆汁，另有胆管二枝（左右叶各出一枝，相合为一寸许，复分为二）。一透小肠头，一透腹囊。切肝一脔，以显微镜窥之，有纹如密叶，每叶大如一黍，有回血合管绕之，散布小管于叶内，与本体回血管（此管在叶心。）相通。又有血脉小胆管环之，以养肝体而接胆汁，故肝内分行者有四管焉（生胆汁回血合管、本体回血管、小胆管、血脉管，故曰四管）。凡肝有病，最为要害，或肝体发大，或肝内有热，以致各管凝滞不通，使下部回血壅胀，即有血水溢渗夹膜之里，渐渍渐深，终成蛊胀。《经》曰：胆者，中正之官，决断出焉。系右肝内旁之下，其汁乃下部回血入肝所化，色绿味苦，主榨食物之津液。凡入食后小肠饱满，肠头上逼胆囊，使其汁流入小肠之内，以榨化食物而利传渣滓。西医谓肝之为用无他，主生胆汁而已，无关谋虑。胆乃肝液之囊，存贮其汁以待用者，无成决断。近时唐容川先生辨云：人身之阴阳，阴主静，静则有守；阳主动，动则有为。肝为厥阴经，乃阴之尽也，故其性坚忍而有守。厥阴中见少阳，阴尽阳生，胆火居于肝中，阴中含阳，阳气发动，谋虑从此而出，所以心为将军之官。故肝气盛者，勇敢有为；肝气虚者，每存惧怯。以肝胆二者合论，肝之阳从于阴，故主谋；胆之阳出于阴，故主断。按《内经》云：五脏者，所以存精神血气魂魄者也；六腑者，所以化水穀而行津液者也。西医专以脑气筋论人之质性贤愚，不知五脏皆有灵机，而司知觉运动。《经》言：肝藏魂。魂者阳之精，气之灵也。气为阳，血为阴，肝主血而内含阳气，是之谓魂。究魂之根源，生于坎水之一阳；推魂之功用，发为乾金之元气，故为将军之官。肝属水，主春生之气，潜发未萌，故曰谋虑出焉。《经》曰：胆气郁为怒。诸脏之气，皆取决于胆，胆汁满则气壮，胆汁不足则气馁，胆秉刚果之气，故为中正之官，有胆量则有果断，故曰决断出焉。

肝胆合图  ***************************
肝胆合图（图缺）

肾与膀胱合图说  ***************************
《经》曰：肾者，作强之官，伎巧出焉。有左右两枚，形与猪腰相彷彿。肾位自背骨十二节至腰骨第三节，大小肠夹膜之后，左右相对。右肾略大，上有肝肠盖之，左肾略长，上有脾胃盖之，周围有肥网包裹。膀胱者，州都之官，津液藏焉。位居两胯骨盘正中，即前阴交骨之里。其肉三层，内层牙黄色，软有皱纹，中层肉理交结，外层即大小肠夹膜。体圆如盘，舒缩自如，无溺则缩，溺至则舒，积溺太多，则涨至脐上。内广有小孔，斜接溺管，其上口与前阴相连，溺水出焉。西医谓肾乃溺管、脉管、回管及筋膜豆相叠裹而成。所谓肾系，即溺水、血脉、回血三总管也。溺管直透肾内，成一溺囊，样如酒漏，囊边尖角十二，颇类奶头，每角有小管数十，直展如折扇之形，每一小管，直长三分许，回曲分行肾边，其上有微丝血管驾之，其末略阔，与脉管衔接。凡茶水入血，运行遍体，乃由血管导尾液齐入内肾，运行肾里，由管末渗漉以入，渗有未尽，复由微丝管摄入众溺管，汇流而达溺囊，即出溺水总管，截滴而下，斜入膀胱，故可入而不可返是也。惟以肾为司溺专经，与精经迥不相涉。华人左为正肾，右为命门，男子藏精，女子系胞之所。按《内经》肾开窍于二阴，前阴为膀胱下口，膀胱者，肾之府也，肾主水，化气化水，化气上行为液，化水下行为溺，故前阴繫于肾窍。又前阴有精窍与溺窍相附而殊途，溺窍内通于膀胱，精窍内通于胞室，为女子受胎、男子藏精之所，尤为肾之所司。故前阴有病精窍者为癃，有病溺窍者为浊。后阴属大肠，下口为肛门，亦为肾所统司。肾液充腴，则肛门不结，肾气能摄，则不脱肛。惟二阴皆属肾窍，故《经》言肾为胃关，以饮食之质皆从二阴出也。水道由肾，已详前贤议论，惟西医以肾司溺而不司精，则徒明其体，未究其用。后世以水由小肠下至阑门，清者为溺入膀胱，浊者为粪入大肠，则两失之耳。

肾与膀胱合图  ***************************
肾与膀胱合图（图缺）

大小肠合图说  ***************************
《经》云：大肠者，传道之官，化物出焉。分上中下三回（回长尺许），由右胯骨倒行而上，上回与小肠横接，名曰阑门（其口如唇，渣滓可入而不可出），中回在肝下，横过胃底，下回至脾下，从左软胁斜落至肛门为直肠。合较大小两肠，长于身六倍，上中两回，犹有精液管及其馀液，递传渣滓，至下回则精液竭矣。大肠所以能传道者，赖肺气下达，使小肠中物至此精汁尽化，变为糟粕。理大肠者，必须调肺气也。
《经》曰：小肠者，受盛之官，化物出焉。周回叠积，长一身有蓰，上口通胃，下口横接大肠。西医考小肠百派千支，散布肠后夹膜之间，与膜同色，细微难见。食后少顷，内有精液始见，如白丝然。夹膜有小核甚多，即吸管一旋叠积所成者，一切吸管附近脊处，乃合为一，名曰精液总管（在腰骨第三节）。附脊骨而上，至颈骨第七节，即屈转而下，左入出手回血会管（会者两相肉合处），直达于心（所以小肠为心之府）。食物由胃至小肠头即与胆汁甜肉会合，渐落渐榨（榨者取榨糖、榨油之义），榨出精液，色白如乳，乃凡吸之，初甚稀淡，渐入渐浓，运至会管，即混为血。小儿疳积病，乃吸液管受病，液核凝大，积闭不通，故多食犹瘠。按：小肠上接于胃，凡胃所纳之物，皆受盛于小肠。西医所谓附脊夹膜，即《经》言中焦之下也。小肠通体皆是油膜相连，其油膜中皆有微丝血管，通小肠以化食物，而物所化之精汁，即从膜中出小肠而达各脏，故曰化物出焉。其相通之路，则从油膜中丝管，上膈达包络以通于心。心移热于小肠，则化物不出，为痢、为淋。脾阴不足，则中焦不能受盛，病为膈食、便结。三焦相火不足，不能熏化水穀，病为溏泻。盖饮主化气，食主化血。小肠所受盛者，只是食物而已，若水则从胃已散出分走连膜。中国近说以水入小肠，下至阑门，飞渡膀胱，宜为西医所窃笑，王清任先生嗤为奇谈也。

大小肠合图  ***************************
大小肠合图（图缺）

脉论  ***************************
脉者，医之关键。医不究脉，则无以辨证。证不明，则无以措指。自《内经》以下，历周秦汉魏，鲜有知其旨绪者。至晋王叔和，始以医鸣世，撰有《脉经》，可谓详切。惜其误以大小肠候之两寸，不知经络虽相表里，诊候目有部位。以至下之脏腑，诊至上部位，谆谆辨其妄者，已见古今医统。惟《内经》以心配膻中，肺配胸中，肝配胆，脾配胃，两尺外以候肾，内以候腹中大小肠膀胱三腑，理有可据，义亦相通。近代吾湘周梦觉先生，著有《三指禅》一书，二十七脉中，提一缓字为平脉，其馀悉从对待辨出脉象，卓见所及，洵为空前绝后，医门所奉为津梁者也。西人脉形，计分十种，曰：浮、沉、迟、速、壮、弱、大、小、柔、硬。谓人身血脉发源于心，运行百体而总入于肺。接吸生气，由肺复返于心，日夜轮流不息，每小时运行四十周，以一日夜二十四小时计之，运行四百八十周。人人皆然。脉至踊动，乃心经发血之力，一发为一至，遍体同时涌应。一脉统验周身之病则可，某部之脉独决某经之病，则不可意以五脏六腑。何偏繫于寸许之管。不知中国古人，创立脉法，已先自为问难。《经》曰：十二经中皆有动脉，独取寸口以决五脏六腑死生之法，何谓也。然寸口者，脉之大会，手太阴之动脉也。人一呼脉行三寸，一吸脉行三寸，呼吸定息，脉行六寸。人一日一夜，凡一万三千五百息，脉行五十度，周身营卫，行阳二十五度，行阴二十五度，为一周。复会于手太阴寸口者，五脏六腑之所终始，故取法于寸口也。从关至尺，是尺内阴之所至也，从关至鱼际，是寸口阳之所治也。上部法天，主胸以上至头之有疾也；中部法人，主膈以下至脐之有疾也；下部法地，主脐以下至足之有疾也。又曰：上竟上者，胸喉中事；下竟下者，少腹腰股膝胫足中事。盖两寸心与肺，既统周身脉管流行贯通，为脉之都会，又分寸为阳，尺为阴。阳外阴内，天地不易之理。凡主表，主上，主气，属阳者皆诊于寸；主里，主血，主下，阴者皆诊于尺也。

全体脉管图  ***************************
全体脉管图（图缺）

周身血脉管图  ***************************
周身血脉管图（图缺）
人身脉管，根生于心，如树之有枝有干，不论百体内外，一气流通与回血管并行，众血由是以相出入。

周身血脉总管图  ***************************
周身血脉总管图（图缺）
按：血脉管者，运行赤血之管也。其径常圆，本体三层：内层薄滑；中层略厚，色黄质软，自能舒张；外层纹理交结。总管及入肺管近心处均有三门，形如半月，门闭之时，微窝向上，门边正中，有脆骨一粒，品字相对，小如芝麻（以三圈相併，当中必有漏处，故生三粒以补之），门后管体有小坳，贮血少许，使门不黏于管，以助开闭之机心血过此，可出而不可入。其总管由心左下房生出，直插上房而上，约二寸许，即回屈而下，弯作一栱，下至膈膜，分布小枝入左右两胁，透过膈膜，分布大枝，散行脏腑（指脾胃肾肠而言）之内，再至下腰（第四节），即分歧为二，散布小枝，密缠股足之间。其栱之上，又生三大支，左二右一。右支约寸许，复歧分为二，一由颈右达脑，一由右肩达手。其左二支，一由颈左达脑，一由左肩达手。皆散布小相密缠于内，周身骨肉，无处不到。支上生枝，彷彿如树（各处较节之旁支，上下互相通连正支，虽塞血脉，可从旁运也）。
回血管者，回导紫血入心之管也。管内有门，门无定位（头脑脏腑之间皆无门，惟四肢之门深处更密）。其体比脉管稍薄（脉管受力比回管更多，故厚薄不同），其径稍宽，有血则圆，无血则扁。总管二支，由心右上房而出，一支向下，以接下身脏腑两足之回血，一支向上，以接上身头脑两手之回血。散布小支，一如血脉管之状，但脉管深居肉内者多，而回血深浅皆有，蓝色无脉者是也。另有一种，名曰微丝血管（以管乎徘一寸阔，约有二千条，其细如此），目力不及见，以镜显之，见密结如网，骨肉内外遍体皆然（故以针刺血，随处皆有血出），与血脉管、回血管两尾相通，故赤紫两血，通行无碍（血脉回血两管，其头在心相通，其尾在微丝管相通）。

正面人骨图  ***************************
正面人骨图（图缺）

脏腑合图  ***************************
脏腑合图（图缺）

仰面尺寸图  ***************************
（中指同身寸图）
仰面尺寸图（图缺）

背面尺寸图  ***************************
背面尺寸图（图缺）

十二经穴法分寸备考  ***************************
〔肺经〕
中府：一名膺俞，云门下一寸六分，乳上三筋间，动脉应手陷中。云门：巨骨下，侠气户旁二寸。少商：大指内侧，去爪甲角如韭叶。天府：腋下三寸，肘腕上五寸，动脉中。侠白：天府下，去肘五寸，动脉中。尺泽：肘上约纹上，动脉中，屈肘横纹，筋骨罅陷中。孔最：去腕上七寸，侧取之。列缺：去腕侧上一寸半。鱼际：大指本节后，内侧白肉陷中。经渠：寸口动脉陷中。太渊：掌后内侧横纹头，动脉中。
〔大肠经〕
商阳：手大指次指内侧，去爪甲角如韭叶。二间：食指本节前，内侧陷中。三间：食指本节后，内侧陷中。合谷：手大指次指歧骨间陷中。阳溪：腕中上侧两筋间陷中。偏历：腕中后三寸。温溜：腕后五寸。下廉：辅骨下，去上廉一寸。上廉：三里下一寸。三里：曲池下二寸，按之肉起，锐肉之端。曲池：肘外辅骨，屈肘横纹头陷中，以手拱胸取之。肘髎：大骨外廉陷中。五里：肘上三寸，行向里大脉中央。臂臑：肘上七寸，膕肉端，肩髃下一寸，两筋两骨罅陷宛宛中，举臂取之。肩髃：膊骨头肩端上，两骨罅间陷者宛宛中，举臂取之。巨骨：肩尖端上行，两叉骨罅间陷中。天鼎：颈缺盆上，直扶突后一寸。扶突：气舍上一寸五分，在颈当曲颊下一寸。禾髎：鼻孔下，侠水沟旁五分。迎香：禾髎上一寸，鼻下孔旁五分。
〔胃经〕
头维：额角入发际，本神旁一寸五分，神庭旁四寸五分。足阳明、少阳二脉之会。下关：客主人下，耳前动脉下廉，合口有空，开口则闭，侧卧闭口取之。颊车：耳下八分，曲颊端近前陷中，侧卧，开口有空取之。承泣：目下七分，直瞳子陷中。足阳明、阳跷脉、任脉之会。四白：目下一寸，直瞳子，令病人正视取之。巨髎：侠鼻孔旁八分，直瞳子，平水沟。手足阳明、阳跷脉之会。地仓：侠口吻旁四寸外，如近下有脉微动。手足阳明、阳跷脉之会。大迎：曲颔前一寸二分，骨陷中动脉。人迎：颈大脉动应手，侠结喉两旁一寸五分，仰而取之。水突：颈大筋前，直人迎下，气舍上。气舍：颈直人迎下，侠天突陷中。缺盆：肩下横骨陷中。气户：巨骨下，俞府两旁各二寸陷中。库房：气户下一寸六分陷中。屋翳：库房下一寸六分陷中。膺窗：屋翳下一寸六分陷中。乳中：当乳中。乳根：乳中下一寸六分陷中。不容：幽门旁相去各一寸五分，去中行各三寸。承满：不容下一寸，去中行各三寸。梁门：承满下一寸，去中行各三寸。关门：梁门下一寸，去中行各三寸，太乙：关门下一寸，去中行各三寸。滑肉门：太乙下一寸，去中行各三寸。天枢：去肓俞一寸，侠脐中两旁各二寸陷中。外陵：天枢下一寸，去中行各二寸。大巨：外陵下一寸，去中行各二寸。水道：大巨下三寸，去中行各二寸。归来：水道下二寸，去中行各二寸。气冲：归来下一寸，去中行各二寸。髀关：伏兔后交叉中。伏兔：膝上六寸，起肉，正跪坐而取之。阴市：膝上三寸，伏兔下陷中，拜而取之。梁丘：膝上二寸两筋间。犊鼻：膝膑下，胻骨上，侠解大筋陷中。形如牛鼻，故名。三里：膝下三寸，胻骨外廉大筋内宛宛中，两筋肉分间，举足取之。极重按之，则跗上动脉止矣。上廉：三里下三寸，两筋骨罅中，举足取之。条口：下廉上一寸，举足取之，下廉：上廉下三寸，两筋骨罅中，蹲地举足取之。丰隆：外踝上八寸，下胻外廉陷中，解溪：冲阳后一寸五分。腕上陷中。冲阳：足跗上五寸，去陷骨二寸，骨间动脉。陷谷：足大指次指外间，本节后陷中。内庭：足大指次指外间陷中。厉兑：足大指次指之端，去爪甲角如韭叶。
〔脾经〕
隐白：足大指端内侧，去爪甲角如韭叶。大都：足大指本节后，内侧陷中。太白：足大指内侧，内踝前核骨下陷中。公孙：足大指本节后一寸，内踝前。商丘：足内踝骨下微前陷中，居中封、照海之中。三阴交：内踝上三寸，骨下陷中。漏谷：内踝上六寸，胻骨下陷中。地机：膝下五寸，膝内侧辅骨下陷中，伸足取之。阴陵泉：膝下内侧辅骨下陷中，伸足取之；或屈膝取之。血海：膝膑上内廉，白肉际二寸半。箕门：渔腹上越筋间，阴股内动脉应手。冲门：府舍下一寸，横骨两端约中动脉，去腹中行各四寸半。府舍：腹结下二寸，去腹中行各四寸半。腹结：大横下一寸三分，去腹中行各四寸半。大横：腹哀下三寸五分，去腹中行各四寸半。腹哀：日月下一寸一分，去腹中行各四寸半。食窦：天溪下一寸六分，去胸中行各六寸，举臂取之。天溪：胸乡下一寸六分陷中，去胸中行各六寸，仰而取之。胸乡：周荣下一寸六分，去胸中行各六寸，仰而取之。周荣：中府下一寸六分，去胸中行各六寸，仰而取之。大包：渊液下三寸，布胸胁中。
〔心经〕
极泉：臂内腋下筋间，动脉入胸。青灵：肘上三寸，伸肘举臂取之。少海：肘内廉节后，大骨外，去肘端五分，屈肘向头得之。灵道：掌后一寸五分。通里：掌后一寸陷中。阴郄：掌后脉中，去腕五分。神门：掌后锐骨端陷中。少府：手小指本节后，骨缝陷中，直劳宫。少冲：手小指内侧，去爪甲角如韭叶。
〔小肠经〕
少泽：手小指端外侧，去爪甲角下一分陷中。前谷：手小指外侧，本节前陷中。后溪：手小指外侧，本节后陷中，握拳取之。腕骨：手外侧，腕前起骨下陷中。阳谷：手外侧腕中，锐骨下陷中。养老：手踝骨前上，腕骨后一寸陷中。支正：腕后五寸。小海：肘外大骨外，去肘端五分陷中，屈手向头取之。肩贞：曲胛下两骨解间，肩髃后陷中。臑俞：侠肩髎后大骨下，胛上廉陷中，举臂取之。天宗：秉风后大骨下陷中。秉风：天髎外，肩上小后，举臂有空。曲垣：肩中央曲胛陷中，按之应手痛。肩外俞：肩胛上廉，去脊三寸陷中。肩中俞：肩胛内廉，去脊二寸陷中。天窗：颈大筋间前曲颊下，扶突后动脉应手陷中。天容：耳下曲颊后。颧髎：面頄骨下廉，锐骨端陷中。听宫：耳中珠子，大如赤小豆。
〔膀胱经〕
睛明：目内眦头外一分，宛宛中。攒竹：两眉头陷中。眉冲：直眉头上神庭、曲差之间。曲差：神庭旁一寸五分，入发际。五处：侠上星旁一寸五分。承光：五处后一寸五分。通天：承光后一寸五分。络却：通天后一寸五分。玉枕：络却后一寸五分，侠脑户旁一寸三分，起肉枕骨上，入发际二寸。天柱：侠项后发际，大筋外廉陷中。大杼：项后第一椎下，两旁相去脊各一寸五分陷中。风门：二椎下，两旁相去脊各一寸五分，正坐取之。肺俞：第三椎，下两旁相去脊各一寸五分。厥阴俞：四椎下，两旁相去脊各一寸五分，正坐取之。心俞：五椎下，两旁相去脊各一寸五分，正坐取之。督俞：六椎下，两旁相去脊各一寸五分，正坐取之。鬲俞：七椎下，两旁相去脊各一寸五分，正坐取之。肝俞：九椎下，两旁相去脊各一寸五分，正坐取之。胆俞：十椎下，两旁相去脊各一寸五分，正坐取之。脾俞：十一椎下，两旁相去脊各一寸五分，正坐取之。胃俞：十二椎下，两旁相去脊各一寸五分，正坐取之。三焦俞：十三椎下，两旁相去脊各一寸五分，正坐取之。肾俞：十四椎下，两旁相去脊各一寸五分，前与脐平，正坐取之。气海俞：十五椎下，两旁相去脊各一寸五分。大肠俞：十六椎下，两旁相去脊各一寸五分，伏而取之。关元俞：十七椎下，两旁相去脊各一寸五分，伏而取之。小肠俞：十八椎下，两旁相去脊各一寸五分，伏而取之。膀胱俞：十九椎下，两旁相去脊各一寸五分，伏而取之。中膂俞：二十椎下，两旁相去脊各一寸五分，侠脊伸起肉伏而取之。白环俞：二十一椎下，两旁相去脊各一寸五分，伏而取之。上髎：第一空，腰髁下一寸，侠脊陷中。次髎：第二空，侠脊陷中。中髎：三空，侠脊陷中。下髎：四空，侠脊陷中。会阳：阴尾尻骨两旁。附分：二椎下，附项内廉，两旁相去脊各三寸，正坐取之。魄户：直附分下，三椎下，两旁相去脊各三寸，正坐取之。膏肓俞：四椎下一分，五椎上二分，两旁相去脊各三寸。神堂：五椎下，两旁相去脊各三寸陷中，正坐取之。譩譆：肩膊内廉，侠六椎下，两旁相去脊各三寸，正坐取之。鬲关：七椎下，两旁相去脊各三寸陷中，正坐开臂取之。魂门：九椎下，两旁相去脊各三寸陷中，正坐取之。阳纲：十椎下，两旁相去脊各三寸，正坐阔肩取之。意舍：十一椎下，两旁相去脊各三寸，正坐取之。胃仓：十二椎下，两旁相去脊各三寸，正坐取之。肓门：十三椎下，两旁相去脊各三寸，正坐取之。志室：十四椎下，两旁相去脊各三寸陷中，正坐取之。胞肓：十九椎下，两旁相去脊各三寸陷中，伏而取之。秩边：二十椎下，两旁相去脊各三寸陷中，伏而取之。承扶：尻臀下，阴臀上纹中。殷门：浮郄下三寸。浮郄：委阳上一寸，展膝得之。委阳：承扶下六寸。委中：膕中央约纹动脉陷中，人挺伏地卧取之。合阳：约纹下三寸。承筋：腨肠中央陷中，胫后从脚跟上七寸。承山：锐腨肠下分肉间陷中。飞扬：外踝骨上七寸。崑崙：足外踝后五分，跟骨上陷中，细脉动应手。仆参：足跟骨下陷中，拱足取之。申脉：外踝下五分陷中，容爪甲白肉际，前后有筋，上有踝骨，下有软骨。金门：外踝下少后，丘墟后，申脉前。京骨：足外侧大骨下，赤白肉际陷中。束骨：足小指外侧本节后，赤白肉际陷中。通谷：足小指外侧本节前陷中。至阴：足小指外侧，去爪甲角如韭叶。
〔肾经〕
涌泉：足心陷中，屈足卷指宛宛中，白肉际，跪而取之。然谷：足内踝前起大骨下陷中。太溪：足内踝后五分，跟骨上动脉陷中。大钟：足跟后踵中，大骨上两筋间。水泉：太溪下一寸，内踝下。少阴郄。照海：足内踝下四分，前后有筋，上有踝骨，下有软骨。复溜：足内踝上二寸，筋骨陷中。交信：内足踝骨上二寸，少阴前，太阴后廉筋骨间。阴际脉之郄。筑宾：内踝上，腨分中。阴维之郄。阴谷：膝内辅骨后，大筋下，小筋上，按之应手，屈膝乃得之。横骨：大赫下一寸，阴上横骨中，宛曲如仰月中央，去腹中行各一寸。大赫：气穴下一寸，去腹中各一寸。气穴：四满下一寸，去腹中行各一寸。四满：中注下一寸，去腹中行各一寸。中注：肓俞下一寸，去腹中行各一寸。肓俞：商曲下一寸，去腹中行各一寸。商曲：石关下一寸，去腹中行各一寸五分。石关：阴都下一寸，去腹中行各一寸五分。阴都：通谷下一寸，去腹中行各一寸五分。通谷：幽门下一寸，去腹中行各一寸五分。幽门：侠巨阙两旁各一寸五分陷中。步廊：神封下一寸六分陷中，去腹中行各二寸，仰而取之。神封：灵墟下一寸六分陷中，去胸中行各二寸，仰而取之。灵墟：神藏下一寸六分陷中，去胸中行各二寸，仰而取之。神藏：彧中下一寸六分陷中，去胸中行各二寸，仰而取之。彧中：俞府下一寸六分，去胸中行各二寸，仰而取之。俞府：气舍下，璇玑旁，各二寸陷中，仰而取之。
〔心包络经〕
天池：腋下三寸，乳后一寸。天泉：曲腋下二寸，举臂取之。曲泽：肘内廉陷中，大筋内侧横纹中动脉。郄门：掌后去腕五寸。间使：掌后三寸，两筋间陷中。内关：掌后去腕二寸两筋间，与外关相抵。大陵：掌后骨下，两筋间陷中。劳宫：掌中央动脉，屈无名指取之。中冲：手中指端，去爪甲角如韭叶陷中。
〔三焦经〕
关冲：手小指次指外侧，去爪甲角如韭叶。液门：手小次指歧骨间陷中，握拳取之。中渚：手小指次指本节后陷中，在液门下一寸。阳池：手表腕上陷中，从指本节直摸下至腕中心。外关：腕后二寸两骨间，与内关相对。支沟：腕后臂外三寸，两骨间陷中。会宗：腕后三寸，空中一寸。三阳络：臂上大交脉，支沟上一寸。四渎：在肘前五寸，外廉陷中。天井：肘外大骨后，肘上一寸，辅骨上两筋叉骨罅中，屈肘拱胸取之。清冷渊：肘上二寸，伸肘举臂取之。消泺：肩下臂外间，腋斜肘分下。臑会：肩前廉，去肩头三寸宛宛中。肩髎：肩端臑上陷中，斜举臂取之。天髎：缺盆陷处，上有空起肉上是穴。天牖：头大筋外，缺盆上，天容后，天柱前，完骨下，发际上。翳风：耳后尖角陷中，按之引耳中痛。瘛脉：耳本后，鸡足青络脉。颅息：耳后间青络脉中。角孙：耳廓中间，开口有穴。丝竹空：眉后陷中。和髎：耳前锐发下，骨动脉中是穴。耳门：耳前起肉，当耳缺者陷中。
〔胆经〕
瞳子髎：目外去眦五分。听会：耳微前陷中。上关下一寸动脉宛宛中，张口得之。客主人：耳前骨上，井口有空，张口取之。颔厌：曲周下，颞颥上廉。悬颅：曲周上，颞颥中廉。悬釐：曲周上，颞颥下廉。曲鬓：耳上发际曲隅陷中，鼓颔有空。率谷：耳上入发际寸半，陷者宛宛中，嚼而取之。天冲：耳后发际二寸，耳上如前三分。浮白：耳后入发际一寸。窍阴：完骨上，枕骨下，动摇有空。完骨：耳后入发际四分。本神：曲差旁一寸五分，直耳上入发际四分。阳白：眉上一寸，直瞳子。临泣：目上，直入发际五分陷中。目窗：临泣后寸半。正营：目窗后寸半。承灵：正营后一寸五分。脑空：承灵后一寸五分，侠玉枕骨下陷中。风池：耳后颞颥后，脑空下，发际陷中。肩井：肩上陷中，缺盆上，大骨前一寸半。渊液：腋下三寸宛宛中，举臂得之。辄筋：腋下三寸，复前一寸三肋端，横直蔽骨旁七寸五分，平直两乳，侧卧屈上足取之。日月：期门下五分。京门：监骨下，腰中季胁本侠脊。肾之募。带脉：季胁下一寸八分陷中，脐上二分，两旁各七寸半。五枢：带脉下三寸，水道旁五寸五分。维道：章门下五寸三分。居髎：章门下八寸三分，监骨上陷中。环跳：髀枢中，侧卧伸下足，屈上足，以右手摸穴取之。风市：膝上外廉两筋中，以手著腿，中指尽处是。中渎：髀外膝上五寸分肉间陷中。阳关：阳陵泉上三寸，犊鼻外陷中。阳陵泉：膝下一寸，胻外廉陷中，蹲坐取之。阳交：足外踝上七寸。外丘：外踝上七寸。光明：外踝上五寸。阳辅：足外踝上四寸。悬钟：足外踝上三寸动脉中，寻摸尖骨者是。丘墟：足外踝下从前陷中骨缝中，去临泣三寸。临泣：足小指次指本节后陷中，去侠溪一寸五分。地五会：足小指次指本节后陷中，去侠溪一寸。侠溪：足小指次指歧骨间，本节前陷中。窍阴：足小指次指外侧，去爪甲角如韭叶。
〔肝经〕
大敦：足大趾端，去爪甲如韭叶。行间：足大指缝间，动脉应手陷中。太冲：足大指本节后二寸，内间动脉应手。蠡沟：内踝上五寸。中都：内踝上七寸，胻骨中。膝关：犊鼻下二寸旁陷中。曲泉：膝股上内侧，辅骨下，大筋上，小筋下陷中，屈膝横纹头取之。阴包：膝上四寸，股内廉两筋间，卷足取之。五里：气冲下三寸，阴股中动脉应手。阴廉：羊矢下，去气冲二寸动脉中。章门：大横外，直季胁肋端，腨脐上二寸。中封：足内踝前一寸，筋里宛宛中。期门：直乳二肋端，不容旁一寸五分。
〔任脉经〕
会阴：两阴间，任、督、冲三脉所起。督由会阴而行背，任由会阴而行腹，冲由会阴而行足。曲骨：横骨上，中极下一寸，毛际陷中，动脉应手。中极：关元下一寸，脐下四寸。膀胱之募。关元：脐下三寸，小肠之募。石门：脐下二寸。三焦之募。气海：脐下一寸半宛宛中。男子生气之海。阴交：脐下一寸，当膀胱上际。神阙：当脐中。《素注》禁针。水分：下脘下一寸，脐上一寸。下脘：建里下一寸，脐上二寸，穴当胃下口，小肠上口。建里：中脘下一寸，脐上三寸。中脘：上脘下一寸，脐上四寸。上脘：巨阙下一寸，脐上五寸。巨阙：鸠尾下一寸。心之募。鸠尾：在两歧骨下一寸。曰鸠尾者，言其骨垂下如鸠尾形。中庭：膻中下一寸六分陷中。膻中：玉堂下一寸六分。玉堂：紫宫下一寸六分陷中。紫宫：华盖下一寸六分陷中，仰面取之。华盖：璇玑下一寸六分陷中，仰面取之。璇玑：天突下一寸六分陷中，仰头取之。天突：在颈结喉下四寸。承浆：唇稜下陷中，开口取之。
〔督脉经〕
长强：脊骶骨端计三分，伏地取之。腰俞：二十一椎下宛宛中，以挺身伏地舒身，两手相重支额，纵四体后，乃取其穴。阳关：十六椎下，坐而取之。命门：十四椎下，伏而取之。悬枢：十三椎下，伏取。脊中：十一椎下，俯而取之。筋缩：九椎下，俯而取之。至阳：七椎下，俯而取之。灵台：六椎下，俯而取之。神道：五椎下，俯而取之。身柱：三椎下，俯而取之。陶道：一椎下，俯而取之。大椎：一椎上，陷者宛宛中。哑门：项后入发际五分，项中央宛宛中，仰头取之。风府：项后入发际一寸，大筋内宛宛中，疾言其肉立起。脑户：枕骨上，强间后一寸五分。强间：后顶后一寸半。后顶：百会后一寸五分，枕骨上。百会：在顶中陷中，容豆许，前发际五寸，后发际七寸。前顶：囟会后一寸半，骨间陷中，囟会：上星后一寸陷中。上星：神庭后，入发际一寸陷中，容豆。神庭：直鼻上入发际五分。素髎：鼻柱上端准头。此穴诸方阙治。《外台》：不宜灸。水沟：鼻柱下，沟中央，近鼻孔陷中。兑端：唇上端。龈交：唇内齿上龈缝中。任、督、足阳明之会。

小儿面部五位图歌  ***************************
面上之症额为心，鼻为脾土是其真，左腮属肝右属肺，承浆属肾居下唇。

命门部位歌  ***************************
中庭与天庭，司空及印堂，额负方广处，有病定存亡。青黑惊风恶，体和润泽光，不可陷兼损，唇黑最难当，青甚足为虑，昏暗亦堪伤。此是命门地，医师妙能事。
面眼青肝病，赤心、黄脾、白肺、黑肾病也。

小儿面部五位图  ***************************
小儿面部五位图（图缺）

仰人经图  ***************************
仰人经图（图缺）

伏人经图  ***************************
伏人经图（图缺）

伏人会脉图  ***************************
伏人会脉图（图缺）

仰人会脉图  ***************************
仰人会脉图（图缺）

八会穴  ***************************
骨会大杼。大杼，一名大椎穴，在项后第一椎，两旁各一寸五分。诸骨自此往下支生，故骨会于大杼。筋会阳陵泉。阳陵泉，足少阳之穴也，在膝下一寸外廉陷中，为众筋聚会之所。血会膈俞。穴在背第七椎骨下，两旁各一寸五分，诸筋之血皆从膈膜而上下。髓会绝骨。绝骨亦少阳穴，在足外踝上三寸，以踝上小骨绝处为是。腑会太仓。胃化气以养六腑，故腑会太仓。脉会太渊。太渊穴在掌后横陷中，近寸口，《经》曰：寸口者，脉之大会也。气会三焦。三焦，上中下三焦也。脏会季胁。季胁，章门也。乃足厥阴肝经之穴，带脉发于此也。

手太阴肺经穴图  ***************************
手太阴肺经穴图（图缺）

肺经诸穴歌  ***************************
手太阴肺十一穴，中府云门天府列。侠白下尺泽，孔最见列缺。经渠太渊下鱼际，抵指少商如韭叶。

肺图  ***************************
肺图（图缺）

足太阴脾经穴图  ***************************
足太阴脾经穴图（图缺）

脾经诸穴歌  ***************************
足太阴脾中州，二十一穴隐白游。赴大都兮瞻太白，历公孙兮至商丘。越三阴之交，而漏谷地机可接；步阴陵之泉，而血海箕门是求。入冲门兮府舍轩豁，解腹结兮大横优游。腹哀食窦兮，接天溪而同脉；胸乡周荣兮，缀大包而如钩。

脾图  ***************************
脾图（图缺）

手少阴心经穴图  ***************************
手少阴心经穴图（图缺）

心经诸穴歌  ***************************
手少阴九穴成，极泉青灵少海行，自灵道通里而达，过阴郄神门而迎，抵于少府，少冲可寻。

心图  ***************************
心图（图缺）

足少阴肾经穴图  ***************************
足少阴肾经穴图（图缺）

肾经诸穴歌  ***************************
足少阴兮二十七，涌泉流于然谷太溪。大钟兮水泉缘照海，复溜兮交信续从。筑宾兮上阴谷，撩横骨内大赫麓，气穴四满兮中注，肓俞上通于商曲。守石关兮阴都宁，闭通谷兮幽门肃，步廊神封而灵墟存，神藏彧中而俞府足。

内肾图  ***************************
内肾图（图缺）

手厥阴心包络经穴图  ***************************
手厥阴心包络经穴图（图缺）

心包络诸穴歌  ***************************
手厥阴心包之脉，计有九穴而终，自而一天泉为始，遂曲泽郄门而通，间使行于内关，大陵近乎劳宫，既由掌握，抵于中冲。

心包络图  ***************************
心包络图（图缺）

足厥阴肝经穴图  ***************************
足厥阴肝经穴图（图缺）

肝经诸穴歌  ***************************
足厥阴一，十三穴终。起大敦于行间，循太冲于中封。蠡沟中都之会，膝关曲泉之宫。袭阴包于五里，阴廉乃发；寻羊矢于章门，期门可攻。

肝图  ***************************
肝图（图缺）

手太阳小肠经穴图  ***************************
手太阳小肠经穴图（图缺）

小肠诸穴歌  ***************************
小肠穴十九中，路从少泽；步前谷后溪之隆，道逢腕骨。观阳谷养老之崇，得支正于小海；遂肩贞以相从，值臑俞兮遇天宗。乘秉风兮曲垣中，肩外俞兮肩中俞；启天窗兮见天容，匪由颧髎，曷造听宫。

小肠图  ***************************
小肠图（图缺）

足太阳膀胱经穴图  ***************************
足太阳膀胱经穴图（图缺）

膀胱诸穴歌  ***************************
足太阳，三十六。睛明攒竹，诣曲差五处之乡；承光通天，见络却玉枕之行。天柱高兮大杼低，风门开兮肺俞当。厥阴心膈之俞，肝胆脾胃之脏。三焦肾兮大肠俞光，膀胱俞兮中膂白环。自从大杼至此，去脊中寸半之旁；又有上次中下四髎，在腰四空以相将。会阳居尻尾之侧，始了背也一行，仍上肩胛而下，附分二椎之旁。三椎魄户四椎膏肓，神堂噫嘻兮鬲关。魂门兮阳纲，意舍兮胃仓。肓门志室，秩边胞肓。承扶浮郄与委阳，殷门委中而合阳。承筋承山到飞扬，辅阳崑崙至仆参。申脉金门探京骨之场，束骨通谷抵至阴小指之旁。

男女膀胱分图  ***************************
男女膀胱分图（图缺）

手少阳三焦腑经穴图  ***************************
手少阳三焦腑经穴图（图缺）

三焦诸穴歌  ***************************
手少阳三焦之脉，二十三穴之间。关冲液门，中渚阳池。外关通连支沟，会宗三阳络四渎。天井清冷渊，消泺臑会。肩髎相联天髎，处天牖之下。翳风让瘛脉居先，颅息定而角孙近耳。丝竹空而和髎接焉，耳门毕经穴已全。

三焦图  ***************************
三焦图（图缺）

足少阳胆经穴图  ***************************
足少阳胆经穴图（图缺）

胆经诸穴歌  ***************************
足少阳兮四十二，瞳子髎近听会间，客主人在颔厌集，悬颅悬釐曲鬓前，率谷天冲见浮白，窃阴完骨本神连，阳白临泣目窗近，正营承灵脑空焉，风池肩井兮渊液，辄筋日月京门联，带脉五枢胁下，维道居髎相沿，环跳风市抵中渎，阳关之下阳陵泉，阳交外丘光明穴，阳辅悬钟穴可瞻，丘墟临泣地五会，侠溪窍阴胆经全。

胆图  ***************************
胆图（图缺）

手阳明大肠经穴图  ***************************
手阳明大肠经穴图（图缺）

大肠诸穴歌  ***************************
手阳明廿穴名循，商阳二间三间而行，历合谷阳溪之俞，过偏历温溜之滨，下廉上廉三里而近，曲池肘髎五里之程。臂臑肩髃上于巨骨，天鼎纡乎扶突。禾髎唇连，迎香鼻迫。

大肠图  ***************************
大肠图（图缺）

足阳明胃经穴图  ***************************
足阳明胃经穴图（图缺）

胃经诸穴歌  ***************************
足阳明四十五，是承泣四白而数，巨髎有地仓之积，大迎乘颊车之辅。下关头维及人迎，水突气舍与缺盆。气户兮库房屋翳，膺窗兮乳中乳根。不容承满，梁门关门；太乙滑肉，天枢外陵。大巨从水道归来，气冲入髀关之境；伏兔阴市梁丘，犊鼻自三里而行。上廉虚兮条口，下廉虚兮丰隆。解溪冲阳入陷谷，下内庭厉兑而终。

胃图  ***************************
胃图（图缺）

督脉经穴图  ***************************
督脉经穴图（图缺）

督脉诸穴歌  ***************************
督脉在背之中行，一十七穴始长强，舞腰俞兮歌阳关，入命门兮悬枢当。脊中筋缩造至阳，灵台神道身柱维。陶道大椎至痖门，风府脑户强间分，后顶百会兮前颅，囟会上星兮神庭。素髎至水沟于鼻下，兑端交龈交于内唇。
按：督脉之原，起于少腹，分而两歧。一循阴茎十至纂而与女子等。一从少腹直上，贯脐入喉，上颐环唇，入龈交上齿缝中，上繫于两目之下，中央会太阳于睛明穴。《本论》云：督脉为病，脊骨反折。

任脉经穴图  ***************************
任脉经穴图（图缺）

任脉诸穴歌  ***************************
任脉二十四，穴行腹与胸。会阴始兮曲骨从，中极关元石门通。气海阴交会，神关水分逢。下脘建里兮，中脘上脘；巨阙鸠尾兮，中庭膻中。玉堂上紫宫华盖，璇玑上天突之宫。饮彼廉泉，承浆味融。
任脉者，起于中极之下，以上毛际，循腹里上关元至咽喉，上颐循面入目。任脉为病，男子内结七疝，女子带下瘕聚。七疝者：一冲疝，二狐疝，三癞疝，四厥疝，五瘕疝，六溃疝，七溃癃疝也。瘕者，假血受而时下汁沫；聚者，下逆滞而为积聚也。

回阳九针图  ***************************
回阳九针图（图缺）

奇经八脉交会八穴图  ***************************
奇经八脉交会八穴图（图缺）

阳精论  ***************************
精者，血脉所生，液之精奇者也。以显微镜照验，见精内有活物甚多，状如蝌蚪而长尾游行甚疾。一日尚生，禽兽众类亦然，但形差别耳。男子未成丁之前，血不生精。丁年以后，赤血运行至外肾，即由微丝管摄入众精管，由精管渐运而出至卵蒂，汇入总管，循行至膀胱之底，藏聚于精囊之内。俟交媾时到，乃由精囊泄出。夫精者，化生甚难，耗失甚易。少年血气未定，百体未坚，若纵情恣欲，轻则有虚劳之忧，重则有夭孬之患。戒之在色，养身莫善于寡欲也。若手淫自泄，伤身更甚，每有青盲聋懵之症。至于拥妓宿娼花柳之害，尤酷伤残身体，毒及妻孥。不知自爱者，谁为惜之。

阴经  ***************************
女子尻骨盘内，前为膀胱，中为子宫，后为直肠。膀胱溺管，长约一寸，其下为阴道（人阴道曲，禽兽道直）。阴道之口为户，内宽外狭。童女有薄膜扪闭，膜有小缺通流月水。初与男子交合，膜破微有血出，故俗曰破身。及生子则名产门也。产门之体，仿如直肠，肉理横生，可宽可窄，内有折皮，外有连膜，其底衔接子宫之口，阴水生焉。子宫者，状若番茄（颇似葫芦上截）。倒挂骨盆之内，长二寸，底阔一寸三分，厚七分。内空为三角房，一角在口，两角在底（一在底左，一在底右）。底角有小孔可通猪毛底。之外有两筋带悬之，一圆一扁，圆筋繫于交骨，扁筋即大小肠夹膜与胯骨黏连。若筋带无力，或产后行动，即有子宫下坠之忧。凡未嫁童女，子宫之口，小如目瞳，共重八钱。怀孕之后，积月渐大，妊胎三月，渐长四寸；妊胎五月，底圆如瓢；妊胎七月，胀至脐上，渐长六寸；妊胎九月，直至胸下，长尺有零，重四十两，圆如西瓜。生子之后，复缩而小，重只二两而已。子宫之底，左右各出子管一支，与底角之孔通连，长二寸五分，管尾略阔，披展如丝，不即不离，垂于子核之侧。子核者，在子宫左右，约离一寸，向内有蒂与子宫相连，向外有筋带与子管相系，形如雀卵薄膜裹之，内有精珠十五颗至十八颗不等，其质甚薄，剖而看之，内贮清液，是为阴精。女子入月之年，精珠始生，暮年月信止，精珠化为乌有。凡夫妇交媾，男精泄入子宫，透于子管，子管即罩护子核，子核感动，精珠迸裂，阴精与阳精交会，自子管之尾而入，在管内渐结薄衣为胚珠，是为成孕。由是子管渐大，胚珠渐行，数日之内行至子宫，子宫接之，血入渐多，预生新膜，又生胶粒以塞子宫之口，是谓受胎。

胎论  ***************************
凡受孕数日，成一胚珠。珠内有清水，初见无物形，至十二日，胚珠大如白豆，重二三釐。珠胞之外茸生丝毛（如水缸发毛之饭粒），剖而看之，见双膜包涵清水，有小物两粒浮其中，一圆一长。长者，渐变形为人，积日弥大，是名为胚。圆者，养胚之物，积日弥小，及生胎盘，则茫然乌有。历二十日，胚珠渐大，珠内胚形如大蚁，重约一分，长约三分，似有头身之意。至三十日，珠内胚形长四分，大如牛蝇，身首显然可见，首上具有眼模。三十五日，脐带始生萌芽。四十二日，头上有口。四十五日，胚重一钱，长八分，初见四肢臂股。六十日，足手皆全，骨点始生，上有耳鼻，下有肛门，是为受形之始，长一寸许。六十五日，腹内粗有五脏。九十日，见全形男女，可辨长二寸许，重二两许，胎盘成。由是月大一月，至四月，周身内外皆偕，重五两五钱，长四寸。五月，长五寸，孕妇始觉胎动。六月，长六寸，重十三两，发甲生。七月，长八寸，骨节粗成，壮者生出可活。八月，长尺一寸，重五十五两，卵子由腹落至肾囊。九月，眼始开，长一尺二寸。十月，胎足，重五六斤。人具百体，心最先生（雌鸡伏蛋，才十三时辰，蛋黄内已有跳点，渐成鸡心），及终世之时，百体先死，心死最后。婴儿在胎之日，肺小肝大，不须呼吸地气，其血兜及运行功用，皆与出世者不同。妊胎二十日，心已成模，初长一管，渐分两房，足渐而成四房，上两房有户相通，出世之后即闭塞，否则紫血混行，儿死而身蓝矣。胎儿之血来自胎盘，由脐带透脐而入，一半入肝（运行肝内即入心房），一半回血总管，上达心右上房，即过左上房而落右下房，由左下房入血脉总管，先上两手、头脑之内，由回管返心右下房，即自入肺管透血脉总管之栱（入肺管与总管之栱，出世后即不相通），然后落下身、两足之间。胎儿上身大、下身小者，因上身好接好血故也。于是血落下身，行至胯骨盆上，即分一半入足，一半入双管，绕脐带而达胎盆。以胎盘为肺之用，改换孬血，复由脂带而回，轮流不息，直待生出呱呱以啼，肺即开张以呼吸（气即入肺。西国有验死儿者，投肺于水以验浮沉，即知儿死腹中，抑产后故杀，以定其罪），血切更改而运行，造化之工妙如此。
凡男子精力壮健，成孕倍易。若精出无势，精水稀淡，成孕必难。或阳茎受病，杨梅结毒，皆不成孕。女子阴中受病，子宫受病，子管闭塞，子核有恙，核无精珠，概不受孕。子核之内，裂一珠成一孕，裂双珠即孪生。如妇人中年病死，剖验子核，可知其生前受胎次数。西国接生之事，皆以医士主之，取其诸识血脉脏腑部位，下如中国之用稳婆，而固取狡媪愚妇为也。故成孕受胎及胎前产后事宜，医士无不深明其理者。

子宫胞胎图  ***************************
子宫胞胎图（图缺）

解剖子宫图  ***************************
解剖子宫图（图缺）

横生图  ***************************
横生图（图缺）


附  ——————————————————————————————————————————————————————————————————————————————————————————

附传小儿初生拔毒奇方（兼治痧症屡试屡效）  ***************************
初生小儿，于三朝日，用鸡蛋白调水粉，放在手心，摩擦小儿腰俞、阳关、命门等穴，须臾有毛出如发而粗，长分许，不必拔动，照方连擦三日，毛自脱落，黏于里衣，依此擦过，可除先天胎毒，痘疹轻稀，令儿易于长养。此法方书不载入，所罕闻传自闽中老妪，试之屡验，但毛之疏密稍有不同。初不解其何故，曾经函询格致报馆，据答考证，西书多种亦未道其所以然。予继思病症之险者，如羊毛痧、羊毛瘟、羊毛疔及七十二种痧症，本不宜有毛之处，而忽焉见毛，或红，或白，或黑，危在旦夕，或手足直硬麻木，身发寒热，或不寒热而心胸胀痛，神昏，或喉痛，腰腹作胀，或腰中如带捆住，或指甲青黑，上吐下泻，或不青黑，不吐泻，不看。头顶有细红毛，急拔去，一面用多年旱菸袋，取筒内烟屎油冲水服之，如味甜而不辣，或不甜不辣，即是对症，随将烟神冲服，可称仙丹（按：烟油又有一方，如被蛇咬者，用烟油冲服，可免毒气攻心）。惟忌食饭粥，只宜酌食荞麦。若饮油味辣者，须另辨别症。又凡遇此等痧症，用鸡蛋白擦前心（指中庭穴）、背心（指肺俞穴）、两腰眼（即左右两肾部位）、尾脊（指腰俞穴）五处，每处擦三、四次，如鸡蛋白三四分，放在手心轻力擦完为一次。如有胀痛，即在胀处擦之，擦后又胀再擦自安，擦出黑白毛，或如鸡毛管样不可拔动，用新棉花铺毛上，毛落黏棉。擦后量力放生，以免复发。若用刀针挑刮，不能拔除病根，不如此法多擦自住。此统治七十二痧症之妙法也。夏秋之交，脾湿交盛，滞其升降之机，则浊反厥逆于上，清反抑陷于下，厄于此症者多。尚祈□大君子将此法广为传布，俾众周知，尤令穷乡僻壤不能延医服药者，自知急救之方，益人实非浅鲜。
按：此与小儿擦背法，事同一律。特小儿胎毒秉先天，由渐而深，痧毒由于后天感染而成，其发速而其患较剧耳。
