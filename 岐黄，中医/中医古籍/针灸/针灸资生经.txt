
序  ***************************
《铜人》《明堂》，黄帝、岐伯、鬼臾区留以活天下，后世自隔体透肤之妙无传，乃谓是能绝筋脉，伤血肉，至望而畏之。有疾则归心于庸医百药之俱试。不知病在巅者，必灸风池、风府，非桂枝辈所能攻；病在膺者，必灸刺郄门，虽枳实辈不能下。遂至于束手无策，岂不哀哉！近世朱肱、庞安常俱有针法，许知可亦谓病当以刺愈，三衢邹握虎以诸法为歌诀该括行。古圣贤活人之意，赖以复传。今东嘉王叔权又取三百六十穴，简编巅末，行分类别，以穴对病。凡百氏之说切于理，及己之见得于心者，悉疏于下。针灸之书，至是始略备，古圣贤活人之意，至是始无遗憾。传谓为人子者，不可不学医。予亲年八十，精力强健，非赖此书耶？因并医衡世杰订证不传见者十有八条。锓木庾司，以补惠民之籍。
时嘉定庚辰孟夏朔承议郎提举淮南东路
常平茶盐公事徐正卿序

卷一  ——————————————————————————————————————————————————————————————————————————————————————————

偃伏头部中行十穴  ***************************
偃伏头部中行十穴图
神庭一穴，在鼻直入发际五分。灸二七壮，止七七壮。岐伯曰：凡欲疗风，勿令灸多，缘风性轻，多即伤。惟宜灸七壮，止三七壮。禁针，针即发狂。忌生冷、鸡、猪、羊、酒、面、动风等物。《明堂》云：举火之时，忌热食，不宜热衣。
上星（自此以下，不言一穴），在鼻直上入发际一寸陷中。（《明堂》云：容豆是。）以细三棱针之，即宣泄诸阳热气，无令上冲头目。可灸七壮，不宜多。若频灸，即拔气上，令目不明，忌同。《甲乙经》《热穴论》注：并刺三分。
囟会，在上星后（《明堂》云：上星上）一寸陷中。可灸二七壮至七七壮。初灸即不痛，病去即痛，痛即罢灸。针入二分（此后去入字），留三呼，得气即泻。若八岁以下，不得针。缘囟门未合，刺之不幸令人夭。忌同。《素问》注云：刺四分。
（予少刻苦，年逾壮则脑冷，或饮酒过多则脑痛如破。后因灸此穴，非特脑不复冷，他日酒醉，脑亦不痛矣。凡脑冷者宜灸此。）
前顶，在囟会后寸半骨陷中。甄权云：是一寸。今依《素问》寸半为定，针一分，灸三壮，止七七。忌同。《素》注云：刺四分。（此后去问字。）
百会，一名三阳五会，在前顶后寸半，顶中央旋毛中，可容豆。灸七壮，止七七。凡灸头顶不得过七壮，缘头顶皮薄，灸不宜多。针二分，得气即泻。唐秦鸣鹤刺微出血，头痛立愈。《素》注云：刺四分。
（旧传秦鸣鹤针高宗头风，武后曰：岂有至尊头上出血之理。已而刺之，微出血，头疼立止，后亟取金帛赐之，是知此穴能治头风矣。《明堂经》治中风，言语謇涩，半身不遂，凡灸七处，亦先于百会。北人始生子则灸此穴，盖防他日惊风也。予旧患心气，偶睹阴阳书有云：人身有四穴最急应，四百四病，皆能治之，百会盖其一也。因灸此穴而心气愈。后阅灸经，此穴果主心烦惊悸，健忘无心力。自是间或灸之，百病皆主，不特治此数疾而已也。（一名天满））
神聪四穴，在百会四面各相去一寸。理头风目眩，狂乱风痫，左主如花，右主如果。针三分。
（《明堂》有此四穴，而《铜人》无之。其穴治头风目眩，狂乱风痫，亦所不可废者，故附入于此。）
明堂一穴，在鼻直上入发际一寸。理头风多鼻涕，鼻塞。三日一报，针二分。
（按《铜人》《明堂》及诸家《针灸经》，鼻直上入发际一寸，皆云上星穴。《明堂经》于此复云明堂穴，不知何所据，且附入于此。所谓疑以传疑也。（今以诸经校勘，上星穴者是。））
后顶，一名交冲，在百会后寸半枕骨上。灸五壮，针二分。《明》云：四分。（后凡云明云者，《明堂经》云也。）
强间，一名大羽，在后顶后寸半。针二分，灸七壮。《明》云：五壮。
脑户，一名合颅，在枕骨上强间后寸半。禁针，针令人哑，可灸七壮，亦不可妄灸，令人夭。《明》云：灸令人失音，针三分。《素》注云：四分。《甲乙》云：不可灸。
（《铜人》云：禁针。《素问》《明堂》乃云：针入三分、四分，亦可疑矣。不如不针为稳。《素问》盖云刺脑户，入脑立死故也。）
风府，一名舌本，在顶后发际上一寸大筋内宛宛中，疾言其肉立起，言休立下。禁灸，使人失音，针三分。《明》云：四分，留二呼。又云：舌缓，针风府。（见下）
（岐伯对黄帝伤寒之问曰：巨阳者，诸阳之属也，其脉连于风府，故为诸阳主气也。然则风府者，固伤寒所自起也。北人皆以毛裹之，南人怯弱者，亦以帛护其项，俗谓三角是也。予少怯弱，春冬须数次感风，自用物护，后无此患矣。凡怯弱者，须护项后可也。（今妇人用帛蔽项，名护项，乃云蔽垢腻。其名虽存，其义亡矣。））
哑门，一作喑，一名舌横，一名舌厌，在项中央入发际五分宛宛中。督脉，阳维之会，入系舌本，仰头取之。禁灸，令人哑。针三分。《素》注云：在项后发际宛中，去风府一寸。《明》云：舌急不言，如何治？答曰：舌急针喑门，舌缓针风府，得气即泻。可小绕针入八分，留三呼，泻五吸，泻尽更留针取之，得气即泻。
偃伏第二行左右十四穴  ***************************
偃伏第二行左右十四穴图
曲差二穴，在神庭两旁寸半，入发际。针三分，灸三壮。
五处二穴，在上星两旁寸半。针三分，留七呼，灸三壮。《明》云：五壮止。
承光二穴，在五处后寸半。针三分，禁灸。忌同。《明》云：在五处后二寸。《素》注云：一寸。
通天二穴，在承光后寸半。针三分，留七呼，灸三壮。
络却二穴，一名强阳，又名脑盖，在通天后寸半。灸三壮。《素》注云：刺三分，留五呼。
玉枕二穴，在络却后寸半，（《明上下》云：七分半。）夹脑户（脑户在强间后寸半）旁寸三分，起肉枕骨入发际上三寸。灸三壮。《明》云：针三分。《素》注云：留三呼。《甲乙经》云：二分。
（《铜人》云：玉枕在络却后一寸半。《明堂上下经》皆云七分半。若以《铜人》为误，则足太阳穴亦同；若以《明堂》为误，不应《上下经》皆误也。（小本《明堂》亦同。）予按《素问》注云：玉枕在络却后七分，则与《明堂》之七分半相去不远矣，固当从《素问》为准。然而玉枕二穴既夹脑户矣，不应只七分则至于脑盖也。《铜人》之一寸半，盖有说焉，识者当有以辨之。（今以诸经校勘，在络却后寸半者是。））
天柱二穴，夹项后发际大筋外廉陷中。针五分，得气即泻。《明》云：二分，留三呼，泻五吸。灸不及针，日七壮至百五。忌同。《下》云三壮，《素》注云刺二分。
眉冲二穴，一名小竹，当两眉头直上入发际是。疗目五般痫，头痛鼻塞，不灸，通针三分。《明上》
（《明堂上经》有眉冲穴，而《铜人经》无之。理目五般痫，头痛鼻塞等疾。所不可废者，其穴与曲差相近，故附于此。）
偃伏第三行左右十二穴  ***************************
偃伏第三行左右十二穴图
临泣二穴，在目上直入发际五分陷中。针三分，留七呼，得气即泻。忌同。《素》注云：灸五壮。
（足少阳有临泣穴矣。此亦有之。盖此乃头临泣穴也。）
目窗二穴，在临泣后一寸。针三分，灸五壮。今附。三度刺，目大明。
正营二穴，在目窗后一寸。针三分，灸五壮。
承灵二穴，在正营后寸半。灸三壮，《素》注云刺三分。
脑空二穴，一名颞颥，在承灵后寸半，夹玉枕骨下陷中。针五分，得气即泻，灸三壮。曹操患头风，发即心乱目眩，华佗针立愈。忌同。《素》注云：按脑空在完骨后，枕骨上。《甲乙经》作玉枕骨中。
风池二穴，在脑空后发际陷中。针七分，留七呼，灸三壮。《明》云在项后发际陷中，《甲乙经》云：脑空后发际陷中，针寸二分。大患风者，先补后泻，少可患者，以经取之，留五呼，泻七吸，灸不及针。日七壮至百五，艾炷不用大。忌同。
当阳二穴，当瞳仁直上入发际一寸。疗卒不识人，风眩鼻塞。针三分。（《明下》）
（《铜人》无当阳穴，而《明堂下经》有之。理卒不识人，风眩鼻塞等疾，亦不可废者。其穴与临泣相近，故附入于此。）
侧头部左右二十六穴  ***************************
侧头部左右二十六穴图
颔厌二穴，在曲周下（足少阳穴无下字，《明堂》同），脑空上廉。灸三壮，针七分，留七呼。忌同。《明》云二分，《素》注云：在曲角下脑空之上上廉，刺七分。若深令人耳无所闻。
悬颅二穴，在曲周上（足少阳穴同《明堂》无上字），脑空中。灸三壮，针三分，留三呼。《明》云二分，《素》注云：在曲角上，脑空下廉。新校正云：按后手少阳中云角上，此云角下，必有一误。（悬颅二穴，在曲角上是。）
悬厘二穴，在曲周上，（足少阳穴无上字。）脑空下廉。针三分，灸三壮。
天冲二穴，在耳上如前三寸。（足少阳穴同。）灸七壮，针三分。
率谷二穴，在耳上入发际寸半陷者宛宛中。灸三壮，针三分。《明下》云嚼而取之。
曲鬓二穴，在耳上发际曲隅陷中，鼓颔有空（《明》作穴）。针三分，灸七壮。《明下》云：曲发灸三壮。（《指迷》在耳上，将耳掩前正尖上。）
（《铜人》云：曲鬓足少阳穴同。《素问》亦同。《明堂下经》云曲发，疑发字误也。（曲鬓穴是，曲发字误。））
角孙二穴，在耳廓中间上，开口有空（《明》作穴）。治目生肤翳，齿龈肿，灸三壮。《明堂》别无疗病法。《明》云：主齿牙不嚼物，龋痛肿，针八分。
（按《明堂》云：角孙主齿牙不嚼物，龋痛肿，则有疗病法矣。《铜人》乃云《明堂》别无疗病法，岂后人增益之耶？将所治止此，因谓之无疗病法欤。）
窍阴二穴，在枕骨下，（足少阳穴云，在完骨上。）摇动有空。针三分，灸七壮。《明》云：五壮，针四分，在完骨上，枕骨下。（完骨二穴在耳后，入发际四分。）
（此有窍阴矣，足少阳胆经亦有此穴，此当为头窍阴也。）
浮白二穴，在耳后入发际一寸。针五分，灸七壮。《明》云：三壮，针三分。
颅息二穴，在耳后间青络脉。灸七壮，不宜针。《明》云：颅息在耳后青脉间，灸三壮，针一分。不得多出血，出血多杀人。
瘈脉二穴，一名资脉，在耳本后鸡足青络脉。刺出血如豆汁，不宜出血多。灸三壮，针一分。《明》云：在耳内鸡足青脉。
完骨二穴，在耳后入发际四分。灸七壮，针三分。《明》云：二分，灸依年壮。
翳风二穴，在耳后陷中，按之引耳中。针七分，灸七壮。《明下》云：三壮，在耳后尖角陷中。
正面部中行六穴  ***************************
正面部中行六穴图
素髎，一名面王，在鼻柱之端。《外台》云：不宜灸，针一分。
水沟，一名人中，在鼻柱下。针四分，留五呼，得气即泻，灸不及针，日三壮。若灸，可艾炷如小雀粪，风水面肿，针此一穴，出水尽顿愈。忌同。《明》云：日灸三壮，至二百罢。若是水气，唯得针此穴。若针余穴，水尽即死。《下》云：灸五壮。
兑端，在唇上端。针二分，灸三壮，炷如大麦。《明下》云：在颐前下唇下，开口取之。
龈交，在唇内齿上龈缝筋中。针三分，灸三壮。
承浆，一名悬浆，在颐前唇下宛宛中。日灸七壮，止七七灸，即血脉通宣，其风立愈。炷依小筋头作，针三分，得气即泻。忌同。《明》云：颐前下唇之下，针三分半，得气即泻，泻尽更留三呼，徐徐引气而出。日灸七壮，过七七，停四五日后，灸七七。若一向灸，恐足阳明脉断，令风不瘥，停息复灸。令血脉通宣，其风立愈，《下》云：下唇棱下宛中。
廉泉，一名舌本，在颔下结喉上。（《明》云舌本间。）灸三壮，针三分，得气即泻。《明》云二分。（《千》云当颐直下骨后陷中。）
面第二行左右十穴  ***************************
面第二行左右十穴图
攒竹二穴，一名始光，一名光明，一名员柱，在两眉头少陷宛宛中。不宜灸，针一分，留三呼，泻三吸，徐徐出针，宜以细三棱针刺之，宣泄热气。三度刺，目大明。忌同。《明》云宜细三棱针，针三分，出血。《下》云灸一壮。
睛明二穴，一名泪孔，在目内眦。针寸半，留三呼。雀目者可久留针，然后速出，禁灸。忌同。《明》云：目内眦头外畔陷宛宛中。针分半，留三呼，补不宜灸。一云在目内眦外一分。
（按《明堂》云针一分半，《铜人》乃云入一寸半，二者必有一误。予观面部所针，浅者入一分，深者四分尔。而《素问·气府》注亦云刺入一分，则是《铜人》误写一分为一寸也。）
巨髎二穴，夹鼻孔旁八分，直目瞳子，跷脉足阳明之会。针三分，得气即泻，灸七壮。《明》云巨窌在鼻孔下，夹水沟旁八分，跷脉足阳明之会。针三分，灸七七壮。
迎香二穴，在禾髎上一寸，鼻下孔旁五分。针三分，留三呼，不宜灸。忌同。
禾髎二穴，在鼻孔下，夹水沟旁五分。针二分。又手阳明穴云：禾髎，一名长频，直鼻孔，夹水沟旁五分。《明》云：和窌在鼻孔下，夹水沟旁五分。《下》云：禾窌在鼻孔下，夹水沟旁五分。灸三壮。
（《铜人经》禾髎二穴，在鼻孔下，夹水沟旁五分。《明堂下经》作禾窌，窌即髎也。《上经》乃作和窌，皆云在鼻孔下，夹水沟旁五分，则是一穴也。而《铜人》手少阳穴复有和窌二穴，在耳前兑（《素问》作锐）发陷中。其穴相去远矣，恐《明堂上经》误写禾字作和字也。（今以诸经校勘，禾髎穴者是。））
面第三行左右十穴  ***************************
面第三行左右十穴图
阳白二穴，在眉上一寸，直目瞳子。灸三壮，针入二分。
承泣二穴，在目下七分，直目瞳子陷中。禁针，针之令人目乌色。可灸三壮，炷如大麦。忌同。《明》云：针入四分半，得气即泻，特不宜灸。若灸，无问多少，三日后，眼下大如拳，息肉日加长如桃大，至三十日定，不见物妨，或如五升许大。
（《铜人》云：此穴可灸三壮，禁针。针之令人目乌色。《明堂》乃云：针入四分半，特不宜灸，灸后眼下大如拳。二家必各有所据，未知其孰是，不针不灸可也。）
四白二穴，在目下一寸。灸七壮，针三分。凡用针稳审方得，下针深，即令人目乌色。
地仓二穴，夹口吻旁四分外，如近下有脉微微动是也。针三分，（《明》云针三分半。）留五呼，得气即泻，日可灸二七壮，重者七七。炷如粗钗脚大，炷若大，口转㖞，却灸承浆七七，即愈。忌同。
大迎二穴，在曲颔前寸二分，骨陷中动脉，又以口下当两肩。针三分，留七呼，灸三壮。
面第四行左右十穴  ***************************
面第四行左右十穴图
本神二穴，在曲差旁寸半。一云直耳上入发际四分。针二分，灸七壮。（二说相去远矣，可疑。《千》云，耳正直上入发际二分。）
丝竹空二穴，一名目髎，在眉后陷中。针三分，留二呼，宜泻不宜补。禁灸，使人目小，又令目无所见。
瞳子髎二穴，在目外眦五分。灸三壮，针三分。《素》注在目外去眦五分。（《千》注:一名太阳，一名前关。）
颧髎二穴，在面颊骨下廉，兑骨端陷中。针二分。
头维二穴，在额角入发际本神旁寸半。针三分，禁灸。（本神，在曲差旁寸半。）
侧面部左右十四穴（更二穴）  ***************************
侧面部左右十四穴（更二穴）图
上关二穴，一名客主人，在耳前起骨上廉，开口有空，动脉宛宛中。灸七壮，艾炷不用大，箸头作炷。若针必须侧卧，张口取之乃得，禁针深。问曰：何以不得针深？岐伯曰：上关若刺深，令人欠而不得㰦；下关久留针，即㰦而不得欠，牙关急，是故上关不得刺深，下关不得久留针也。《明》云：客主二穴，针入一分，留之，得气即泻，日灸七壮至二百，炷不用大，其针灸之，必须侧卧张口取之，乃得穴，避风。《下》云灸一壮。
按《素问·刺禁》曰：刺客主人内陷中脉，为内漏为聋。注云言刺太深，则交脉破决，故为耳内之漏。脉内漏则气不营，故聋。审若是，又不止令人欠而不得㰦而已，用针者所当知也。
下关二穴，在上关下耳前动脉下廉，合口有空，开口即闭。针入四分，得气即泻，禁灸。又云下关不得久留针（见上）。侧卧闭口取穴。
前关二穴，在目后半寸，亦名太阳之穴。理风赤眼，头痛目眩、目涩。不灸，针三分。（《明》）
（《铜人》有上关下关各二穴，《素问》亦同，但《明堂上下经》有上关而无下关。惟《上经》有前关穴，又不与下关穴同，在上关之下，恐别。自是前关穴，一名太阳穴，理风赤眼，头痛目眩涩等疾，所不可废，故附入于下关之后。）
和髎二穴，在耳前兑发下横动脉。针七分，灸三壮。《素》注在耳前锐发下横动脉。
（和髎二穴，在耳前锐发陷中。《明堂上经》亦有和窌二穴，窌即髎也，在鼻孔下夹水沟旁五分。即《铜人》之禾髎，《明堂下经》之禾窌也，或者《明堂上经》误写禾字作和字。恐人以和髎、和窌为一穴，故备论之。）
听会二穴，在耳微前陷中，上关下一寸，动脉宛宛中，张口得之。针七分，留三呼，得气即泻，不须补。日灸五壮，止三七壮，十日后依前报灸。《明》云针三分，忌冷食。听呵，《下》云灸三壮。（一云听呵前，一云后，名听会。）一名听呵。
耳门二穴，在耳前起肉当耳缺者陷中。针三分，留三呼，灸三壮。《明下》云禁灸，有病不过三壮。
听宫二穴，在耳中珠子大如赤小豆。针三分，灸三壮。《明》云针一分。
颊车二穴，在耳下曲颊端陷中。针四分，得气即泻，日灸七壮，止七七，炷如大麦。忌同。《明下》云在耳下二韭叶陷中，灸三壮。又云耳下曲颊骨后。《千》云一名机关，在耳下八分少近前。
肩膊部左右二十六穴  ***************************
肩膊部左右二十六穴图
肩井二穴，一名膊井，在肩上陷，（《明堂》此有罅中二字。）缺盆上大骨前寸半，以三指按取之，当中指下陷中。《甲乙经》云：只可针五分，此膊井脉，足阳明之会，乃连入五脏气。若刺深，则令人闷倒不识人。即速须三里下气，先补不泻，须臾平复如故。凡针肩井，皆以三里下其气，大良，灸七壮。《明》云针四分，先补而后泻，特不宜灸，针不得深，深即令人闷。若妇人胎落后微损，手足弱者，针肩井立瘥。灸乃胜针，日灸七壮，止一百。若针肩井，必三里下气。如不灸三里，即拔气上。
（《明堂》即云特不宜灸，又云灸乃胜针，日灸七壮，至百壮罢，则是又可灸矣，不知何自畔其说也。或者肩井不可灸，惟胎落后手足弱者可灸耶。）
天髎二穴，在肩缺盆中上毖骨之际陷中央。针八分，灸三壮。
巨骨二穴，在肩端上行两叉骨间陷中。灸五壮，针寸半。《明》云：巨骨一穴，在心脾骨头。日灸三壮至七壮，禁针，针则倒悬。一食顷乃得下针，针入四分，泻之勿补。针出始得正卧。忌同。《下》云：巨骨二穴，在肩端上两行骨陷中。灸一壮。（《铜》云：云门在巨骨下夹气户旁各二寸，俞府在巨骨下璇玑旁各二寸，气户在巨骨下俞府两旁各二寸。）
（《铜人》云：巨骨一穴，在肩端上两叉骨间。《明堂下经》亦同。但《明堂上经》云：巨骨一穴，在心脾骨头，不特一穴字不同，而穴在心脾骨头亦异，岂其所谓一穴在心脾头者，非巨骨耶。不然即是误写二字作一字，肩胛为心脾也。）
臑会二穴，一名臑髎，在肩前廉去肩头三寸宛宛中。针七分，留三呼，得气即泻，灸七壮。（《素》注臂前廉肩端。）
肩髃二穴。在膊头骨肩端两骨间陷宛宛中，举臂取之。灸七壮，至二七，以瘥为度。若灸偏风不遂，可七七壮，不宜多，恐手臂细。若风病，筋骨无力，久不瘥，灸不畏细也，刺即泄肩臂热气。唐库狄钦患风痹，手足不得伸，甄权针此穴，令将弓箭射之，如故。《明》云：针八分，留三呼，泻五吸，灸不及针。以平手取其穴，日灸七壮，增至二七。若灸偏风不随，可至二百。若更多灸，恐手臂细。若刺风痶风㿏风病，当其火艾，不畏细也。忌同。（《千》云：肩头正中两骨间，一名中肩井。《外台》名扁骨。）
肩髎二穴，在肩端臑上陷中，举臂取之。针七分，灸三壮。《明》云五壮。
肩贞二穴，在肩胛下两骨解间，肩髃后陷中。针五分。
天宗二穴，在秉风后大骨下陷中。灸三壮，针五分，留六呼。
秉风二穴，在肩上小髎后，举臂有空。灸五壮，针五分。
臑俞二穴，在肩髎后大骨下胛上廉陷中。针八分，灸三壮。《素》在肩臑后，举臂取之。
曲垣二穴，在肩中央曲胛陷中，按之应手痛。灸三壮，针五分。《明》云九分。
肩外俞二穴，在肩胛上廉，去脊骨三寸陷中。针六分，灸三壮。《明上》云一壮。
肩中俞二穴，在肩胛内廉，去脊二寸陷中。针三分，留七呼，灸十壮。
背俞部中行十三穴  ***************************
背俞部中行十三穴图
大椎一穴，（一作顀。）在第一椎上陷者宛宛中。针五分，留三呼，泻五吸，灸以年为壮。（《明》云：日灸七壮至七七壮。）《甲乙》云：大椎下至尾骶骨二十一椎，长三尺，折量取俞穴。
（既曰大椎，又曰在第一椎上陷中，必是二穴。非二穴则不言在第一椎上矣，此大椎第一椎所以异也。但《铜人》云大椎在第一椎上陷中，诸经皆同。惟《明堂下经》云在第一椎下，陶道穴既在第一椎下，不应大椎亦在第一椎下，必是《下经》误写上字作下字也。考之《下经》，亦言陶道穴在大椎节下，与《铜人》合，足见其误写上字作下无疑矣。）
陶道，在大椎节下间，俯而取之。灸五壮，针五分。
身柱，在第三椎节下间。针五分，灸七七壮。《明》云五壮。《下》云三壮。
神道，在五椎节下间，俯而取之。灸七七壮，止百壮。小儿风痫瘈疭，可灸七壮。《明》云针五分，灸三壮，又云五壮。
灵台，在六椎节下间，俯而取之。经阙疗病法。出《素问》。
至阳，在七椎节下间，俯而取之。针五分，灸三壮。《明下》云七壮。
筋缩，在九椎节下间，俯而取之。针五分，灸三壮。《明下》云七壮。
脊中，一名神宗，在十一椎节下间，俯而取之。禁灸，灸令人腰背伛偻。针五分，得气即泻。《明堂》作脊俞，一名脊中，在十一椎中央。
接脊，在十二椎下节间。（《下经》治小儿疳，脱肛。）
悬枢，在十三椎节下间，伏而取之。针三分，灸三壮。《明》云在十二椎下节间。《下》云十一椎下。
（《铜人》云悬枢在十三椎节下间，《明堂上经》作十二椎节间，《下经》作十一椎下。脊中穴既在十一椎下，不应悬枢又在十一椎下，固知其误矣。考之《素问》，亦与《铜人》同。当以《铜人》为正，《明堂上经》亦误三字作二字也。要之接脊穴在十二椎节下尔。）
命门，一名属累，在十四椎节下间，伏而取之。（《明》作俯而取之。）针五分，灸三壮。
阳关，在十六椎下间，伏而取之。针五分，灸三壮。阙疗病法。出《素问》。
腰俞，一名背解，一名髓孔，一名腰柱，一名腰户，在二十一椎节下间宛宛中，以挺腹地舒身，两手相重支额，纵四体，后乃取其穴。针八分，留三呼。泻五吸，灸七壮至七七壮。忌房劳，举重强力。《甲乙》云：针二寸，留七呼，灸七七壮。《明》云三壮；《下》云五壮；《素》注云针一分；新校正云按《甲乙经》作二寸；《水热穴》注亦可二寸；《气府论》注、《骨空论》注作一分，一名髓空。
长强，一名气之阴郄，督脉络别，其穴中趺地取之。《甲乙》云：在脊骶端。针三分，转针以大痛为度。其穴趺地取之乃得。灸不及针，日三十壮，止二百。此痔根本是冷。忌冷食、房劳。《甲乙》云：针二寸，留七呼。《明下》云五壮。
（自大椎至腰俞，长同身寸三尺，折量取穴。（《甲》））
（有里医言，凡灸椎骨，当灸骨节突处方验，灸节下当骨无验。以鱼肉骨参之，其言为可信。盍依其言。当骨节灸之？）
背俞第二行四十四穴  ***************************
背俞第二行四十四穴图
大杼二穴，在项后第一椎下，两旁相去各寸半陷中。针五分，可灸七壮（《甲乙》同）。《明》云禁灸。《下经》云灸五壮，《素》同。（《难疏》：骨会大杼，骨病治此。）
（《明堂》云禁灸，而《铜人》云可灸七壮，必有说也。要非大急不必灸。）
风门二穴，一名热府，在二椎下两旁相去各寸半。针五分，留七呼。今附：若频刺，泄诸阳热气，背永不发痈疽。灸五壮。
肺俞二穴，在三椎下两旁各寸半。（自此后不写相去二字。）针三分，留七呼，得气即泻，出《甲乙经》。甄权《针经》云：在三椎下两旁，以搭手左取右，右取左，当中指末是穴。针五分，留七呼，灸百壮。《明下》云三壮。（《千》：肺俞，对乳引绳度之。）
厥阴俞二穴，在四椎下两旁各寸半。针三分，灸七七壮。《千》：扁鹊云名阙俞。
心俞二穴，在五椎下两旁各寸半。针三分，留七呼，得气即泻，不可灸。《明下》云灸五壮。（《千》云：第七节，对心横三间。）
（《铜人》云：心俞不可灸，可针入三分。世医因此遂谓心俞禁灸，但可针尔。殊不知刺中心一日死。乃《素问》之所戒，岂可妄针耶。《千金》言风中心，急灸心俞百壮，服续命汤，又当权其缓急可也。岂可泥不可灸之说，而坐受毙耶。）
督俞二穴，一名高盖，在六椎下两旁各寸半。禁针通灸。
（《铜人经》缺此穴，《明堂经》有之。今依《明堂》入在此，恐《铜人》本不全也。）
膈俞二穴，在七椎下两旁各寸半。针三分，留七呼。灸三壮。《明下》云五壮。（《难疏》：血会膈俞，血有病名此。）
（八椎下两旁，《铜人》《明堂》并缺腧穴。）
肝俞二穴，在九椎下两旁各寸半。针三分，留六呼，灸三壮。《明下》云七壮，《素》云刺中肝五日死。
胆俞二穴，在十椎下两旁各寸半，正坐取之。灸三壮，针五分。《明》云三分，《下经》云灸五壮，《素》刺中胆一日半死。
脾俞二穴，在十一椎下两旁各寸半。针三分，留七呼，灸三壮。《明下》云五壮，《素》云刺中脾十日死。
胃俞二穴，在十二椎下两旁各寸半。针三分，留七呼，灸随年为壮。《明》云三壮，下云七壮。
三焦俞二穴，在十三椎下两旁各寸半。针五分，留七呼，灸三壮。《明》云针三分。《下》云灸五壮。
肾俞二穴，在十四椎下两旁各寸半，与脐平。针三分，留七呼，灸以年为壮。忌同。《明》云三壮，《下》云五壮。（刺肾六日死。）
气海俞二穴，在十五椎下两旁各寸半。通灸。
（按《明堂》有气海俞，而《铜人》无之。恐《铜人》本不全，故依《明堂》附入于此。）
大肠俞二穴，在十六椎下两旁各寸半。针三分，留六呼，灸二壮。
关元俞二穴，在十七椎下两旁各寸半。针三分。
（按《明堂》有关元俞，而《铜人》无之。恐《铜人》本不全，故依《明堂》附入于此。）
小肠俞二穴，在十八椎下两旁各寸半。针三分，留六呼，灸三壮。
膀胱俞二穴，在十九椎下两旁各寸半。针三分，留六呼，灸三壮。《明下》云七壮。
中膂内俞二穴，一名脊内俞，在二十椎下两旁各寸半，侠脊起肉。针三分，留十呼，灸三壮。《明下》云：主腰痛，夹脊膂痛，上下按之应者，从项后至此穴痛，皆灸之，立愈。
白环俞二穴，在二十一椎下两旁各寸半。《甲乙》云：针如腰户法同，挺腹地端身，两手相重支额，纵息令皮肤俱缓，乃取其穴。针八分，得气即先泻讫，多补之。不宜灸。忌房劳，不得举重。《明下》云灸三壮。
上髎二穴，在第一空腰髁下侠脊陷中。针三分，灸七壮。《千》云腰髁下一寸。
次髎二穴，在第二空侠脊陷中。可灸七壮，针三分。
中髎二穴，在第三空侠脊陷中。针二分，留十呼，灸二壮。
下髎二穴，在第四空侠脊陷中。针二分，留十呼，灸三壮。
会阳二穴，一名利机，在阴尾骨两旁。针八分，灸五壮。
（《千金》八窌在腰目下三寸，侠脊相去四寸。（两边四穴，故名八窌。）其曰：夹脊四寸，是除脊各寸半也。凡大杼下穴，皆当除脊各寸半。）
背俞第三行左右二十八穴  ***************************
背俞第三行左右二十八穴图
附分二穴，在第二椎下附项内廉两旁，相去侠脊各三寸。灸五壮，针三分。
魄户二穴，在三椎下两旁各三寸，正坐取之。针五分，得气即泻，又宜久留针。日灸七壮，止百壮。忌同。《明》云：日七壮，至二百。《下》云：魂户在三椎下两旁各三寸，灸三壮；又云魄户在三椎下两旁各三寸，灸五壮。《素》注云：魄户上直附分。
（《铜人》有魄户穴，《明堂上经》亦同，而《下经》既有魄户穴，又有魂户穴，皆云在三椎下。若谓误写魄字作魂，不应两出魄户穴也。考之《下经》，既有悬钟矣，后又有悬钟；既有天突矣，其治小儿又有天突。意者魂户即魄户。（误作魂，）而两出之。不然，何其穴皆在三椎旁欤？）
膏肓俞二穴，在四椎下（《明》云近五椎，）两旁各三寸。主无所不疗，羸瘦虚损，梦中失精，上气咳逆，发狂健忘。（《明》云狂惑忘，误。）取穴之法，令人正坐，曲脊伸两手，以臂得动摇，从胛骨上角摸[扌索]至骨下头，其间当有四肋三间，灸中间。从胛骨之里去胛骨容侧指许，摩胠去表肋间空处，按之自觉牵引于肩中，灸两胛中。一处至百壮，多至五百。（《明》云六百壮多至千壮。）当觉下咙咙然似流水之状，亦当有所下出。若得痰疾，则无所不下也。如病人已困，不能正坐，当令侧卧，挽上臂，令取穴灸之。又以右手从左肩上住，指头所不及者，是穴也，右取亦然，乃以前法灸之。若不能久坐，当伸两臂，令人挽两胛骨使相离，不尔即胛骨覆其穴，灸之无验。此灸讫后，令人阳气益盛，当消息以自补养。论曰：昔在和缓，不救晋侯之疾。以其在膏之上，肓之下，针药所不能及，即此穴是也。时人拙，不能求得此穴，所以宿病难追。若能用心方便，求得灸之，无疾不愈。出《千金》《外台》。
（灸膏肓功效，诸经例能言之，而取穴则未也。《千金》等方之外，庄绰论之最详，然繁而无统，不能定于一。予尝以意取之，令病人两手交在两膊上，（灸时亦然。）胛骨遂开，其穴立见。以手指摸索第四椎下，两旁各三寸，四肋三间之中间，按之酸疼是穴。灸至千百壮，少亦七七壮。当依《千金》，立点立灸，坐点坐灸，卧点卧灸云。（若只合爪在两膝头中点穴，亦得。））
神堂二穴，在五椎下两旁各三寸陷中，正坐取之。针三分，灸五壮。《明下》云三壮，《素》注云上直魄户。（余同）
譩譆二穴，在肩膊内廉，侠（《明堂》作在）六椎下两旁各三寸，正坐取之。以手痛按之，病者言譩譆，针六分，留三呼，泻五吸，灸二七壮，止百壮。忌苋菜、白酒。《明下》云五壮。
膈关二穴，在七椎下两旁各三寸陷中，正坐取之。针五分，灸五壮。
魂门二穴，在九椎下两旁各三寸陷中，正坐取之。灸三壮，针五分。
阳纲二穴，在十椎下两旁各三寸陷中，正坐阔肩取之。针五分，灸三壮。《明下》云七壮。
意舍二穴，在十一椎下两旁各三寸陷中，正坐取之。针五分，灸五十壮至百壮。《明》云五十壮至百二十壮，《甲乙》云三壮，针五分，《下》云灸七壮，《素》注二壮。
胃仓二穴，在十二椎下两旁各三寸。针五分，灸五十壮。《明》云五十壮，《甲乙》云三壮。
肓门二穴，在十三椎下两旁各三寸入肋间。其（《明堂》作异）经云：与鸠尾相直。灸三十壮，针五分。
志室二穴，在十四椎下两旁各三寸陷中，正坐取之。针五分，灸三壮。《明下》云：两旁各三寸半，灸七壮。
（《明堂上经》作两旁各三寸，与《铜人经》同，而《下经》乃作三寸半，必是分外半字也。）
胞肓二穴，在十九椎下两旁各三寸陷中，伏而取之。灸五七壮，针五分。《明》云灸五七壮至五十壮，《甲乙》云三壮，《下》云五壮。
秩边二穴，在二十椎下两旁各三寸陷中，伏而取之。灸三壮，针五分。忌同。《明》云：在二十椎下两旁各三寸，灸三壮，针三分。
（《素问·气府论》注曰：秩边在二十一椎下两旁，上直胞肓，与《铜人经》《明堂经》二十椎下不同，未知其孰是，姑两存之。）
以上二十八穴，当准《千金方》除脊各三寸取穴。
侧颈项部左右十八穴  ***************************
侧颈项部左右十八穴图
天容二穴，在耳下曲颊后。灸三壮。
天牖二穴，在颈筋缺盆上，天容后，天柱前，完骨下，发际上。（《明》云：发际上一寸陷中。）针一寸，留七呼，不宜补，亦不宜灸。若灸，面肿眼合，先取譩譆，后针天牖、风池即瘥；若不先针譩譆，即难疗。《明》云：针五分，得气即泻，泻尽更留三呼，泻三吸，不宜补，亦不宜灸。《下》云灸三壮，《素》注同。
（《铜人》《明堂上经》皆云不宜灸，《下经》《素问》注乃云灸三壮。恐凡禁穴，许灸一壮至三壮也。）
天窗二穴，一名窗笼，在颈大筋前，曲颊下，扶突后动脉应手陷中。灸三壮，针三分。
天鼎二穴，在颈缺盆直扶突后一寸。灸三壮，针三分。忌同。《明下》云：天鼎在项缺盆直扶突气舍后一寸陷中，灸七壮。《素·气府》注云：天鼎在颈缺盆上直扶突气舍后同身寸之半，按《甲乙经》作寸半。
扶突二穴，一名水穴，在人迎后寸半。灸三壮，针三分。《素》注在颈当曲颊下一寸，人迎后，仰而取之。
缺盆二穴，一名天盖，在肩下横骨陷中。灸三壮，针三分（《素》云二分），不宜刺太深，使人逆息也。《明》云肩上横骨陷中（《素》同），一名天盖。肩上是穴。
（《铜人》云在肩下横骨陷中，《明堂》乃云在肩上横骨陷中，又云肩上是穴，恐《铜人》误下字也。）
人迎二穴，一名五会，在颈大筋动脉应手，侠结喉旁，仰而取之，以候五脏气，足阳明脉气所发。禁灸，灸之不幸伤人，针四分。
水突一穴，一名水门，在颈大筋前，直人迎下气舍上。针三分，灸三壮。
气舍二穴，在颈直人迎侠天突陷中。针三分，灸三壮。
膺俞部中行七穴  ***************************
膺俞部中行七穴图
天突，在结喉下夫宛宛中。针五分，留三呼，得气即泻。灸亦得，即不及针。其下针直横下，不得低手，即五脏之气，伤人短寿。忌同。《明下》云：在项结喉下五分中央宛宛中，灸五壮。《素·气穴》注云：在颈结喉下四寸中央宛宛中，刺一寸，灸三壮。《甲乙》云在结喉下五寸，《明下》灸小儿，云结喉下三寸两骨间。（《千》名天瞿。今校勘在结喉下五寸是穴。）
璇玑，在天突下一寸陷中，仰头取之。灸五壮，针入三分。
华盖，在璇玑下一寸陷中，仰头取之。针三分，灸五壮。《明下》云三壮，一本云五壮。
紫宫，在华盖下一寸六分陷中，仰头取之。灸五壮，针三分。《明下》云：在华盖下一寸，灸七壮。（小本亦同）
玉堂，一名玉英，在紫宫下寸六分陷中。灸五壮，针三分。
膻中（一作亶），一名元儿，在玉堂下一寸六分，横直两乳间陷中，仰卧取之。灸七七壮，禁针，不幸令人夭。《明》云：日灸七壮，止七七，禁针，不幸令人死。《甲乙》云针三分，《下》云灸三壮，《千》云鸠尾上一寸。
（《灵兰秘典》云：膻中者，臣使之官，喜乐出焉。说者曰：膻中为气之海，然心主为君，以敷宣教令。膻中主气，以气布阴阳，气和志适，则喜乐由生；分布阴阳，故官为臣使也。然则膻中者乃十二脏之一，臣使之官，为气之海，分布阴阳，非其他穴比者。或患气噎膈气，肺气上喘，不得下食，胸中如塞等疾，宜灸此。（《难疏》：气会三焦，外筋直两乳间，气痛治此。））
中庭，在膻中下寸六分陷中。灸五壮，针三分。《明》云二分，《下》云膻中下一寸，灸三壮。
膺俞第二行左右十二穴  ***************************
膺俞第二行左右十二穴图
腧府（素作俞）二穴，在巨骨下璇玑旁各二寸陷中，仰而取之。（《明》云仰卧取之。）针三分，灸五壮。《明下》云俞府灸三壮。
彧中二穴，在俞府下寸六分陷中，仰而取之。（《明》云仰卧取之。）针四分，灸五壮。《明下》云：俞府下一寸，灸三壮。
神藏二穴，在彧中下寸六分陷中，仰而取之。灸五壮，针三分。
灵墟二穴，在神藏下寸六分陷中，仰而取之。针三分，灸五壮。
神封二穴，在灵墟下寸六分，仰而取之。灸五壮，针三分。
步廊二穴，在神封下寸六分陷中，仰而取之。针三分，灸五壮。
膺俞第三行左右十二穴  ***************************
膺俞第三行左右十二穴图
气户二穴，在巨骨下俞府两旁各二寸陷中，仰而取之。针三分，灸五壮。
库房二穴，在气户下寸六分陷中，仰而取之。灸五壮，针三分。
屋翳二穴，在库房下寸六分陷中，仰而取之。灸五壮，针二分。
膺窗二穴，在屋翳下寸六分。灸五壮，针四分。
乳中二穴，当乳是，足阳明脉气所发。禁灸，灸不幸生蚀疮，疮中有清汁脓血可治，疮中有瘜肉若蚀疮者死，微刺三分。（亦相去寸六分。）
乳根二穴，在乳下寸六分陷中，仰而取之。灸五壮，针三分。
以上十二穴，去膺中行各四寸，递相去寸六分。
膺俞第四行左右十二穴  ***************************
膺俞第四行左右十二穴图
云门二穴，在巨骨下，侠气户旁各二寸陷中。灸五壮，针三分，刺深使人气逆，不宜深刺。《明》云：云门在巨骨下，气户两旁各二寸陷中，动脉应手，举臂取之。《山眺经》云：在人迎下第二骨间，相去二寸三分，通灸禁针。《甲乙》云：灸五壮，针七分。若深令人气逆。
中府二穴，一名膺中俞，肺之募，在云门下一寸，乳上三肋间。针三分，留五呼，灸五壮。《素》注：在胸中行两旁相去六寸，云门下一寸，乳上三肋间，动脉应手陷中，仰而取之。
周荣二穴，在中府下寸六分陷中，仰而取之。针四分。《明下》云灸五壮。
胸乡二穴，在周荣下寸六分陷中，仰而取之。针四分，灸五壮。
天溪二穴，在胸乡下寸六分陷中，仰而取之。针四分，灸五壮。
食窦二穴，在天溪下寸六分陷中，举臂取。针四分，灸五壮。
以上十二穴，去膺中行各六寸六分。
侧腋左右八穴  ***************************
侧腋左右八穴图
渊腋二穴，在腋下三寸宛宛中，举臂得之。禁灸，灸之不幸令人生肿蚀马疡，内溃者死，寒热生马疡可消，针三分。
辄筋二穴，在腋下三寸，复前一寸着胁。灸三壮，针六分。
天池二穴，一名天会，在乳后一寸腋下三寸，着胁直腋撅肋间。灸三壮，针三分。
大包二穴，在渊腋下三寸，脾之大络，布胸胁中，出九肋间。灸三壮，针三分。
腹部中行十五穴  ***************************
腹部中行十五穴图
鸠尾，一名尾翳，一名[骨曷]骬，在臆前蔽骨下五分。不可灸，令人毕世少心力。此穴大难针，大好手方可下针，不然取气多令人夭。针三分，留三呼，泻五吸，肥人倍之。忌同。《明下》云灸三壮，《素》注：在臆前蔽骨下五分，不可灸刺，人无蔽骨者，从歧骨际下行一寸。
巨阙，心之募，在鸠尾下一寸。鸠尾拒者，少令强一寸，中人有鸠尾拒之，针六分，留七呼，得气即泻，可灸七壮，只七七。忌同。
上脘（一作管），在巨阙下一寸，当寸五分，去蔽骨三寸。（《明》云去巨骨三寸。）针八分，先补后泻，神验。如风痫热病，宜先泻后补，立愈。日灸二七壮至百壮，未愈倍之。忌同。《明下》云三壮。（《千》一名胃脘。）
中脘，一名太仓，胃之募，在上脘下一寸。上纪者，中脘也。针八分，留七呼，泻五吸，疾出针，灸二七壮，只百壮。忌同。《明》云：日灸二七壮，只四百。（《千》一名胃募，在心下四寸，胃脘下一寸。）
（按《气穴论》注云：中脘居心蔽骨与脐之中，（上下各四寸。）刺入寸二分，与《铜人》稍异。宜从《铜人》为稳，其曰胃之募，盖饮食蓄积于此也。予尝苦脾疼，尝灸此穴，觉冷气从两胁下而止，至灸处即散，此灸之功也。自后频灸之，亦每教人灸此。凡脾疼不可忍，饮食全不进者，皆宜灸。（《难疏》：府会太仓，府病治此，在心下四寸。））
建里，在中脘下一寸。针五分，留十呼，灸五壮。《明》云针寸二分。
下脘，在建里下一寸。针八分，留三呼，泻五吸，灸二七壮，只二百。
水分，在下脘下一寸，脐上一寸。针八分，留三呼，泻五吸。若水病灸大良，可灸七壮，只百壮，禁针，针水尽即毙。《明》云：水分穴若水病灸大良，日灸七壮，只四百，针五分，留三呼。（《明》云：水气惟得针水沟，针余穴水尽即死。何于此却云可针？今校勘不针为是。）
（《明堂》云：若是水病，灸之大良，针入五分。而《铜人》云：若是水病，灸之大良，禁不可针，针水尽即毙，是又不可针矣。恐人但知《明堂》之可针，不知《铜人》不可针也，于是书之，以示世医云。（水分穴校之不针为是。））
神阙，一名气合，当脐中。灸百壮，禁针。忌同。《素》注：禁刺，刺之使人脐中恶疡，溃矢出者死，不可治。灸三壮。
（脐中《千金》等经不言灸，只云禁针；《铜人》云宜灸百壮。近世名医遇人中风不省，急灸脐中皆效。徐伻卒中不省，得桃源簿为灸脐中百壮始苏，更数月乃不起。郑纠云：有一亲卒中风，医者为灸五百壮而苏，后年余八十。向使徐伻灸至三五百壮，安知其不永年耶？（论神阙穴多灸极是。））
阴交，一名横户，《素问》云在脐下一寸。针八分，得气即泻，灸百壮止。《明》云灸不及针，日三七壮，只百壮。
气海，一名脖胦，一名下肓，在脐下寸半宛宛中。针八分，得气即泻，泻后宜补之，灸百壮。今附：气海者，是男子生气之海也，治脏气虚惫，真气不足，一切气疾久不瘥，皆灸之。忌同。《明下》云灸七壮。
（此经以气海为生气之海，《难经疏》以为元气之海，则气海者盖人之元气所生也。故柳公度曰：吾养生无他术，但不使元气佐喜怒，使气海常温尔。今人既不能不以元气佐喜怒矣，若能时灸气海使温，亦其次也。予旧多病，常苦气短，医者教灸气海，气遂不促，自是每岁须一二次灸之，则以气怯故也。）
石门，一名利机，一名精露，在脐下二寸。灸亦良，可灸二七壮，只百壮。妇人不可针，针之终身绝子。《明》云：《甲乙经》云一名精露，一名丹田，一名命门。针八分，留三呼，得气即泻。《下》云灸七壮，《千》云灸绝孕，针五分。
（脐下二寸名石门，《明堂》载《甲乙经》云一名丹田，《千金》《素问》注亦谓丹田在脐下二寸。世医因是遂以石门为丹田误矣，丹田乃在脐下三寸，《难经疏》论之详而有据，当以《难经疏》为正。（详见关元。）《铜人》云针之绝子，《千金》云灸之绝孕。要之妇人不必针灸此。（论丹田穴，当以脐下二寸为是。））
关元，在脐下三寸，小肠之募，足太阴、少阴、厥阴三阴任脉之会。下纪者，关元也。针八分，留三呼，泻五吸，灸百壮，只三百壮。忌同。《明》云：若怀胎必不针，若针而落胎，胎多不出，而针外昆仑立出。灸不及针，日三十壮。《下》云五壮。岐伯云：但是积冷虚乏皆宜灸。
（关元乃丹田也，诸经不言，惟《难经疏》云：丹田在脐下三寸，方圆四寸，着脊梁两肾间中央赤是也，左青右白，上黄下黑。三寸法三光，四寸法四时，五色法五行。两肾间名大海，而贮其血气，亦名大中极。言取人身之上下四向最为中也。老医与人灸，皆从此说。多者千余壮，少亦三二百，不知全活者几何人。然亦宜频灸，故曰：若要安，丹田、三里不曾乾。）
中极，一名玉泉，一名气原，在关元下一寸。针八分，留十呼，得气即泻，灸百壮，只三百。《明》云：主妇人断绪，四度针。（《铜人》作以度针。）针即有子，故却时任针也。灸不及针，日三七壮。《下》云五壮。
曲骨，在横骨上毛际陷中。灸七壮，至七七，针二寸。《明下》云：横骨上，中极下一寸毛际陷中。《千》云脐下五寸。
会阴，一名屏翳，在两阴间，任脉别络，侠督脉、冲脉之会。灸三壮。
腹第二行左右二十二穴  ***************************
腹第二行左右二十二穴图
幽门二穴，侠巨阙两旁各五分。灸五壮，针五分。《明》云：在巨阙旁各寸半陷中。《千》肾脏云：夹巨阙各一寸
（《铜人》云：幽门夹巨阙，肓俞夹脐旁各五分（相去一寸）。《明堂》乃云：幽门在巨阙旁寸半，通谷夹上脘旁相去三寸。按《千金》四满（第二行穴）在丹田（今石门）两边各寸半，与《明堂》合，始知《铜人》误云。）
通谷二穴，在幽门下一寸。针五分，灸五壮。《明》云夹上脘两旁相去三寸，《下》云灸三壮。
阴都二穴，一名食宫，在通谷下一寸。灸三壮，针三分。
石关二穴，在阴都下一寸。灸三壮，针一寸。
商曲二穴，在石关下一寸。灸五壮，针一寸。
肓俞二穴，在商曲下一寸，脐旁各五分。灸五壮，针一寸。
中注二穴，在肓俞下一寸。灸五壮，针一寸。
四满二穴，一名髓府，在中注下一寸。针三分，灸三壮。（《千》：丹田旁各寸半，即心下八寸，脐下横纹是。今校勘四满二穴，《千金》云：在丹田旁各寸半，即心下八寸，脐下横纹是，尤证得丹田在二寸。）
气穴二穴，一名胞门，一名子户，在四满下一寸。灸五壮，针三分。
大赫二穴，一名阴维，一名阴关，在气穴下一寸。灸五壮，针三分。
横骨二穴，在大赫下一寸。灸三壮。（《千》云：名屈骨端，在阴上横骨中，宛曲如却月中央是。）
以上二十二穴，去腹中行皆当为寸半，说见幽门。
腹第三行左右二十四穴  ***************************
腹第三行左右二十四穴图
不容二穴，在幽门两旁各寸半。灸五壮，针五分。《明》云：在上脘两旁各一寸，灸三壮。（《素》注在第四肋端。）
（《素问》云：夹鸠尾外当乳下三寸，夹胃脘各五，不容至太一也；夹脐广三寸各三，滑肉门天枢外陵也；下脐二寸，夹之各三，大巨水道归来也。皆腹第三行穴也。新校正云：《甲乙经》天枢在脐旁各二寸，与诸书同，特此经为异，信若是则其穴不当乳下可也，必当乳下则广三寸之说为当。）
承满二穴，在不容下一寸。针三分，灸五壮。《明》云三壮。（《千》夹巨阙两旁各一寸半。）
梁门二穴，在承满下一寸。灸五壮，针三分。
关门二穴，在梁门下一寸。针八分，灸五壮。
太乙二穴，在关门下一寸。灸五壮，针八分。
滑肉门二穴，在太乙下一寸。灸五壮，针八分（下一寸至天枢）。
天枢二穴，一名长溪，一名谷门，大肠之募，去肓俞寸半，夹脐旁各二寸陷中。灸五壮，针五分，留十呼。（《千》：魂魄之舍，不可针。合齐相去可三寸。）
外陵二穴，在天枢下一寸。灸五壮，针三分。
大巨二穴，在长溪下二寸。灸五壮，针五分。（长溪，天枢也。《千》：在脐下一寸，两旁各二寸。）
水道二穴，在大巨下三寸。灸五壮，针三寸半。
归来二穴，在水道下二寸。灸五壮，针八分。（《外台》：水道下三寸。今校勘：归来二穴在水道下二寸为是。）
气冲二穴，一名气街，在归来下鼠鼷上一寸，动脉应手宛宛中。禁针，灸七壮立愈，炷如大麦。《明下》云五壮，《素》注云：在腹脐下横骨两端鼠鼷上，针三分。《千》云归来下一寸。
以上二十四穴，去腹中行当各三寸。
腹第四行左右十四穴  ***************************
腹第四行左右十四穴图
期门二穴，肝之募，在不容旁寸半，直两乳第二肋端。针四分，灸五壮。（《千》：直两乳下第二肋端旁寸半，又云乳直下寸半。）
日月二穴，胆之募，在期门下五分陷中。灸五壮，针五分。（《千》名神光，一名胆募。）
腹哀二穴，在日月下寸半。针三分。
大横二穴，在腹哀下三寸半直脐旁。灸三壮，针七分。
（肓俞去脐旁当一寸半，天枢去脐当三寸，大横去脐当四寸半，其去章门合为六寸。《难经疏》乃云：章门在脐上二寸两旁九寸，为可疑焉耳。）
腹结二穴，一名肠窟，在大横下三分。针七分，灸五壮。
府舍二穴，在腹结下三寸，足太阴、厥阴、阴维之交会。此三脉上下三入腹，络肝脾，结心肺，从胁上至肩，此太阴郄三阴，阳明之别。针七分，灸五壮。
冲门二穴，一名慈宫，上去大横五寸，府舍下横骨两端约中动脉。针七分，灸五壮。
以上十四穴，去腹中行各当为四寸半。
侧胁左右十二穴  ***************************
侧胁左右十二穴图
章门二穴，一名长平，一名胁髎，脾之募，在大横外直脐季肋端，侧卧，屈上足伸下足，举臂取之。针六分，灸百壮。《明》云：日七壮，止五百。忌同。（《难疏》：藏会季胁，章门也，脏病治此，是胁骨下，短胁在脐上二寸两旁九寸。）
京门二穴，一名气俞，一名气府，肾之募，在监骨腰中季肋本侠脊。灸三壮，针三分，留七呼。
带脉二穴，在季胁下寸八分陷中。针六分，灸五壮。《明下》云七壮。（如带绕身，管束诸经脉。《千》云在季胁端。）
五枢二穴，在带脉下三寸，一云在水道旁寸半陷中。针一寸，灸五壮。《明下》云三壮。
维道二穴，在章门下五寸三分。针八分，灸三壮。
居髎二穴，在章门下八寸三分，监骨上陷中。灸三壮，针八分。
胁堂二穴，在腋下二骨间陷中，举腋取之。灸五壮。
（《明堂下经》有胁堂穴，主胸胁气满，噫哕喘逆，目黄，远视䀮䀮。而《铜人》无之，故附入于此。）
手太阴肺经左右十八穴  ***************************
手太阴肺经左右十八穴图
少商二穴，木也，在手大指端内侧，去爪甲角如韭叶。（《明》云白肉际宛宛中。）以三棱针刺之微出血，泄诸脏热凑，不宜灸。成君绰忽腮颔肿大如升，喉中闭塞，水粒不下，甄权针之立愈。《明》云：针一分，留三呼，泻五吸，宜针不宜灸。以三棱针刺之，令血出，胜气针，所以胜气针者，此脉胀腮之候，腮中有气，人不能食，故刺出血，以宣诸脏腠也。忌冷热食。《下》云灸三壮。（《甲乙》作一壮。）
鱼际二穴，火也，在手大指本节后内侧散脉中。针一分，留二呼。《素》注二分，灸三壮。
太渊二穴，在掌后陷中。灸三壮，针一分。《素》注二分，《明下》云：太泉在手中掌后横纹头陷中，灸五壮。（《难》：掌后鱼际下，脉会太渊，脉病治此。）
（《铜人》曰太渊，《明堂》曰太泉，疑是二穴也。予按《千金方》注云：太泉即太渊也，避唐祖名改之，于是书之以示世医。（泉脉清冷，泉同。））
经渠二穴，金也，在寸口陷中。针二分，留三呼，禁灸，灸伤人神。
列缺二穴，在腕侧上寸半（《明堂下》云腕上一寸），以手交叉头指末两筋两骨罅中。针二分，留二呼，泻五吸，灸七壮。忌同。《明》云：针三分，日灸七壮。若患偏风灸至百，若患腕劳灸七七。《下》云三壮，《素》注云腕上寸半。
孔最二穴，在腕上七寸（《明下》云陷者宛宛中），手太阴。治热病汗不出，此穴可灸三壮即汗出；欬逆臂厥痛，针三分，灸五壮。《明下》云灸三壮。
尺泽二穴，水也，在肘中约上动脉中。针三分，灸五壮。《明》云肘中约上两筋动脉中，甄权云在臂屈伸横纹中筋骨罅陷中，不宜灸。主癫病不可向，手臂不得上头。《素·刺禁》云：刺肘中内陷，气归之，为不屈伸。注云：肘中谓肘屈折之中，尺泽穴中也，刺过陷脉，恶气归之，气闭关节，故不屈伸。（《难疏》言尺之一寸外为尺泽也，言尺脉入泽，如水入大泽。）
（《铜人》云灸五壮，《明堂下经》乃云不宜灸，主癫病不可向，手臂不得上头。既曰不宜灸矣，乃曰主癫病，是又可灸也，此必有误。且从《铜人》灸五壮，《明堂》亦云禁穴许灸一壮至三壮故也。）
侠白二穴，在天府下去肘五寸，动脉中。针三分，灸五壮。
天府二穴，在腋下三寸动脉中，以鼻取之。禁灸，使人逆气。今附刺鼻衄血不止，针四分，留三呼。《明》云四分，留七呼，灸二七壮，不除至百壮，出《明堂经》。其《甲乙经》禁灸。
（《甲乙》《铜人》皆云禁灸，《明堂》乃云灸二七壮，至百壮，亦甚不同矣。要非大急不必灸。）
手阳明大肠经左右二十八穴  ***************************
手阳明大肠经左右二十八穴图
商阳二穴，金也，一名绝阳，在手大指次指内侧，去爪甲角如韭叶。灸三壮，针一分，留一呼。
二间二穴，水也，一名间谷，在手大指次指本节前内侧陷中。针三分，灸三壮。
三间二穴，木也，一名少谷，在手大指次指本节后内侧陷中。针三分，留三呼，灸三壮。
合谷二穴，一名虎口，在手大指次指歧骨间陷中。（《明》云：手大指两骨罅间宛宛中。）针三分，留三呼，灸三壮。今附若妇人妊娠不可刺，刺损胎气。（《千》云：手大指虎口两骨间。）
阳溪二穴，火也，一名中魁，在腕中上侧，两筋间陷中。针三分，留七呼，灸二壮。忌同。
偏历二穴，手阳明络，在腕后三寸，别走太阴。针二分，留七呼，灸三壮。《明下》云五壮。
温溜二穴，一名逆注，一名池头，在腕后大士三寸，小士六寸。针三分，灸三壮。《明云》在腕后五寸六寸间。
下廉二穴，在辅骨下去上廉一寸，辅兑肉其分外斜。针五分，留二呼，灸三壮。
（此有下廉，足阳明亦有下廉，盖在足者，乃下巨虚也。）
上廉二穴，在三里下一寸，其分独抵阳明之会外斜。针五分，灸五壮。
（此有上廉，足阳明亦有上廉，盖在足者，乃上巨虚也。）
三里二穴，在曲池下三寸（手阳明穴云二寸），按之肉起兑肉之端。灸三壮，针二分。《明》云：一名手三里，在曲池下二寸。
（三里有二，有手三里，有足三里，此手三里也。故《明堂》云一名手三里是也，《铜人》云三里在曲池下三寸，《明堂》乃云二寸，在手阳明穴亦云二寸，恐《铜人》本误二字作三字也。）
曲池二穴，土也，在肘外辅骨屈肘曲中，以手拱胸取之。针七分，得气先泻后补之，灸大良，可三壮。《明》云：曲池木也，在肘外辅骨曲肘横纹头陷中，日灸七壮，至二百，且停十余日，更下火至二百罢，忌同。《下》云在肘外辅屈肘曲骨中纹头，《素》注肘外辅屈肘两骨中，《千》肘外曲头陷中。
肘髎二穴，在肘大骨外廉陷中。灸三壮，针三分。
五里二穴，在肘上三寸，行向里大脉中央。灸十壮，禁针。《素·气穴论》云：大禁二十五，在天府下五寸。注云：谓五里穴也，谓之大禁者，禁不可刺也。又曰：五里者，尺泽之后五里，与此文同。
（五里有二：其一在足厥阴肝经部，与此穴为二，此当为手五里也；《素问》所谓在天府下者，指此五里也。注云尺泽之后五里，亦指此五里也，尺泽穴在手太阴。）
臂臑二穴，在肘上七寸䐃肉端，手阳明络。灸三壮，针三分。《明》云在肩髃下，一云两筋两骨罅陷宛中，平手取之，不得拿手，令急其穴即闭。宜灸不宜针，日七壮至百，若针不得过三五，过多恐恶。忌同。《千》名头冲。（肩髎在肩部。）
手少阴心经左右十八穴  ***************************
手少阴心经左右十八穴图
少冲二穴，木也，一名经始，在小指内廉端（《明下》作侧），去爪甲角如韭叶。针一分，灸三壮。《明》云一壮。
少府二穴，火也，在手小指本节后陷中，直劳宫。（劳宫在手厥阴。）针二分，灸七壮。《明》云三壮。
神门二穴，土也，一名兑冲，在掌后兑骨端陷中。灸七壮，炷如小麦，针三分，留七呼。
阴郄二穴，在掌后脉中，去腕五分。针三分，灸七壮。
通里二穴，在腕后一寸陷中。针三分，灸三壮。《明》云七壮。
灵道二穴，金也，去掌后寸半，或一寸。灸三壮，针三分。
少海二穴，水也，一名曲节，在肘内廉节后，又云肘内大骨外，去肘端五分，屈肘得之。针三分，灸三壮。甄权云：屈手向头取之，治齿寒脑风头痛，不宜灸，针五分。《明》云：在肘内横纹头，屈手向头取之陷宛中。《甲乙》云：穴在肘内廉，即后陷中动应手，针二分，留三呼，泻五吸，不宜灸。《下》云灸五壮，《素》注五壮。
（《铜人》云灸三壮，《明堂下经》《素问》注皆云灸五壮，《上经》、甄权皆云不宜灸，亦可疑矣，非大急亦不必灸。）
青灵二穴，在肘上三寸，伸肘举臂取。灸七壮。《明下》云三壮。
极泉二穴，在腋下筋间动脉入胸。灸七壮，针三分。
手太阳小肠经左右十六穴  ***************************
手太阳小肠经左右十六穴图
少泽二穴，金也，一名小吉，在手小指端，去爪甲下一分陷中。灸一壮，针一分。
前谷二穴，水也，在手小指外侧本节前陷中。针一分，灸一壮。《明》云三壮。
后溪二穴，木也，在手小指外侧本节后陷中。灸一壮，针一分。《明》云：在手外侧腕前起骨下陷中，灸三壮。
腕骨二穴，在手外侧腕前起骨下陷中。灸三壮，针二分，留三呼。
阳谷二穴，火也，在手外侧腕中，兑（《素》作锐。）骨下陷中。灸三壮，针二分，留二呼。
养老二穴，在手踝骨上空寸陷中。灸三壮，针三分。
支正二穴，在腕后五寸，别走少阴。灸三壮，针三分。《明》云：在手太阳腕后五寸，去养老穴四寸陷中，灸五壮。
小海二穴，土也，在肘内大骨外，去肘端五分陷中。甄权云：屈手向头取之，灸三壮，针二分。
手厥阴心主脉左右十六穴  ***************************
手厥阴心主脉左右十六穴图
中冲二穴，木也，在手中指端，去爪甲如韭叶陷中。针一分。《明》云灸一壮。
劳宫二穴，火也，一名五里，在掌中央横纹动脉中，屈无名指着处是。灸三壮。《明》云：针二分，得气即泻，只一度针，过两度令人虚；不得灸，灸令息肉日加，忌同。《素》注灸三壮。（一名掌中。）
（赵岐释孟子云：无名之指，手第四指也。今曰屈无名指着处是穴，盖屈第四指也。（无名指当屈中指为是，今说屈第四指，非也。））
大陵二穴，土也，在掌后两筋间陷中。针五分，灸三壮。
内关二穴，在掌后去腕二寸，别走少阳。针五分，灸三壮。
间使二穴，金也，在掌后三寸两筋间陷中。针三分，灸五壮。《明下》云七壮。（《千》云：腕后三寸，或云掌后陷中。）
郄门二穴，去腕五寸，手厥阴郄。针三分，灸五壮。
曲泽二穴，水也，在肘内廉陷中，屈肘取之。灸三壮，针三分，留七呼。《素》注内廉下。
天泉二穴，一名天湿，在曲腋下二寸，举臂取。针六分，灸三壮。
手少阳三焦经左右二十四穴  ***************************
手少阳三焦经左右二十四穴图
关冲二穴，金也，在手小指次指端，去爪甲角如韭叶。针一分，灸一壮。忌同。《素》注三壮。（一云握拳取之。）
液门二穴，水也，在手小指次指间陷中。针二分，灸三壮。（一云握拳取之。）
中渚二穴，木也，在手小指次指本节后间陷中。针三分，灸三壮。《明》云二壮。
阳池二穴，一名别阳，在手表腕上陷中。针二分，留三呼，不可灸。忌同。《素》注灸三壮。
外关二穴，正少阳络，在腕后二寸陷中。针三分，留七呼，灸二壮。《明》云三壮。
支沟二穴，火也。在腕后三寸两骨间陷中。针二分，灸二七壮。忌同。《明》云五壮，《素》注三壮。（《千》云腕后臂下三寸。）
会宗二穴，在腕后三寸空中一寸。针三分，灸三壮。
三阳络二穴，在臂上大交脉，（《明》云肘前五寸外廉陷中。）支沟上一寸。禁针，灸七壮。《明》云五壮。
四渎二穴，在肘前五寸外廉陷中。灸三壮，针六分，留七呼。
天井二穴，土也，在肘外大骨后，肘上（《明堂》作后。）一寸两筋间陷中，屈肘得之。甄权云：曲肘后一寸，叉手按膝头取之两筋骨罅。针三分，灸三壮。忌同。《明》云五壮，《素》注刺一寸。（《千》肘后两筋间。）
清冷渊二穴，在肘上二寸，伸肘举臂取之。灸三壮，针三分。
消泺二穴，在肩下臂外腋斜肘分下行。针一分，灸二壮。《明》云：在肩下外关腋斜肘分下行，针六分，灸三壮。《素》注肩下臂外关腋。
足厥阴肝经左右二十二穴  ***************************
足厥阴肝经左右二十二穴图
大敦二穴，木也，在足大指端，去爪甲如韭叶及三毛中。灸三壮，针三分，留六呼。《千》云足大指聚毛中。
行间二穴，火也，在足大指间动脉应手陷中。灸三壮，针六分，留十呼。
太冲二穴，土也，在足大指本节后二寸或寸半陷中。今附凡诊太冲脉，可决男子病死生。针三分，留十呼，灸三壮。《明》云：在足大指本节后二寸骨罅间陷中，灸五壮。《素》注在足大指间本节后二寸，动脉应手。《刺腰痛》注云在大指本节后内间二寸。
中封二穴，金也，在足内踝前一寸，仰足取之陷中，伸足乃得之。针四分，留七呼，灸三壮。《素》注内踝前寸半，《甲乙》云一寸。（《千》与《素》同，又云内踝前一寸，斜行小脉上，一名悬泉。）
蠡沟二穴，在足内踝上五寸，别走少阳。针二分，留三呼，灸三壮。《明下》云七壮。（又云交仪在内踝上五寸，恐即蠡沟穴。别出蠡沟，故不可晓。蠡沟二穴，亦名交仪。）
中都二穴，一名中郄。在内踝上七寸胻骨中，与少阴相直。针三分，灸五壮。
膝关二穴，在犊鼻下二寸陷中。针四分，灸五壮。（犊鼻在足阳明。）
曲泉二穴，水也。在膝内辅骨下大筋上小筋下陷中，屈膝取之，又云正膝屈内外两筋间宛宛中，又在膝曲横纹头。针六分，灸三壮。
阴包（《明堂》作胞。）二穴，在膝上四寸，股内廉两筋间。针六分，灸三壮。《明》云七壮。
五里二穴，在气冲下三寸，阴股中动脉。灸五壮，针六分。治肠中满，热闭不得溺。气冲在腹部第三行。（阴廉穴，气冲同。）
（五里有二：其一在手阳明肘上三寸，其一在此，当为足五里也。）
阴廉二穴，在羊矢下，去气冲二寸动脉中。灸三壮，即有子，针八分，留七呼。
足少阳胆经左右三十穴  ***************************
足少阳胆经左右三十穴图
窍阴二穴，金也。在足小指次指端，去爪甲如韭叶。灸三壮，针一分。
（窍阴有二：其一在此，其一在侧头部。此当为足窍阴也。）
侠溪二穴，水也。在足小指次指歧骨间，本节前陷中。灸三壮，针三分。《明》云：临泣去侠溪寸半。
地五会二穴，在足小指次指本节后陷中，去侠溪一寸。针一分，不可灸，灸使人羸瘦，不出三年卒。
临泣二穴，木也。在足小指次指本节后间陷中，去侠溪寸半。灸三壮，针二分。
（偃伏第三行既有临泣穴矣，此亦有临泣穴，此当盖足临泣也。）
丘墟二穴，在外踝下如前陷中，去临泣三寸。灸三壮，针五分，留七呼。
悬钟二穴，在足外踝上三寸动脉中。针六分，留七呼，灸五壮。《千》云一名绝骨。（外踝上三寸，又云四寸。）
阳辅二穴，火也。在外踝上四寸，辅骨前绝骨端如前三分，去丘墟七寸。灸三壮，针五分，留七呼。《千》云外踝上辅骨前。（余同。）
光明二穴，在外踝上五寸。针六分，留七呼，灸五壮。《明下》云七壮。治胻疼不能久立，与阳辅疗病同。
外丘二穴，在外踝上七寸。针三分，灸三壮。
阳交二穴，一名别阳。在外踝上七寸，斜属三阳分肉之间。灸三壮，针六分，留七呼。《千》云：一名足窌，在外踝上七寸。（一云三寸。）
阳陵泉二穴，土也。在膝下一寸外廉陷中。针六分，得气即泻，又宜久留针，灸七壮，至七七壮即止。《明下》云一壮，《素》注三壮。（《千》云膝下外尖骨前，《难疏》髀骨中微侧少许，筋会阳陵泉，筋病治此。）
阳关二穴，在阳陵泉上三寸，犊鼻外陷中。针五分，不可灸。《千》云关阳（一云关陵）。
中渎二穴，在髀骨外膝上五寸分肉间陷中。灸五壮，针五分，留七呼。
环跳二穴，在髀枢中，侧卧伸下足，屈上足取之。灸五十壮，针一寸，留十呼。忌同。《明下》云：在砚子骨宛宛中，灸三壮。《甲乙》云五壮。
风市二穴，在膝外两筋间，立舒下两手着腿，当中指头陷中。疗冷痹脚胫麻，腿膝酸痛，腰重起坐难。（《明下》）
（予冬月当风市处多冷痹，急撜热手温之，略止。日或两三痹，偶缪刺以温针，遂愈。信乎？能治冷痹也（亦屡灸此）。不特治冷痹，亦治风之要穴（见《明堂》）。《铜人》乃不载，岂名或不同，将其本不全耶。）
足太阴脾经左右二十二穴  ***************************
足太阴脾经左右二十二穴图
隐白二穴，木也。在足大指端内侧，去爪甲角如韭叶宛宛中。针三分。今附妇人月事过时不止，刺立愈。《明》云：针一分，留三呼，灸三壮。
大都二穴，火也。在足大指本节后陷中。灸三壮，针三分。《千》注：本节内侧白肉际。
太白二穴，土也。在足内侧核骨下陷中。灸三壮，针三分。《千》云足大指内侧。
公孙二穴，在足大指本节后一寸。灸三壮，针四分。
商丘二穴，金也。内踝下微前陷中。灸三壮，针三分。
三阴交二穴，在内踝上三寸骨下陷中。（《明》云内踝上八寸陷中。）灸三壮，针三分。昔宋太子善医术，出苑，逢一妊妇，太子诊曰：女。令徐文伯诊，曰：一男一女。针之，泻三阴交，补合谷，应针而落。果如文伯言。故妊娠不可刺。《千》云内踝上八寸骨下。（又云内踝上三寸。）
漏谷二穴，亦名太阴络。在内踝上六寸骨下陷中。针三分。《明下》云灸三壮。
地机二穴，亦名脾舍。足太阴郄，别走上一寸空，在膝下五寸。灸三壮，针三分。《明》云：膝内侧转骨下陷中，伸足取之。
阴陵泉二穴，水也。在膝下内侧辅骨下陷中，伸足取之。针五分，当曲膝取之。
血海二穴，在膝膑上内廉白肉际二寸中。灸三壮，针五分。《千》云白肉际二寸半，注云一作三寸。
箕门二穴，在鱼腹上越筋间动脉应手，在阴股内，一云上起筋间。灸三壮。
足阳明胃经左右三十二穴  ***************************
足阳明胃经左右三十二穴图
厉兑二穴，金也。在足大指次指端，去爪甲如韭叶。针一分，灸一壮。
内庭二穴，水也。在足大指次指外间陷中。灸三壮，针三分。
陷谷二穴，木也。在足大指次指外间本节后陷中，去内庭二寸。针三分，留七呼，灸三壮。
冲阳二穴，在足跗上，去陷谷三寸。针五分，灸三壮。《素》注：跗上五寸骨间动脉，刺三分。《千》云：跗上五寸骨间，去陷谷三寸（一云二寸）。
解溪二穴，火也。在冲阳后寸半，腕上陷中。（《明下》云在系鞋处。）针五分，灸三壮。《素》注在冲阳后二寸半，新校正云：刺疟注作三寸半，二注不同，当从《甲乙经》作寸半。
丰隆二穴，在外踝上八寸，下廉胻外廉陷中。针三分，灸三壮。《明下》云七壮。
下廉二穴，一名下巨虚。在上廉下三寸，当举足取穴。针八分，灸三壮。《明》云：上廉下三寸，两筋两骨罅陷宛宛中，蹲地坐取之。针六分，得气即泻。《甲乙》云：针三分，灸三壮。主小肠气不足，面无颜色，偏风热风，冷痹不遂，风湿痹，灸亦良，日七七壮。《素》注：足阳明与小肠合，在上廉下三寸，针三分。
（手阳明亦有下廉，此乃足下廉也。）
条口二穴，在廉上一寸，举足取之。针五分。《明》云：在上廉下一寸，针八分，灸三壮。
上廉二穴，一名上巨虚。在三里下三寸，当举足取之。灸三壮，针三分。甄权云：治脏气不足，偏风，腰腿手足不仁，灸随年为壮。《明》云：巨虚上廉在三里下三寸，两筋两骨罅陷宛宛中，针八分，得气即泻，灸大良，日七壮。《下》云三壮，《素》注在三里下三寸，又云在膝犊鼻下胻外廉六寸。
（手阳明亦有上廉，此乃足上廉也。）
三里二穴，土也。在膝下三寸胻外廉两筋间（一云胻骨外大筋内），当举足取之。秦承祖云：诸病皆治，食气水气，蛊毒痃癖，四肢肿满，膝胻酸痛，目不明。华佗云：疗五劳羸瘦，七伤虚乏，胸中瘀血，乳痈。《外台》《明堂》云：人年三十以上，若不灸三里，令气上冲目，所以三里下气也（《下》同）。灸三壮，针五分。《明》云：针腹背每须取三里穴，针八分，留十呼，泻七吸，日灸七壮，止百壮。《素》注：刺一寸，在膝下三寸胻骨外廉两筋肉分间（《指》云深则足趺阳脉不见，《集》云按之太冲脉不动。）
（手有三里，此亦曰三里，盖足三里也。《铜人》云在膝下三寸。《明堂》《素问》注皆同。人多不能求其穴，每以大拇指次指圈其膝盖，以中指住处为穴，或以最小指住处为穴，皆不得真穴所在也。予按《明堂》有膝眼四穴，盖在膝头骨下两旁陷中也；又按《铜人》等经有犊鼻穴，盖在膝膑下骭侠罅大筋中也；又按《铜人》有膝关二穴，盖在犊鼻下二寸陷中也。而新校正、《素问》注：巨虚下廉云三里，在犊鼻下三寸，则是犊鼻之下三寸，方是三里，不可便从膝头下去三寸为三里穴也。若如今人之取穴，恐失之太高矣。（《千》云：灸至五百壮，少一二百壮。））
犊鼻二穴，在膝膑下骭侠解（《明堂》作罅。）大筋中。治膝中痛不仁，难跪起，膝膑肿溃者，不可治，不溃者可疗。若犊鼻坚硬，勿便攻，先以洗熨，即微刺之愈。《明》云：针三分，灸三壮。
（按《素问·刺禁》云：刺膝膑出液为跛，犊鼻在膝膑下骭，用针者不可轻也。）
梁丘二穴，在膝上二寸（《明》云三寸），两筋间。灸三壮，针三分。《明》云五分。
（《明堂》作三寸，《铜人》《千金》皆作二寸，《千金》注谓或云三寸，姑两存之。）
阴市二穴，一名阴鼎。在膝上三寸，伏兔下陷中，拜而取之。针三分，不可灸。《明下》云灸三壮，《千》注二十卷云：在膝上当伏兔下行二寸，临膝取之。（又云：膝内辅骨后大筋下小筋上，屈膝得之。）
（《铜人》云不可灸，《明堂》乃云灸三壮，岂以禁穴许灸一壮至三壮耶。）
伏兔二穴，在膝上六寸起肉，正跪坐取之，一云膝盖上七寸。针五分，不可灸。《明》云：妇人八部诸病，通针三分。
髀关二穴，在膝上伏兔后交分中。针六分。《明》云灸三壮。
膝眼四穴，在膝头骨下两旁陷中。主膝冷疼不已，针五分，留三呼，泻五吸，禁灸。（有人膝肿甚，人为灸此穴，遂致不救，盖犯其所禁也。）
（《铜人》无此四穴，《明堂》有之，故附入于此。）
足少阴肾经左右二十穴  ***************************
足少阴肾经左右二十穴图
涌泉二穴，木也。一名地冲。在足心陷中，屈足卷指宛宛中。灸三壮，针五分，无令出血。淳于意云：汉北齐王阿母患足下热，喘满。谓曰：热厥也，当刺足心，立愈。《明》云：灸不及针，若灸废人行动。《下》云：在脚心底宛中白肉际，灸三壮。《素》注刺三分，《千》注肝脏卷云：在脚心大指下大筋。（《史记》济北王阿母足热而懑。淳于意曰：热厥也，刺足心各三所，案之无出血，病已。病得之饮酒大醉。）
然谷二穴，火也。一名龙渊。在内踝前起大骨下陷中。灸三壮，针三分，不宜见血。《素》注：刺三分，刺此多见血，令人立饥饮食。《千》注妇人方云：在内踝前直下一寸。
太溪二穴，土也。在内踝后跟骨上动脉陷中。灸三壮，针三分。
大钟二穴，在足跟后冲中。灸三壮，针二分，留七呼。
水泉二穴，去太溪下一寸，在内踝下。灸五壮，针四分。
照海二穴，阴跷脉所生，在内踝下。针三分，灸七壮。（《千》云在内踝下四分。）《明上》云：阴跷二穴，在内踝下陷宛中，针三分，灸三壮。《下》云：阴跷二穴，在内踝下陷中，灸三壮。《千》云内踝下容爪甲。
（《明堂上下经》有阴跷穴，而《铜人》无之，惟有照海穴亦在内踝下，与阴跷同，而未知其故。予按《素问·气穴论》阴阳跷穴在内踝下，是谓照海，阴跷所生。则与《铜人》照海穴合矣，则是阴跷即照海也，故附阴跷于照海之末。）
复溜二穴，金也。一名昌阳，一名伏白。在内踝上二寸动脉陷中。针三分，留三呼，灸五壮。《明》云七壮。
交信二穴，在内踝上二寸，少阴前太阴后，廉前筋骨间腨。灸三壮，针四分，留五呼。《明下》云：内踝上二寸，后廉筋骨陷中。《素·气穴论》踝上横二穴，《注》云：内踝上者，交信穴也。
（按《素问·气府论》阴跷穴注云：谓交信也，在内踝上二寸，少阴前太阴后，筋骨间阴跷之郄。窃意阴跷即交信也，至《气穴论》阴阳跷穴注乃云：阴跷穴在内踝下，是谓照海，阴跷所生，则是阴跷乃照海，非交信矣。故《明堂下经》既有交信穴在内踝上，又出阴跷穴在内踝下，上下不同，盖二穴也。但不知《素问》之注何故前后自异，学者毋信其一注，而不考其又有一注也。）
筑宾二穴，在内踝上腨分中。灸五壮，针三分。《明》云：在内踝上，灸三壮。
阴谷二穴，水也。在膝内辅骨后大筋下小筋上，按之应手，屈膝乃取之。灸三壮，针四分，留七呼。
足太阳膀胱经左右三十六穴  ***************************
足太阳膀胱经左右三十六穴图
至阴二穴，金也。在足小指外侧，去爪甲角如韭叶。针二分，灸三壮。
通谷二穴，水也。在足小指外侧本节前陷中。灸三壮，针二分。
束骨二穴，木也。在足小指外侧本节后陷中。灸三壮，针三分。
京骨二穴，在足外侧大骨下赤白肉际陷中，按而得之。针三分，灸七壮。《明》云五壮，《素》注三壮。
申脉二穴，阳跷脉所出，在外踝下陷中，容爪甲白肉际。针三分。《千》云：申脉在外踝下陷中。《明上》云：阳跷二穴，在外踝前一寸陷宛中，针三分。《素》气穴注：阳跷穴是谓申脉，阳跷所出，在外踝下陷中。新校正云：按《刺腰痛篇》注在外踝下五分，《缪刺论》注外踝下半寸容爪甲。
（《明堂上经》有阳跷穴，而《铜人》无此穴。惟有申脉二穴，阳跷脉所出，在外踝下陷中，与阳跷穴同，而未知其故。予按《素问·气穴论》阴阳跷穴注云：阳跷穴是谓申脉，阳跷所出，在外踝下陷中。则与《铜人》申脉穴合，是则阳跷即申脉也，故附《明堂》阳跷于申脉之后。）
金门二穴，一名关梁。在外踝下。灸三壮，炷如小麦，针一分。
仆参二穴，一名安耶。在跟骨下陷中，拱足得之。针二分，灸七壮。《明》云三壮。
昆仑二穴，火也。在外踝后跟骨上陷中。（《素》注：细脉动应手。）灸三壮，针三分。《明》云：上昆仑针五分，下昆仑外踝下一寸大筋下。
（《明堂》有上昆仑，又有下昆仑；《铜人》只云昆仑而不载下昆仑。岂《铜人》不全耶，抑名不同，未可知也。但《上经》云：内昆仑在外踝下一寸；《下经》云：内昆仑在内踝后五分，未知其孰是。予谓既云内昆仑，则当在内踝后矣。《下经》之穴为通，上昆仑在外踝故也。）
跗阳二穴，在外踝上三寸，（足太阳穴同，《千金》亦同。）阳跷郄，太阳前、少阳后筋骨间，阳跷之郄。灸三壮，针五分，留七呼。《明下》云：跗阳在外踝上二寸（恐二字当作三），后筋骨间宛宛中。灸五壮。《素·气府论》阴阳跷各一，注云阳跷谓跗阳穴也，在外踝上三寸，太阳前、少阳后筋骨间，阳跷之郄。
（按《素问·气府论》阳跷穴注云谓跗阳穴也，在外踝上三寸。窃意阳跷即跗阳也，及考《气穴论》阴阳跷四穴，注云阳跷穴是谓申脉，阳跷所出，则是阳跷乃申脉，非跗阳矣。故《明堂下经》既有跗阳在外踝上二寸，《上经》又有阳跷在外踝前一寸，一寸二寸既异，是跗阳、阳跷各是一穴也，但不知《素问》之注何故前后相背耶？）
飞扬二穴，一名厥阳。在外踝上九寸。（《明堂》《千金》并云七寸。）针三分，灸三壮。《明》云五壮。
承山二穴，一名鱼腹，一名肉柱，一名伤山。在兑腨肠下分肉间陷中。灸一壮，针七分。《明》云：八分，得气即泻，速出针，灸不及针，止七七壮；《下》云五壮。（一云在腿肚下分肉间。）
承筋二穴，一名腨肠，一名直肠。在腨肠中央陷中。灸三壮，禁针。《明》云：在胫后从脚根后到上七寸腨中央陷中，针三分；《千》云：从脚根上七寸腨中央，不刺。
（《铜人》《千金》皆云禁针，《明堂》乃云针三分，亦可疑矣，不针可也。）
合阳二穴，在膝约中央下二寸。（《千》作三寸。）针六分，灸五壮。
委中二穴，土也。在腘中央约纹中动脉。今附委中者，血郄也。热病汗不出，足热厥逆满，膝不得屈伸，取其经血立愈。《明》云、甄权云在曲踿内两筋两骨中宛宛是，令人面挺腹地而取之，针八分，留三呼，泻五吸。《甲乙》云：针五分，留七呼，灸三壮；《素》注：在足膝后屈处，腘中央约纹中；又《骨空论》云：在膝解后，曲脚中背面取之。
委阳二穴，三焦下辅腧也。在足太阳后，出于腘中外廉两筋间，屈伸取之，承扶下六寸。灸三壮，针七分。《素》注：在足腘中外廉两筋间《千》云：足太阳前少阳后。
浮郄二穴，在委阳上一寸，展膝得之。灸三壮，针五分。
殷门二穴，在肉郄下六寸。针七分。
承扶二穴，一名肉郄，一名阴关，一名皮部。在尻臀下股阴冲上纹中。针七分。《明下》云灸三壮，《千》云：在尻臀下股阴下纹中。（一云尻臀下横纹中。）
以上诸穴，皆依《铜人经》次第而编，《明堂上下经》有穴而《铜人》不载，亦或附入，惟有其穴而无其名者，无虑数十穴不编。当各依本经所说而针灸之，不可泥此经之无穴名而不针灸也。
扁鹊灸鬼邪凡十三穴，与《铜人》《明堂》同，而其名却异，故不编入。许希针经之穴，既与诸经不同，其名又异，如龙兴穴之类是已，亦不附入者，不欲以一人之私名，乱诸经之旧穴，以滋后学者惑也。

卷二  ——————————————————————————————————————————————————————————————————————————————————————————

针灸须药  ***************************
《千金》云：病有须针者，即针刺以补泻之；不宜针者，直尔灸之。然灸之大法，其孔穴与针无忌，即下白针或温针讫，乃灸之，此为良医。其脚气一病，最宜针。若针而不灸，灸而不针，非良医也。针灸而药，药不针灸，亦非良医也。但恨下里间知针者鲜尔，所以学者须解用针，燔针、白针皆须妙解，知针知药，固是良医，此言针灸与药之相须也。今人或但知针而不灸，灸而不针，或惟用药而不知针灸者，皆犯孙真人所戒也。而世所谓医者，则但知有药而已，针灸则未尝过而问焉。人或诘之，则曰是外科也。业贵精不贵杂也，否则曰富贵之家，未必肯针灸也，皆自文其过尔。吾故详著千金之说，以示人云。
针忌  ***************************
《千金》云：夫用针者，先明其孔穴，补虚泻实，勿失其理。针毛皮腠理，勿伤肌肉；针肌肉，勿伤筋脉；针筋脉，勿伤骨髓；针骨髓，勿伤诸络。伤筋膜者，愕视失魂；伤血脉者，烦乱失神；伤皮毛者，上气失魄；伤骨髓者，呻吟失志；伤肌肉者，四肢不收失智，此为五乱，因针所生。若更失度，有死之忧也。《素问》亦云：刺骨无伤筋，刺筋无伤肉，刺肉无伤脉，刺脉无伤皮，刺皮无伤肉，刺肉无伤筋，刺筋无伤骨。刺中心一日死，中肝五日死，中肾六日死，中肺三日死，中脾十日死，中胆一日半死。刺跗上中大脉，血出不止死；刺头中脑户，入脑立死。（又无刺大醉、大怒、大劳、大饥、大渴、大惊、新饱云云，详见《素问》。）
孔穴相去  ***************************
《甲乙经》云：自大椎下至尾骶骨二十一椎，长三尺，折量取腧穴。或云第一椎上更有大椎，在宛宛陷中，非有骨也，有骨处即是第一椎。若以大椎至尾骶二十一椎，长三尺法校之，则上节云椎每倾一寸四分，惟第七椎下至于膂骨多分之七，故上七节共九寸八分分之七；下节十四椎，每椎一寸四分分之五有奇，故下七节共二尺一分分之三，此亦是一说也。但第一椎有骨，乃骨节之收，大椎虽无骨，实是穴名，既曰自大椎下至十一椎，岂可不量大椎以下，或者之说，于是不通矣。
自蔽骨下至脐八寸，而中脘居其中。（上下各四寸。）《气穴论》注云：中脘居心蔽骨与脐之中，是也。按《明堂下经》云：鸠尾在臆前蔽骨下五分，人无蔽骨者，从歧骨际下行一寸，则是欲定中脘之中，又当详有蔽骨无蔽骨也。（当准人长短肥瘠量。）自脐下寸半为气海，三寸为丹田，至屈骨凡五寸。《千金》云：屈骨在脐下五寸；《明堂下经》亦云：屈骨在横骨上中极下一寸，当准人长短肥瘠量之；《铜人》云：幽门夹巨阙旁各五分，肓俞夹脐各五分。（《明堂》云：在巨阙旁各寸半，通谷夹上脘旁相去三寸。）不容在幽门旁各寸半，天枢去肓俞寸半夹脐，期门在不容旁寸半，大横直脐旁。（不容、天枢、期门既各寸半，则幽门、肓俞各五分误矣。）《铜人》云：肾俞在十四椎下两旁各寸半，与脐平；肓门在十三椎下相去各三寸，与鸠尾相直。肾俞既与脐平，肓门乃与鸠尾相直，亦可疑矣。
《甲乙经》云：人有长七尺五寸者，发以下至颐一尺，结喉至[骨曷]骬（鸠尾也）一尺三寸，[骨曷]骬至天枢八寸，天枢至横骨六寸半，横骨至内辅上廉一尺八寸，内辅上廉至下廉三寸半，内辅下廉至内踝一尺三寸，内踝至地三寸；又膝腘至跗属一尺六寸，跗属至地三寸；又肩至肘一尺七寸，肘至腕一尺二寸半，腕至中指本节四寸，本节至末四寸半。
定发际  ***************************
定发际
《明堂上经》云：如后发际亦有项脚长者，其毛直至骨头；亦有无项脚者，毛齐至天牖穴，即无毛根。如何取穴？答曰：其毛不可辄定，大约如此，若的的定中，风府正相当，即是侧、相去各二寸，此为定穴。（《下》云：两眉中直上三寸为发际，后大椎直上三寸为发际。）
论同身寸
《下经》曰：岐伯以八分为一寸，缘人有长短肥瘠不同，取穴不准；扁鹊以手中指第一节为一寸，缘人有身长手短，身短手长，取穴亦不准；孙真人取大拇指节横纹为一寸，亦有差互。今取男左女右手中指第二节内庭两横纹，相去为一寸。（若屈指即旁取指，则中节上下两纹角，角相去远近为一寸，谓同身寸。）自依此寸法，与人着灸疗病多愈，今以为准。《铜人》亦曰取中指内纹为一寸，《素问》云同身寸是也。又多用绳度量，绳多出缩不准；今以薄竹片点量分寸，疗病准的；亦有用蜡纸条量者。但薄篾易折，蜡纸亦粘手难取。稻秆心量却易，为胜于用绳之信缩也。
审方书  ***************************
经云：爪甲与爪甲角，内间与外间，内侧与外侧，与夫陷中、宛宛中，要精审。如某穴去某处几寸，与其穴去处同者，自各有经络。
灸膏肓云：其间当有四肋三间，灸中间者，谓四肋必有三间。当中间灸，不灸边两间也。
《千金》曰：经云横三间寸者，则是三灸两间，一寸有三灸，灸有三分，三壮之处，即为一寸也。
又曰：凡量一夫之法，覆手并舒四指，对度四指上下节横过为一夫。夫有两种，有三指为一夫者，若灸脚弱，以四指为一夫也。（见脚气）
穴名同异  ***************************
手有三里、五里，足亦有三里、五里；手有上廉、下廉，足亦有上廉、下廉。侧头部有窍阴，足少阳亦有窍阴；偃伏部有临泣，足少阳亦有临泣。既有五里矣，劳宫亦名五里；既有光明矣，攒竹亦名光明。肩有肩井，又有所谓中肩井；足有昆仑，又有所谓下昆仑。太渊、太泉之名或殊，天鼎、天顶之字有异。丹田初非石门，和窌（《明堂上经》误作和字）亦非禾髎。阳跷实为申脉，本非跗阳；阴跷实为照海，本非交信。肩髃之名扁骨，见于《外台》；悬钟之名绝骨，童子髎之名前关，见于《千金》注。如此者众，可不审处而针灸耶？苟不审处，则差之毫厘，有寻丈之谬矣。于是举其略，以示世医，俾之谨于求穴云。
点穴  ***************************
《千金》云：人有老少，体有长短，肤有肥瘦，皆须精思商量，准而折之。又以肌肉纹理、节解缝会、宛陷之中，及以手按之，病者快然。如此仔细、安详用心者，乃能得之耳。许希亦云：或身短而手长，或手短而身长，或胸腹短，或胸腹长，或瘠或肥，又不可以一概论也。
《千金》云：凡点灸法，皆须平直，四体无使倾侧，灸时恐穴不正，徒破好肉尔。（《明堂》云：须得身体平直，四肢无令蜷缩，坐点无令俯仰，立点无令倾侧。）若坐点则坐灸，卧点则卧灸，立点则立灸，反此则不得其穴。
《千金》云：凡灸当先阳后阴，言从头向左而渐下，次后从头向右而渐下，先上后下。
《明堂下》云：先灸于上，后灸于下；先灸于少，后灸于多，皆宜审之。
论壮数多少  ***************************
《千金》云：凡言壮数者，若丁壮病根深笃，可倍于方数；老少羸弱，可减半。（又云：小儿七日以上，周年以还，不过七壮，炷如雀屎。）扁鹊灸法有至五百壮、千壮，曹氏灸法有百壮、有五十壮，小品诸方亦然。惟《明堂本经》多云针入六分，灸三壮，更无余论。故后人不准，惟以病之轻重而增损之。凡灸头顶止于七壮，积至七七壮止（《铜人》）。若治风，则灸上星、前顶、百会，皆至二百壮，腹背宜灸五百壮。若鸠尾、巨阙亦不宜多，四肢但去风邪，不宜多灸，灸多则四肢细而无力（《明上》）。而《千金》于足三里穴，乃云多至三二百壮。心俞禁灸，若中风则急灸至百壮，皆视其病之轻重而用之，不可泥一说，而又不知其有一说也。《下经》只云若是禁穴，《明堂》亦许灸一壮至三壮。恐未尽也。《千金》云：凡宦游吴蜀，体上常须三两处灸之，切令疮暂瘥，则瘴疠温疟毒气不能着人，故吴蜀多行灸法。有阿是之法，言人有病，即令捏其上，若里当其处，不问孔穴，即得便快成痛处，即云阿是。灸刺皆验，故曰阿是穴。
艾炷大小  ***************************
《千金》云：黄帝曰灸不三分，是谓徒冤。炷务大也，小弱乃小作之。（又云：小儿七日以上，周年以还，不过七壮，炷如雀粪。）《明堂下经》云：凡灸欲艾炷根下广三分，若不三分，即火气不能远达，病未能愈，则是艾炷欲其大，惟头与四肢欲小尔。至《明堂上经》乃云：艾炷依小竹箸头作，其病脉粗细状如细线，但令当脉灸之，雀粪大炷，亦能愈疾。又有一途，如腹内疝瘕、痃癖块、伏梁气等，惟须大艾炷。故小品曰：腹背烂烧，四肢则但去风邪而已。如巨阙、鸠尾虽是胸腹穴，灸之不过四七炷，只依竹箸头大，但令正当脉灸之。艾炷若大，复灸多，其人永无心力。如头上灸多，令人失精神；臂脚灸多，令人血脉枯竭，四肢细而无力。既失精神，又加于细，即令人短寿（见承浆穴）。此论甚当，故备著之。
点艾火  ***************************
《下经》云：古来灸病，忌松、柏、枳、橘、榆、枣、桑、竹八木，切宜避之。有火珠耀日，以艾承之得火；次有火镜耀日，亦以艾引得火，此火皆良。诸蕃部落用镔铁击䃈石得火出，以艾引之。凡人卒难备，即不如无木火，清麻油点灯，灯上烧艾茎点灸是也，兼滋润灸疮，至愈不疼痛，用蜡烛更佳。
《良方》云：凡取火者，宜敲石取火。（今舟行人以铁钝刀击石穴，以纸灰为火丸，在下承之亦得火。）或水精镜于日得太阳火为妙，天阴则以槐木取火。
治灸疮  ***************************
《下经》云：凡着艾得疮发，所患即瘥；不得疮发，其疾不愈。《甲乙经》云：灸疮不发者，用故履底灸令热，熨之，三日即发。今用赤皮葱三五茎去青，于煻火中煨熟，拍破，热熨疮十余遍，其疮三日自发。予见人灸不发者，频用生麻油渍之而发，亦有用皂角煎汤，候冷频点之而发。亦有恐气血衰不发，于灸前后煎四物汤服，以此汤滋养气血故也，盖不可一概论也。予尝灸三里各七壮，数日过不发，再各灸两壮，右足发左足不发，更灸左足一壮，遂发两月，亦在人以知取之。若任其自然，则终不发矣，此人事所以当尽也。
凡着灸住火，便用赤皮葱、薄荷煎汤。温洗疮周回约一二尺，令驱逐风气于疮口出，兼令经脉往来不滞，自然疮坏疾愈。（今人亦有恐水杀人，不用汤淋。）若灸疮退火痂后，用东南桃枝、青嫩柳皮煎汤温洗，能护疮中诸风。若疮内黑烂，加胡荽煎；若疮疼不可忍，多时不效，加黄连煎神效。
凡贴灸疮，春用柳絮，夏用竹膜，秋用新棉，冬用兔腹上白细毛，猫儿腹毛更佳。今人多以膏药贴之，日三两易，全不疼，但以膏药贴则易干尔。若要脓出多而疾除，不贴膏药尤佳。
忌食物  ***************************
既灸，忌猪、鱼、热面、生酒、动风冷物，鸡肉最毒，而房劳尤当忌也。
《下经》云：灸时不得伤饱、大饥、饮酒、食生硬物，兼忌思虑、忧愁、恚怒、呼骂、呼嗟、叹息等。（今下里人灸后，亦忌饮水，将水濯手足。）
避人神等  ***************************
《千金》云：欲行针灸，先知行年宜忌，及人神所在，不与禁忌相应即可。故男忌除，女忌破；男忌戊，女忌己。有日神忌，有每月忌，有十二时忌，有四季人神，有十二部人神，有十二部年人神，有九部旁通人神，有杂忌旁通；又有所谓血支、血忌之类。凡医者不能知此避忌，若逢病人厄会，男女气怯，下手至困，通人达士岂拘此哉；若遇急卒暴患，不拘此法。许希亦云：若人病卒暴，宜急疗，亦不拘此。故后之医者亦云卒暴之疾，须速灸疗，一日之间，只忌一时是也。
《千金》云：痈疽疔肿，喉痹客忤，尤为急，凡作汤药，不可避凶日。觉病须臾，即宜便治。又曰：凡人卒暴得风，或中时气；凡百所苦，须急救疗，渐久后皆难愈，此论甚当。夫急难之际，命在须臾，必待吉日后治，已沦于鬼录矣，此所以不可拘避忌也。惟平居治病于未形，选天德、月德等日，服药针灸可也。
相天时  ***************************
《千金》云：日正午以后乃可灸，谓阴气未至，灸无不着，午前平旦谷气虚，令人癫眩，不可针灸，卒急者不用此例。
《下经》云：灸时若遇阴雾、大风雪、猛雨、炎暑、雷电、虹霓暂停，候晴明即再灸，急难亦不拘此。

卷三  ——————————————————————————————————————————————————————————————————————————————————————————

虚损  ***************************
脑虚冷、脑衄、风寒入脑、久远头疼等疾，宜灸囟会。
（予年逾壮，冱寒夜观书，每觉脑冷，饮酒过量，脑亦疼甚，后因灸此穴而愈。有兵士患鼻衄不已，予教令灸此穴即愈。有人久患头风，亦令灸此穴即愈。但《铜人》《明堂经》只云主鼻塞不闻香臭等疾而已，故予书此，以补其治疗之阙。然以脑户不宜针观之，囟会亦不宜针。《针经》只云八岁以下不宜针，恐未尽也。）
凡饮食不消，心腹膨胀，面色萎黄，世谓之脾肾病者，宜灸中脘。
（诸葛亮夙兴夜寐，罚至二十皆亲览，而所啖食不至数升。司马仲达知其将死，既而亮卒，仲达追之，杨仪反旗鸣鼓，若将拒焉，仲达乃退，不敢逼。百姓为之谚曰：死诸葛走生仲达。仲达闻之，曰：吾便料生，不便料死故也。其曰料生，盖料其事多而食不如前，死之兆也。食不如前，仲达且知诸葛之且死。今人饮食减少，是胃气将绝，不可久生矣。方且常食坚硬，使愈难克化，服峻补药，使脾胃反热，愈不能食。初不知灸中脘等穴以壮脾胃，亦惑之甚也。（《难经》论：四时皆以胃气为本。释者曰：言五脏皆以胃气为本，胃者水谷之府。人须仰胃气为生也，然则欲全生者，宜灸胃脘。））
久冷伤惫脏腑，泄利不止，中风不省人事等疾，宜灸神阙。
（旧传有人年老而颜如童子者，盖每岁以鼠粪灸脐中一壮故也。予尝久患溏利，一夕灸三七壮，则次日不如厕。连数夕灸，则数日不如厕，足见经言主泄利不止之验也。又予年逾壮，觉左手足无力，偶灸此而愈。后见同官说中风人多灸此，或百壮或三五百壮皆愈。而经不言主中风，何也？）
脏气虚惫，真气不足，一切气疾，久不瘥者，宜灸气海。（《铜》）
（人身有四海，气海、血海、照海、髓海是也。而气海为第一。气海者，元气之海也。人以元气为本，元气不伤，虽疾不害，一伤元气，无疾而死矣。宜频灸此穴，以壮元阳，若必待疾作而后灸，恐失之晚也。）
腑脏虚乏，下元冷惫等疾，宜灸丹田。
（人有常言七七之数，是旁太岁压本命；六十有一，是太岁压本命。人值此年，多有不能必者，是固然矣，然传不云吉人吉其凶者乎。常观《素问》以六八之数，为精髓竭之年，是当节其欲矣。（《千金》云：五十者一月一泄，要之四十八便当依此。）《千金》载素女论：六十者闭精勿泄，是欲当绝矣，宜节不知节，宜绝不能绝，坐此而丧生。盖自取之，岂岁之罪哉？人无罪岁，则虽有孽，犹可违矣。所谓吉其凶者如此，虽不灸丹田可也。（丹田可灸七七壮或三五百壮。））
阳气虚惫，失精绝子，宜灸中极。
（中极一名气原，盖气之原也。人之阳气虚惫者，可不灸此，以实其气耶。（按《难经》云丹田亦名大中极，言丹田取人之身上下、四旁最为中间也，故名为极。此亦曰中极，其去丹田只一寸，虽未若丹田之最中，然不中不远矣。））
三里，治胃寒，心腹胀满，胃气不足，恶闻食臭，肠鸣腹痛，食不化。（《铜》）秦承祖云诸病皆治。华佗云：疗五劳羸瘦，七伤虚乏，胸中瘀血，乳痈。（《外台》）《明堂》云：人年三十以上，若不灸三里，令气上冲目。（《明下》云眼暗。）《千》云：主阴气不足，小腹坚，热病汗不出，口苦壮热，身反折，口噤，腰痛不可顾；胃气不足，久泄利，食不化，胁下注满，不能久立，狂言、狂歌、妄笑，恐怒大骂，霍乱，遗尿失气，阳厥凄凄恶寒云云。凡此等疾，皆刺灸之，多至五百壮，少至二三百壮。
（《小品》云：四肢但去风邪，不宜多灸，七壮至七七壮止，不得过随年数。故《铜人》于三里穴只云灸三壮，针五分而已。《明堂上经》乃云日灸七壮，百壮，亦未为多也。至《千金方》则云多至五百壮，少至二三百壮，何其多耶？要之日灸七壮，或艾炷甚小，可至二七壮，数日灸至七七壮止。灸疮既干，则又报灸之，以合乎若要安丹田、三里不曾干之说可也，必如《千金》之壮数，恐犯小品之所戒也。予旧有脚气疾，遇春则足稍肿，夏中尤甚，至冬肿渐消。偶夏间依《素问》注所说穴之所在，以温针微刺之，翌日肿消，其神效有如此者，缪刺且尔，况于灸乎！有此疾者不可不知，此不只治足肿。诸疾皆治云。）
涌泉，治心痛不嗜食，妇人无子，男子如蛊，女子如妊娠（《千》作如阻），五指端尽痛，足不得履地，宜针灸。（《铜》）《千》云：主忽忽喜忘，身体腰脊如解，大便难，小便不利，足中清至膝，咽中痛，不可内食，喑不能言，衄不止云云。
（《千金》于诸穴皆分主之，独于膏肓、三里、涌泉穴特云治杂病。是三穴者，无所不治也。但《明堂》云：若灸，废人行动尔。既欲愈疾，虽不行动数日，未为害也。）
脾俞，治食多身瘦，泄利体重，四肢不收，腹痛不嗜食。（《铜》）
胃俞，治胃寒腹胀，不嗜食，羸瘦。（《铜》）
（人之言曰：血气未动者，瘠甚而不害；血气既竭者，虽肥而死矣。则身之羸瘦，若未足为人之害者，殊不知人之羸瘦，必其饮食不进者也。饮食不进，则无以生营卫，营卫无以生，则气血因之以衰，终于必亡而已。故《难经疏》云：人仰胃气为主，是人资胃气以生矣。《五脏论》云：脾不磨食不消，是脾不壮，食无自而消矣。既资胃气以生，又资脾以消食，其可使脾胃一日不壮哉。必欲脾胃之壮，当灸脾胃俞等穴可也。）
心中风，狂走发痫，语悲泣，心胸闷乱，欬唾血，宜针心俞。（《铜》）
（《难经疏》言心为脏腑之主，法不受病，病则神去气竭，故手足为之清（手足节冷），名真心痛，旦发夕死；手足温者，名厥心痛，可急治也。故《千金》言心中风者，急灸心俞百壮，服续命汤。必泥心俞不可灸之说，则无策矣。但心俞虽可针，若刺中心一日必死，又岂易针耶。必欲无此患，平居当养其心，使之和平，忧愁思虑，不使伤其神。乃策之上必不免此，亦当服镇心丹等药补助，乃其次也。）
肾俞，治虚劳羸瘦，肾虚水藏久冷，小便浊，出精，阴中疼，五劳七伤，虚惫，足寒如冰，身肿如水。（《铜》）
（《难经疏》云：夹脊骨有二肾，在左为肾，在右为命门。言命门者，性命之根本也。其穴与脐平。凡灸肾俞者，在平处立，以杖子约量至脐，又以此杖子当背脊骨上量之，知是与脐平处也，然后相去各寸半取其穴，则是肾俞穴也。更以手按其陷中，而后灸之，则不失穴所在矣。凡灸以随年为壮，灸固有功，亦在人滋养之如何尔。人当爱护丹田，吾既于《既效方》论之详矣。而妻妾之戕害，盖未之及也。《君子偕老》之序曰：夫人淫乱，失事君子之道。故陈人君之德，服饰之盛，宜与君子偕老也。宜偕老而不至偕老，夫人之罪多矣。故诗人以是刺之，意可见也。至于士夫志得意满，不期骄而骄至，侍妾数十人，少亦三五辈，淫言亵语，不绝于耳，不能自克，而淫纵其欲者多矣。为内子者，恬不之怪。人有问之者，则曰自母言之，则为贤母；自我言之，未免为妒妇人也。人或以此多之，其夫亦以为贤而不妒，孰知其不妒乃所以为祸之欤。虽然二南之化，至于无妒忌而止。今而言此，岂求异于诗人耶！是不然，古人十日一御，荀子彼其不妒者，盖使媵妾得备十日一御之数尔，不妒则同，所以不妒则异。吾故表而出之，以为夫妇之戒，固非求异于诗人也。）
曲骨，主失精，五脏虚竭，灸五十壮（《千》）。《明下》云：但是虚乏冷极，皆宜灸。
骨髓冷疼，灸上廉七十壮。（《千》）
（《难经疏》八会曰：腑会中脘，治腑之病；脏会章门，脏病治此；筋会阳陵泉，筋病治此；髓会绝骨，髓病治此；血会膈俞，血病治此；骨会大杼（禁灸），骨病治此；脉会太渊，脉病治此；气会膻中，气病治此。然则骨髓有病，当先大杼、绝骨，而后上廉可也。）
膀胱、三焦津液少，大小肠寒热（见腰痛），或三焦寒热，灸小肠俞五十壮（《千》）。三焦、膀胱肾中热气，灸水道随年（《千》）。
膏肓俞，主无所不疗，羸瘦虚损，梦中失精，上气欬逆，发狂健忘等疾。
（膏肓俞无所不疗，而古人不能求其穴。是以晋景公有疾，秦医曰缓者视之曰：在肓之上，膏之下，攻之不可，达之不及，药不至焉，不可为也，晋侯以为良医。而孙真人乃笑其拙，为不能寻其穴而灸之也。若李子豫之赤龙丹，又能治其膏肓上，五音下之鬼，无待于灸也。是缓非特拙于不能灸，亦无杀鬼药矣，其亦技只于此哉。）
灸二十种骨蒸  ***************************
崔知悌序云：骨蒸病者，亦名传尸，亦谓殗殜，亦称复连，亦曰无辜。丈夫以精气为根，女人以血气为本，无问老少，多染此疾。予尝三十日灸活十三人，前后瘥者，数逾二百。非只单攻骨蒸。又别疗气疗风，或瘴或劳，或邪或癖，病状既广，灸活者不可具录。灸后宜服治劳地黄丸良。
（凡取四花穴，以稻秆心量口缝如何阔，断其长多少，以如此长裁纸四方，当中剪小孔，别用长稻秆踏脚下，前取脚大指为止，后取脚曲踿横纹中为止，断了却环在结喉下，垂向背后，看秆止处，即以前小孔纸当中安分为四花，盖灸纸四角也。又一医传一法，先横量口吻取长短，以所量草就背上三椎骨下，直量至草尽处，两头用笔点了，再量中指长短为准，却将量中指草，横直量两头，用笔圈四角，其圈者是穴（不圈不是穴）。可灸七七壮止。）
痨瘵（传尸、骨蒸、羸瘦）  ***************************
中髎，治丈夫五劳、七伤、六极，腰痛，大便难，小便淋沥，腹胀下利、食泄（《铜》）。三里，治五劳羸瘦，七伤虚乏。《明下》云：五劳虚乏，四肢羸瘦。肩井，治五劳七伤。大椎，治五劳七伤，温疟痎疟，气疰，背膊急，颈项强（《明上下》同），风劳食气。肺俞，治寒热喘满，虚烦口干，传尸、骨蒸劳，肺痿咳嗽。《明》云：疗肉痛皮痒，传尸骨蒸，肺嗽。魄户，治虚劳肺痿（《明》云劳损痿黄），五尸走疰，项强。《明下》云：疗劳损虚乏。秦承祖云：支正，疗五劳，四肢力弱，虚乏等（《明下》）。譩譆，疗劳损虚乏，不得睡。下焦俞，疗背痛身热。曲骨，但是虚乏冷极皆灸。气海，疗冷病，面黑，肌体羸瘦，四肢力弱，小腹气积聚贲豚，腹弱脱阳欲死不知人，五脏气逆上攻。膏肓俞，治羸瘦虚损，梦中失精，无所不疗（《铜》）。肾俞，治虚劳羸瘦，耳聋肾虚，水脏久冷（《明》有腰痛），心腹膨胀，胁满引小腹痛，目视䀮䀮，少气溺血，小便浊，出精，阴疼，五劳七伤，虚惫，脚膝拘急（《明》有好独卧），足寒如冰，头重身热振栗，腰中四肢淫泺，洞泄食不化，身肿如水。《明下》云：疗身寒热，食多身羸瘦，面黄黑，目䀮䀮，女久积冷气成劳。脑空，治劳疾羸瘦，体热，颈项强。章门，治伤饱，身黄，羸瘦。漏谷，治食不为肌肤。下脘，治日渐羸瘦（见痃癖），下脘（见腹胀）。胃俞（见虚损）、脾俞、下廉（见飧泄），治羸瘦，小儿羸瘦，食饮少，不生肌肤，灸胃俞一壮（《明下》）。
灸劳法：其状手足心热，多盗汗，精神困顿，骨节疼寒，初发咳嗽，渐吐脓血，肌瘦面黄，减食少力，令身正直，用草子，男左女右自脚中指尖量过脚心下，向上至曲踿大纹处截断，却将此草自鼻尖量，从头正中（须分开头心发，贴肉量。）至脊，以草尽处用墨点记；别用草一条，令病人自然合口量阔狭截断，却将此草于墨点上平摺两头尽处量穴，灸时随年多灸一壮，（如年三十，灸三十一。）累效。（《集效》）
（羸瘦固瘵疾，自有寒热等证，宜随证医治。若素来清癯者，非有疾也。惟病后瘦甚，久不复常，谓之形脱，与夫平昔充肥，忽尔羸瘦，饮食减少者，或有他疾乘之，则难救疗，须辨之于早，而着艾可也。然仲景论六极，必曰：精极令人气少无力，渐渐内虚，身无润泽，翕翕羸瘦，眼无精光，且云八味肾气瘥六极，而瘥五劳则是八味丸所当服。（仲景常服，或常服去附子加五味子。）而肾俞等穴，尤所当灸也。）
脾俞、大肠俞，主腹中气胀，引脊痛，食多身羸瘦，名曰食晦。先取脾俞，后取季肋。五脏六腑，心腹满，腰背痛，饮食吐逆，寒热往来，小便不利，羸瘦少气，灸三焦俞随年（《千》）。
肾虚  ***************************
肾俞，治肾虚水脏久冷。（《铜》见劳，《明》同。）中膂俞，治肾虚消渴（见竭）。阳跷，疗肾气（《明》）。下廉，疗小肠气不足，面无颜色，灸小肠气，痃癖气，发时腹痛若刀刺不可忍者，并妇女本藏气血癖，走疰刺痛，或坐卧不得，或大小便不通，可思饮食，于左右脚下，下第二指第一节曲纹中心，各灸十壮，每壮如赤豆大，甚验（《集效》）。（一云治寒病，肾肠气发，牵连外肾大痛，肿硬如石。）
（治小肠气方甚多，未必皆效。耆域方夺命散，《良方》仓猝散，皆已试之效者。有一兵患小肠气，依此方灸足第二指下纹五壮，略效而再发，恐壮数未多也。予以镇灵丹十粒与之，令早晚服五粒而愈。灸固捷于药，若灸不得穴，又不如药相当者见效之速，且灸且药，方为当尔。近传一立圣散，用全干蝎七枚，缩砂仁三七枚，炒茴香一钱为末，分三服，热酒调下和滓空心服。此疾是小肠受热，蕴积不散，久而成疾，服此立效。虽未试用，以其说有理，故附于此。有士人年少，觅灸梦遗，为点肾俞酸痛，其令灸而愈，则不拘老少，肾皆虚也。古人云百病皆生于心，又云百病皆生于肾。心劳生百病，人皆知之；肾虚亦生百病，人未知也。盖天一生水，地二生火，肾水不上升，则心火不下降，兹病所由生也。人不可不养心，不爱护肾乎。）
消渴（消肾、消中）  ***************************
商丘，主烦中渴（《千》）。意舍，主消渴，身热，面目黄（《明》同）。承浆。（《明下》云饮水不休。）意舍、关冲、然谷，主消渴嗜饮。隐白，主饮渴。劳宫，主苦渴食不下。曲池，主寒热渴。行间、太冲，主嗌干善渴（并《千》）。意舍（见腹胀）。中膂俞，治肾虚消渴，汗不出（《明》作汗出），腰脊不得俯仰，腹胀胁痛（《铜》）。兑端，治小便黄，舌干消渴。然谷，治舌纵，烦满消渴。水沟，治消渴，饮水无度（《明》同）。阳纲，疗消渴（《明下》见肠鸣）。
（古方载渴病有三：曰消渴，曰消中，曰消肾。消肾最忌房事，李祠部必云肾虚则消渴，消中亦当忌也。张仲景云宜服八味丸，或服之不效者，不去附子也。有同舍患此，人教服去附子加五味子八味丸，即效；有同官患此，予教服《千金》枸杞汤效。坡文载眉山张医治杨颖臣渴病（见坡），麝香当门子酒渍作十丸，取枳椇（俗谓鸡距子，亦曰癞汉指头。）作汤饮之愈。张云消渴、消中，皆脾衰而肾败，土不能胜水，肾液不上溯，乃成此疾。今诊杨脾极巨，脉热而肾衰，当由果实过度，虚热在脾，故饮食兼人而多饮水，水多故溺多，非消渴也。麝香能败酒，瓜果近辄不植；屋外有枳椇木，屋中酿酒不熟，故以二物去酒、果毒。其论渴有理，故载于此。）
凡消渴经百日以上，不得灸刺；灸刺则于疮上漏脓水不歇，遂致痈疽羸瘦而死。亦忌有所误伤。初得患者可如方刺灸，若灸诸阴而不愈，宜灸诸阳。（详见《千金》，有数十穴。）
阴痿缩、两丸骞  ***************************
阴谷，主阴痿，小腹急引，阴内廉痛（《千》）。大赫、然谷，主精溢，上缩。太冲，主两丸骞缩，腹坚不得卧。（《甲》云：脐环痛，阴骞两丸缩。）石门，主小腹坚痛，下引阴中，不得小便，两丸骞。阴交，主腹䐜坚痛引阴中，不得小便，两丸骞，阴缩灸中封、大赫（见失精）。中封，主痿厥（见疝）。曲泉，主不尿，阴痿。气冲，治阴痿茎痛（《千》同），两丸骞，痛不可忍（《铜》）。五枢（见疝）、归来，治卵缩（见阴痛）。
筋挛，阴缩入腹，相引痛，灸中封五十壮，或不满五十壮，老少加减。又云此二穴，喉肿，厥逆，五脏所苦，鼓胀并主之。
阴挺出  ***************************
大敦，主阴挺出。少府，主阴挺长（《千》并见疝）。上髎（《千》见绝子），治妇人阴挺出不禁（《铜》）。阴跷、照海（见淋）、水泉（见月事）、曲泉，（见瘕癖，《千》同。）治妇人阴挺出。阴跷（见淋沥），疗阴挺出（《明》）。
转胞  ***************************
涌泉，主胞转（《千》见淋）。关元，主妇人胞转不得尿，（见无子，又主胞闭塞。《铜》云治胞转不得尿。）腰痛，小便不利，苦胞转，灸中极七壮（小儿同），又灸十五椎，或脐下一寸或四寸，随年。凡饱食讫忍小便，或走马，或忍小便入房，或大走，皆致胞转脐下急满不通（方见《千金》）。凡尿不在胞囊中，为胞屈僻，津液不通，葱叶除尖头、纳阴茎孔中深三寸，微用口吹，胞胀津通愈。
阴茎疼  ***************************
曲泉（见疝）、行间，主癃闭，茎中痛（《千》）。气冲，主阴痿茎痛。列缺（见失精）、阴陵泉、少府，主阴痛。归来，主贲豚卵上入引茎痛。归来，治小腹贲豚，卵缩茎痛（《铜》）。横骨，治阴器纵伸痛（见淋）。水道，治小腹满，引阴痛，（见小腹满）。气冲，治茎痛（见阴痿）。会阴，治阴中诸病，前后相引痛，不得大小便，阴端寒冲心。大敦，治阴头痛（见疝）。肾俞（见劳）、志室（见阴肿）、阴谷（见溺难）、太冲（见小便不利），治阴痛。
（《千金翼》云：七伤为病，小便赤热，乍数时难，或时伤多，或如针刺，阴下常湿，阴痿消小，精清而少，连连独泄，阴端寒冷，茎中疼痛云云。（当早服药着艾。）茎中痛，灸行间三十壮。）
膀胱气  ***************************
章门，疗膀胱气，癖疝瘕气，膀胱气痛状如雷声，积聚气（《明》）。岐伯灸膀胱气攻冲两胁，时脐下鸣，阴卵入腹，灸脐下六寸两旁各寸六分，三七壮。五枢，疗膀胱气攻两胁（《下》）。膀胱冷灸之如肾虚法（《千》）。膀胱三焦津液少，大小肠寒热（见腰痛）；或三焦寒热，灸小肠俞五十壮。三焦膀胱，肾中热气，灸水道随年壮。水道，治小腹满，引阴中痛，腰背急，膀胱有寒，三焦结热，小便不利。
（《千金》云气冲主㿗，《明堂》云气冲疗㿉疝。是㿉疝即㿗也，必用云治水㿗偏大，上下不定，疼不可忍，俗呼为膀胱气，是膀胱气即㿗疝也。然太仓公诊命妇云：疝气客于膀胱，难于前后溲而溺赤，又不可便认膀胱气为疝气云。）
阴汗（湿痒）  ***************************
会阳，治阳气虚乏，阴汗湿（《铜》）。鱼际（见寒热），疗阴汗（《明）》。《千》云：主阴湿，腹中余疾。中极、阴跷、腰尻交、阴交、曲泉，主阴痒（《千》）。会阴，主阴头寒。少府，主阴痒（见疝）。
（仲景论七伤曰：一阴汗，二精寒，三精清，四精少，五囊下湿痒，六小便数，七夜梦阴人，然则阴汗、阴湿痒者，盖七伤之数也，可不早治之乎。（有人作文字，则气湿亦心气使然，心肾相为表里故也。））
（《千金翼》叙虚损云：疾之所起，生自五劳，即生六极（详见寒热），复生七伤。一阴寒，二阴痿，三里急，四精连连不绝，五精少囊湿，六精清，七小便数。（其病小便赤热，或如针刺，阴痿小，阴下常湿，精清而少云云。论与仲景少异，故载之于此。））
阴肿（阴疮）  ***************************
曲泉（见无子）、阴跷（见漏下）、大敦、气冲（见疝），主阴肿（《千》）。志室、胞肓，疗阴痛下肿（《明》）。昆仑在外踝后跟骨上，治阴肿（《铜》）；《明下》云：内昆仑在内踝后五分筋骨间，疗小儿阴肿。灸三壮。曲泉，治阴肿胻痛（见风劳）。气冲，治妇人阴肿（见月事），又疗阴肿（《明下》见疝）。膀胱俞，治阴生疮（见便赤）。
（有人阴肿，医以赤土涂之，令服八味丸而愈。一小儿阴肿，医亦以赤土涂之愈。（今人用写字油柱木用）。若久病而阴肿，病已不可救，宜速灸水分穴。盖水分能分水谷，水谷不分故阴肿，不特阴肿，它处亦肿也，尤宜急服禹余粮丸云（见《既效方》）。）
小腹痛  ***************************
阴跷，疗小腹偏痛，呕逆嗜卧（《明》）。中极，疗小腹痛，积聚坚如石，小便不利，失精绝子，面䵟（《下》）。肾俞、复溜、中封、承筋、阴包、承山、大敦，主小腹痛（《千》）。石门、商丘，主小腹坚痛，下引阴中。石门、水分，主小腹拘急痛。涌泉，主风入腹中，小腹痛。脐中等主小腹疝气痛（见疝）。太溪，主小腹热而偏痛。肝俞（见欬逆）、小肠俞（见便赤）、蠡沟、照海（见疝）、下廉（见飧泄）、丘墟（见腋肿）、中都（见肠鸣），治小腹痛（《铜》）。太冲，治腰引小腹痛。带脉，治妇人小腹坚痛，月脉不调，带下赤白，里急瘈疭。五枢，主小腹痛（见疝）。曲泉，主女子小腹肿（无子），妇人阴痛引心下。（小腹绞痛，灸膝外边上去一寸宛宛中。《千翼》）
小腹胀满  ***************************
大巨，治小腹胀满，烦渴，㿉疝，偏枯，四肢不举（《铜》）。曲骨，治小腹胀满，小便淋涩不通，㿉疝小腹痛。然谷，治小腹胀（见疝）。幽门，治小腹胀满，呕沫吐涎，喜唾。京门（见肠鸣）、蠡沟（见疝）、中封，治小腹肿（见疟）。胞肓，治小腹坚急（见腹痛）。水道，治小腹满，引阴中痛，腰背强急，膀胱有寒，三焦结热，小便不利。大敦，治小腹痛，中热喜寐，小便不利，小腹胀满，虚乏，灸小肠俞随年（《千》）。五脏虚劳，小腹弦急胀热，灸肾俞五十壮，老小损之，若虚冷可百壮。委中，主小腹坚肿。
（《铜人》云：小肠俞治小便赤涩，淋沥，小腹痛。千金亦云：治小腹胀满。此治小腹胀痛要穴也，若灸不效，方灸其它穴云。）
㿗疝（诸疝气、胎疝、寒疝、卒疝）  ***************************
（《必用方》云：治水㿗偏大，上下不定，疼不可忍，俗呼为膀胱气，用煅过牡蛎二两，炮干姜一两，为末涂病处，即愈，则是水㿗即膀胱气也。《千金》云气冲主㿗，《明堂下经》云治㿉疝，则是㿗即㿉疝也，恐人惑其名而误治之，故为之辩。）
曲泉，主㿉疝，阴跳痛引脐中（《千》）。中都、合阳、中郄、关元、大巨、交信、中封、太冲、地机，主㿗疝。中封，主㿗疝癃暴痛，痿厥。少府，主阴痛，实时挺长寒热。阴暴痛遗尿，偏虚则暴痒气逆，卒疝，小便不利。冲门，主妇人阴疝。商丘，主阴股内痛，气痈狐疝走上下，引小腹痛不可俯仰。巨阙，主狐疝。太冲，主狐疝呕厥。肩井旁肩解与臂相接处，主偏㿗。气冲，主㿗阴肿痛。中脘，主冲疝冒死不知人。交信，主气癃㿗疝阴急，股枢膊内廉痛。脐中、石门、天枢、气海，主小腹疝气游行五脏，疝绕脐冲胸不得息（并《千》），脐疝绕脐痛，冲胸不得息，灸脐中。脐疝绕脐痛，石门主之。脐疝绕脐痛，时止，天枢主之，又主气疝烦呕（《千金》主气疝呕），面肿贲豚（并《甲》）。气冲，主㿗（《明下》作㿉疝。）阴肿痛，阴痿茎中痛，两丸骞痛，不可仰卧。五枢，主阴疝两丸上入，小腹痛。《明下》云：主阴疝小腹痛。阴交、石门、太冲，主两丸骞（见阴缩）。交信（见淋）、中都（见肠鸣）、大巨、曲骨（见小腹），治㿉疝（《铜》）。曲泉，治丈夫㿉疝，阴股痛，小便难，腹胁支满，癃闭，少气泄利，四肢不举，实即身热目眩痛，汗不出，目䀮䀮，膝痛筋挛，不可屈伸。《千金》曰：㿗有四种，肠㿗卵胀难灸，气㿗、水㿗针灸易治，卵偏大上入腹，灸三阴交随年；卵偏大㿗病，灸关元百壮，或大敦随年壮，或横骨边二七壮，夹茎是（详见《千金》）。筑宾，治小儿胎疝（《明下》同），痛不得乳。小儿胎疝，卵偏重，灸囊后缝十字纹当上三壮，春较夏灸，秋较冬灸。太冲，主女子疝及小腹肿，溏泄，癃遗尿阴痛，面黑目眦痛，漏血（《千》）。蠡沟，主女子疝，赤白淫下，时多时少，暴腹痛。阴交、石门，主疝（见无子）。小儿气㿗，灸足厥阴大敦，左灸右，右灸左，各一壮。太仓公诊司空命妇曰：疝气客于膀胱，难于前后溲而溺赤，灸其足厥阴脉左右各一所，即不遗溺而溲清。（更为火齐汤饮之，而疝气散。）阴市、肝俞，疗寒疝下至腰脚如冷水，小肠诸疝，按之在膝上，伏兔下寒痛，腹胀满厥少气。《明下》云：卒疝小腹痛，力痿气少，伏兔中寒，腰如冷水。《铜》云：寒疝小腹胀，腰以下伏兔上，寒如冷水。合阳，治寒疝阴偏痛（《铜》）。然谷，治寒疝小腹胀，上抢胸胁。次髎，治疝气下坠，腰脊痛不得转摇，急引阴器，痛不可忍，腰下至足不仁，背腠寒，小便赤淋，心下坚胀。太溪、行间（见白浊）、肓俞（见腹胀）、肝俞，治寒疝（见欬，《明》同）。阴交，治寒疝引小腹痛，腰膝拘挛。五枢，治男子寒疝，卵上入小腹痛。中封，治寒疝引腰中痛，或身微热。大敦，主寒疝阴挺出（见《下》）。
（舍弟少戏举重，得偏坠之疾。有客人为当关元两旁相去各三寸青脉上，灸七壮即愈。王彦宾患小肠气，亦如此灸之愈（余见膀胱）。）
金门（见尸厥）、丘墟（见腋肿），治暴疝痛。大敦，治卒疝小便数，遗溺，阴头中痛，心痛汗出，阴上入腹，阴偏大，腹脐中痛，悒悒不乐，病左取右，病右取左。蠡沟，治卒疝小腹肿，时小腹暴痛，小便不利如癃闭，数噫恐悸，少气不足，腹痛悒悒不乐，咽中闷如有瘜肉，背拘急不可俯仰。太冲，治小儿卒疝，呕逆发寒，咽干胕肿，内踝前痛淫泺，胻酸腋下肿。《明下》云：疗卒疝小腹痛，小便不利如淋。照海，治卒疝小腹痛，呕吐嗜卧。阴跷，疗卒疝小腹痛（《上》同），左取右，右取左，立已（《明》）。蠡沟，疗卒疝小腹肿，小便不利（交仪同），脐下积气如卵石，足寒胫酸屈伸难（《下》）。石门，疗卒疝绕脐痛。关元，疗卒（《铜》作暴，《千》同）疝小腹痛，转胞不得小便。陷谷，疗卒疝小腹痛。交信（见淋），疗卒疝。华佗疗卒阴卵偏大，取足大指去甲五分，内侧白肉际，灸三壮，炷如半枣核，左取右，右取左。照海，主四肢淫泺，身闷，阴暴起疝（《千》）。大敦，主卒疝暴痛，阴跳上入腹，寒疝阴挺出偏大肿，脐腹中悒悒不乐，小便难而痛，灸刺立已，左取右，右取左。（《甲》云：照海主之。）
疝瘕  ***************************
（余见痃癖）
阴陵泉，治疝瘕，小便不利，气淋（《铜》）。《千》云：主妇人疝瘕，按之如以汤沃股内至腰，飧泄，阴痛，小腹痛坚急，下湿，不嗜食。太溪，主胞中有大疝瘕积聚，与阴相引（《千》）。太阴郄、冲门，主疝瘕阴疝。四满，主脐下疝积。（《甲》云：胞中有血。）石门，主腹满疝积。四满（见积聚）、中极，治疝瘕。府舍，治疝癖（见脾疼），瘕聚，灸气海、天枢百壮（并见腹胀）。丘墟，主大疝腹坚。关元，治瘕聚（见赤白带）带下，灸间使三十，又淋，小便赤，尿道痛，脐下结块如覆盆，或因食得，或因产得，恶露不下，遂成疝瘕；或因月事不调，血结成块，皆针之（《千金翼》）。
淋癃（淋沥）  ***************************
（余见小便不通）
关元，主胞闭塞，小便不通，劳热石淋，又主石淋，脐下三十六疾，不得小便，并灸足太阳。悬钟，主五淋。大敦、气门，主五淋不得尿。气冲，主腹中满热，淋闭不得尿。交信，主气淋。复溜，主血淋。《明下》云：疗五淋，小便如散灰色。关元、涌泉，主胞转气淋。长强、小肠俞，主淋癃。关元、阴陵泉，主肾病不可俯仰，气癃。曲泉，主癃闭。行间，主癃闭茎中痛。然谷，主癃疝。曲骨，主小腹胀，血癃，小便难。包肓、秩边，主癃闭下重，不得小便。阴跷，主女子淋。（《明》云：疗诸淋，见淋沥。）石门，疗气淋，小便黄（《下》）。长强，疗五淋。曲骨，疗五淋，小便黄。至阴，疗小便淋，失精（《下》）。中极，治五淋，小便赤涩，（《明下》又云：尿道痛。）失精，脐下结如覆杯，阳气虚惫（《铜》）。复溜，治五淋，小便如散火。次髎，治赤淋（见便不利）。然谷、曲骨，治淋沥（见小腹痛）。太冲治淋。阴陵泉治气淋，寒热不节。交信，治气淋，㿉疝阴急，股引腨内廉骨痛。《明》云：疗气淋卒疝，大小便难。箕门，治淋，遗溺，鼠鼷肿痛，小便不通。大钟，治实则小便淋闭，洒洒腰脊强痛，大便秘涩，嗜卧口中热；虚则呕逆多寒，欲闭户而处，少气不足，胸胀喘息，舌干，咽中食噎不得下，善惊恐不乐，喉鸣欬唾血，气淋，灸关元五十壮，或盐着脐中灸三壮（《千》）。石淋灸关元，或气门，或大敦各三十壮；劳淋灸足太阴百壮；血淋灸丹田，或复溜各随年。五淋不小便，中封二七壮，或大敦七壮（余见《千金》）。水泉，治女小便淋沥。委阳、志室（见阴痛）、中髎，治小便淋沥。阴跷，疗妇人淋沥，阴挺出（《铜》同），四肢淫泺心闷及诸淋（《明》）。关元（《明》），治不觉遗沥。（《铜》见脐痛。）小肠俞，治淋沥（见小便赤）。
（予壮年寓学，忽有遗沥之患。因阅方书，见有用五倍子末酒调服者，服之而愈。药若相投，岂在多品，而亦无事于灸也，故附著于此。若欲治淋疾，则有王不留行子神效。彭侍郎以治张道士，服三粒愈（见《既效方》）。有妇人患淋，卧病久之，服诸药愈甚，其夫入夜来告急，予令取此花叶十余叶，令研细煎服，翌朝再来，云病已减八分，再与数叶煎服即愈。（一名剪金花，一名金盏银台。））
小便难（不通、不利）  ***************************
涌泉，疗小便不通（《明》）。曲骨，疗妇人小便不通（《下》见带下）。曲泉，主阴跳，痛引茎中，不得尿（《千》）。阴交、石门、委阳，主小腹坚痛引阴中，不得小便。关元，主三十六疾，不得小便。气冲，主淋闭不得尿。大敦，主小便难而痛。（《甲》云：照海主之。）横骨、大巨、期门，主小腹满，小便难，阴下纵。阴谷、大敦、箕门、委中、委阳，主阴跳遗小便难。中封、行间，主振寒溲白，尿难痛。曲骨，主小腹胀，血癃小便难。列缺，主小便热痛。中极等（见失精）。承扶、屈骨端，主小便不利（见大便不禁）。少府、三里，主小便不利癃。阴陵泉，主心下满寒中，小便不利。包肓等（见淋）。石门、关元、阴交、中极（并见无子）、曲骨（见带下），主不得小便。京门，主溢饮，水道不通，溺黄。太冲，治腰引小便痛，小便不利状如淋（《明》同），㿉疝小腹肿，溏泄遗溺，阴痛，面目苍色，胸胁支满，足寒，大便难（《铜》）。水道，治膀胱寒，三焦热，小便不利（见小腹痛）。会阴，治小便难，窍中热（《千》同），皮痛，阴端寒，冲心。横骨，治腹胀小便难，阴器纵伸痛。阴包（见腰）、至阴、阴陵泉（见疝）、地机（见水肿）、三阴交（见痃癖），治小便不利。箕门（见淋），治小便不通。阴谷，治烦逆溺难，小腹急引阴痛，股内廉痛。五里，治肠中满，热闭不得溺。行间，治溺难（见白浊）。
（有人小便淋涩不通，甚以为苦，予令摘王不留行叶（详见淋沥），研细煎服即愈。（黄芪椎破，水煎数沸服，治大小便不通立效，亦有多煎葱汤，浸脐以下得通。））
小便五色  ***************************
肾俞，主小便难，赤浊，骨寒热（《千》）。前谷、委中，主尿赤难。上廉、下廉，主小便难黄。凡尿青取井，黄取俞，赤取荥，白取经，黑取合。承浆，主小便赤黄，或时不禁。完骨、小肠俞、白环俞、阳纲、膀胱俞，主小便赤黄。中脘，主小肠有热，尿黄。关元，主肾病气癃，尿黄。京门（又见《下》不通）、照海，主尿黄，水道不通。大陵，主目赤，小便如血。关元，主伤中尿血。大陵，治小便如血。关元（《明下》同），治溺血（见脐痛）。下脘，疗小便赤（《明》见腹坚）。阴交，治脐下热，小便赤，气痛如刀搅，作块如覆杯。阴跷，疗尿黄水，小腹热，咽干。《下》云疗小便难。小肠俞，治小便赤涩，小肠紧急。太溪、关元（见贲豚）、白环俞，疗小便黄（《下》）。小肠俞，治小便赤涩，淋沥，小腹痛（《铜》）。膀胱俞，治小便赤涩，遗溺，阴生疮，少气，胫寒拘急，不得屈伸。上廉，治小便难，赤黄。太溪（见伤寒无汗）、兑端（见渴）、阴谷（见腹胀）、下廉，治溺黄。魂门，治小便赤黄。关元（见脐痛），秩边（见腰痛）、气海、阳纲，治小便赤涩（见腹胀）。下脘，治小便赤（见腹痛）。大敦，主尿血，灸三壮（《千》）。
（小便有五色，惟赤白色者多，赤色多因酒得之，宜服《本事方》清心丸（予教人服效）。白色乃下元冷，宜服补药着灸肾俞、关元、小肠俞、膀胱俞等，皆要穴也。近有患小便出血者，人教酒与水煎苦荬菜根服，即愈。）
治梦遗失精（白浊）  ***************************
虚劳尿精，灸第七椎两旁，各三十壮（《千》），或曲泉百壮；虚劳白浊，灸脾俞百壮，或三焦俞、肾俞、章门各百壮；梦失精，小便浊难，灸肾俞百壮。梦泄精，灸中封五十。男子梦与人交精泄，灸三阴穴五十。失精阴缩，灸中封五十。阴痛溺血精出，灸列缺腧五十一。失精，五脏虚竭，灸曲骨端五十。失精，阴缩茎痛，灸大赫三十。失精，膝胫痛冷，灸曲泉百壮。腰脊冷疼溺浊，灸脾募百壮（并《千》）。白浊漏精，灸大椎骨尾龟骨并中间共三穴，以绳量大椎至尾龟骨，折中取中间穴（别附）。太冲、中封、地机，主精不足（《千》）。中极、蠡沟、漏谷、承扶、至阴，主小便不利，失精（《明下》同）。志室，治失精，小便淋沥。然谷，主精溢（大赫同），胻酸不能久立，足一寒一热。行间，治溺难白浊，寒疝小腹肿。肾俞，治溺血，便浊，出精（《铜》见痨瘵）。膏肓俞，治梦失精（见劳）。至阴、曲泉（见风劳）、中极、（《明下》同），治失精（见淋）。志室，治下肿失精，梦泄精，灸三阴交二七壮，梦断神良（《千》）。虚劳尿精，阳陵泉或阴陵泉随年壮，或十椎十九椎旁三十壮；耳聋腰痛失精，食少，膝以下清云云，当灸京门五十壮，十四椎百壮。
（《五脏论》曰：心有三孔，藏精汁三合（《千》同）。则人之遗漏，其因于心乎，心动则遗漏从之，欲免此患，要养其心，使不动可也。其次则邪念或起，必早抑之。至游居士云不愁念起，只恐觉迟是也。服药针灸，斯为下矣，然犹愈于不为也。）
大便不通  ***************************
大钟、中髎、石门、承山、太冲、中脘、太溪、承筋，主大便难（《千》）。昆仑，主不得大便。肓俞，主大便干，腹中切痛。石关，主大便闭塞，气结心坚满。承山（见转筋）、太溪（见伤寒无汗），治大便难（《铜》）。大钟（《铜》见淋）、石关，治大便秘涩。肓俞，治大便燥（见腰痛）。中注，治小腹有热，大便坚燥不利。太白，治腰痛大便难。太冲，治足寒大便难。石关、膀胱俞，疗腹痛大便难（《明下》）。大便难，灸七椎旁各一寸七壮（《千》），又承筋三壮。大便不通，大敦四壮。大便闭塞，气结心坚满，石门百壮（余见《千金》）。腹中有积，大便秘，巴豆肉为饼，置脐中灸三壮即通，神效。耆域蜜兑治大便秘（详见《既效》）。
大小便不通  ***************************
丰隆，主大小便涩难（《明》同）。长强（《明下》同）、小肠俞，主大小便难，淋癃。包肓，主癃闭下重，大小便难。水道，主三焦约，大小便不通（又云主妇人）。营冲四穴，主大小便不利。太溪，主大便难，尿黄。中注、浮郄，主小腹热，大便坚。白环俞（见腰脊）、承扶（见痔）、大肠俞，治大小便不利（《铜》见腹胀）。会阴，治不得大小便（见阴痛，《千》同）。浮郄，治小肠热，大肠结（见筋急）。膀胱俞，疗大小便难，尿赤（《明》）。交信，疗大小便难。
（一卒伤寒，大小便不通，予与五苓散而皆通，五苓固利小便矣，而大便亦通者，津液生故也。或小便通而大便尚不通，宜用蜜丸导之。（《必用方》妇人老人大便秘，用麻子，苏子煮粥食，最佳。））
小便不禁（遗尿附）  ***************************
承浆，主小便不禁（见便黄）。关元（又主妇人小便数泄不止）、涌泉，主小便数。少府，主阴暴痛，遗尿（《千》）。关门、中府（《甲》作委中）、神门，主遗尿。阴陵泉、阳陵泉，主失禁遗尿不自知。太冲，主女遗尿（见疝）。关门，治遗溺善满（《铜》）。箕门（见淋）、通里（见伤寒，《千》同）、大敦（见疝）、膀胱俞（见便赤）、太冲（见小便不利）、委中（见腰脊）、神门，治遗溺（见心烦）。阴包，治遗溺不禁（见腰痛）。遗溺灸阳陵泉，或足阳明，各随年（《千》）。遗溺失禁，出不自知，灸阴陵泉随年。小便失禁，灸大敦或行间七壮。尿床灸脐下横纹七壮，妇人遗尿灸横骨七壮，小儿遗尿灸脐下寸半，随年，又灸大敦三壮（余见《千金》）。曲泉、阴谷、阴陵泉、复溜。（此诸穴断小便利大佳，不损阳气，亦云止遗尿。）
大便不禁（余见泄泻）  ***************************
大肠俞、次髎，主大小便利。阳纲、主大便不节（《明》同），肠鸣泄注，小便赤黄。承扶，主尻中肿，大便直出，阴胞有寒，小便不利。屈骨端，主大便泄数，小便不利，并灸天枢。丹田，主泄利不禁，小腹绞痛。关元，疗泄痢虚胀，小便难（《明》）。魂门，治大便不节（《铜》），老小大便失禁，灸两足大指去甲一寸，三壮，又灸大指歧间各三壮（《千》）。三里，主霍乱遗失。
（大便不禁，病亦惙矣。神阙、石门、丹田、屈骨端等，皆是穴处，宜速灸之。予顷患脾泄，医谓有积，以冷药利之，大便不禁，服镇灵丹十余丸，午夜各数丸而愈。今人服此丹三五丸不效，则不服，是以一勺水救舆薪火也，可乎哉！）
泄泻（余见吐泻）  ***************************
曲泉，治泄利，四肢不举（《铜》见疝。）。腹结，治腹寒泄利（见脐痛）。神阙，治泄利不止，小儿奶利不绝，腹大绕脐痛。气穴，治妇人泄利不止（见月事）。阳纲，治大便泄利。意舍，治大便滑泄（并见腹胀）。梁门，治大肠滑泄，谷不化（见积气）。关门，治泄利不欲食（见积气）。天枢，治泄利食不化。三焦俞，治水谷不化，欲泄注（见腹胀）。悬枢，治水谷不化，下利（见积聚）。脊中，治温病积聚下利。中髎，治腹胀下利，食泄。脾俞，治泄利（见腹胀）。膀胱俞，治泄利腹痛。大肠俞、肾俞，治洞泄食不化（见痨瘵）。会阳，治腹中冷气，泄利不止。京门，治小腹急肿，肠鸣洞泄，髎枢引痛。三间，治腹满肠鸣，洞泄。然谷，治儿洞泄（见口噤）。关元，疗腹泄不止（《明下》见贲豚）。京门、然谷、阴陵泉，主洞泄不化（《千》）。肾俞、章门，主寒中洞泄不化。京门、昆仑，主洞泄体痛。长强，主头重洞泄。《明下》云洞泄不禁。阴陵泉、隐白，主胸中热，暴泄。大肠俞，主肠鸣，腹䐜肿，暴泄。三焦俞、小肠俞、下髎、意舍、章门，主肠鸣腹胀欲泄注。会阳，主腹中有寒泄注，肠澼便血。束骨，主肠澼泄。天枢，主冬月重感于寒则泄，当脐痛，肠胃间游气切痛。若心腹痛而后泄，此寒气客于肠间云云，灸关元百壮，服当归缩砂汤（《指》）。泄泻宜先灸脐中，次灸关元等穴。
飧泄  ***************************
中髎，主腹胀飧泄。下廉，治小腹痛飧泄，次指间痛，唇干，涎出不觉，不得汗出，毛发焦，脱肉少气，胃中热，不嗜食。上廉（见胁痛），治飧泄。阴陵泉，主妇人飧泄（见疝瘕）。
（《素问》言春伤于风，夏必飧泄。苟知伤于风而得之，则药自可治，虽不着艾，未为害也。）
《本事方》云：飧泄者，食谷不化也。春时木旺，肝生风邪，淫于脾经，至夏饮冷当风，故多飧泄。宜芎丸，芎、神曲、白术、附子等分，细末，糊圆梧子大。每服三五十丸，米饮下。治脾湿而泄者，万无不中，其用芎除湿有理，故载于此。
溏泄  ***************************
三阴交，治溏泄食不化（《铜》见腹胀。）。地机（见水肿），治溏泄。地机主溏瘕，腹痛，脏痹（《千》）。太冲等主溏泄（见痢）。
（予尝患痹疼，既愈而溏利者久之，因灸脐中，遂不登溷，连三日灸之，三夕不登溷。若灸溏泄，脐中第一，三阴交等穴乃其次也。）
《本事方》云：一亲每五更初，必溏痢一次者数月。有人云：此名肾泄，肾感阴气而然，服五味子散愈。（五味子二两，吴茱萸半两，细粒绿色者并炒香熟，为末，每服二钱，陈米饮下。）其论溏利有理，故附载之。
（予旧患溏利，每天晓必如厕，人教赎豆附丸服即愈。其方不可得也，他年再患此，只用姜煎附子加豆蔻服愈。）
痢  ***************************
（余见泻）
《素问》言泄痢有五种。一曰胃泄，饮食不化而色黄，胃与脾合故黄也。二曰脾泄，腹胀而注泄无休，又上逆呕，此为寒热之患也。三曰大肠泄，食毕肠鸣切痛，而痢白色，大肠与肺合故白也。四曰小肠泄，身瘦而便脓血，小肠与心合，心主血也。五曰大瘕泄，里急后重，数至圊不能便，茎中痛，此肾泄也。诸家方有二十余种，此唯言五种，盖举其纲也。《必用方》亦有赤白，疳蛊之别，其大概则脏腑寒也，廪丘公所谓诸下悉寒是也。数予治人痢，惟与以镇灵丹，无有不效，或未效更加丸数，则效矣。若蛊利则用柏叶、黄连煎服（见《既效》）。诸痢惟耆域方用厚朴、罂粟壳末最佳，后人又加木香、黄连、陈皮等分，甘草拌之，黄谷叶数片，姜枣、乌梅水煎。予尝用之验，故载于此。然痢本无恶证，而有患此而死者，或者世医以痢为热病，多服冷药故也。若其急难，亦当灼艾，不可专用药云。
复溜，主肠澼便脓血，泄痢后重，腹痛如痉状（《千》）。交信，主泄痢赤白（《铜》同），漏血。太冲、曲泉，主溏泄，痢注下血。小肠俞，主泄痢脓血五色，重下肿痛。丹田，主泄痢不禁，小腹绞痛。关元、太溪，主泄痢不止。脾俞，主泄痢不食，食不生肌。五枢，主妇人赤白，里急瘈疭。曲泉，治泄水下利脓血（《铜》见风劳）。中膂俞，治肠冷，赤白痢（《明》同）。膀胱俞，疗泄痢腹痛（《明》）。脊俞，疗温病积聚下痢（《铜》作下利）。关元，疗泄痢（见便不禁）。小儿痢下赤白，秋末脱肛，每厕腹痛不可忍，灸十二椎下节间，名接脊穴一壮。黄帝疗小儿疳痢脱肛，体瘦渴饮，形容瘦悴，诸药不瘥，灸尾翠骨上三寸骨陷间三壮。岐伯云：三伏内用桃水浴孩子，午正时当日灸之，用青帛拭，似见疳虫随汗出，神效。小儿伏深冷痢不止，灸脐下二寸三寸间动脉中三壮。妇人水泄痢，灸气海百壮。泄痢食不消，不作肌肤，灸脾俞随年壮（《千》）。泄注五利便脓，重下腹痛，灸小肠俞百壮。泄痢不禁，小腹绞痛，灸石门百壮（三报）。久痢百治不瘥，灸足阳门下一寸高骨上陷中，去大指歧三寸，随年，又脐中二三百壮，又关元三百（十日灸）。赤白下灸穷骨多为佳，四肢不举，多汗洞痢，灸大横随年（余见《千金》）。痢暴下如水云云，气海百壮（《指》）。
便血  ***************************
（余见痢、肠风）
复溜、太冲等（并见痢）、会阳（见泻），主便血（《千》）。下廉、幽门（《明》同）、太白（见吐泻），治泄利脓血（《铜》）。太白，治吐泄脓血（见腹胀）。小肠俞，治大便脓血出（《明》同）。下髎，治大便下血。腹哀，治大便脓血（见腹痛）。《千》又云：寒中食不化，腹痛。劳宫（见伤寒），治大小便血。
（陆氏《续集验方》治下血不止，量脐心与脊骨平，于脊骨上灸七壮即止，如再发即再灸七壮，永除根本。目睹数人有效，予尝用此灸人肠风，皆除根本，神效无比。然亦须按其骨突处酸疼方灸之，不疼则不灸也。但便血本因于肠风，肠风即肠痔，不可分而为三，或分为三而治之，非也。）
痔（瘘、漏）  ***************************
（余见疡瘘）
长强，治肠风下血，五种痔，疳蚀下部䘌，此痔根本是冷，谨冷食房劳（《铜》与《明》同）。《明下》云：疗久痔。会阴，治谷道瘙扰，久痔相通者死。（《千》云：主痔与阴相通者死。）会阳，治久痔。小肠俞，治五痔疼（《明》同）。秩边，治五痔发肿。复溜，治血痔，泄后肿。飞扬，治野鸡痔。承山，治久痔肿痛。承扶，治久痔尻脽肿，大便难，阴胞有寒，小便不利。《千》云：疗五种痔，泻鲜血，尻脽中肿，大便难，小便不利。气海俞，疗痔病泻血（《明》）。飞扬，主痔篡伤痛。商丘、复溜，主痔血泄后重。劳宫，主热痔。承筋、承扶、委中、阳谷，主痔痛腋下肿。商丘，主痔骨蚀。（《铜》云：痔疾骨疽蚀。）支沟、章门，主马刀肿瘘。绝骨，主瘘，马刀腋肿。侠溪、阳辅（《铜》同）、太冲，主腋下肿，马刀瘘。（《铜》云：太冲、临泣治马刀疡瘘。）天突、章门、天池、支沟，主漏。天突、天窗，主漏颈痛。长强，疗下漏。（《明》见痔一，《千》用葶苈子、豉作饼灸漏，《外台》云：不可灸头疮，葶苈气入脑杀人。）灸痔法：疾若未深，尾闾骨下近谷道，灸一穴便可除去。如《传信方》先以经年槐枝煎汤洗，后灸其上七壮，大称其验。如本草只以马蓝菜根一握，水三碗煎碗半，乘热以小口瓦器中熏洗，令肿退，于元生鼠奶根上灸。（即不可灸尖头，恐效迟。）如患深用汤洗未退，易汤洗令消，然后灸，觉火气通至胸乃效。病虽深，至二十余壮永绝根本，以竹片护四边肉，仍于天色寒凉时灸，忌毒物（《集效》）。
（千金灸漏，更有数穴。）
肠风  ***************************
脊端穷骨（脊骨尽处），名龟尾。当中灸三壮，治肠风泻血即愈，须颠倒身方灸得。久冷五痔便血，脊中百壮（《千翼》）。
（何教授汤簿有此疾积年，皆一灸除根，汤簿因传此法。后观灸经，此穴疗小儿脱肛，泻血，盖岐伯灸小儿法也。后人因之以灸大人肠风泻血尔，盖大人小儿之病，初不异故也，五痔便血，失屎。（回气百壮，在脊穷骨上赤白下。））
长强，治肠风下血（《铜》见痔）。
（肠风药甚众，多不作效，何也？《本草衍义》曰：肠风乃肠痔，苟知其为痔而治之，无不效矣。若灸肠风，长强为要穴云。近李仓肠风，市医以杖量脐中，于脊骨当脐处灸，即愈。予因此为人灸肠风，皆除根。（陆氏方治下血除根。））
肠澼  ***************************
复溜（见痢）、束骨、会阳（见泻），主肠澼（《千》）。中都，治肠澼，㿉疝小腹痛（《铜》）。四满，治肠澼切痛（见积聚）。结积留饮澼囊，胸满饮食不消，灸通谷五十壮（《千》）。大肠俞，主风，腹中雷鸣，大肠灌沸，肠澼泄痢，食不消化，小腹绞痛，腰脊疼强，大小便难，不能饮食，灸百壮，三报之。诸结积留饮澼囊，胸满饮食不消，通谷五十壮，又胃脘三百，三报之。第十五椎名下极俞，主腹中疾，腰痛，膀胱寒澼饮注下，随年壮（《千翼》）。会阳，主腹中有寒泄注，肠澼便血。束骨，主肠澼泄。膺窗，主肠鸣泄注。阳纲，主大便不节，小便赤黄，肠鸣泄注。三焦俞、小肠俞、下髎、意舍、章门，主肠鸣腹胀，欲泄注（《千》）。
肠痛  ***************************
（余见肠澼）
太白，主肠痛（《甲》见肠鸣）。陷谷等主肠痛（《千》见肠鸣）。商曲，治肠切痛（《铜》见积聚）。建里，疗肠中疼，呕逆上气，心痛身肿（《明》）。气冲，治肠中之热（《铜》见上气）。
（肠痛亦多端，若疼甚者乃肠痈，急宜服内补十全散等药，其它宜随证灸之。有老妪大肠中常若里急后重，甚苦之。自言人必无老新妇，此奇疾也。为按其大肠俞疼甚，令归灸之而愈。）
肠痈为病，小肠重，小便数似淋，或绕脐生疮，或脓从脐出，大便出脓血，屈两肘正灸肘头，锐骨各百壮，则下脓，止，瘥。
（胡权内补十全散，治肠痈神效。）
肠鸣（腹鸣）  ***************************
不容，治腹虚鸣（《铜》见痃癖）。三间，主胸满肠鸣（《千》）。胃俞，主腹满而鸣。（《明下》云：腹中鸣。）脐中，主肠中常鸣，上冲于心。天枢，主腹胀肠鸣，气上冲胸（又主妇人）。阴都，主心满气逆肠鸣。太白、公孙、大肠俞、三焦俞等（见泻），主肠鸣。阴交，主肠鸣濯濯，有如水声。上廉，主肠鸣相追逐。漏谷，主肠鸣，强欠，心悲气逆。膺窗，主肠鸣泄注。陷谷、温溜、漏谷、复溜、阳纲、主肠鸣而痛。下髎，主妇人肠鸣注泄。胸胁胀，肠鸣切痛，太白主之（《甲》）。三里（见胃）、三间、京门（见泻）、关门（见积气）、三阴交（见腹胀）、陷谷、水分、神阙（并见水肿）、承满、温溜、三焦俞、大肠俞、胃俞（腹胀）、天枢（月事），治肠鸣（《铜》）。章门，治肠鸣盈盈然（《千》同），食不化，胁痛不得卧，烦热口干，不嗜食，胸胁支满，喘息心痛，腰（《下经》有背胁）痛不得转侧。上廉，治肠鸣气走疰痛。商丘，治腹胀肠鸣不便，脾虚令人不乐，身寒善太息，心悲气逆。复溜，治腹雷鸣（见鼓胀）。肾俞，疗腹痛雷鸣（《明》见腹痛）。承满，疗肠鸣腹胀，上喘气逆（《下》）。阳纲，疗食饮不下，腹中雷鸣，腹满䐜胀，大便泄，消渴，身热面目黄，不嗜食，怠惰（《下》）。《千》云：主肠鸣（见大便不禁）。三焦俞，疗腹胀肠鸣，肠中雷鸣，相逐痢下，灸承满五十壮（《千》）。天枢，主腹胀肠鸣，气上冲胸，不能久立，腹痛濯濯，冬日重感于寒则泄（见泄泻），食不化，嗜食身肿，夹脐急。腹中雷鸣，灸太冲无限壮数（《千》见上气）。
脱肛  ***************************
百会，疗脱肛（《明》）。《下》云疗大人小儿脱肛，《铜》云治小儿脱肛久不瘥。岐伯疗小儿脱肛泻血，秋深不较，灸龟尾一壮，脊端穷骨也。黄帝灸小儿疳痢脱肛。小儿痢下脱肛（并见痢）。小儿脱肛，灸顶上旋毛中三壮，即入（《千》）。或尾翠骨三壮，或脐中随年。寒冷脱肛，灸翠骨七壮立愈，神效。脐中随年（《千翼》）。横骨百壮，或龟尾七壮（穷骨）。
（人有小女患痢脱肛，予传得一方，用草茶叶一握，姜七片，令煎服而愈，然不知其方所自来也。后阅坡文，始知生姜㕮咀煎茶，乃东坡治文潞公痢之方也，故附于此。）
霍乱转筋（筋缓急）  ***************************
（余见手足挛）
凡霍乱，头痛胸满，呼吸喘鸣，穷窘不得息，人迎主之（《千》）。巨阙、（《明》云：疗霍乱不识人。）关冲、支沟、公孙、阴陵泉，主霍乱。太阴、大都、金门、仆参，主厥逆霍乱。太白，主霍乱逆气。鱼际，主胃逆霍乱。承筋，主霍乱胫不仁。承筋、仆参（见尸厥）、解溪、阴陵泉（见疝），治霍乱。金门、仆参、承山、承筋，转筋霍乱（《千》）。承山，治霍乱转筋，大便难（《铜》）。金门，治霍乱转筋。曲泉（见疝），悬钟（见膝挛）、阳辅（见膝痛）、京骨（见足麻）、胃俞，治筋挛（见腹胀）。仆参（见足痛）、窍阴（见无子）、至阴（见头痛）、解溪（见风）、丘墟（见腋肿），治转筋。髀关，治筋络急（《铜》见膝痛）。浮郄，治小肠热，大肠结，股外胫筋急，髀枢不仁。曲池，治筋缓，捉物不得，挽弓不开，屈伸难，风臂肘细无力。中渎，治寒气客于分肉间，痛攻上下，筋痹不仁。承筋，治寒抟转筋肢肿，大便难，脚腨酸重，引小腹痛。委中（见脚弱）、跗阳、承山（见腰脚），疗筋急（《明下》）。张仲文灸脚筋急（见腰脚）。岐伯疗脚转筋，发不可忍者，灸脚踝上一壮，内筋急灸内，外筋急灸外。解溪，主膝重脚转筋，湿痹（《千》）。窍阴，主四肢转筋。太渊，主眼青转筋，乍寒乍热，缺盆中相引痛。丘墟，主脚急肿痛，战掉不能久立，跗筋足挛。委中、委阳，主筋急身热。肝俞，主筋寒热痉，筋急手相引。心俞、肝俞、主筋急手相引，转筋入腹，痛欲死者，使四人捉手足，灸脐左边二寸十四壮（《备急》）。《千》云：脐上一寸十四壮，转筋灸涌泉六七壮（《千》），转筋四厥，灸乳根黑白际一壮。若手足厥冷，三阴交二七壮。霍乱已死有暖气者，承筋七壮，起死人。又盐纳脐中，灸二七壮。腰背不便，转筋急痹筋挛，二十一椎随年。转筋在两臂及胸中，灸手掌白肉际七壮。又灸膻中、中府、巨阙、胃脘、尺泽，并治筋拘头足皆愈。腹胀转筋，脐上一寸二七壮。人有身屈不可行，亦有膝上肿疼动不得，予为灸阳陵泉皆愈，已救百余人矣，神效无比。（有吐泻转筋者，予教灸水分即止。）转筋，十指挛急，不得屈伸，灸脚外踝骨上七壮（余见《千金》）。
霍乱吐泻  ***************************
（余见转筋）
凡霍乱泄出不自知，先取太溪，后取太仓之原（《千》）。三里，主霍乱遗失失气。期门，主霍乱泄注。尺泽，主呕泄上下出，胁下痛。太白，主腹胀食不化，喜呕，泄有脓血。关冲，治霍乱胸中气噎，不嗜食，臂肘痛不举（《铜》）。人迎，治吐逆霍乱，胸满喘呼不得息。期门，治胸中烦热，贲豚上下，目青而呕，霍乱泄利，腹坚硬，大喘不得卧，胁下积气。上脘，治霍乱吐利，身热汗不出。隐白，治吐泄（见腹胀）。中脘，治霍乱，出泄不自知。支沟、天枢，治呕吐霍乱（见脐痛）。太白，治气逆霍乱腹痛，又吐泄脓血（见腹胀）。阴郄，治心痛霍乱，胸满。上脘，治霍乱心痛，不可卧，吐利（《明》）。巨阙，治胸胁满，霍乱吐利不止，困顿不知人（《下》）。吐逆霍乱，吐血，灸手心主五十壮（《千》）。凡霍乱先心痛及先吐，灸巨阙七壮；若先腹痛，太仓二七壮；若先下利，灸大肠募（脐旁二寸），男左女右；若吐下不禁，两手脉疾数，灸蔽骨下三寸，又脐下三寸，各七十壮；若下不止，大都七壮；若泄利伤烦欲死，慈宫二七壮。
（霍乱吐泻尤当速治，宜服来复丹、镇灵丹等药，以多为贵。尤宜灸上脘、中脘、神阙、关元等穴。若水分穴，尤不可缓，盖水谷不分而后泄泻，此穴一名分水，能分水谷故也。或兼灸中脘穴，须先中脘而后水分可也。）
呕吐  ***************************
（又见喘嗽）
胃俞，主呕吐，筋挛，食不下（《千》）。商丘，主脾虚，令人病寒不乐，好太息，多寒热，喜呕。商丘、幽门、通谷，主喜呕。阳陵泉，主呕宿汁，心下澹澹。天容，主欬逆呕沫。曲泽，主逆气呕涎。维道，主呕逆不止。大钟、大溪，主烦心满呕。绝骨，主病热欲呕。俞府（《明下》云不下食）、灵墟、巨阙、率谷、神藏，主呕吐胸满。胃俞、肾俞、石门、中庭等（见反胃）。少商、劳宫，主呕吐。隐白，主膈中呕吐不欲食。魂门、阳关，主呕吐不住，多涎。巨阙、胸堂，主吐食。膈俞，主吐食，又灸章门。胃脘、鱼际，疗膈虚食欲呕，身热汗出，唾呕，吐血唾血（《明》）。中庭（见反胃），疗呕吐（《明》）。云门（见上气），疗呕逆。神藏、灵墟，治呕吐胸满（《铜》见胸胁满）。承光（见头痛）、大都（见腹满），治呕吐。太冲，治呕逆发寒（见疝）。大钟，治呕逆多寒（见淋）。劳宫（见伤寒），治气逆呕哕。维道，治呕逆不止，三焦不调，水肿，不嗜食。上髎，治呕逆。膈关，治呕哕多涎唾（见背痛）。率谷，治呕吐不止（见痰）。肺俞，治上气呕吐（见上气）。玉堂，治呕吐寒痰上气。心俞，治呕吐不下食（见狂走）。中庭（见胸满）、俞府（见喘）、意舍（见腹胀），治呕吐。膈俞，治欬逆、呕逆，膈胃（《明》作上）寒痰，食饮不下，胸满肢肿，胁痛腹胀，胃脘暴痛。胆俞，治呕则食无所出（见腹胀）。魄户，治呕吐烦满（见上气）。膻中，治吐涎。太溪，治呕吐，口中如胶，善噫。颅囟，治小儿呕吐涎沫。瘈脉，治小儿呕吐泄利（并见小儿瘈疭）。筑宾（见狂）、少海，治呕吐涎沫。廉泉，疗喘息呕沫（《明》见少气）。筑宾，疗呕吐不止。幽门，疗善吐，食饮不下，兼唾多吐涎，干哕呕沫（《下》）。上脘，疗呕吐食不下，腹胀气满，心忪惊悸，时吐呕血，腹㽲痛，痰多吐涎。小儿吐乳，灸中庭一壮。粥食汤药皆吐不停，灸间使（《千》见干呕）。吐逆呕不得食，灸心俞百壮，或胸堂百壮，或巨阙五十。呕吐宿汁，吞酸，灸日月百壮，三报；或盐半斤炒，故帛裹就热熨痛处，主呕吐。若心腹痛而呕，此寒热客于肠胃云云，灸中脘（《指》）。三焦俞，主饮食吐逆（《千》见腹胀）。隐白，疗呕吐（《明》）。太白，治呕吐。三焦俞，治吐逆（并见腹胀）。
干呕  ***************************
极泉、侠白，治心痛，干呕烦满（《铜》）。通谷，疗干呕无所出，又治劳食饮隔结（《明》）。胆俞，疗胸胁支满，呕无所出，口舌干，饮食不下。幽门，疗干哕（《下》见吐）。干呕不止，粥食汤药皆吐不停，灸手间使三十壮。若四厥，脉沉绝不至，灸便通，此起死法（《千》）。干呕，灸心主尺泽亦佳，又灸乳下一寸三十壮。霍乱干呕，间使七壮，不瘥更灸。
（《千金》言生姜乃呕家圣药。有此疾者，早上宜多用生姜泡汤服，或煨或生嚼，或取自然汁入酒服，皆效。）
隐白，主腹满喜呕（《千》）。干呕，灸心主尺泽佳，又乳下一寸三十壮，凡哕令人惋恨。（承浆七壮如麦大，又脐下四指七壮。卒哕，膻中、中府、胃脘各数十壮，尺泽、巨阙七壮。）
噫  ***************************
蠡沟，主数噫，恐悸，气不足（《千》）。陷谷，主腹大满，喜噫。鸠尾，主噫喘，胸满欬呕。少海，主气逆，呼吸噫哕呕。劳宫，主气逆，噫不止。欬唾噫，善欬，气无所出，先取三里，后取太白、章门。大敦，主哕噫，又灸石关。太溪（见吐），治善噫（《铜》）。蠡沟，治数噫（见疝）。神门，治数噫恐悸（见心烦）。陷谷（见水肿）、期门，治产后善噫（见心痛）。太渊，治噫气上逆。少商，治烦心善哕，心下满，汗出而寒，欬逆。太渊，治善哕呕（见胸痹）。温溜，治伤寒哕逆，噫哕，膈中气闭寒，灸腋下聚毛下附肋宛宛中，五十壮（《千》）。噫哕呕逆，灸石关百壮。
伤寒呕哕（诸哕）  ***************************
巨阙，主伤寒烦心喜呕（《千》）。《甲》云：主心腹胀噫，烦热善呕，膈中不利。间使，主热病烦心喜哕，胸中澹澹。温溜，主伤寒寒热头痛，哕衄。百会，主汗出而呕痉。商丘，主寒热好呕。大椎，主伤寒热盛烦呕。肾俞，主头身热赤欲呕（并《千》）。劳宫，主热病烦满，欲呕哕（《甲》）。曲泽，主伤寒逆气，呕唾（《千》）。
（《必用方》论哕者，俗云克逆也，针灸者当以此求之。）
若气自腹中起，上筑咽喉，逆气连属不能出，或至数十声，上下不得喘息。此由寒伤胃脘，肾气先虚，逆气上乘于胃，与气相并不止者难治，谓之哕，宜茱萸丸，灸中脘、关元百壮，未止灸肾俞百壮（《指》）。
唾  ***************************
中府，治欬唾浊涕（《铜》见肺气）。库房，治多唾浊沫、脓血。周荣，治欬唾稠脓（并见胸胁满）。少商，治腹满唾沫（见疟）。百会（见痫），治唾沫。石关，治多唾呕沫（《明下》）。库房，治肺寒咳嗽唾脓（见逆气）。幽门（见同），治呕沫吐涎，喜唾（《铜》）。石关，治脊强不开，多唾。日月，治多唾（见悲愁）。天井，治心胸痛，咳嗽上气，吐脓，不嗜食。紫宫，治吐血，及唾如白胶（《明》）。曲泽，主伤寒逆气呕唾（《千》）。
（名医贾祐录云：积主脏病，聚主腑病。积者是饮食包结不消，聚者是伏痰结而不化。痰伏在上膈，主头目眩痛，多自涎唾，或致潮热，用平胃散、乌金散治之。其论有理，故载之。）
胃痛（寒热）  ***************************
鱼际，疗胃气逆（《明》）。分水，治胃胀不调（见腹痛）。《铜》云：胃虚胀不嗜食。膈俞，治胃脘暴痛（《铜》见呕吐）。下脘，治腹、胃不调，腹痛（《明》见腹坚）。肾俞，主胃寒胀（《千》见食多）。胃俞，治胃中寒（《铜》见腹胀）。水分，治胃虚胀（见水肿）。三里，治胃中寒，心腹胀满，胃气不足，恶闻食臭，肠鸣腹痛，食不化（《明下》同）。下廉（见飧泄）、悬钟，治胃热不嗜食。心俞，疗胃中弱，食不下（《明下》）。太渊（《千》见心痛），疗胃气上逆，唾血。治胃补胃，胃俞百壮。胃寒不能食，食多身瘦，肠鸣腹满，胃胀胃热，三里三十壮。反胃，食即吐，上气，灸两乳下各一寸（以瘥为期），又脐上一寸二十壮，又内踝下三指，稍斜向前穴三壮（《外台》云一指，《千翼》）。
反胃  ***************************
凡食饮不化，入腹还出，先取下脘，后取三里泻之。章门，主食饮不化，入腹还出（见不嗜食）。中庭、中府，主膈寒食不下，呕吐还出，又主呕逆吐食不得出。中庭，疗胸胁支满，心下满（《铜》《明》同下），食不下，呕逆，吐食还出。三里，疗胃气不足，反胃。胃俞（见不能食），疗吐食。意舍，疗吐食不留住（《下》见背痛）。吐逆食不住，胃脘百壮（《千》）；吐呕逆不得下食，今日食明日吐，灸膈俞百壮。
（有人久患反胃，予与镇灵丹服，更令服七气汤，遂能立食。若加以着艾，尤为佳也。有老妇人患反胃，饮食至晚即吐出，见其气绕脐而转，予为点水分、气海并夹脐边两穴，他归只灸水分、气海即愈，神效。）
食不下（不化）  ***************************
魂门，治饮食不下，腹中雷鸣（《铜》）。三焦俞，治吐逆，饮食不下（见腹胀）。胃仓、意舍（见腹胀）、膈关，治食饮不下（见背痛）。胃俞，主呕吐筋挛，食不下（《千》）。大肠俞、周荣，主食不下，喜饮。中庭、中府，主膈寒食不下（见反胃）。阳纲、期门、少商、劳宫，主饮食不下。三焦俞，主伤寒头痛，食不下。心俞，治胃弱，食饮不下（《明下》）。膈俞，治膈寒食饮不下，腹胁满，胃弱食少，嗜卧怠惰，不欲动，身温不能食。《千》云：主吐食（见呕）。阳纲，治食不下，腹中雷鸣，大小便不节，黄水（《明》）。紫宫（见烦心）、中庭（见反胃）、胆俞（见呕），治饮食不下。三里（见胃）、大肠俞、三阴交（并见腹胀）、下脘（见腹痛）、三焦俞、悬枢（见泻）、梁门（见积气），治谷不化。天枢（见泻）、志室（见脊痛）、肾俞（见劳），治食不化。腹哀，治寒中食不化。三焦俞，治水谷不消，腹胀腰痛，吐逆（《明》）。腹哀（《铜》同）、太白（见泻），主食不化（《千》）。凡食饮不化，入腹还出，先取下脘，后取三里泻之。石门，主不欲食，谷入不化。天枢、厉兑、内庭，主食不化，不嗜食，夹脐痛。章门，主食饮不化（见不嗜食）。上脘、中脘，主寒中伤饱，食饮不化。中庭，治胸胁满，食不下（见反胃）。胃脘、三焦俞，主小腹积聚，坚大如盘，胃胀食不消（《千》）。志室（《明》见腹痛），疗食不下。太白、公孙（见腹胀），主食不化。中府、胃仓、承满（见腹胀）、鱼际（见腹痛）、周荣（见胸满），治食不下。中脘（腹胀）、三阴交（见腹胀），治食不化。
不能食  ***************************
然谷，治脑痛不能食（《铜》见痰）。丰隆，主不能食。中极，主饥不能食。胃俞，主呕吐筋挛，食不下，不能食。维道，主三焦有水气，不能食。膈俞，主伤寒嗜卧，怠惰不欲动，身湿不能食（《铜》同）。石门，主不欲食，谷入不化。率谷，主醉酒风热，发不能饮食，呕吐（《甲》）。少商，疗不能食，腹中气满，吃食无味（《明》）。分水（见腹痛），疗不能食。胃俞，疗烦满吐食，腹胀不能食。《下》云：疗胃中寒气不能食，胸胁满，身瘦不能食，胸满，膈上逆气闷热，灸大肠俞二七壮，小儿减之（《千》）。三里，疗腹满不能食，胃气不足，反胃（《明》）。（不能饮食见肠澼，脏腑积聚及饮食不消见寒热，涌泉主心痛不嗜食；咽中痛不可纳食见虚劳，脾俞、胃俞治不嗜食。）
不嗜食  ***************************
凡不嗜食，刺然谷多见血，使人立饥（《千》）。隐白（见吐）、然谷、脾俞、内庭，主不嗜食。天枢、厉兑、内庭，主食不化，不嗜食，夹脐急。中封，主身黄有微热，不嗜食。章门，主食饮不化，入腹还出，热中不嗜食，苦吞而闻食臭伤饱，身黄酸疼羸瘦。肺俞，治上气呕吐，支满不嗜食（《铜》）。胃俞、脾俞，治腹痛不嗜食（见腹胀）。地机、阴陵泉、水分（并见水肿）、幽门（见胸痛）、小肠俞（见脚气），治不嗜食。下脘，治六腑气寒不嗜食（见腹痛）。下廉（见飧泄）、悬钟，治胃热不嗜食。（见膝挛。）阴跷，疗病饥不欲食（《明》）。悬钟，疗腹满，中焦客热不嗜食（《明下》）。又云心腹胀满，胃热不嗜食。阳纲（见肠鸣），疗不嗜食。水分，治胃虚胀不嗜食（《铜》）。
（不嗜食有数端，有三焦客热不嗜食，有胃热不嗜食，有胃寒不嗜食，有六腑气寒不嗜食，固当随证用药治之，而针灸者亦当知补泻之法可也。）
（《史记》阳虚侯病甚，众医皆以为蹙，太仓公诊脉以为痹。根在右胁下，大如覆杯，令人喘，逆气不能食，病得之内，即以火齐粥且饮，六日气下。即令更服圆药，出入六日，病已。然则人之不能食，亦有患痹而得者，概曰胃有寒热则不可也。）
扁鹊曰：凡人心风，灸心俞、肝俞主心风，腹胀满，食不消化，四肢羸露不欲食（见中风）。曲泉，主不嗜食（见无子）。
食气（无味）  ***************************
三里，治食气，恶闻食臭（见胃）。大杼（见劳），治食气。百会（见风痫）、少商（见不能食），疗吃食无味（《明》）。凡身重不得食，食无味，心下虚满，时时欲下，喜卧，皆针胃脘、太仓，服建中汤及平胃丸。
（有钻胃丸，温中开胃，病人觑饮食不得，三五服即思食。破故纸半两，肉豆蔻四枚，为末，蒸枣肉丸梧子大，空心米饮三十丸。）
食多  ***************************
脾俞，治食饮多身瘦（《铜》见腹胀）。肾俞，疗食多身瘦（《明下》见劳）。胃俞、肾俞，主胃中寒胀，食多身瘦。脾俞、大肠俞，主食多身瘦（见腹胀）。
（舍侄偶食罢即饥，再食又饥，自碎生姜浓泡二碗，服愈。）
疟（脾寒）  ***************************
（《千金》云：夫疟皆生于风，夏伤于暑，秋为㾬（痎同）疟。（《素问》云：㾬犹老也，亦瘦也。杨上善云：二日一发为㾬疟，其说与《素问》《千金》异。）疟有数名，先寒后热曰寒疟，先热后寒曰温疟，热而不寒曰瘅疟，多寒曰牡疟，久不瘥曰劳疟。（久不断曰老疟。）时行后变成疟曰瘴疟，病结为癥瘕曰疟母，以至肝、肺、脾、肾、心、胃亦皆有疟。或每日发，或间日发，或作稍益晏，或作日益早。《素问》《千金》等方论之详矣。治疟之方甚多，惟小金丹为最佳。予尝以予人皆效，然人岂得皆有此药哉，此灸之所以不可废也。乡居人用旱莲草椎碎，置在手掌上一夫（四指间也）当两筋中，以古文铙压之，系之以故帛，未久即起小泡，谓之天灸，尚能愈疟，况于灸乎？故详著之。）
譩譆，治温疟、寒疟（《明》）。《下》云：疗疟久不愈。腰俞、中脘，治温疟、痎疟。膈俞（见痰）、命门（见头疼）、太溪（见欬逆），疗痎疟。阴跷，治暴疟。上廉，治寒疟。三间，治疟寒热，唇口干，身热喘，目急痛。至阴，治疟发寒热，头重烦心（《下》）。液门、合谷、陷谷、天池，治寒热痎疟。偏历，治发寒热疟，久不愈，目视䀮䀮。大椎，治痎疟久不愈。少府，治痎疟久不愈者，烦满少气，悲恐畏人，臂酸掌热，手握不伸。陶道，治痎疟寒热洒淅。命门，治寒热痎疟，腰腹相引痛。足临泣，治疟日西发。（《千》同，《铜》云：治疟日发。）疗小儿疟久不愈，灸足大指、次指外间陷中，各一壮（并《下》）。太溪（见心痛）、照海、中渚，治久疟。丘墟，治久疟振寒（《千》同）。陷谷，治疟。中封，治痎疟色苍苍（《千》云太息）振寒，小腹肿，食怏怏。绕脐痛，足逆冷，不嗜食，身体不仁。液门，治痎疟寒热，目眩头痛，暴得耳聋。腕骨，治痎疟头痛烦闷。商阳，治寒热痎疟，口干。《明下》云：治疟，口干。譩譆（见肩背痛）、中脘、白环俞，治温疟（见腰脊）。上髎、偏历，治寒热疟。三间，治寒疟，唇焦口干，气喘。脾俞，治痎疟寒热。
（有人患久疟，诸药不效，或教之以灸脾俞，即愈。更一人亦久患疟，闻之，亦灸此穴而愈。盖疟多因饮食得之，故灸脾俞作效。）
内庭、厉兑（面肿）、公孙，治寒疟不嗜食。京骨，治疟寒热，喜惊不欲食（《明下》同）。神门，治疟心烦甚，欲得饮冷，恶寒则欲处温中，咽干不嗜食。合谷、阳溪、后溪、阳池、阴都，治身寒热疟，（《明下》云痎疟。）病心下烦满气逆。天枢，治寒疟。列缺，治寒疟呕沫，善笑纵唇口。（《明下》云：痎疟面色不定。）少商，治痎疟振寒，腹满，（《明下》有烦心善哕。）唾沫，唇干，引饮不下膨膨，手挛指痛，寒栗鼓颔，喉鸣。经渠，治疟寒热，胸背拘急，胸满膨膨（《明》同）。大椎、腰俞，治温疟、痎疟（《明》同）。大杼，疗疟颈项强，不可俯仰，头痛振寒。前谷、风池、神道（见头痛）、百会，治痎疟。上星，治痎疟振寒热，汗不出。偏历，主风疟汗不出（《千》）。少泽（《明》云头痛，《铜》云寒热）、复溜、昆仑，主疟寒汗不出。冲阳，主疟先寒冼淅，甚久而热，热去汗出。然谷、昆仑，主疟多汗。《甲》云：主疟多汗，腰痛不可俯仰，目如脱，项如拔。列缺、后溪、少泽、前谷，主疟寒热。太泉、太溪、经渠，主疟欬逆，心闷不得卧，寒热。大陵、腕骨、阳谷、少冲，主乍寒乍热疟。天枢，主疟振寒，热盛狂言。大钟，主疟多寒少热。《甲》云：疟闷呕甚，热多寒少，欲闭户而处，寒厥足热。商丘，主寒疟腹痛。少海，主疟背振寒。《甲》云：项痛引肘腋。腰痛少腹，四肢不举。阳溪，主疟甚苦寒欬呕沫。厉兑、内庭，主疟不嗜食，恶寒。少商，主疟振栗鼓颔。商丘、神庭、上星、百会、完骨、风池、神道、液门、前谷、光明、至阴、大杼，主痎疟热。阴都、少海、商阳、三间、中渚，主疟身热。列缺，主疟甚热。阳谷，主疟胁痛不得息。侠溪，主疟足痛。冲阳、束骨，主疟从脚胻起。阳谷，主疟胁痛不得息。飞扬，主狂疟头眩痛，痉反折。温溜，主疟面赤肿。天井，主疟食时发，心痛，悲伤不乐。天府，主疟病。譩譆、支正、小海，主风疟。三里、陷谷、侠溪、飞扬，主痎疟少气。
（大附子一枚炮末，姜两半取自然汁，丸如小豆大，每十五丸空心热酒吞下，老少加减。川客治疟，只二三服皆愈。云兼治脾胃，愈于姜附汤，故附此。）
脾疼  ***************************
（余见心腹痛）
府舍，治疝癖，脾中急痛，循胁上下抢心，腹满积聚，厥气两乳（《铜》）。商丘，治脾虚令人不乐（见肠鸣，《千》见吐）。三阴交，治脾病身重（见腹胀）。
（予尝久患脾疼，服治脾药，反膨胀不得已，依耆域方用面裹，火炮蓬莪术末，水与酒、醋煎服，立愈。已而告人，人亦云高良姜末，米饮调服，亦作效。后郑教授传一方，云草果、延胡索、灵脂并没药酒调三两钱、一似手拈却。草果子、五灵脂四味等分为末、此亦平稳药也。有此疾者宜服之，或不吐不泻，心中疼甚，日轻夜甚者，用干盐梅并茶煎服，神效。若灸者，宜上脘、中脘、下脘、脾俞、三阴交等穴。）

卷四  ——————————————————————————————————————————————————————————————————————————————————————————

心痛  ***************************
凡心实者则心中暴痛，虚则心烦惕然不能动。失智，内关主之（《千》）。凡卒心痛汗出，刺大敦出血立已。心俞、膻中、通谷、巨阙、太仓、神府、郄门、曲泽、大陵，主心痛。期门、长强、天突、侠白、中冲，主心痛短气。尺泽，主心痛膨膨然，心烦乱闷，少气不足息。然谷，主心如悬，少气不足以息。心闷痛上气，牵引小肠，灸巨阙二七壮。肾俞、复溜、大陵、云门，主心痛如悬。间使，主心悬如饥。支沟、太溪、然谷，主心痛如锥刺，甚者手足寒至节者死。行间，主心痛，色苍苍然如死灰状，终日不得太息（《铜》）。鸠尾，主心寒胀满不得食，息贲唾血，厥心痛，善哕，心疝，太息。中脘，主心痛难俯仰。（《甲》云：身寒心痛冲冒，死不知人。）临泣，主胸痹心痛，不得反侧。（《甲》云：不得息，痛无常处。）腹结（见脐）、行间（见腹痛），主痛抢心。通里，主卒痛烦心，心中懊憹，数欠频伸，心下悸悲（《千》与《铜》同）。灵道，主心痛悲恐，相引瘈疭。建里，主心痛上抢心，不欲食。（《明》云：心痛身肿。）章门，主心痛而呕。大泉，主心痛肺胀，胃气上逆。鸠尾，主心寒胀满，不得食。大都、太白，主暴泄心痛，腹胀心痛尤甚。上脘，主心痛，有三虫，多涎，不得反侧。不容、期门，主心切痛，喜噫酸。少冲，主心痛而寒。商丘，主心下有寒痛。胸痹心痛，天井、临泣主之，或灸膻中百壮（见胸痹）。膻中、天井，主胸心痛，心腹诸病，心痛灸太仓、肝俞（见心满）。心腹胸满痞痛，灸肝俞（见胸胁胀）。中脘，治心痛（《铜》见心满）。建里，疗心痛（《明》见上气）。膈俞，治心痛周痹（见痃癖）。足临泣，治心痛周痹，痛无常处（见月事）。鱼际，疗心痹（《明》见气逆。）。
（荆妇旧侍亲疾，累日不食，因得心脾疼，发则攻心腹，后心痛亦应之。至不可忍则与儿女别，以药饮之，疼反甚。若灸则遍身不胜灸矣，不免令儿女各以火针微刺之，不拘心腹，须臾痛定，即欲起矣，神哉。）
治心腹冷痛玉抱肚法，针砂四两，炒似烟出，入白矾半两，硇砂、粉霜各半钱，新水拌匀、微湿，以皮纸贴安怀中，候热发，置脐中、气海、石门、关元穴，大补本元。或置其他冷处，汗出立瘥。（予自用验。）此药燥则不热，再以新水拌，再热，可用十余次。如药力尽，却曝干，再入矾等，依旧热。舍弟叔浩传一方，只用针砂、泥矾，功效亦同。岂以硇砂、粉霜价不廉而不用耶。
（予旧患心痹，发则疼不可忍，急用瓦片置炭火中，烧令通红，取出投米醋中，漉出，以纸三二重裹之，置疼处，稍止。冷即再易，耆旧所传也。后阅《千金方》有云，凡心腹冷痛，熬盐一半熨，或熬蚕沙、烧砖石蒸熨，取其里温暖止，或蒸土亦大佳。始知予家所用，盖出《千金方》也。他日心疼甚，急灸中脘数壮，觉小腹两边有冷气自下而上，至灸处即散，此灸之功也。《本事方》载王思和论心忪非心忪也，胃之大络，名曰建里。络胸膈及两乳间，虚而有痰则动，更须臾发一阵热，是其证也。审若是又当灸建里矣，但不若中脘为要穴云。）
灵道，治心痛悲恐，相引瘈疭肘挛，暴喑不能言。侠白，治心痛干呕，烦满。极泉，治心痛干呕。太渊，治心痛唾血，振寒，咽干，狂言口僻。阴郄（见霍乱）、中冲，治心痛烦满，舌强。厥阴俞（见欬逆）、神门（见烦心）、临泣，治心痛（见月事）。龈交，治面赤心烦痛。天井，治心胸痛（见上气）。下脘，治心痛不可忍。外陵，治心如悬下痛（见腹痛）。大陵、上脘，治心痛不可忍。（《明》云不可卧。）章门，治喘息心痛（见肠鸣）。涌泉、建里，治心下痛，不欲食。（许云：心疼是有涎，宜针建里。）幽门，治女子心痛，逆气善吐，食不下。期门，治产余疾，食不下，胸胁满，心切痛，善噫。巨阙，疗凡心痛有数种。冷痛、蛔虫心痛、蛊毒、霍乱不识人（《明》）。《铜》云：治蛔虫心痛，蛊毒。中脘，治心䘌不能食，反胃，霍乱心痛。曲泽（见唾血）、督俞（见腹痛）、膈俞（见痰饮），疗心痛。涌泉，疗心痛不嗜食。少冲，疗卒心痛。心俞，疗寒热心痛，背相引痛，胸满闷，咳嗽不得息，烦心多涎。巨阙，疗心痛不可忍，呕血烦心（《下》）。张仲文疗卒心痛不可忍，吐冷酸水，及元脏气，灸足大指、次指内横纹中各一壮，炷如小麦，立愈。心懊憹憹，微痛烦逆，灸心俞百壮（《千》）。心痛如锥刀刺，气结，灸膈俞七壮。心痛冷气上，灸龙颔百壮。在鸠尾头上行一寸半，不可刺。心痛恶气上，胁急痛，灸通谷五十壮，在乳下二寸。心痛暴绞急绝欲死，灸神府百壮，在鸠尾正心，有忌。心痛暴恶风，灸巨阙百壮。心痛坚烦气结，灸太仓百壮。心痛灸臂腕横纹三七壮，又灸两虎口白肉际七壮（《千》）。肾心痛，先取京骨、昆仑，发针不已，取然谷。胃心痛，取大都、太白。脾心痛，取然谷、太溪。肝心痛，取行间、太冲。肺心痛，取鱼际、太渊。心痛不可按，烦心，巨阙主之。心痛有三虫，多涎，不得反侧，上脘主之。心痛身寒，难以俯仰，心疝冲冒，死不知人，中脘主之。心痛如针锥刺，然谷及太溪主之。心腹中卒痛，石门主之。行间、阴郄，主心痛（见惊）。间使，治卒心痛多惊，喑不得语，咽中如鲠（《铜》）。曲泽，治心痛善惊。郄门，治心痛衄血，呕哕，惊恐畏人，神气不足。天泉，治心病，胸胁支满，欬逆，膺背、胛臂内廉痛。太溪，治久疟欬逆，心痛如锥刺，手足寒至节，喘息者死。
（心痛有九种，乃心脾疼而非真心痛，真心痛则朝发夕死，夕发朝死，如《难经疏》所载是已。然此疾亦有所自，产论尝谓产后心痛，若误以为有所伤疗之，则虚极而心络寒甚，传心之正经，则变为真心痛，此一说也。巫臣以夏姬之故，怨子反曰：余必使汝疲于奔命以死，子反于是一岁七奔命，遂遇心疾而卒，则又因用心而成疾矣。然则如之何，平居当养其心，使之和平，疾自不作，其次则当服镇心丹之类，以补养之可也。若疾将作而针灸，抑亦可以为次矣。）
心恍惚  ***************************
（余见肺中风）
心俞、天井、神道（《明上下》同），治悲愁恍惚（《千》见悲愁）。狂惊恍惚，灸足阳明。狂癫恍惚，灸脑户等。狂言恍惚，灸天枢（并见狂）。卒中邪魅恍惚（见邪癫），左手关后尺中阴实者，肾实也。若恍惚健忘，目视䀮䀮，耳聋怅怅善鸣，刺足少阴治阴。巨阙，治恍惚不知人（《铜》见痰）。百会，疗少心力，忘前失后，心神恍惚（《明下》）。阴都，疗心恍惚（《千》）。
心惊恐  ***************************
曲泽，治心痛善惊（《铜》）。灵道，治悲恐（见心痛）。下廉，治暴惊。鱼际，治心痹悲恐。少冲，治悲恐善惊（见伤寒）。上脘，治心风惊悸（《明》同作心忪）。少府，治悲恐畏人（见忧疝）。神门（见心烦）、蠡沟（见疝）、巨阙，治惊悸少气（见狂）。梁丘，治大惊乳痛。阴郄、间使（见心痛）、二间、厉兑，治多惊。《明下》云：间使疗惊悸（见伤寒无汗）。五里，治惊恐（见风劳）。京骨（见疟）、大钟（见淋）、大陵，治喜惊恐。百会（见风痫）、神道（见头痛）、天井（见风痹）、液门（见狂），治惊悸。通谷（见目眩）、章门，治善恐（见水肿）。天冲，治癫疾风痋，牙肿，善惊恐。支正，治风虚惊恐，狂惕。《明下》云：疗惊恐悲愁。郄门，治惊恐畏人（见心痛）。神庭，治惊悸不得安寝。脑空，治脑风头痛，目瞑心悸。三间、合谷、厉兑，主吐舌戾颈喜惊（《千》）。曲泽、大陵，主心下澹澹喜惊（《甲》作内关）。通里，主心下悸。《明下》云：疗悲恐畏人。然谷（《铜》同）、阳陵泉（《明》同），主心下惕，恐如人将捕之。大钟、郄门，主惊恐畏人，神气不足。气海、阴交、大巨，主惊不得卧。大巨，主善惊。厉兑，主多卧好惊（《明》同）。液门，主喜惊妄言，面赤。少府，主数噫，恐悸，气不足。神门，主数噫，恐悸不足。巨阙，主惊悸少气。阴跷，主卧惊视如见鬼。解溪，主瘈疭而惊。少冲，主太息烦满，少气悲惊。行间，主心痛数惊，心悲不乐。手少阴、阴郄，主气惊心痛。少冲，疗悲恐畏人，善惊。神庭，疗惊不安寝（《明》见癫痫）。曲泽，疗喜惊。梁丘（见足寒），疗大惊。瘈脉，疗小儿惊恐（见瘈疭）。阴跷，疗妇人惊悲不乐（见月事），又疗大风，卧惊视如见星。风府，疗多悲恐惊悸（《下》）。鸠尾，疗心惊悸，神气耗散，儿睡中惊，目不合，灸屈肘横纹中上三分，各一壮。儿睡中惊掣，灸足大指、次指端去爪甲如韭叶，各一壮。然谷，主儿善惊（《千》）。惊怖心忪少力，灸大横五十壮。上脘，疗惊悸（《明》见心烦）。天井，疗惊悸（《明下》见悲）。厉兑，疗善惊（见卧）。彧中等主悸坐不安席（《千》见上气）。长强，主小儿惊恐失精（见惊痫）。
心喜笑（怒）  ***************************
神门、阳谷，主笑若狂（《千》）。劳宫、大陵，主喜笑不止（见癫狂）。列缺，主喜笑（见四肢厥）。劳宫，治悲笑（《铜》见中风）。大陵，治善笑不休（见伤寒无汗）。阳溪，治狂言喜笑见鬼。水沟（见癫痫，《铜》同），失笑无时节（《明》）。复溜（见脊）、劳宫，治善怒（《铜》见中风）。鱼际，疗心痹悲怒（《明》见气逆）。肝俞，疗多怒（《下》见目翳）。身柱，主怒欲杀人（《千》见瘈疭，《明》《铜》同）。狂风骂挝斫人，名热阳风，灸口两吻边燕口处赤白际，各一壮，又阴囊缝三十壮（《千》）。
心气（健忘、无心力、失志）  ***************************
心俞，疗心气乱（《明》见痫）。百会（《下》同），治无心力，忘前失后（见风痫）。百会，治中风心烦，惊悸健忘（《铜》）。神道（见头痛）、幽门（见胸痛）、列缺、膏肓俞，治健忘（见痨瘵）。百会、天府、曲池、列缺，主恶风邪气，泣出喜忘（《千》）。健忘，刺足少阴（见恍惚）。心忪少力，灸大横五十（见惊）。百会（见风痫）、巨阙（见惊痫），疗无心力（《明》）。上脘，疗心中闷（《明》见心烦）。委阳（见尸厥），治失志（《铜》）。秦承祖云：中冲疗神气不足，失志（《明下》）。内关，主失志（《千》见心痛）。通谷，主心中愦愦（见癫）。鸠尾，疗心中气闷，不喜闻人语（《明》见惊痫）。心俞，疗小儿心气不足，不语（见口哑）。
（予旧患心气，凡思虑过多，心下怔忪，或至自悲感慨，必灸百会，则以百会有治无心力，忘前失后证故也（兼服镇心丹）。）
心忧悲（哭泣）  ***************************
（余见癫邪）
漏谷，主心悲（《千》见肠鸣）。商丘（见肠鸣），治心悲（《铜》）。灵道，治悲恐（见心痛）。神道，治恍惚悲愁（见头痛）。天井、心俞（《明下》同）、神道，主悲愁恍惚，悲伤不乐。天井，主大风默默，不知所痛，悲伤不乐。《明下》云：疗惊悸悲伤。大横，治大风逆气，多寒善悲（《铜》）。照海（见咽干），治善悲不乐。日月，治太息善悲，小腹热欲走，多唾，言语不正，四肢不收（《明下》）。少冲，治悲恐善惊（见伤寒）。少府，治烦满少气，悲恐畏人，掌热（《明下》同）。股腋挛急，胸痛，手蜷不伸。支正，疗惊恐悲愁（《明下》）。劳宫，治悲笑（《铜》见中风）。心俞（见癫痫）、神门（见心烦）、解溪（见癫）、大陵（见伤寒无汗），治喜悲泣。小儿夜啼，上灯啼，鸡鸣止者，灸中指甲后一分，中冲穴一壮。新生儿不吮奶多啼（见口噤），先灸承浆七壮，次灸颊车各七壮，炷如雀屎。间使，主善悲（《千》见癫狂）。通里（见心痛），主悸悲。行间（见惊），主心悲。劳宫等主心悲（见癫狂），百会等主泣出（见健忘）。阴跷，疗妇人惊恐（《明》见惊）。忧主心，灸绝骨（见上气）。百会，疗小儿惊啼（见痫），又疗多哭。水沟，治乍哭（《铜》见癫痫）。
（执中母氏久病，忽泣涕不可禁，知是心病也，灸百会而愈。执中凡遇忧愁凄怆，亦必灸此，有此疾者，不可不之信也。）
叹息（太息）  ***************************
少冲，主太息烦满，少气悲惊（《千》）。行间，主不得太息（见心痛）。凡好太息不嗜食，多寒热汗出，病至则喜呕，呕已乃衰。即取公孙及井、俞，实则肠中切痛，厥，头面肿起，烦心狂，多饮不嗜卧；虚则鼓胀，腹中气满热痛，不嗜食，霍乱，公孙主之。商丘（见肠鸣）、日月，治太息善悲（《铜》见悲愁）。行间，治太息（见口㖞）。丘虚，疗胸胁痛，善太息，胸满膨膨（《明下》）。
心烦闷（心痹、胆风热）  ***************************
（余见心气）
神门，治疟心烦甚，欲得饮冷，恶寒则欲处温中，咽干不嗜食，心痛数噫，恐悸，少气不足，手臂寒，喘逆身热，狂悲哭，呕血遗溺（《铜》）。上脘，治心中热烦。阴都（见疟）、巨阙，治心中烦满。玉堂，治烦心（见胸痛）。鱼际、少商（见善噫）、公孙（见狂言）、解溪（见癫）、至阴（见头痛）、完骨，治头痛烦心。阳溪，治热病烦心。百会（见风）、强间、承光，治烦心（见头痛）。曲差，治心中烦满，汗不出。完骨，主风头耳后痛，烦心（《千》）。关冲，主舌卷口干，心烦闷。幽门，治心烦闷（见胸痛）。少冲，疗烦心上气（《明》）。紫宫，疗胸胁支满，痹痛骨疼，食不下，呕逆，上气烦心。玉堂，疗胸满不得喘息，膺痛骨疼，呕逆上气烦心。公孙，主烦心（《千》见叹息）。尺泽、少泽，主心烦（见胁痛）。凡心虚则心烦，内关主之（见心痛）。通里，主烦心（《千》见心痛）。巨阙、心俞，疗烦心（《明》见心痛）。太乙，治心烦（《铜》见癫狂）。上脘，疗心风惊悸（《铜》同），不能食，心中闷发哕。百会，疗心热闷，心烦（见风痫）。巨阙，疗心中烦闷，（见风痫）。中脘，疗心闷（见贲豚）。紫宫等主心烦（见上气）。曲泽，疗心痛出血，则心下澹澹喜惊，身热烦心，口干，逆气唾血，肘瘈疭，喜摇头，清汗出不过肩（《明》）。曲差，疗心烦（《明》见颈项）。心闷痛，灸巨阙二七壮（《千》见心痛）。百会，治心热闷（见风痫）。绝骨，治风心烦（并见中风）。鱼际，疗心痹（《铜》见上气）。临泣（月事）、膈俞，治心痛周痹（《铜》见痃癖）。
胆虚（胆热）  ***************************
中府，治胆热呕逆上气（《铜》见肺气）。胆虚，灸三阴交各二十壮。
嗜卧  ***************************
囟会（见头痛，《铜》同）、百会（见痫），疗多唾（《明》）。阴跷（见小腹痛）、膈俞（见食不下），疗嗜卧。肾俞，疗好独卧（见劳）。二间（《下》同）、三间，疗多卧喜睡。厉兑，疗多睡善惊（《千》同）。脾俞，疗四肢烦热，嗜卧怠惰，四肢不欲动（《下》）。三阳络，疗嗜卧，身不欲动。五里（见风劳）、太溪（见伤寒无汗）、大钟、照海（并见淋）、二间，治嗜卧（《铜》）。膈俞，主伤寒嗜卧（《千》）。三阳络，治嗜卧，身体不欲动。厉兑、大敦，治喜寐（见小腹痛）。天井，主嗜卧（《千》见四肢厥）。
（《千金》云：食多身瘦，名曰食晦。先取脾俞，后取季胁。又云凡身重不得食无味喜卧，皆针胃脘、太仓，服建中汤、平胃丸。今人嗜卧，与夫食罢则脾困欲卧，纵不能针，岂可不灸。予与人灸中脘、膏肓，遂皆不困，故既言之。）
不卧  ***************************
神庭，治惊悸不得安寝（《铜》）。气冲（见上气）、章门，治不得卧（见肠鸣）。期门，治大喘不得卧（见霍乱）。太渊，治咳嗽烦怒，不得卧（见胸痹）。白环俞，治腰脊冷疼，不得久卧。（《明》云：不识眠睡。）隐白（见腹胀）、天府（见中恶）、阴陵泉（见水肿），治不得卧。神庭，疗风痫惊悸，不得安寝（《明》见癫痫）。太渊、肺俞（见肺）、上脘（见霍乱）、条口（见足麻）、隐白（见腹胀），疗不可卧。譩譆（见劳）、环跳，岐伯云：疗卧伸缩回转不得。大椎，疗卧不安（《下》见瘈疭）。气海、阴交、大巨，主惊不得卧（《千》）。公孙，主不嗜卧（见叹息）。攒竹等主不得卧（见癫狂）。
（人不得卧，亦有因心气使然，宜服俞山人镇心丹。此丹以酸枣仁微炒过，则令人得睡故也。（《指迷》云：若头痛筋挛，惊不嗜卧，谓之肾厥头庝，宜灸关元百壮，服玉真丸。））
梦魇（杂梦）  ***************************
商丘，治魇梦（《铜》）。《千》云：主喜魇梦。天牖，疗夜梦颠倒，面青黄无颜色（《明》）。右手关后尺中阴绝者，无肾脉也。若足逆冷，上抢胸痛，梦入水见鬼，善魇寐黑色物来掩人上，刺足太阳治阳（《千》）。凡魇死不得着灯火照，亦不得近前急唤，多杀人。但痛咬其足跟及足拇指两边，并多唾其面即活，又灸足大指聚毛中三七壮（《集效》）。魇不觉，两足大指聚毛中三十壮（《千翼》）。
（有妇人夜多魇，因少年侍亲疾用心所致也，后服定志丸，遂不常魇。灸固不可废，药亦不可不服也。）
癫邪（鬼邪）  ***************************
（扁鹊针邪病十三穴，见《千金》）
黄帝灸神邪鬼魅（《明下》见狂言），岐伯疗鬼神邪，灸间使。攒竹，疗神邪鬼魅（见狂）。秦承祖灸狐魅神邪及癫狂病，医治不瘥者，并两手大指，用软丝绳急缚，灸三壮，艾炷着四处，半在甲上，半在肉上，四处尽烧。一处不烧，其疾不愈，神效。小儿胎痫、奶痫、惊痫，依此灸一壮，炷如麦。阳溪、仆参、温溜，治狂言见鬼（见狂言）。狂邪鬼语，灸天窗九壮，或伏兔百壮（《千》）。悲泣鬼语，灸天府五十。悲泣邪语，鬼忙歌哭，灸慈门五十。卒中邪魅，恍惚振噤，灸鼻下人中，及两手足大指爪甲本节，令艾丸半在爪上，半在肉上，各七壮。不只十四壮，炷如雀屎。风邪，灸间使随年壮，又承浆七壮，又心俞七壮，又三里七壮。鬼魅，灸入发一寸，百壮，又灸间使、手心各五十壮。狐魅合手大指缚指，灸合间三七壮，当狐鸣即瘥。风府，主邪病，卧瞑瞑不自知。囟上，主邪病鬼癫。尺泽，主邪病，四肢肿痛，诸杂候，狂癫哭泣，灸手逆注三十。（扁鹊针邪病十三穴，见《千金》。）
癫狂（狂走、狂言）  ***************************
温溜、液门、京骨，主狂仆（《千》）。神门、阳谷，主笑若狂。劳宫、大陵，主风热善怒，心中悲喜，思慕歔欷，喜笑不止。飞扬、太乙、滑肉门，主癫狂吐舌。温溜、仆参，主癫疾，吐舌鼓颔，狂言见鬼。长强，主癫发如狂，面皮敦敦者不治。《明下》云：疗癫狂。风府、（《铜》云：治狂走，目注视。）肺俞，主狂走欲自杀。筋缩、曲骨、阴谷、行间，主惊痫狂走，癫疾。络却、听会、身柱，主狂走瘈疭，恍惚不乐。攒竹、小海、后顶、强间，主痫发瘈疭，狂走不得卧。冲阳、丰隆，主狂妄行，登高而歌，弃衣而走。天柱、临泣，主狂易，多言不休，目上反。支正、鱼际、合谷、少海、曲池、腕骨，主狂言。下廉、丘墟，主狂言非常。巨阙、筑宾，主狂易，妄言怒骂。阳溪、阳谷，主吐舌戾颈妄言。间使，主惊狂善悲，面赤目黄，喑不言（并《千》）。筋缩（《下》同），疗惊痫狂走，癫疾，脊急强，目转上垂（《明》）。阳谷、身柱（见瘈疭）、脑空、京骨（见膝挛），疗癫疾强走。风府，疗狂走欲自杀，目反妄视（《下》同）。束骨，疗癫狂（见惊痫）。攒竹，但是尸厥癫邪，神狂鬼魅，皆疗之。秦承祖灸神邪癫狂（见鬼邪）。冲阳，治久狂，登高而歌，弃衣而走（《铜》）。光明，治卒狂（见热病无汗）。间使，治卒强，胸中澹澹，恶风寒，呕吐，怵惕，寒中少气，掌热腋肿，肘挛。《明下》云：疗卒狂惊悸。日月，治小腹热欲走（见忧悲）。丝竹空，治发狂吐涎沫（见目眩）。太乙，治癫疾狂走，心烦吐舌（《铜》）。阳谷，治癫疾狂走。心俞，治心中风，狂走，发痫，语悲泣，心胸闷乱烦满，汗不出，结积，寒热呕吐，不下食，欬唾血（《明》同）。腕骨，治狂惕。巨阙，治发狂不识人，惊悸少气。曲泉、膏肓俞，治发狂（见痨瘵）。神门，治身热狂悲哭。阳交，治寒厥惊狂。少海，治目眩发狂，呕吐涎沫，项不得顾。支正，治风虚狂惕（见惊恐）。大陵，治狂言不乐（见伤寒无汗）。阳谷，治妄言左右顾，瘈疭目眩。阳溪，治狂言喜笑见鬼（《铜》）。仆参，治癫痫狂言见鬼。偏历，治癫疾多言（《下》同）。温溜，治癫疾吐涎，狂言见鬼。《明下》云：癫痫吐舌，鼓颔狂言。下廉，治狂言（见惊）。筑宾，治癫疾狂言。《明下》小儿癫病吐舌。公孙，治卒面肿，烦心狂言。太渊，治狂言（《明下》同），口僻（见心痛）。液门，治惊悸妄言。阳谷，疗吐舌戾颈妄言，不得左右顾，瘈疭，头眩目痛（《明》）。筋缩，疗痫病多言（《下》）。鸠尾，疗癫痫狂歌，不择言。黄帝疗鬼邪魅及癫狂，语不择尊卑，灸上唇里面中央肉弦上一壮，炷如小麦，又用钢刀决断更佳。《铜》云：水沟治语不识尊卑（见痫）。液门，主妄言（《千》见惊痫）。狂言恍惚，灸天枢百壮。狂邪发无常，披头大唤，欲杀人，不避水火，及狂言妄语，灸间使三十壮（亦灸惊恐歌哭）。狂癫鬼语，灸足太阳四十壮；狂癫惊走风恍惚，嗔喜骂笑，歌哭鬼语，悉灸脑户、风池、手阳明、太阳、太阴、足阳明、阳跷、少阳、太阴、阴跷、足跟，皆随年壮。狂走刺人，或欲自死，骂詈不息，称神鬼语，灸口吻头赤白际一壮，又两肘内屈中五壮，又背胛中间三壮，报灸之。仓公法神效。卒狂言鬼语，以甑带急合缚两手大指，便灸左右胁下对屈肋头，两处火俱起，各七壮。须臾，鬼自道姓名乞去，徐徐问之，乃解其手。卒狂鬼语，针其足大拇指爪甲下，入少许即止。人中，主邪病语不止，及诸杂候。凡人中恶，先掐鼻下是也。邪鬼妄语，灸悬命十四壮，穴在口唇里中央弦，用钢刀决断佳。治肺中风狂言（见中风）。狂邪鬼语，灸天窗、伏兔；悲泣鬼语，灸天府、慈门（并见癫邪）。
（有士人妄语异常，且欲打人，病数月矣。予意其是心疾，为灸百会，百会治心疾故也。又疑是鬼邪，用秦承祖灸鬼邪法，并两手大拇指，用软帛绳急缚定，当肉甲相接处灸七壮，四处皆着火而后愈（灸法见癫邪门）。更有二贵人子，亦有此患，有医僧亦为灸此穴愈。）
狂走掣疭，灸玉枕上三寸。一法项后一寸百壮（《千》）。狂走癫疾，灸项后二寸十二壮。狂走惊痫，灸河口五十壮，在腕后陷中动脉是，此与阳明同也。狂走癫疾，灸大幽百壮。狂走癫痫，灸季肋端三十。狂走喜怒悲泣，灸巨觉（一作巨搅）随年壮，在背上胛内侧，反手所不及者，骨芒穴上捻之，痛者是。狂走惊恍惚，灸足阳明三十壮。狂走易骂，灸八会随年壮，在阳明下五分。筋缩（《铜》同）等主狂走。三里，主邪病大唤骂走远。狂走癫厥如死人，灸足大指三毛中九壮（《翼》云灸大敦。）。狂走易气等灸绝骨（见上气）。
（鬼语狂走，当依法灸之。若伤寒鬼语癫狂，惟宜用四物汤加黄芪等分，七八钱重作一服，水一碗煎七分服，滓即用水一碗煎半碗连服。予屡用之神效。故附著于此。）
癫痫瘈疭（小儿瘈疭）  ***************************
命门，治瘈疭里急，腰腹相引痛（《铜）》。大杼，治瘈疭气实胁满。屋翳，治瘈疭不仁（见身肿）。阳谷（见狂言，《明》同），治瘈疭。曲泽，疗肘瘈疭（《明》见唾血）。少泽，疗瘈疭。承筋，主瘈疭脚酸（《千》）。曲池、少泽，主瘈疭癫疾。身柱，主癫疾瘈疭，怒欲杀人，身热狂走。讇言见鬼（《明上下》同）。商丘，主痫瘈。攒竹、小海、后顶、强间，主痫发瘈疭，狂走。昆仑，主痫瘈，口闭不开。阳溪、天井，主惊疭。解溪，主瘈疭而惊。上关，主瘈疭沫出，寒热，痉引骨痛。巨阙、照海，主瘈疭引脐腹，短气。命门，主瘈疭里急，腰腹相引痛（《铜人》《明》同）。脑户、听会、听宫、风府、翳风，主骨酸眩狂，瘈疭口噤，喉鸣沫出，喑不能言。五处、身柱、委中、委阳、昆仑，主脊强反侧，瘈疭，癫疾头痛。络却、听会、身柱，主狂走瘈疭，恍惚不乐（并《千》）。哑门，治寒热风痉，背强反侧，瘈疭，癫疾头重（《铜》）。五处，治头风目眩，瘈疭，目戴上不识人。巨髎，治瘈疭口喎（《明》同）。上关，治瘈疭口沫出，目眩，牙车不开，口噤。少泽，治臂痛瘈疭，咳嗽，颈项急不可顾。跗阳（见风痹）、天井，治瘈疭（《千》见风痹）。腕骨，治惊风瘈疭，五指掣。带脉，治妇人里急瘈疭（见小腹痛）。大椎，疗癫病瘈疭，身热目眩，项急，卧不安（《明下》）。颅囟，治小儿发痫瘈疭，呕吐涎沫，惊恐失精，瞻视不明（《铜》）。瘈脉，治小儿惊痫瘈疭，呕吐泄痢无时，惊恐眵瞢，目睛不明（《明》同）。前顶，治小儿惊痫、风痫瘈疭（见惊痫）。昆仑，治小儿发痫瘈疭。
癫痫（痫附）  ***************************
（余论见风痫）
天柱，主卒暴痫眩（《千》）。攒竹、小海、后顶、强间，主痫发瘈疭狂走。商丘，主痫瘈。丝竹空、通谷，主风痫癫疾，涎沫狂烦。金门、仆参，主癫疾马痫（《千》）。天井、小海，主癫疾，羊痫吐舌，羊鸣戾颈。悬厘、束骨，主癫疾互引，善惊羊鸣。筋缩、曲骨、阴谷、行间，主惊痫狂走癫疾。列缺，主热痫惊而有所见。水沟，治失笑无时，癫痫语不识尊卑（《下经》同），乍喜乍哭，牙关不开（《铜》）。心俞，治发痫悲泣（见狂走）。筋缩，治惊痫，狂走癫疾，脊急强，目转上垂。仆参（见狂言）、金门（见尸厥），治癫痫。脊中，治风痫癫邪。神门，治大、小人五痫。金门，治小儿发痫，张口摇头，身反折。脊俞，疗风痫癫邪（《明》）。神庭，疗肿气，风痫癫风，不识人，羊鸣，角弓反张，披发而上歌下哭，多学人语，惊悸不安寝。肺俞、仆参（见尸厥），疗癫痫。少海，疗癫痫吐舌，沫出羊鸣。狂癫风痫吐舌，灸胃脘百壮，不针。仓公法：狂痫不识人，癫病眩乱，灸百会九壮。
（《难经疏》云：狂病之候，不爱眠卧，不肯饮食，自言贤智，歌乐行走，此是阳气盛之所为，故经言重阳者狂，今世以此为癫病，谬矣。癫病发即僵仆倒地，故有癫蹶之言，阴气大盛，故不得行立而倒也。今世以为痫病者，误也。其剖析癫狂之病，晓然如此，而人终不信，岂亦传习之误，难以改欤（重阴者癫）！）
凡发狂则欲走，或自高贵称神圣，皆须备诸火灸之，乃得永瘥。悲泣呻吟，此则为邪非狂也，自依邪方法治（《千》）。
癫疾  ***************************
（余论见风痫）
解溪，治癫疾，烦心悲泣（《铜》）。哑门，治癫疾头重。完骨，治癫疾头面浮肿，齿龋。天冲，治头痛癫疾，风痉，牙龈肿，善惊。筋缩，治癫疾脊强（见癫痫）。申脉、后溪、前谷，治癫疾。滑肉门，治癫疾呕逆吐舌。兑端（《明下》同）、本神，治癫疾吐沫。飞扬，治癫疾寒痛。承山、昆仑，疗寒热癫疾。尺泽，疗癫病不可向，手臂不得上头（《下》）。解溪、阳跷，主癫疾（《千》）。神庭、上星、百会、听会、听宫、偏历、攒竹、本神、筑宾、阳溪、后顶、强间、脑户、络却、玉枕，主癫疾呕。兑端、龈交、承浆、大迎、丝竹空、囟会、天柱、商丘，主癫疾呕沫，寒热痉互引。承浆、大迎，主寒热凄厥，鼓颔癫痉口噤。臑会、申脉，主癫疾腠气。尺泽、然谷，主癫疾，手臂不得上头。偏历，主癫疾，多言，耳鸣口僻。脑空、束骨，主癫疾，大瘦头痛。悬厘、束骨，主癫疾互引，善惊羊鸣。天冲，主头痛癫疾，互引数惊。通谷，主心中愦愦数欠，癫心下悸恐，咽中澹澹。风池、听会、复溜，主寒热癫仆。完骨，主癫疾僵。曲池等主癫疾（见瘈疭）。狂癫灸胃脘（见癫痫），或灸巨阳（见惊痫）。
（有人患痫疾，发则僵仆在地，久之方苏。予意其用心所致，为灸百会，又疑是痰厥致僵仆，为灸中脘，其疾稍减，未除根也。后阅《脉诀》后，通真子有爱养小儿，谨护风池之说。人来觅灸痫疾，必为之按风池穴，皆应手酸疼，使灸之而愈。（小儿痫，恐亦可灸此。））
惊痫（小儿惊痫、急惊风、慢惊风）  ***************************
囟会，治惊痫，戴目上不识人（《铜》）。巨骨，疗惊痫，破心吐血（《明）》。鸠尾，疗心惊痫，发状如鸟鸣，破心吐血，心中气闷，不喜闻人语，心痛腹胀。少冲，疗惊痫，吐舌沫出。束骨，疗惊痫，癫狂，身寒热，头痛目眩（《下》）。筋缩，疗惊痫，狂走，痫病多言，脊强，两目转上及目瞪。瘈脉、长强，主小儿惊痫瘈疭，呕吐泄注，惊恐失精，瞻视不明（《千》）。囟会、前顶、本神、天柱，主小儿惊痫。临泣，主儿痫反视。囟会，主儿痫喘不得息。前顶，治小儿惊痫（《明下》同）。风痫瘈疭，发即先时鼻多清涕，顶肿（《铜》）。瘈脉、神道、颅囟，治儿发痫瘈疭（并见小儿瘈疭）。长强、身柱，疗小儿惊痫。小儿但是风病，灸率谷（见风）。小儿先惊怖啼叫，后乃发惊痫，灸顶上旋毛中三壮，及耳后青络脉。小儿惊痫，灸鬼录穴一壮，在上唇内中央弦上，用钢刀决断更佳。小儿急惊风，灸前顶三壮，若不愈，须灸两眉头及人中穴，秦承祖灸小儿惊痫等（见鬼邪）。小儿缓惊风，灸尺泽各一壮；狂邪惊痫病，灸承命三十壮，在内踝后上行三寸动脉上，亦灸惊狂走。狂癫风惊，厥逆心烦，灸巨阳五十壮。行间（见癫狂）主惊痫（《千》）。腕骨治惊风（《铜》见瘈疭。）。筋缩疗惊痫（《明》见癫狂）。
（急慢惊风，非风也。古人谓之阴阳痫，犹伤寒之有阴阳证也。阳痫如阳证，当治以凉药；阴痫如阴证，当治以温药。庸医不知此例，以风药治之，风药多凉，或是慢惊，未有不罹其害者，戒之戒之。若灸惊风，惟灸慢惊、慢脾风为稳当云。）
风痫（五痫）  ***************************
神庭，疗癫风不识人，羊鸣（《明》见癫痫）。百会，疗风痫，青风、心风，角弓反张，羊鸣多哭，言语不择，发时即死，吐沫，心热闷，头风多睡，心烦，惊悸无心力，忘前失后，食无味，头重，饮酒面赤，鼻塞。《明下》云：疗登高而歌，弃衣而走，角弓反张，羊痫吐舌。百会，治风痫，中风，角弓反张，或多哭，言语不择，发即无时，盛即吐沫，心烦惊悸（《铜》）。神庭、丝竹空（见目眩），治风痫，目戴上不识人。巨阙，疗心中烦闷，热风风痫，浪言或作鸟声，不能食，无心力。会宗，治肌肤痛，耳聋，风痫。脊中（见癫）、涌泉，治风痫。前顶，疗风痫（《明》）。上脘，疗风痫热痛，可泻而后补。脊俞，疗风痫、癫邪。眉冲，疗目，五般痫，头痛鼻塞。涌泉、神聪（见头风）、强间，（岐伯云）疗风痫。天井，疗痫病，羊鸣吐舌。痫病，小儿恶疾也。呼吸之间，不及求师，致困者不少（《下》）。小儿食痫者，先寒热洒淅，乃发。灸鸠尾上五分，三壮。小儿风痫者，先屈手指如数物，乃发也。灸鼻柱上发际宛中三壮。小儿猪痫病，如尸厥，吐沫，灸巨阙三壮。小儿鸡痫，善惊反折，手掣自摇，灸手少阴三壮，在掌后去腕半寸陷中。小儿羊痫，目瞪吐舌，羊鸣，灸九椎下节间三壮。小儿牛痫，目直视，腹胀，乃发，灸鸠尾三壮。小儿马痫，张口摇头，身反折，马鸣，灸仆参各三壮。马痫，张口摇头，马鸣，欲反折，灸项风府，脐中三壮（《千》烧马蹄末服良）。牛痫，目正直视，腹胀，灸鸠尾骨及大椎各三壮（烧牛蹄末服良）。羊痫喜扬目吐舌，灸大椎上三壮。猪痫喜吐沫，灸完骨两旁各一寸，七壮。犬痫手屈拳挛，灸两手心、足太阳肋户，各一壮。鸡痫摇头反折，喜惊自摇，灸足诸阳各三壮。神庭、脊俞，疗风痫（见惊痫）。前顶，治小儿惊痫、风痫（《铜》见癫痫）。小儿发逆上，啼笑，面暗，色不变，是痫候。或鼻口青时小惊，或目闭青时小惊，或身热头常汗出，或身热吐哯而喘，或身热目时直视，或卧惕惕而惊，手足振摇；或卧梦笑，手足动摇；或意气下而妄怒，或咽乳不利，或目瞳子卒大黑于常，或喜欠、目上视，或身热小便难，或身热目视不精，或吐痢不止，厥痛时起；或弄舌摇头，诸候二十条，皆痫之初也。见其候，便爪其阳脉所应灸，爪之皆重手，令儿骤啼，及足绝脉，亦依方与汤。直视瞳子动，腹满转鸣，下血身热，口噤不得乳，反张脊强，汗出发热，为卧不悟，手足掣疭，喜惊，凡八条，痫之剧者也。如有此，非复汤爪所能救，当时而灸之。
（徐嗣曰：风眩之病，起于心气不足，胸上蓄热实，痰热相感而动风，风心相乱则闷瞀，故谓之风眩瞀。大人曰癫，小儿为痫。此方为治，万无不愈，困急时但度灸穴，使大针针之，无不瘥者，初得针竟便灸最良。余业之以来三十余年，所救活者，数千百人，病此而死，不逢嗣故也。（续命汤主眩发顿闷无知，口沫出，四体角弓，目反上，口噤不得言，竹沥一升二合，生地黄汁一升，龙齿末、生姜、防风、麻黄去节，各四两，防己、附子炮，各三两，石膏十两，桂二两，合十味，水一斗，煮取三升，分三服。有气加附子一两，紫苏五合，橘皮半两。）其论风眩、癫痫甚有理，故并其方附于此。（更有贲豚汤，详见《千金》。）但小儿痫非心气不足尔，《千金》有风、食、惊痫三种，《本事》有阴阳痫、慢脾风三证，（慢脾即食痫，宜醒脾丸，人参散。）上方有三痫丸，治小儿百二十种惊痫。（荆芥穗二两，矾一两，半生半枯，为末，面糊丸，黍米大，朱砂衣，姜汤下二十丸。）吾谓慢惊用来复丹，急惊三痫丸，食痫醒脾丸可也。）
风劳  ***************************
（余见劳）
大杼，治风劳气咳嗽，（《明》有气急字。）胸中郁郁，身热目眩（《铜》）。大椎，治风劳食气。风门，治风劳呕逆上气，胸背痛，喘气卧（《明》作短）不安。膀胱俞，治风劳腰脊痛。附分，治风劳臂肘不仁。五里，治风劳惊恐吐血，肘臂痛，嗜卧，四肢不得动。曲泉，治风劳失精，身体极痛，泄水下利脓血，阴肿胻痛。关元俞、膀胱俞，疗风劳腰痛（《明》）。伏兔，疗风劳，痹逆狂邪，膝冷手节挛缩，身隐疹，腹胀少气，头重风劳，脑户五壮，针三分补之（《千翼》）。灸风劳发背痈疽，用麻绳一条蜡过，从手中指第二节，量至心坎骨截断（须直伸臂），折过自前项下取中，缠至后心相对令齐，闭口量两吻阔狭，以此为则，对灸七壮。（澧州并司法马司法云神效。）
风痉（角弓反张）  ***************************
颅囟，治风痉（《铜》）。大迎，治风痉口噤，牙疼颊肿，恶寒，舌强不能言。哑门，治寒热风痉，脊强反折，瘈疭。天冲，治癫疾风痉，牙龈肿，善惊。脾俞、膀胱俞，主热痉引骨痛（《千》）。上关，主瘈疭，沫出，寒热痉引骨痛。肾俞、中膂俞、长强，主寒热痉反折。肝俞，主筋寒热痉，筋急手相引。鱼际，主痉上气，失喑不能言。腰俞，主反折（见月事）。小儿身强，角弓反张，灸鼻上入发际三分三壮，次大椎下节间三壮（《明下》）。百会，治角弓反张（《铜》见中风。）。上髎（见绝子）、腰俞，主脊强反折（《千》）。
（产论云：痉者，口噤不开，背强而直，如发痫状，摇头马鸣，身反折，宜速灌小续命汤是也（此见二十论）。又云：产后中风，如角弓状，无治法（见十八章）。后人惟用荆芥穗末，酒服二钱匕立效。若是则灸，未必如药之速见效也。）
风眩  ***************************
（余见头目眩，余论见风痫）
完骨，疗风眩项痛头强寒热（《明》）。当阳、临泣，疗卒不识人，风眩鼻塞。后顶（见头风）、玉枕（见目痛）、颔厌（见偏头痛），疗风眩（《千》）。阳谷，主风眩惊手卷。（《甲乙》手卷作手腕痛。）泄风汗出，腰项急。承光，治风眩头痛，呕吐心烦。申脉，治坐如在舟车中（见腰脚）。神庭、上星、囟会，主风头眩（《千》）。天牖等、前顶等，主风眩（见头风）。攒竹，疗头目风眩（见目眩）。
（《千金方》载徐嗣之言曰：风眩之病起于心气不足，胸上蓄热实，痰热相感而动风，风心相乱则闷瞀，故谓之风眩瞀。大人曰癫，小儿为痫，则是风眩、癫痫本一疾也。不知后人何为析而三之，予因分为三门，且从为之辞，以释世医之疑云。）
风痹  ***************************
（余见肩髃穴）
天井，治惊悸瘈疭，风痹臂肘痛，捉物不得（《铜》）。肩贞，治风痹手臂不举，肩中热痛。尺泽，治风痹肘挛，手臂不举。消泺，治寒热风痹，项痛肩背急。（《明》云：头痛项背急。）膝关，治风痹膝内痛引膑，不可屈伸，喉咽痛。跗阳，治痿厥风痹，头重䪼痛，髀枢股胻痛，瘈疭，风痹不仁，时有寒热，四肢不举。阳辅（见膝痛）、阳关（并见膝痛），治风痹不仁。委中（见腰脊），治风痹。少海（见瘰疬），疗风痹（《明》）。委中（见脚弱）、下廉，疗风湿痹（见身寒痹）。环跳，治冷风湿痹（见腰痛），治卒病肉痹不知人（见中风）。
（岐伯曰：中风大法有四，四曰风痹。巢氏曰：风、寒、湿三气合而为痹，风多者为风痹。风痹之状，肌肤尽痛，而复手足不随也。医者当以此求之，速与续命汤，依腧穴灸之云（详见《千金》）。）
中风（中风寒热）  ***************************
（余论见偏风）
小儿但是风病，诸般医治不瘥，灸率谷（《明下》）。黄帝疗中风，眼戴上及不能语者，灸第二椎、第五椎上，各十壮。齐下火，炷如半枣核大，立瘥。黄帝问岐伯曰：中风半身不遂，如何灸？答曰：凡人未中风一两月前，或三五月前，非时足胫上忽酸重顽痹，良久方解，此将中风之候，急灸三里、绝骨四处三壮，后用葱、薄荷、桃、柳叶煎汤淋洗，驱逐风气于疮口出。灸疮，春较秋灸，秋较春灸，常令两脚有疮为妙。凡人不信此法，饮食不节，酒色过度，忽中此风，言语謇涩，半身不遂，宜七处齐下火，各三壮。风在左灸右，右灸左。百会耳前发际、肩井、风市、三里、绝骨、曲池七穴神效，不能具录，依法灸，无不愈。灸风中腑，手足不随，其状觉手足或麻或痛，良久乃已，此将中腑之候。病左灸右，病右灸左，因循失灸废者，灸疮春较秋灸，秋较春灸，取尽风气（《集效》）。百会、曲鬓、肩髃、曲池、风市、足三里、绝骨共十三穴。灸风中脏，气塞涎上不语，极危者，下火立效。其状觉心中愦乱，神思不怡，或手足麻，此将中脏之候。不问风与气，但依次自上及下，各灸五壮，日别灸随年壮。凡遇春秋，常灸以泄风气，素有风人，可保无虞。此能灸暴卒。百会、风池、大椎、肩井、曲池、间使、足三里共十二穴。
（《集效方》云：治风莫如续命、防风、排风汤之类，此可扶助疾病。若救危急，必火艾为良，此论亦当。）
范子默自壬午五月间口眼㖞斜，灸听会等三穴即正。右手足麻无力，灸百会、发际等七穴得愈。未年八月间，气塞涎上不能语，金虎丹加腻粉服至四丸半，气不通，涎不下，药从鼻中出，魂魄飞扬，如坠江湖中，顷欲绝，灸百会、风池等左右共十二穴，气遂痛，吐几一碗许，继又下十余行，伏枕半月余遂平。尔后小觉意思少异于常，心中愦乱，即便灸百会、风池等穴立效。《本事方》云：十二穴者，谓听会、颊车、地仓、百会、肩髃、曲池、风市、足三里、绝骨、发际、大椎、风池也。依而用之，立效。
（气塞涎上不能语，心中风候也，巢氏病源常论之。古方虽谓但得偃卧，闷绝汗出者，心中风之候，恐未尽也。范公灸得气通，盖灸百会之力，其吐几一碗下十行者，岂服金虎丹加腻粉所致耶。（《必用方》戒人服金虎等丹。））
风池，疗大患风者，先补后泻，少可患，以经取之（《明》）。肝俞，疗中风支满，短气不食，食不消，吐血，目不明，闭塞。阴跷，疗偏枯不能行，大风暴不知人，卧惊视如见星。临泣，治卒中风不识人（《铜》）。解溪，治风面浮肿颜黑，厥气上冲，腹胀，大便下重，瘈惊，膝股胻肿转筋，目眩头痛。劳宫，治中风善怒，悲笑不休，手痹。内关，治中风肘挛，实则心暴痛，虚则心烦惕惕，风头耳后痛，烦心，足不收失履，口㖞僻，头项瘈痛，牙车急，完骨主之（《甲》）。心俞，治心中风，语悲泣（《铜》见狂走）。百会，治风痫中风，角弓反张，或多哭，言语不择，发即无时，盛即吐沫，心惊烦健忘（《铜》）。昆仑，主狂易大风（《千》）。阴跷，主风暴不知人，偏枯不能行。照海，主大风默默不知所痛，视如见星。天井，主大风默默不知所痛，悲伤不乐。百会，疗青风心风（见风痫）。肩髃、治偏风热风（见中风不语）。岐伯曰：中风大法有四：一曰偏枯，二曰风痱，三曰风懿，四曰风痹。夫诸急卒病多是风，初得轻微，人所不悟，宜速与续命汤，依腧穴灸之。夫风者百病之长，岐伯所言四者，说其最重也。凡风多从背、五脏腧入，诸脏受病，肺病最急，肺主气息又冒诸脏故也。肺中风者，其人偃卧而胸满短气，冒闷汗出者，肺风之证。视目下鼻上两边下行至口，色白者尚可治。急灸肺俞百壮，服续命汤，小儿减之。若急黄者，此为肺已伤，化为血不可复治；若为急风邪所中，便迷漠恍惚，妄言狂语，或少气惙惙，不能复言；若不求师即治，宿昔而死。即觉便灸肺俞及膈俞、肝俞数十壮，急服续命汤可救；若涎吐出不收者，既灸当立与汤也。诸阳受风，亦恍惚妄语，与肺病相似，然着缓可经久而死。肝中风者，其人但踞坐不得低头，绕两目连额上色微有青者，肝风之证。若唇色青面黄尚可治，急灸肝俞百壮，服续命汤。心中风者，其人但得偃卧，不得倾侧，闷乱冒绝汗出者，心风之证。若唇正赤尚可治，急灸心俞百壮，服续命汤。脾中风者，其人但踞坐而腹满，身通黄，吐咸汁出者，尚可治，急灸脾俞百壮，服续命汤。肾中风者，其人踞坐而腰痛，视胁左右未有黄色如饼粢大者，尚可治，急灸肾俞百壮，服续命汤。大肠中风者，卧而肠鸣不止，灸大肠俞百壮，可服续命汤。
（乡里有人忽觉心腹中热甚，急投药铺说其状，铺家以为此中风之候，与治风药而风不作。予中心脏之，至夷陵见一太守，中夏忽患热甚，不免以水洒地，设簟卧其上，令人扇之，次日忽中风，数日而殂，人皆咎其卧水簟上而用扇也。暨到澧阳，见一老妇人夏中亦患热，夜出卧厅上，次日中风，偶其子预合得小续命汤服，更召医调理，数日愈。始知人之中风，心腹中多大热而后作，而小续命汤不可不服也。王令患风，医以青州白丸子、排风汤、续命汤、四物汤、黄芪建中汤、术附汤、嘉禾散各为一处同和，分数服。每服水一碗，枣三枚，姜五片，同煎至七分，去滓温服。（自后与人服皆效，周户传三汤四散子，用四君子、排风、续命汤、嘉禾、急风正气匀气散，一切风疾无不瘥。））
肝风占候，其口不能言，当灸鼻下人中，次灸大椎，次肝俞五十壮，余处随年壮。眼暗人灸之得明，二三百壮良。凡心风寒，灸心俞各五十壮。扁鹊曰：凡人心风，灸心俞两边各一寸二分，各五七壮。对心是肝俞二穴，主心风腹胀满，食不消化，吐血酸痛，四肢羸露，不欲食饮，鼻血，目眗䀮䀮不明，肩头胁下痛，小便急，灸三二百壮，瘥即止。扁鹊云：治卒中恶风，心闷烦毒欲死，急灸足大指下横纹随年壮，立愈。若筋急不能行者，内踝筋急，灸内踝上四十壮；外踝筋急，灸外踝上三十壮，立愈。若眼戴睛上插，灸目两眦后二七壮。若不能语，灸第三椎上百壮。若不识人，灸季肋头七壮。若眼反口噤，腹中切痛，灸阴囊下第一横理十四壮。灸卒死亦良。治大风卒风，缓急诸风，卒发动不自觉知，或心腹胀满，或半身不遂，或口噤不言，涎唾自出，目闭耳聋；或举身冷直，或烦闷恍惚，喜怒无节；或唇青口白，戴眼，角弓反张，始觉发动，即灸神庭七壮。次灸曲差，次上关，次下关，次颊车，次廉泉，次囟会，次百会，次本神，次天柱，次陶道，次风门，次心俞，次肝俞，次肾俞，次膀胱俞，次曲池，次肩髃，次支沟，次合谷，次间使，次阳陵泉，次阳辅，次昆仑，以上各七壮。治风，灸上星二百壮，前顶二百四十壮，百会二百壮，脑户、风府，各三百壮。治大风，灸百会七百壮。治百种风，灸脑后项大椎平处两厢量二寸三分，须取病人指寸量两厢，各灸百壮，得瘥。治风耳鸣，从耳后量八分半里许有孔，灸一切风，得瘥，狂者亦瘥。两耳门前后各百壮。治卒病恶风欲死，不能语，及肉痹不知人，灸第五椎，名曰脏腧，百五十壮、三百壮便愈。大肠俞，治风腹中雷鸣，肠澼泄利，食不消化，小腹绞痛，腰脊疼强，或大小便难，不能饮食，灸百壮，三日一报。液门灸五十壮，主风。绝骨灸百壮，治风身重心烦，足胫疼。百会、天府、曲池、列缺，主恶风邪气，泣出喜忘。涌泉，主风入腹中。商阳，主耳中风生。临泣，主大风目痛。（《甲》云：目眦皆痛。）关冲，主面黑湿风。解溪，主风从头至足，面目赤。
（解益以医风名，其进沉香半夏汤方云：夫人中风，心肾俱虚，百脉皆乱，气散血凝。若使便服金银、朱砂、脑、麝凉药，则手足不举，经络遂死；便服生附子，则益发虚热，转不能语，或下鲜血，故成废疾。善治风者，当先主气益心，去痰醒脾，然后疗风，十愈八九。用炮附子一只，沉香等分，人参半两，半夏二钱，南星一钱，各汤洗七次，为粗末，每服二大钱，水二盏，姜十片，煎至一盏，空心稍热服，神效。其论治风有理，故附于此。）
液门，主风寒热（《千》）。内关，主手中风热。间使，主头身风热。后溪，主风身寒。侠溪，主胸中寒如风状。肺寒灸肺俞百壮，肾寒灸肾俞百壮。大横，治大风逆气多寒（《铜》）。凡中风用续命汤、排风等汤，神精丹、茵芋酒，更加灸必愈（《本事》）。
中风不语（中风口噤附）  ***************************
（余见口哑、口眼㖞）
脾风占候，声不出或上下手，当灸手十指头，次灸人中，次大椎，次两耳门前脉，去耳门上下行一寸是；次两大指节上下，各七壮。治脾风，灸脾俞脊两边各五十壮。凡人脾俞无定所，随四季月应，病即灸脏腧是脾穴，此法甚妙。脾风者，总呼为八风。猥腿风，半身不遂，失音不语者。灸百会，次本神，次承浆，次风府，次肩髃，次心俞，次手五里，次手髓孔，次手少阳，次足五里，次足髓孔，次足阳明，各五百壮。中风失音，不能言语，缓纵不随，先灸天窗五十壮，息火，仍移灸百会五十壮毕，还灸天窗五十壮。若发先灸百会，则风气不得泄，内攻五脏，喜闭伏，仍失音也。所以先灸天窗，次百会佳。一灸五十壮，悉泄火势，复灸之，视病轻重，重者一处三百壮。大较凡中风服药益剧者，但是风穴，悉皆灸三壮，无不愈，神良。决定勿疑，不至心者勿浪为灸。又灸风痱不能语，手足不遂（详见《千金》）。治卒病欲死，不能语，治肺中风不能言（并见中风）。
（巢氏云：脾脉络胃，夹咽，连舌本，散舌下，心之别脉系舌本。心脾受风邪，故舌强不语。（三阳之筋，并络入颔颊，夹于口。诸阳为风寒所客，则筋急，故口噤不开。））
卒中风口噤不得开，灸机关（《千金翼》名颊车）二穴，穴在耳下八分小近前，灸五壮即得语。又灸随年壮，僻者逐僻左右灸（《千》）。治卒中风口㖞，苇筒长五寸，以一头刺耳孔中，四畔以面密塞勿令泄气，一头纳大豆一颗，并艾烧令燃，灸七壮瘥，右灸左，左灸右，《千金》不传。耳病亦灸之。中风口㖞，灸手交脉三壮，左灸右，右灸左，炷如鼠屎形，横安两头下火。口㖞刺承泣（见目瞤）。
偏风（偏枯、半身不遂）  ***************************
岐伯答黄帝灸中风，半身不遂（《明下》见中风）。列缺，治偏风口喎，手腕无力（《明下》作腕劳），半身不遂（《明》同），咳嗽，掌中热，口噤不开（《铜》）。下关，治偏风口目喎，牙车脱臼。上关，治偏风口眼喎，（《明》云：眼喎通睛。）耳中如蝉声（《明》同）。完骨，治偏风口面喎，颈项痛不得顾，小便赤黄，喉痹颊肿。承浆，疗偏风口喎，面肿（《明》同）。冲阳（见口喎）、地仓，治偏风口喎（见口喎）。迎香，治偏风口喎，面痒浮肿，风动叶叶状如虫行，或唇肿痛（《明》同）。环跳，治冷风湿痹，风疹，偏风半身不遂，腰胯痛不得转（《明下》同）。肩髃，治偏风半身不遂，热风隐疹，手臂挛急，（《明》云：手不得向头。）捉物不得，挽弓不开，臂细无力，筋骨酸疼。若灸偏风，可七七壮，不宜多。曲池，疗偏风半身不遂，刺风疹疼痛冷缓，捉物不得，挽弓不开，屈身难隐，脉风臂肘细无力。阳陵泉、环跳（并见膝痛）、曲池，治偏风半身不遂（《明下》同）。照海，治大风偏枯，半身不遂（《明》同）。上廉，治偏风，腰腿手足不仁（并《铜》《明下》同）。下昆仑（见腰脚）、委中，疗半身不遂（《明》）。地仓（见口喎）、承山（见脚弱）、上廉（见脚气）、下廉（见湿痹），疗偏风。阴跷，疗手足偏枯（见月水）。猥腿风，半身不遂，失音，灸百会。（《千》见中风失音。）
（半身不遂，男女皆有此患，但男尤忌左，女尤忌右尔。若得此疾后，风药不宜暂阙，常令身上有灸疮可也，最忌房室，或能如道、释修养，方能保其无它。若灸则当先百会、囟会，次风池、肩髃、曲池、合谷、环跳、风市、三里、绝骨，不必拘旧经病左灸右，病右灸左之说，但按酸疼处灸之，若两边灸亦佳，但当自上而下灸之。）
痰涎（痰饮、吐沫）  ***************************
（余见唾）
巨阙，治热病胸中痰饮，腹胀暴痛，恍惚不知人（《铜》）。通谷，治结积留饮，胸满，食不化。不容，治痰癖（见痃癖）。少冲，治痰冷（见伤寒）。率谷，治膈胃寒痰，伤酒风发，脑两角强痛，不能饮食，烦满吐不止。浮白，治痰沫胸中满，不得喘息。本神，治癫疾吐涎沫。丝竹空（见目眩），治涎沫。然谷、复溜（见脊），治涎出。阴谷（见膝痛），治涎下。膈俞，疗痰饮吐逆，汗出，寒热骨痛，虚胀苦满，痰疟（《明》）。胆俞，疗痰闷（见心胀）。上脘，疗痰多吐涎（《下》见吐）。结积留饮，灸通谷（《千》见肠澼）。下廉，治涎出不觉（《铜》见飧泄）。少海（《明》同）、兑端（《下》同）、本神，治吐沫（见癫狂）。丝竹空、通谷、商丘，主呕沫（《千》见癫痫）。兑端等主呕沫（见风痫）。温溜，治吐涎（《铜》见癫狂）。上关，治沫出（见瘈疭）。颅囟，治小儿吐沫（见瘈疭）。彧中、云门等主涎出多唾（《千》）。库房等主多唾浊沫（并见上气）。廉泉，治呕沫（《铜》见上气）。《明》云：疗喘息呕沫（见少气）。
（痰涎等证，不一而足。惟痨瘵有痰为难治，最宜灸膏肓穴，壮数既多，当有所下，咙咙然如流水之状，盖痰下也，余当随证治之。凡人患水疰，口中涌水，经谓之肺来乘肾，食后吐水，可灸肺俞，又灸三阴交、期门，泻肺补肾也，各随年壮。然则痰涎有类此者，又当如此法灸之。）
唾血（呕血、吐血）  ***************************
（余见唾）
凡内损（又作伤）唾血不足，外无膏泽，地五会（《铜》同）主之，刺入三分，特忌灸（《千》）。凡唾血，泻鱼际补尺泽。然谷，主欬唾有血。大渊（《明下》见胃）、神门，主唾血振寒，呕血上气。胸堂、手心、脾俞、间使、胃脘、天枢、肝俞、鱼际、劳宫、肩俞、太溪，主唾血吐血。心俞、肝俞、缺盆、巨阙、鸠尾，主咳唾血。库房、中府、周荣、尺泽，主欬逆上气呼吸，多唾浊沫脓血。上脘（《明下》同）、不容、大陵，主呕血。郄门，主呕血衄血。行间，主短气，呕血，胸背痛。太冲，主面唇色白，时时呕血，女子漏血。手少阴郄，主吐血。三里，主胸中瘀血，支满胁膈痛，不能久立，膝痿寒。上脘，主心膈下呕血。不容，主呕血，肩胁痛，口干，心痛与背相引，不可欬，欬引肾痛。太渊，主唾血，振寒，嗌干。大陵及郄门，主呕血。神门，主呕血上气。虚劳吐血，灸胃脘三百壮，亦主劳呕逆。吐血少食，多饱多唾（一作多睡）百病。吐血，胸堂百壮不针。吐血，腹痛雷鸣，天枢百壮。吐血唾血，上气欬逆，肺俞随年壮。吐血酸削，肝俞百壮。吐血呕逆，灸手心主五十壮。（《千金翼》云：大陵是。）凡口鼻出血不止，名脑衄，上星五十壮。膻中，治唾脓（《铜》见肺气）。肝俞（见欬逆）、承满（腹胀）、肩中俞（见嗽），治唾血。大钟（见淋）、然谷、心俞（狂走），治欬唾血。天突，咯唾脓血（见肺）。库房，治多唾浊沫脓血（见胸胁满）。屋翳，治多浊沫脓血（见痰）。巨阙，治息贲，时吐血。（《明下》云：疗呕血烦心。）太渊（见心痛）、神门（心烦）、行间、太冲、鱼际，治呕血。曲泉，治逆气呕血。五里，治吐血（风劳）。太溪，治咽肿唾血。（并《铜》《明下》疗唾血及衄血，下血。）巨骨，疗惊痫，破心吐血（《明》）。鱼际，疗吐血唾血。肝俞（见中风）、紫宫（见唾）、石门（见欬逆），疗吐血。孔最（疗吐血失音，肿痛）、曲泽（疗心痛出血，呕血，见心烦）、肺俞（见肺），疗唾血（《千》）。承满，疗膈气吐血。
喘  ***************************
（余见咳嗽）
昆仑，主腹痛喘暴满（《千》）。昆仑（《千》同），治欬喘暴满（《铜》）。三间，治气喘（见疟）。神门（见心烦）、譩譆，治喘逆（见肩背痛）。不容，治喘欬（见痃癖）。商阳，治喘欬支肿（见胸满）。《明下》云：胸膈气满喘急。大钟，治胸胀喘息（见淋）。期门，治大喘不得卧（见吐泻）。俞府，治欬逆上喘（承言同见腹胀），呕吐胸满，不得食（《明》同）。彧中，治欬逆（《明下》作嗽）喘不能食（见胸胁满）。天府，治逆气喘不得息。云门（见胸满）、人迎（见吐泻）、神藏（《明》同），治欬逆喘不得息。气户，治喘逆上气。步廊，治喘息不得举臂（并见胸胁满）。足临泣（见月事），治喘。魄户、中府，主喘气相追逐（《千》）。天突、华盖，主喘暴。俞府、神藏，主喘不得息。天容等主喘息呕沫。曲泽，主欬喘（并见上气）。颅息，疗小儿痫，喘不得息，耳聋（《明》）。魄户，疗欬逆上喘（见背痛）。浮白，疗不得喘息（见欬逆）。经渠，疗掌中热生，嗽逆上气喘数，久热病汗不出，暴瘅喘逆，心痛欲呕。中府（见肺气）、魄户（见背）、胁堂，疗喘逆（《下》）。璇玑，疗欬逆上喘，喉鸣。三间，疗伤寒气热，身热喘。天突，疗欬逆气喘（《下》）。肺俞（见肺），疗肺喘。解溪，疗喘息急。鱼际（见寒热），疗欬喘（《明》）。膻中，治咳嗽上喘（《铜》见肺）。水突，治喘息不得。扶突，治喘息如水鸡鸣（并见上气）。头维，主喘逆烦满，呕沫流汗（《千》）。肺俞（《明下》见肺）、肾俞，主喘欬少气，百病。俞府、神藏（见上气）、天府，主上气喘不得息。扶突，主咽中鸣喘。天突、华盖，主喘暴（并见上气）。经渠，主欬逆上气喘，掌中热。少商、大陵，主欬逆喘。天突、华盖，主喘暴。太泉，主欬逆胸满，喘不得息。期门，主喘逆，卧不安席，欬，胁下积聚。欬喘，曲泽出血立已。彧中等主呼吸喘，气逆喘鸣，取天容（并见上气）。上廉，治喘息不能行（《铜》见胁痛）。经渠主喘（见上气）。大陵等主喘。天府，主喘不得息。廉泉，治喘息（并见欬逆）。鱼际疗喘（见寒热）。
（有贵人久患喘，夜卧不得而起行，夏月亦衣夹背心。予知是膏肓病也，令灸膏肓而愈。亦有暴喘者，予知是痰为梗，令细锉厚朴七八钱重，以姜七片，水小碗煎七分服，滓再煎服，不过数服愈。若不因痰而喘者，当灸肺俞。凡有喘与哮者，为按肺俞，无不酸疼，皆为缪刺肺俞，令灸而愈。亦有只缪刺不灸而愈，此病有浅深也。舍弟登山，为雨所搏，一夕气闷几不救，见昆季必泣，有欲别之意。予疑其心悲，为刺百会不效，按其肺俞，云其疼如锥刺，以火针微刺之即愈。因此与人治哮喘，只缪肺俞，不缪他穴。惟按肺俞不疼酸者，然后点其它穴云。）
肺气（肺风）  ***************************
肺胀气抢，胁下热痛，灸阴都随年壮。肺胀胁满，呕吐上气等病，灸大椎并两乳上第三肋间，各只七壮，肺与大肠俱实。中府，主肺寒热（见上气）。膻中，治肺气咳嗽，上喘唾脓，不得下食，胸中如塞（《铜》）。天突，治肺痈咯唾脓血，咽干舌下急，喉生疮。中府，治肺系急，胸痛悚悚，胆热呕逆，上气，欬唾浊涕，肩背痛风汗出，腹胀食不下。《明下》云：肺急胸满，喘逆唾浊，善噎皮痛。太渊，治肺胀满膨膨。《明下》云：疗胸中气满不得卧，肺胀满膨膨。肺俞，疗肺寒热，肺痿，上喘咳嗽，嗽血，胸胁气满，不得卧，不嗜食，汗不出，及背急强（《明下》）。凡肺风气痿绝，四肢满胀，喘逆胸满，灸肺俞各二壮。水沟，疗面肿唇动，叶叶肺风状如虫行（《明》）。风池（见面肿），疗肺风。
咳嗽  ***************************
（余见欬逆）
三里，主咳嗽多唾（《千》）。缺盆、膻中、巨阙，主咳嗽。鱼际，疗咳嗽喘（见寒热），又疗肺心痛，欬引尻溺出（《明》）。肺俞，疗肺嗽（见传尸）。少泽、心俞（见心痛）、库房（见逆气），疗咳嗽。天突，疗咳嗽上气噎，胸中气，喉内如水声。廉泉，疗咳嗽少气（见少气）。膻中（见肺痈），疗咳嗽上气。《下》云：疗咳嗽气短。经渠（见喘），疗嗽逆上气。天池，疗上气咳嗽，胸中气满，喉鸣，四肢不举，腋下肿（《下》）。解溪，疗上气咳嗽，喘息急，腹中积气上下行。鱼际、列缺、少泽（见瘈疭）、缺盆，治咳嗽（《铜》）。尺泽，治咳嗽唾浊（见喉痹）。肩中俞，治咳嗽上气唾血。大杼，治风劳气咳嗽（见风劳）。风门，治喘气卧不安（见风劳）。肺俞，治肺痿咳嗽（见痨瘵）。膻中，治肺气咳嗽（见肺气）。涌泉，治妇人无子，咳嗽身热（《明下》咳嗽短气）。前谷，治咳嗽衄血，项颈痛。太溪，治痃癖咳嗽，不嗜食。上气咳嗽，灸肺募五十壮（《千》见上气）。嗽灸手屈臂中有横纹，外骨捻头得痛处，十四壮良。嗽灸两乳下黑白际，各百壮即瘥，又以蒲当乳头周匝围身，令前后正平，当脊骨解中，灸十壮云云。廉泉、天井（并见上气）、太渊，治咳嗽（《铜》见不卧）。
（久嗽最宜灸膏肓穴，其次则宜灸肺俞等穴，各随证治之。若暴嗽则不必灸也。有男子忽气出不绝声，病数日矣，以手按其膻中穴而应，微以冷针频频刺之而愈。初不之灸，何其神也。）
《千翼》十二种风，风入肺则欬逆短气，又肝欬刺足太冲，心欬刺神门，脾欬刺太白，肺欬刺太泉，肾欬刺太溪，胆欬刺阳陵泉，又第五节下第六节上穴中间，随年，并主上气。
欬逆  ***************************
（余见欬逆上气、喘、伤寒呕哕）
然谷、天泉、陷谷、胸堂、章门、曲泉、天突、云门、肺俞、临泣、肩井、风门、行间，主欬逆（《千》）。维道，主欬逆不止。大陵，主欬逆寒热发。大陵、少商，主欬逆喘。太泉，主欬逆胸满，喘不得息（《明下》同）。三里，主欬逆多吐。中府，主肺系急，欬辄胸痛。前谷，主欬而胸满。经渠、行间，主喜欬。侠白，主欬，干呕烦满。支沟，主欬，面赤而热。欬唾噫，善欬，气无所出，先取三里，后取太白、章门（并《千》）。孔最、天泉、（见心痛）太溪（见心痛）、行间、俞府（见喘）、神门（见胸满）、腹结（见脐痛）、少商、（见善噫）浮白，治欬逆（《铜》）。肝俞，治欬引两胁急痛，不得息。转侧难撅，胁下与脊相引而反折，目上视，目眩，循眉头痛，惊狂鼽衄，起则目䀮䀮，目生白翳，欬引胸中痛，寒疝小腹痛，唾血短气。《明下》云：疗欬逆，两胁满闷。鱼际，治欬引尻痛。窍阴，治胁痛，欬逆不得息。浮白，疗欬逆，疝积胸满，不得喘息，胸痛（《明》）。太渊，疗欬逆烦心，不得卧（《下》）。灸欬逆法：乳下一指许，正与乳相直骨间陷中，妇人即屈乳头度之，乳头齐处是穴。炷如小豆许，灸三壮，男左女右，只一处火到肌即瘥。《良方》云：族中有霍乱吐痢垂困，忽发欬逆，遂至危殆，与鄜延陈中裕病伤寒，欬逆甚，气已不属，皆一灸而愈云。凡伤寒及久病得欬逆，皆为恶候。投药不效者，灸之必瘥，若不瘥则多不救。（《必用方》云：哕者欬逆也，见呕哕。）
（欬病有十：曰风欬、寒欬、支欬、胆欬、厥阴欬、与五脏欬。《千金》载其刺法详矣，而伤寒欬为恶证。施秘监尊人患伤寒欬甚，医告技穷，施检灸经，于结喉下灸三壮，即瘥。盖天突穴也，神哉神哉！）
欬逆上气（上气）  ***************************
（又见欬逆）
魄户、气舍、譩譆（《甲乙》）、期门，右手屈臂中横纹外骨上，主欬逆上气（《千》）。天容等主欬逆上气，喘息呕沫（见齿噤）。魄户、中府，主肺寒热，呼吸不得卧，欬逆上气，呕沫，喘气相追逐。天突、华盖，（《明》云：喘不能言。）主欬逆上气，喘暴。俞府（《明下》同）、神藏，主欬逆上气，喘不得息。经渠，主欬逆上气喘，掌中热。扶突，主欬逆上气，咽中鸣喘。咳嗽，曲泽出血立已，又主卒欬逆、逆气。紫宫、玉堂、太溪，主欬逆上气，心烦。（《明》云：紫宫、玉堂主欬逆。）彧中、石门，主欬逆上气，涎出多唾。彧中、云门，主欬逆上气，涎出多唾，呼吸喘悸，坐不安席。库房、中府、周荣、尺泽，主欬逆上气，呼吸多唾，浊沫脓血。气舍，治欬逆上气，瘤瘿喉痹，咽肿，颈项强（《铜》）。水突，治欬逆上气，咽喉壅肿，呼吸短气，喘息不得。厥阴俞，治逆气呕吐，心痛留结，胸中烦闷。扶突，治欬多唾上气，咽引喘息，喉如水鸡鸣。魄户，治背膊痛，欬逆上气，呕吐烦满。库房（见胸胁满）、屋翳（见唾血）、膏肓俞，治上气欬逆（见痨瘵）。天突，治欬逆上气，胸中气噎，喉中如水鸡声。《下》云：胸中气鲠鲠。天溪（见胸痛）、中府，治吐逆上气（见肺气）。气海，治一切气（见少气）。《明下》云：疗五脏气逆上攻。经渠，治咳嗽上气，数欠。幽门，治逆气数欬，女子逆气。鱼际，疗短气心痹，悲怒逆气，狂惕，胃气逆（《明》）。建里，疗呕吐上气，心痛身肿。厥阴俞，疗逆气呕逆，牙痛，留结胸满。石门，疗身寒热，欬逆上气，呕吐血（《下》）。库房，疗胸胁满，欬逆上气，呼吸不至息。建里，治呕逆上气。气户，治喘逆上气（见嗽）。凡上气多有服吐药得瘥，亦有针灸得除者，宜深体悟之（《千》）。上气咳嗽短气，气满食不下，灸肺募五十壮。上气欬逆短气，风劳百疾，肩井二百壮。上气短气欬逆，胸背痛，风门、热府百壮；上气欬逆，短气胸满，多唾恶冷痰，肺俞五十壮。上气气闭欬逆，咽冷声破，喉猜猜，天瞿五十壮。上气胸满，短气欬逆，云门五十壮。上气欬逆，胸痹背痛，胸堂百壮，不针。上气欬逆，膻中五十壮。上气欬逆，胸满短气，牵背痛，巨阙、期门各五十壮。逆气虚劳，寒损忧恚，筋骨挛痛，心中欬逆，泄注腹满，喉痹，颈项强，肠痔逆气，痔血阴急，鼻衄骨痛，大小便涩，鼻中干，烦满狂走易气，凡二十二病，皆灸绝骨五十壮。凡上气冷发，腹中雷鸣转叫，呕逆不食，灸太冲不限壮数，从痛至不痛，从不痛至痛止。上气厥逆，灸胸堂百壮，穴在两乳间。呕吐上气，灸尺泽，不三则七壮。肩俞，主上气。天府，主上气喘不得息。天池，主上气喉鸣。阳气大逆，上满于胸中，愤䐜肩息，大气逆上喘鸣，坐伏不得息，取之天容；上气胸痛，取之廉泉（《甲乙》）。天井，治咳嗽上气（《铜》）。廉泉，治咳嗽上气，喘息呕沫。风门，治呕逆上气（见风劳）。肺俞，治上气呕吐支满，（《明》有脊强寒热字。）不嗜食，汗不出。玉堂，治上气（见胸满）。云门，治气上冲心（见胸满）。气冲，治肠中大热，不得安卧，腹有逆气上攻，心腹胀满淫泺。云门，疗呕逆气上，胸胁彻背痛（《明》）。天突、膻中、天池、解溪（《下》）、肩中俞，疗咳嗽上气（并见咳嗽）。
少气（短气、乏气、结气）  ***************************
然谷，治喘呼少气（《铜》）。上廉，治脏气（《明》云大肠气）不足。三里，治胃气不足。气海，治脏气虚惫，真气不足，一切气疾久不瘥者，皆灸之。少府（见忧悲）、膀胱俞（见便赤）、少冲（见伤寒）、步廊（见胸胁满）、间使（见狂）、肾俞（见痨瘵）、大钟（见淋），治少气。至阴，治少气难言（见寒热）。神门，治少气不足（见烦心）。小肠俞（见脚气）、鱼际、大陵（见伤寒无汗）、肝俞（见欬逆），治短气。膺窗，治胸满短气。行间，治癫疾短气。凡胸满短气不得汗，皆针补手太阴以出汗（《千》）。涌泉，主短气（见无子）。膻中、华盖，主短气不得息，不能言。步廊、安都、主膈上不通，呼吸少气，喘息。大包，主大气不得息。廉泉，疗咳嗽少气，喘息，呕沫，噤龈。风门，疗气短不安（见风劳）。肝俞（见中风），疗短气不食。伏兔，疗腹胀少气。肝俞（《明下》），疗气短。短气，灸肩井二百壮。（《千》见上气）。短气不得语，灸天井百壮，或大椎随年壮，或肺俞，或肝俞，或尺泽各百壮。或小指第四指间交脉上七壮，或手十指头合十壮。少年房多短气，灸鸠尾头五十壮，又盐灸脐孔中二七壮。乏气，灸第五椎下随年壮。短气，灸巨阙等（见上气）。云门、风门、热府、肺募（见上气）、巨阙等（见瘈疭）、期门等，主短气（见心痛）。巨阙、解溪（并见惊）、然谷、尺泽，主少气（并见立痛）。巨阙（见惊），治少气（《铜》）。胆俞，疗心胀满，吐逆短气，痰闷，食难下不消（《明》）。心痛如锥刀刺，气结，灸膈俞七壮（《千》）。气结，灸太仓百壮（见心痛）。通谷，治结积留饮（《铜》见痰）。心腹诸病，坚满烦痛，忧思结气，寒冷霍乱，心痛吐下，食不消，肠鸣泄利，灸太仓百壮。结气囊里，针药所不及，灸肓募随年壮（并《千》）。中脘，治寒癖结气（《铜》），隔结（见呕）。
贲豚气（伏梁气、息贲）  ***************************
凡卒厥逆上气，气攻两胁，心下痛满，奄奄欲绝，此为贲豚气。即急作汤，以浸两手足，数数易之（《千》）。贲豚腹肿，灸章门百壮。贲豚，灸气海百壮，或期门，或关元百壮。贲豚抢心不得息，灸中极五十壮。贲豚上下，腹中与腰相引痛，灸中府百壮。贲豚上下，灸四满一七壮。期门（见产）、阴交、石门，主贲豚（见无子）。贲豚腹肿，章门主之。贲豚气上，腹胀痛，茎肿，先引腰后引小腹，腰髋小痛、坚痛，下引阴中，不得小便，两丸骞，石门主之。贲豚气上，腹䐜坚痛引阴中，不得小便，两丸骞，阴交主之（并《甲》）。章门（《铜》同）、石门（《明下》同）、阴交，主贲豚上气。期门，主贲豚上下（《铜》同，见霍乱）。中极，主贲豚上抢心，甚则不得息。天枢，主贲豚胀疝。归来，主贲豚卵上入，引茎痛。天枢，主气疝，烦呕面肿，贲豚（《甲》）。关元、中极，主妇人贲豚抢心。上脘，疗心中烦，贲豚气，胀满不能食（《明》）。巨阙，治贲豚气胀不能食（《铜》）。中脘，治因读书得贲豚气上攻，伏梁心下，状如覆杯，寒癖结气。（《明》云：贲豚气如闷，伏梁气如覆杯。）归来，治小腹贲豚。《千》云：主贲豚（并见阴痛）。中极，治贲豚抢心，甚则不得息，恍惚，尸厥。关元，疗贲豚，寒气入小腹（《千》同），时欲呕，溺血，小便黄，腹泄不止（《明下》）。气海，疗贲豚腹坚（见劳）。期门，主贲豚（见产后）。气穴，治贲气上下，引脊痛（见月事）。关元、中极、阴交、石门、四满（《千》并见无子）、期门（见产后疾），主妇人贲豚。上脘，治伏梁气，状如覆杯（《铜》与《明》同）。中脘，治伏梁气（见上）。期门、缺盆（《千》见胸满）、鸠尾（心痛），主息贲。（肺之积曰息贲，在右胁下，大如杯。）
痃癖  ***************************
膈俞，疗痃癖，气块膈痛（《明》）。小儿癖，灸两乳下一寸，各三壮（《千》）。三阴交，治痃癖腹寒，膝股内痛，气逆，小便不利（《铜》）。膈俞，治热病汗不出，腹中积癖，默默嗜卧，四肢怠惰不欲动，身常湿不能食，食则心痛，周痹身皆痛。脾俞，治痃癖积聚（见腹胀）。中脘，治寒癖结气。下脘，治癖块（见腹痛）。《明》云：疗腹坚硬癖块，脉厥厥动。不容，治腹满痃癖，不嗜食，腹虚鸣呕吐，胸背相引痛，喘欬口干，痰癖胁下痛，重肋疝瘕。漏谷，治痃癖冷气，心腹胀满，食饮不为肌肤。三里、太溪（见嗽），治痃癖。（《明下》云：癥癖。）府舍，治疝癖（见痹疼）。灸小肠气痃癖气，发时腹痛若刀刺不可忍者，并妇女本脏气血癖，走疰刺痛（见肾虚）。
癥癖  ***************************
（余见疝瘕）
癥瘕，灸内踝后宛中，随年壮，又气海百壮（《千》）。久冷及妇人癥瘕，肠鸣泄利，绕脐绞痛，天枢百壮，三报之，勿针。地机，主溏瘕（见溏泄）。阴陵泉、太溪、太阴郄，主疝瘕（见疝瘕）。不容（见痃癖）、中极（见疝），治疝瘕。关元（见带下），治妇人瘕聚。（《明》云：疗瘕聚诸病。）膀胱俞，治女子瘕聚（《明》同），脚膝无力。曲泉（漏谷同），治女子血瘕，按之如汤滚股内（《千》同，见无子）。小腹坚大如盘，胸腹胀满，饮食不消，妇人瘕聚瘦瘠，三焦俞百壮（三报）。内踝后宛宛中，随年壮，又气海百壮。久冷及妇人癥癖，肠鸣泄痢，绕脐绞痛，天枢百壮。（三报，勿针。）治瘕癖，（患左灸左，患右灸右。）第一屈肋头近第二肋下，是灸处；第二肋头近第三肋头下，向肉翅前，亦是灸处。初日灸三，次日五，后七，周而复始，至十止。（唯忌大蒜。）又关元五十壮，脐上四指五十壮，积聚坚满痛，章门一百壮。
积聚  ***************************
冲门，主腹中积聚疼痛（《千》）。膈俞、阴谷（见腹痛），主积聚。上脘，主心下坚，积聚冷胀。悬枢，主腹中积上下行。高曲，主腹中积聚。太阴郄，主腹满积聚。膀胱俞，主坚结积聚。积聚坚满，灸脾募百壮，穴在章门季肋端。心下坚，积聚冷胀，灸上脘百壮，三报之。积聚坚大如盘，冷胀，灸胃脘二百壮，三报之。冲门（见腹满）、府舍、（见脾疼），治腹满积聚（《铜》）。膈俞、阴谷（见腰痛），主积聚（《千》）。悬枢，治积聚上下行，水谷不化，下利，腹中留积（《铜》）。《明下》云：积气上下行（解溪同），腹中尽痛。脾俞，治积聚（见痃癖）。商曲，治腹中积聚（《千》同），肠中切痛，不嗜食。四满，治脐下积聚，疝瘕，肠澼切痛，振寒大腹有水。通谷，治结积留饮（见痰）。章门，疗积聚气（《明》）。中极，疗冷气积聚，时上冲心，饥不能食（《下》）。脾俞，治积聚（《铜》见腹胀）。中脘，主积聚（《千》见腹胀）。积聚，灸肺俞或三焦俞（见腹胀）。脾俞，疗黄疸积聚（见黄疸）。脏腑积聚，灸三焦俞。心腹积聚，灸肝俞（并见腹胀）。期门，主喘逆卧不安席，欬，胁下积聚（《千》）。
积气  ***************************
梁门，治胁下积气（期门同，见吐泻），食饮不思，大肠滑泄，谷不化（《铜》）。解溪（见咳嗽）、悬枢，治积气上下行（见积聚）。关门，治积气肠鸣卒痛，泄利，不欲食，腹中气游走，夹脐急。气海，治气结成块，状如覆杯（见脐痛）。阴交，疗气痛如刀搅，作块如覆杯（《明》见便赤）。章门，疗积聚气（见积聚）。膻中，岐伯云疗积气成噎（《下》）。三里（见腹坚）、不容，疗积气（见腹痛）。章门，疗积气如石（见鼓胀）。梁门，主胸下积气。
腹痛  ***************************
（余见心痛）
气海，主小腹疝气，游行五脏，腹中切痛（《千》）。膈俞、阴谷，主腹胀，胃脘暴痛及腹积聚，肌肉痛。高曲（一名商曲），主腹中积聚，时切痛。冲门，主寒气满，腹中积痛，癃淫泺。四满，主腹僻切痛。天枢、外陵，主腹中尽痛。昆仑，主腹痛，喘暴满。复溜，主腹厥痛。巨阙、上脘、石门、阴跷，主腹中满，暴痛汗出。太溪，主腹中相引痛。丰隆，主胸痛如刺，腹若刀切痛（《铜》同，《明》见厥逆）。鸠尾，主腹皮痛瘙痒。肓俞，主腹切痛。气冲，主身热腹痛。中极，主腹中热痛。行间，主腹痛而热，上拄心，心下满。水分，疗腹肿不能食，肠坚腹痛，胃胀不调，坚硬（《明》）。大杼，疗腹痛。肾俞，疗寒热腹痛雷鸣，气逆心痛。不容，疗腹弦急，不得食，腹痛如刀刺，两胁积气膨膨（《下》）。上脘，疗腹㽲刺痛（见吐）。太白（见霍乱）、温溜、三里（见胃）、陷谷（见水肿），治腹痛。腹哀，治大便脓血，寒中食不化，腹中痛（《铜》）。鱼际，治腹痛不下食。肓俞，治大腹寒疝，大便燥，腹切痛。地机（见水肿），治腹胁气胀。外陵，治腹痛心如悬，下引脐腹痛。下脘，治腹痛，六腑之气寒，谷不转，不嗜食，小便赤，腹坚硬，癖块，脐上厥气动，日渐瘦（《铜》）。脾俞，治腹痛不嗜食（见痃癖）。三焦俞，治腹痛欲泄（见腹胀）。膀胱俞，治腹痛（《明下》同）。天枢，治女人腹痛（见月事）。石关，治妇人恶血上冲，腹痛不可忍（见无子）。胃俞，治腹痛（见腹胀）。中脘，主腹中甚痛，作脓（《千》见腹胀）。小儿卒患肚皮青黑，不急治，须臾即死，酒和胡粉涂，干则再涂之，又灸脐四边各半寸，并鸠尾骨下一寸，各三壮（《集效》）。
腹满（心满胀）  ***************************
凡腹满痛不得息，正仰卧，屈一膝伸一脚，并气冲针入三寸，气至泻之（《千》）。大钟，主腹满便难。陷谷（见噫）、悬钟，主腹满。（《千》云：小儿腹满不食。）阴市，主腹中满，痿厥少气。太阴郄，主腹满积聚。冲门，主寒气腹满，腹中积聚痛。隐白，主腹满喜呕。三里、行间、曲泉，主腹䐜满。商丘，主腹中满，向向然不便，心下有寒痛。漏谷，主肠鸣强欠，心悲气逆，腹䐜满急。巨阙、上脘、石门、阴跷，主腹中满，暴痛汗出。期门，主伤食腹满（见产）。通谷，主结积留饮癖（见肠澼）。石关，主心坚满（见大便不通）。阴都，主心满气逆，肠鸣。听宫（《明》同），治心腹满（《铜》）。冲门，治腹寒气满（见积聚）。大都，治热病汗不出，手足逆冷，腹满善呕，烦热闷乱，吐逆目眩。厉兑（见尸厥）、漏谷（见痃癖），治心腹胀满。腹满，灸绝骨（《千》见上气）。巨阙等主腹满。昆仑，主腹暴满（并见瘦瘠）。太白等主腹大满（见腹胀）。譩譆（在鼻衄门）、三里，疗腹满（《明》见腹大）。中脘，治心下胀满，伤饱，食不化，霍乱，出泄不自知，心痛（《铜》）。心腹诸病心痛，灸太仓（《千》）。心腹痁痛，灸肝俞、胆俞，疗心胀满（《明》见上气）。府舍，治腹满（《铜》）。四满，治大腹有水（见水肿）。神堂，治胸腹满（见肩痛）。鱼际（《铜》同）等治腹满（见伤寒）。石门，主腹满疝积（《千》见无子）。水分，疗腹肿不能食（见腹痛）。意舍，治腹满虚胀（见腹胀）。
（人有心腹满胀者，予只多以厚朴与之，令每服细锉七八钱重（幼小量减），用生姜七片，水小碗煎至七分服，滓再煎服，不过五六服。胀满脱去，针灸之效，未必如此速也，因识于此。）
腹痛按之痛，重按却不痛，此是气痛。重按愈痛而坚，有积也。气痛不可下，下之愈痛，虚寒证也，小建中汤治腹痛如神（《良方》）。
腹胀（胸胁胀附、心胀）  ***************************
（余见心腹满胀）
膈俞等（见腹痛）主腹胀（《千》）。脾俞、大肠俞，主腹中气胀，引脊痛，食饮多而身羸瘦。中极，主寒中腹胀。上脘，主心下坚，积聚冷胀。隐白，主腹胀逆息，又主腹中寒冷气胀喘。尺泽，主腹胀喘振栗。天枢，主腹胀，气冲胸（见肠鸣）。中脘，主腹胀不通疰大便坚，忧思损伤，气积聚，腹中甚痛，作脓肿，往来上下。太溪，主腹中胀肿。京门，主寒热䐜胀。三里、章门、京门、厉兑、内庭、阴谷、络却、昆仑、商丘、阴陵泉、曲泉，主腹胀满不得息。气冲，主腹中大热不安，腹有大气，暴腹胀，（《明下》云：又脐下坚。）满癃淫泺。期门，主腹大坚不得息，胀痹满，小腹尤大。巨阙、上脘，主腹胀心腹满。五里，主心下胀满而痛，上气。太白（又见痢）、公孙，主腹胀食不化，鼓胀，腹中气大满。阴陵泉，主腹中胀，不嗜食，胁下满，腹中盛水，胀逆不得卧。凡头目痈肿，胸胁支满，刺陷谷出血立已。大钟，主胸喘息胀。关元、期门、少商，主胁下胀。石门，治腹胀坚硬，水肿支满（《铜》）。解溪（见中风）、血海（见漏下）、商丘（见肠鸣），治腹胀。胆俞，治心腹胀满，呕则食无所出，口苦舌干，咽痛食不下。中膂俞（见消渴）、譩譆（见肩背痛）、膈俞，治腹胀（见呕吐）。脾俞，治腹胀引胸背痛，食饮倍多，身渐羸瘦（《明下》同）。黄疸善欠，胁满泄利，体重，四肢不收，痃癖腹痛，不嗜食。胃俞，治胃寒腹胀，不嗜食（《明》同），羸瘦，肠鸣腹痛，胸胁支满，脊痛筋挛。三焦俞，治肠鸣腹胀，水谷不化，腹痛欲泄注，目眩头痛，吐逆，饮食不下。肾俞，治心腹膨胀（见痨瘵）。三里（见胃）、悬钟，治心腹胀满（见膝挛）。大肠俞，治腹胀绕脐切痛，大小便不利，洞泄食不化，脊强不得俯仰。中髎，治腹胀下利。阳纲，治腹满胀，大便泄利（《明下》同），小便赤涩，身热目黄。太白，治身热烦满，腹胀食不化，呕吐，泄脓血。意舍，治腹满虚胀，大便滑泄，背痛恶风寒，食饮不下，呕吐消渴，目黄。胃仓，治腹虚胀，水肿，食饮不下，恶寒，背脊不得俯仰。中府，治腹胀食不下（见脉气）。中脘，治伤寒饮水过多，腹胀气喘。阴谷，治腹胀满不得息，小便黄，男如蛊，女如妊娠。承满，治肠鸣腹胀，上喘气逆，食饮不下，肩息唾血。大敦，治腹胀满。三阴交，治脾病身重，四肢不举，腹胀肠鸣，溏泄，食不化。隐白，治腹胀喘满，不得卧，呕吐，食下暴泄。隐白，疗腹中有寒热起，气喘，衄血不止，腹中胀逆，胫寒热不得卧，气满胸中，热暴泄，膈中呕吐，不欲食（《明下》）。上脘（见吐），疗腹胀。胪胀，胁腹满，灸膈俞百壮，三报（《千》）。胸满，心腹积聚痞痛，灸肝俞百壮，三报。胀满水肿，脾俞随年壮，三报。腹中气胀，引脊痛，食饮多，身羸瘦，名曰食晦。先取脾俞，后取季肋。脏腑积聚胀满，羸瘦，不能饮食，三焦俞随年壮。胀满雷鸣，大肠俞百壮，三报。胀满，气聚寒冷，胃脘百壮，三报，在鸠尾下三寸。腹胀满，绕脐结痛坚，不能食，中守百壮，在脐上一寸，一名水分。胀满瘕聚，滞下疼，气海百壮，忌针。胀满气如水肿状，小腹坚如石，膀胱俞百壮，在中极脐下四寸。胀满肾冷，瘕聚泄利，天枢百壮。
心腹坚大  ***************************
（余论见腹满）
下脘，疗腹胃不调，腹痛不能食，小便赤，腹坚硬癖块，脉厥厥动（《明》）。冲阳，治腹坚大，不嗜食，振寒（《铜》）。期门，治腹坚硬（见霍乱）。次髎，治心下坚胀。石门，治腹（《明》有痛字）坚硬（见腹胀）。肓门、治心下肓大坚。水分，治腹坚如鼓（见水肿）。志室，治腹坚急。阴陵泉、地机（并见水肿）、下脘，治腹坚硬（见腹痛）。膀胱俞，主坚结积聚（《千》）。上脘，主心下坚，积聚冷胀。肓门，主心下大坚。丘墟，主大疝腹坚。期门，主腹大坚（见腹胀）。冲阳，主腹大，不嗜食。解溪，主腹大下重，又主厥气上柱腹大。三里，疗腹满坚块，不能食，胃气不足，反胃，胸胁腹积气（《明》）。天枢，疗腹大坚（《下》见漏下）。小儿腹大，灸水分（见水肿）。水分，疗腹痛，胃胀坚硬（《明》见腹痛）。石关，主心坚满，（《千》见大便不通。）积如盘（积聚）。
鼓胀  ***************************
（余见腹胀）
水分，治腹坚如鼓，水肿腹（《明》作肠）鸣。胃虚胀不嗜食，绕脐痛，冲胸不息（《铜》）。神阙（见水肿）、公孙，治腹虚胀如鼓。水分，治腹坚如鼓。《明下》云：疗鼓胀（见水肿）。复溜，治腹中雷鸣，腹胀如鼓，四肢肿，十水病（《明下》同）。章门，疗身黄羸瘦，四肢怠惰，腹胀如鼓，两胁积气如卵石（《明下》）。中封、四满，主鼓胀（《千》见阴缩）。太白、公孙，主腹鼓胀，腹中气大满（见腹胀）。阴交、石门，主水胀。小腹皮敦敦然（见水肿）。甄权云：水分主鼓胀肠鸣（水肿）。鼓胀，中封二百壮。奔豚冷气，心间伏梁，状如覆杯，冷结诸气，针中脘八分，留七呼，泻五吸，疾出针。须灸日二七壮，至四百止，忌房室。心腹诸病，坚满烦痛，忧思结气，寒冷霍乱，心痛吐下，食不消，肠鸣泄利，太仓、中脘百壮。心下坚，积聚冷热腹胀，上脘百壮（《千翼》）。
水肿（杂肿、四肢肿、石水）  ***************************
水通身肿，灸足第二指上一寸，随年壮，又灸两手大指缝头七壮（《千》）。虚劳浮肿，灸太冲百壮，又灸肾俞。凡头目痈肿，留饮，胸胁支满，刺陷谷，出血立已。陷谷、列缺，主面目痈肿。阳陵泉、公孙，主头面肿。完骨、巨髎，主头面气，胕肿。天枢、丰隆、厉兑、陷谷、冲阳，主面浮肿。中府、间使、合谷，主面腹肿。解溪，主风水，面胕肿，颜黑。气舍，主肩肿不得顾。三里，主水腹胀，皮肿。曲泉，主腹肿。阴谷，主寒热腹偏肿。大敦，主大腹肿胀，脐腹悒悒。阴交、石门，主水胀，水气行皮中，小腹皮敦敦然，小便黄，气满。屋翳，主身肿皮痛，不可近衣。关门，主身肿身重。天府，主身胀逆息不得卧，风汗身肿，喘息多唾。上星，治头风面虚肿（《铜》）。囟会，治目眩面肿。前顶，治目眩面赤肿，小儿顶肿。脑户，治目黄头肿。水沟，治水气遍身肿。（《明》云：若是水气，惟得针此。若针余穴，水尽即死。）胃仓，治水肿（见腹胀）。缺盆，治水气（见瘰疬）。屋翳，治身体肿，皮肤痛不可近，及淫泺瘈疭不仁。肾俞，治身肿（见痨瘵）。建里，治腹胀身肿。神阙，治水肿鼓胀，肠鸣如流水声。中极、石门，治水肿（见腹胀）。四满，治大腹有水（见积聚）。章门，治腹肿脊强，四肢伤惰。涌泉，治男子如蛊，女子如妊娠，五指端尽痛，足不得践地（阴谷同上）。三里，治水气（《明》同）。复溜，治十水病（见鼓胀）。维道，治水肿不嗜食（见呕吐）。地机，治丈夫溏泄，腹胁胀，水肿腹坚，不嗜食，小便不利。阴陵泉，治腹中寒，不嗜食，膈下满，水胀腹坚，喘逆不得卧，腰痛难俯仰。陷谷，治面目浮肿及水病，善噫，肠鸣腹痛。水分，疗腹肿不能食，若是水病，灸大良（《明》）。《下》云：疗水病腹肿，绕脐痛，冲胸不得息。甄权云：主水气浮肿，鼓胀，肠鸣如雷声，时上冲心（《铜》见鼓胀）。曲骨，疗水病胀满（《下》）。小儿水气，四肢尽肿，及腹大，灸水分三壮。胃仓，主水肿胪胀，食饮不下，恶寒（《千》）。水沟，主水肿人中满。关元，妇人小腹满，石水（见无子）。章门，主身润，石水身肿。关元、主小腹满，石水。四满、然谷，主大腹石水。气冲，主大气石水。丰隆，主四肢肿，身湿（《铜》同）。丰隆、复溜，主风逆四肢肿。列缺，主汗出四肢肿。复溜，治四肢肿（《铜》见鼓胀）。
（水肿惟得针水沟，若针余穴，水尽即死，此《明堂》《铜人》所戒也。庸医多为人针水分，杀人多矣。若其它穴，亦有针得瘥者，特幸焉耳，不可为法也。或用药，则禹余粮丸为第一（见《既效方》）。予屡见人服验，故书于此。然灸水分，则最为要穴也。有里医为李生治水肿，以药饮之，久之不效，以受其延待之勤，一日忽为灸水分与气海穴，翌早观面如削矣。信乎水分之能治水肿也。《明堂》固云：若是水病，灸大良。盖以此穴能分水，不使妄行云焉耳。但不知《明堂》又云针四分者，岂治其他病当针四分耶？）
百病水肿，肾俞百壮，胃仓随年。水肿，陷谷随年。水肿上下，阴交百壮。水肿胀，曲骨百壮。大腹，阴市随年。人中满唇肿，及水肿大水，脐中、石门百壮。风水，上廉随年。水肿不得卧，阴陵泉百壮。石水，灸然谷、气冲、四满、章门、水分，主水肿。腹满不能食，坚硬，日七壮至四百壮，忌针，针水尽即死。水病灸至瘥止（《千翼》）。

卷五  ——————————————————————————————————————————————————————————————————————————————————————————

脐痛  ***************************
中极，疗脐下块如覆杯（《明》见淋）。《铜》云：结如覆杯（见淋）。关元，治脐下㽲痛，小便赤涩，不觉遗沥。小便处痛状如散火，溺血，暴疝痛，脐下结血，状如覆杯（《明》同），转胞不得（《铜》）。阴交，治脐下㽲痛，女子月事不绝，带下，产后恶露不止，绕脐冷痛。中封（见疟），水分（见水肿）、神阙（见泻），治绕脐痛。曲泉，主痛引脐中（《千》见疝）。
（予旧苦脐中疼，则欲溏泻，常以手中指按之少止；或正泻下，亦按之，则不疼。它日灸脐中，遂不疼矣。后又尝溏利不已，灸之则止。凡脐疼者，宜灸神阙。）
关门，治气游走，夹脐急（见积气）。下脘，治脐上厥气动（见腹痛）。气海，治脐下冷气上冲心，血结成块，状如覆杯，小便赤涩。腹结，治绕脐痛，上抢心（《千》同），腹寒泄利，欬逆。天枢，治夹脐切痛，时上冲心，烦满呕吐，霍乱。《明下》云：冷气脐痛（见冷气）。《千》云：冬感寒脐痛（见泻）。外陵，主心如悬，下引脐腹痛（《千》见腹痛）。上廉，治夹脐腹痛（见胁痛）。四满，治脐下切痛（见积聚）。水分，疗水肿绕脐痛（《明下》）。小儿脐肿，灸腰后对脐骨节间三壮。然谷，主儿脐风口不开（《铜》同），善惊。绕脐绞痛，灸天枢百壮（《千》见癥瘕）。脐下绞痛，灸关元百壮（见腹寒热）。脐中、石门等，主疝绕脐。脐中、石门、天枢，主脐疝绕脐。蠡沟，疗脐中积气（《千》并见疝）。
膺痛  ***************************
玉堂，疗胸满膺痛（见心烦）。玉堂，治胸膺骨疼。紫宫，治胸膺骨疼。太溪，治乳肿贲膺（并见胸胁痛）。
胸满（胸胁满、龟胸）  ***************************
凡胸满短气不得汗，皆针补手太阴以出汗（《千》又见霍乱）。神堂，主胸腹满。三间，主胸满肠鸣。阳溪、天容，主胸满不得息。曲池、人迎、神道、章门、中府（《明下》同）、临泣、天池、璇玑、府俞，主胸中满。阳交，主胸满肿。鸠尾，主胸满欬逆。太泉，主胸满噭呼，胸膺痛。巨阙、间使，主胸中淡淡。梁门，主胸下积气。期门、缺盆，主胸中热，息贲，胁下气上。云门，主胸中暴逆。心俞、大杼，主胸中郁郁。然谷，主胸中寒，脉代，时不至寸口，小腹胀上抢心。胸胁满，灸期门（见心痛）。玉堂（见心烦），疗胸满膺痛（《明》）。三间，疗胸满腹鸣。膻中（见肺痈），疗胸中气满如塞。乳根，疗胸下满闷。阳交（见膝痛）、临泣（见腋肿），治胸满。委阳，治胸满膨膨（《铜》见尸厥）。璇玑，治胸皮满痛（《明》同）。《下》云：胸胁支满。俞府，治胸满（见喘）。商阳，治胸中气满，喘欬支肿。膈关，治胸中噎闷（见背痛）。阳溪、神封，治胸满不得息，欬逆。肺俞，治胸中气满，背偻如龟，腰强头目眩，令人失颜色。辄筋，治胸中暴满，不得卧，喘息。膈俞，治胸满肢肿（见呕吐）。胃俞，治胸胁支满（见腹胀）。涌泉、神堂，治胸腹满（见肩痛）。中庭，治胸胁支满，噎塞食不下，呕吐食还出。云门，治喉痹，胸烦满，气上冲心，欬喘不得息，胸胁短气，肩痛不得举臂。天池，治胸中有声（见膈痛）。曲池，治胸中烦满。胸乡，治胸胁满，引胸背痛，不得（《明下》有卧字）转侧。周荣，治胸胁满，不得俯仰，食不下。欬唾稠脓（《明下》同）。彧中，治胸胁支满，欬逆喘，不能食（《明》同）。神藏，治胸胁支满，欬逆喘不得息，呕吐，胸满不嗜食（《明》同）。气户，治胸胁支满，喘逆上气，胸背急不得息，不知食味。食窦，治胸胁支满，膈间雷鸣，常有水声。灵墟，治胸胁支满，痛引胸不得息，欬逆呕吐，胸满不嗜食（《明》同）。步廊，治胸胁支满，鼻塞不通，呼吸少气，喘息，不得举臂（《明》同）。章门，治胸胁支满（见肠鸣）。库房，治胸胁支满，欬逆上气，多唾浊沫、脓血。期门，治产后胸胁支满（见心痛）。外丘，治胸胁胀满。侠溪，治胸胁支满，寒热汗不出。云门，疗胸胁彻背痛（见上气）。华盖，疗胸胁满痛引胸（《明》见喘）。紫宫（见心烦）、中庭（见反胃）、涌泉，治胸胁支满。通谷、章门、曲泉、膈俞、期门、食窦（《明下》同）、陷谷、石门，主胸胁支满（《千》）。胃俞、三里、紫宫、华盖、中庭、神藏、灵墟、侠溪、步廊、商阳、上廉、气户、周荣、上脘、劳宫、涌泉、阳陵泉，主胸胁柱满。胆俞（《明下》同）、章门，主胁痛不得卧，胸满，呕无所出。前谷，主欬而胸满，阳气逆上满胸，取天容（见上气）。肺俞、巨阙，主胸满（见上气）。太泉，治胸胁支满（《铜》见心痛）。天髎，治胸中烦闷（见肩背）。肝俞，疗两胁满（《明》见咳）。浮白，疗胸满。库房，疗胸腹两胁满（见欬）。天池，治寒热胸膈烦满。头痛，四肢不举，腋下肿，上气，胸中有声，喉鸣。膺窗，治胸满短气。魂门，疗胸背痛（见尸厥）。小儿龟胸，缘肺热胀满攻胸膈所生，又缘乳母食热面五辛，胸转起高，灸两乳前各寸半上两行，三骨罅间六处各三壮。春夏从下灸上，秋冬从上灸下。若不依此法灸。十不愈一二。
胸胁痛（胸痹痛）  ***************************
（余见胸满）
本神、颅息，主胸胁相引，不得倾侧（《千》）。太白，主胸胁胀切痛。阳辅，主胸胁痛。环跳、至阴，主胸胁痛无常处，腰胁相引急痛。大包，主胸胁中痛。丰隆（又见腹痛）、丘墟，主胸痛如刺。胸胁满心痛，灸期门随年壮。乳根，主胸下满痛。膻中（百壮）、天井，主胸痹心痛。太泉，主胸膺痛。肺俞、云门、中府、隐白、期门、魂门、大陵，主胸中痛。少冲，主胸痛口热，胸中痛引腰背，心下呕逆，面无滋润，灸幽门随年壮，穴在侠巨阙两边相去各半寸（一云一寸）。经渠、丘墟，主胸背急，胸中膨。太溪，治胸满痛，乳肿贲膺，欬逆上气，喉中作声（《铜》）。肝俞，治欬引胸痛（见欬逆）。少冲（见伤寒）、中府，治胸痛（见肺急）。乳根，治胸满痛。华盖，治胸胁支满，痛引胸中，欬逆上气，喘不能言（《明下》同）。紫宫，治胸胁支满，胸膺骨疼，饮食不下，呕逆，上气烦心。玉堂，治胸满不得喘息，胸膺骨疼，呕吐寒痰，上气烦心。幽门，治胸中引痛，心下烦闷，逆气里急，支满不嗜食，数欬，健忘。丰隆，治厥逆，胸痛如刺，腹切痛。《明》云：气刺不可忍（见四肢厥）。太渊，治胸痹，逆气寒厥，善哕呕，饮水咳嗽，烦怒不得卧。胸痹引背，时寒，间使主之（《千》）。间使，主胸痹，背相引。临泣，主胸痹不得息。鱼际，主痹走胸不得息。浮白，疗胸满胸痛（《明》见欬逆）。俞府，疗胸中痛（《下》）。胸痹心痛不得息，痛无常处，临泣主之。胸痹灸胸堂（见上气）。廉泉（见上气）、中府（见欬），主胸痛。胆俞，治胸胁不能转（《铜》）。《明》云胸胁满（见干呕）。丘墟，治胸胁满痛不得息。《明下》云胸满（见太息）。下廉，治胸胁小腹痛。大包，治胸胁痛（见上气）。肾俞，主两胁引痛（《千》）。肝俞、脾俞、志室，主两胁急痛。支沟，主胁腋急痛。中脘、承满，主胁下坚痛。腕骨、阳谷，主胁痛不得息。胆俞、章门，主胁痛不得卧。窍阴，主胁痛欬逆。尺泽、少泽，主短气，胁痛心烦。关元、期门、少商，主胁下胀。极泉，治胁下满痛（《铜》）。膈俞（见呕吐）、中膂俞（见消渴）、窍阴（见欬逆）、阳谷、颅囟，治胁痛（见寒热）。肝俞，治两胁急痛（见欬逆）。腕骨，治胁下痛，不得息。肾俞，治胁满引小腹痛（见痨瘵）。上廉，治飧泄，腹胁痛满，狂走，侠脐腹痛，食不化，喘息不能行。太溪，治腹胁痛连脊，手足厥冷。云门，疗胸胁彻背痛。华盖，疗胸胁痛（见胸满）。三里，主胁膈痛。
膈痛（五噎、气哽）  ***************************
承满、乳根，疗膈气（《明》见噎）。膻中，疗胸膈闷，咳嗽气短，喉鸣（《下》）。膈俞，疗膈痛（见痃癖）。商阳，疗胸膈气满（见喘）。足临泣，疗胸膈满闷（《下》见颊痛）。胸中膈气聚痛，好吐，灸厥阴俞随年壮（《千》）。隐白（见呕吐）、巨阙，主膈中不利（《明下》同）。食窦（《铜》同），主膈中雷鸣，察察隐隐，常有水声。（《明下》云：疗膈间鸣滀陆，常有水声。）胸膈中气，灸阙俞随年壮。天池，治胸膈烦满（《铜》见胸满）。膻中，治膈气，呕吐涎沫。率谷（见痰）、膈俞，治膈胃寒痰（见呕吐）。扶突等主气哽（《千》见喉鸣）。天突，疗气鲠鲠（《明下》见头项肿）。章门，疗噎（见积气）。中庭，治胸胁支满，噎塞（《铜》）。大钟，治食噎不下（见淋）。关冲（见霍乱）、天突，治胸中气噎（见欬逆上气）。膻中，治胸中如塞。（《明下》岐伯云：积气成干噎。）天突（见嗽）、关冲（见吐泻），治气噎（《明》）。乳根，疗膈气不下食，噎病。譩譆，疗久疟，背气满闷，胸中气噎（《下》）。神堂（见脊）、中府（见肺气），疗善噎（《下》）。
背痛（胸背、背脊）  ***************************
（余见肩背痨瘵）
经渠、丘墟，主胸背急（《千》）。附分，主背痛引头（《明下》引颔）。膈关、秩边、京骨，主背恶寒痛，脊强难俯仰。昆仑，主脊强，背尻骨重。膈俞，治背痛恶寒，脊强俯仰难，食饮不下，呕哕，多涎唾，胸噎闷（《铜》）。意舍，治（《明下》有胸胁胀满）背痛恶风寒，食不下，呕吐。巨骨，治背膊痛，胸中有瘀血，肩背不得屈伸而痛。魄户，治背膊痛（见上气）。神堂，治背脊强急（见肩痛）。气户，治胸背急（见胸胁满）。大椎，治气疰背膊拘急。承筋，治腰背拘急。不容，治胸背相引痛（见痃癖）。经渠，治胸背拘急，胸满膨膨（见疟）。鱼际，治痹走胸背痛（见寒热）。魄户，疗背胛闷（《明》见劳，下同）。《下》云：疗肩膊间急痛，背气不能引顾，欬逆上喘。胃俞，疗背中气上下行，脊痛腹鸣（《下》）。志室，疗背痛俯仰不得。背痛灸巨阙等，或灸胸堂（《千》并上气）。肺俞，治背偻如龟背，生时被客风拍着脊骨，达于髓所致。灸肺俞、心俞、膈俞，各三壮。譩譆，疗温疟、寒疟、病疟、背闷气满，腹胀气眩（《明》）。胸中痛引腰背（《千》见胸胁）。列缺，主胸背寒栗（见肩痹）。鱼际，治痹走胸背痛（《铜》见寒热）。云门，疗胸胁彻背痛（《明》见上气）。
（背疼乃作劳所致，技艺之人，与士、女刻苦者，多有此患。（士之书学，女之针指，皆刻苦而成背疼矣。）色劳者亦患之，晋之景公是也。惟膏肓为要穴。予尝于膏肓之侧，去脊骨四寸半，隐隐微疼，按之则疼甚，谩以小艾灸三壮，即不疼。它日复连肩上疼，却灸肩疼处愈。方知《千金方》之阿是穴，犹信云。（《千》：每遇热，膏肓穴所在多出冷汗，数年矣，因灸而愈。））
肩背酸痛（肩膊、肩臂）  ***************************
（余见胸痛）
浮白，治肩背不举（《铜》）。神堂，疗肩背连胸痛，不可俯仰（《明下》）。商阳，治肩背急，引缺盆痛（见颔肿）。譩譆，治温疟，肩背痛（见鼻衄）。中府，治肩背痛（见肺气）。附分，治肩背急（见腠理）。神堂，治肩痛，胸腹满，洒淅寒热，脊背急（《明》同）。三焦俞，治肩背急，腰脊强，不得俯仰。涌泉，主肩背颈项痛（《千》）。天牖、缺盆、神道、大杼、天突、水道、巨骨，主肩背痛。膈俞、譩譆、京门、尺泽，主肩背寒痉，肩胛内廉痛。天柱，治肩背痛欲折（《铜》）。肝俞（见腰痛），疗肩疼（《明》）。曲垣，治肩痛，周痹（《明》同）气注，肩膊拘急疼闷（《铜》）。肩外俞，治肩痹热痛，而寒至肘（《明》同）。《下》云：疗肩痛发寒热，引项强。肩井，治颈项不得顾，肩膊闷，两手不得向头，或因扑伤。云门（见胸满）、秉风，治肩痛不能举。肩贞，治肩中热痛（见风痹）。天宗，治肩胛痛。天窗（《明下》同），治肩痛引项不得顾。前谷，疗膊胛小指痛。养老，疗肩欲折（《下》见臂）。青灵，疗肩不举，不能带衣。肩髎，疗肩重不举（见臂）。养老、天柱，主肩痛欲折。天井，主肩痛不可屈伸。曲池、天髎，主肩重痛不举。巨骨，主肩中痛，不能动摇（《明下》同）。肩外俞，主肩胛痛而寒至肘。后溪，主肩臑痛。渊腋，主肩腋前痛，与胸相引。天髎，治肩肘痛引颈项急，寒热缺盆中痛，汗不出，胸中烦闷（《铜》）。章门，治厥逆，肩臂不举。青灵，治肩臂不举，不能带衣。肩髎，治肩重不能举臂肘。巨骨，治肩臂不得屈伸（见背痛）。居髎，治肩引胸臂急（见手痛）。臑俞，治寒热肩肿，引胛中痛，臂酸无力。支沟，疗肩臂酸重（见腋）。关冲，主肩臂酸重。腕骨，主肩臂疼。天宗，主肩重臂痛。章门，治厥逆，肩臂不举（《铜》）。青灵，治肩臂不举，不能带衣。肩髎，治肩重不能举臂肘。巨骨，治肩臂不得屈伸（见背痛）。关冲，主肩臂酸重。支沟，疗肩臂酸重（《明下》见腋）。列缺，主肩背寒栗，少气不足以息，寒厥交两手而瞀。凡实则肩背热，背汗出，四肢暴肿；虚则肩寒栗，气不足以息。天井，疗颈项及肩背痛（见肘痛）。腰背痛，灸三焦俞。大椎，治背膊急（见劳）。下焦俞，疗背痛身热。
（肩背酸疼，诸家针灸之详矣。当随病证针灸之，或背上先疼，遂率引肩上疼者，乃是膏肓为患。《千金》《外台》固云按之自觉牵引于肩中是也，当灸膏肓俞，则肩背自不疼矣。予尝肩背痛，已灸膏肓，肩痛犹未已，遂灸肩井三壮而愈。以此知虽灸膏肓，而他处亦不可不灸云。）
肩痹痛（不仁不举）  ***************************
天井，主肩痛，痿痹不仁，不可屈伸，肩肉麻木。曲垣，主肩胛周痹。肩贞、肩髃、关冲，主肩中热，头不可顾。曲池、天髎，主肩重痛不举。清冷泉（《明》同）、阳谷，主肩不举，不得带衣。天井，疗肘痛引肩，不屈伸（见肘）。肩外俞，治肩痹。曲垣，治肩痛周痹。（并见肩背）。
（两肩头冷疼，尤不可忽。予屡见将中风人臂骨脱臼，不与肩相连接，多有治不愈者。要之才觉肩上冷疼，必先灸肩髃等穴，毋使至于此极可也。予中年每遇寒月，肩上多冷，常以手掌心抚摩之，夜卧则多以被拥之，仅能不冷，后灸肩髃，方免此患。盖肩髃系两手之安否，环跳系两足之安否，不可不灸也。）
臂痛（臂无力）  ***************************
曲池，疗肘臂偏细（《明下》见肘）。肩髃，疗臂细无力，酸疼，臂冷而缓（《明》）。臂臑、肩髃，疗臂细无力，手不得向头。少海（见瘰疬）、乳根、听宫，疗臂痛。中渚、孔最、支正、肘髎，疗肘臂酸痛（见肘痛）。间使，疗臂肿痛，屈伸难（《下》）。肩髎，疗肩重不举，臂痛。扁骨（即肩髃），疗肩中热，指臂痛。乳根，治臂肿（《铜》）。太渊，治臂内廉痛。居髎，治腰引小腹痛，肩引胸臂挛急，手臂不得举而至肩。臂臑（见瘰疬）、肘髎，治臂痛不举（见肘）。听宫，治臂痛。孔最，治臂厥痛，可针。阳谷，治臂腕外侧痛不举。液门（见咽肿）、前谷，治臂不得举。阳池，治因折伤手腕，捉物不得，肩臂痛不举。极泉，治臂肘厥寒。清冷渊，治臑从肩臂不举，不得带衣。养老，治肩欲折，臂如拔，臂（《明下》作手）痛不能自上下。臑俞，治臂酸无力（见肩痛）。章门，治厥逆，肩臂不举。巨骨，治肩臂不得屈伸而痛（见肩痛）。臑会，治臂痛不能举，气肿痉痛。肩髃，治手臂挛急（见偏风）。尺泽、肩贞，治风痹，手臂不举。合谷，治痿臂。阳溪，治臂不举（见肘）。天宗、五里等，治臂痛。后溪，治臂急。窍阴等、腕骨，治臂不伸。附分，治臂不仁（并肘）。巨骨、前谷，主臂不举。尺泽、关冲、外关、窍阴，主臂不及头。前腋，主臂挛急，手不上举。神门、少海，主臂挛，颜色焦枯，劳气失精，肩臂痛不得上头，肩髃百壮。液门，主臂痛。肩髎、天宗、阳谷，主臂痛。前谷、后溪、阳溪，主臂重痛肘挛。太泉、经渠，主臂内廉痛。腕骨、曲池、前谷、阳谷，主臂腕急，腕外侧痛脱如拔。腕骨、天宗，主肩臂痛（见肩背痛）。列缺，主手臂身热。后溪、三里、曲池，疗臂痛（《明》见肘痛）。
腋痛（腋肿）  ***************************
足临泣，治胸满，缺盆中及腋下肿（《明下》同）。马刀疡瘘，善啮唇，天牖中肿，淫泺，胻酸，目眩，枕骨合颅痛，洒淅振寒（《铜》）。丘墟，治腋下肿，痿厥，坐不能起，髀枢中痛，目生翳膜，腿胻酸，转筋卒疝，小腹坚，寒热颈肿。譩譆，治腋拘挛，暴脉急引胁痛。少府，治股腋挛急（见忧悲）。少海，治肘腋肿，小腹痛。少海，治肘挛，腋胁下痛，四肢不举。支沟，治肩臂酸重，胁腋痛，四肢不举。天池（见膈痛）、胆俞、委阳（见尸厥）、阳辅（见膝痛），治腋下肿。间使，治掌中热，腋肿肘挛（见狂）。地五会、阳辅、申脉、委阳、天池、临泣、侠溪等（见瘘），主腋下肿。大陵，主肘挛腋肿。临泣，主腋下肿，胸中满。丘墟、阳跷，主腋下肿，寒热颈肿。少海，疗腋下瘰疬（见瘰疬）。承筋等主腋肿（见痔）。
（腋下肿痛，最不可忽，予屡见患疮疖人，腋下或发疮，有至于不可救者，可不早治之乎？）
腕劳  ***************************
曲池、腕骨等，主腕急（《千》见臂痛）。阳溪，疗臂腕外侧痛不举（《明》）。列缺，疗腕劳（《上》同）臂肘痛。《铜》云：手腕无力（《下》）。偏历，疗臂膊、肘腕酸痛，难伸屈。外关，疗肘腕酸重。后溪，疗肘臂腕重（并见手掣）。通里，疗肘腕酸重。
肘痛（肘挛、不仁）  ***************************
前谷、后溪、阳溪，主肘挛。鱼际、灵道，主肘挛柱满。大陵，主肘挛腋肿。中膂俞、譩譆，主腋挛。曲池，主肘中痛（见臂）。曲池、腕骨、臑会、支沟、肘髎，主肘节痹，臂酸重，腋急痛，肘难屈伸。中冲等主肘痛（见臂痛）。关冲，主肘疼，不能自带衣。间使，主肘内廉痛。曲池、三里、关冲、中渚、阳谷、尺泽，主肘痛时寒。曲池，主肘痛（见四肢厥）。肩外俞，主肘寒（见肩背痛）。天宗，治臂肘外后廉痛（《铜》）。天髎，治肩肘痛（见肩背痛）。肘髎，治肘节风痹，臂痛不可举，屈伸挛急。《明下》云：肘臂酸重，麻痹不仁。鱼际，治肘挛支满。灵道（见心痛）、尺泽、少海（见腋），治肘挛（见风痹）。支正、内关（见中风）、阳溪，治惊掣，肘臂不举。极泉，治臂肘厥寒。窍阴（见喉痹）、手三里，治手臂肘挛不伸。后溪，治臂肘挛急。附分，治臂肘不仁（见风劳）。腕骨，治偏枯，臂肘不得屈伸。五里（见风劳）、天井（见风痹）、下廉，治臂肘痛。冲阳（见口喎）、曲池，治肘中痛。鱼际，疗肘挛。支满，喉中焦干渴，痉上气（《明》）。偏历（见腕）、三里，疗肘臂酸重，屈伸难（《下》）。中渚，疗肘臂酸痛（见手掣）。太渊，疗肘痛。曲池，疗肘痛屈伸难，手不得举，偏风，半身不遂，捉物不得，挽弓不开，肘臂偏细。孔最，疗肘臂厥痛，屈伸难，手不及头，不握。支正，疗肘臂挛，难屈伸，手不握，十指尽痛。肘髎，疗肘臂酸重，不可屈伸，麻痹不仁。天井，疗肘痛引肩，不可屈伸，颈项及肩背痛，臂痿不仁。液门，疗肘痛不能上下。列缺，主肘中痛。
（《甲乙经》云：五里在肘上三寸大脉中。《玉篇》说肘云臂节也。此臂之下节也。宓子贱使书吏书，而掣其肘。盖其臂节也，当以此求之。）
手麻痹不仁（不举）  ***************************
中封，治身体不仁（《铜》见痹）。少商，主手不仁（《千》）。肩贞、主手髍小不举。内庭，主四厥手足闷。列缺，主四肢厥，喜笑。曲池、支沟、臑会、腕骨、肘髎，主节痹。曲池、天井、外关，主臂痿不仁。白环俞，疗手足不仁（《明下》见脊）。曲池，主手不举，又主手不可举重，腕急，肘中痛，难屈伸。间使，主手痛。阳溪，主臂腕外侧痛不举。中冲、少冲（《明》同）、劳宫、太泉、经渠、列缺，主手掌热，肘中痛。劳宫，疗手掌厚疮痹（《铜》云手痹），手皮白屑起（《明》）。劳宫，治手痹（《铜》）。附分，治肘臂不仁（《铜》见风劳）。上廉，治手足不仁（见偏风）。肘髎、天井，疗肘臂不仁（《明下》见肘痛）。
（有贵人手中指挛，已而无名指、小指亦挛，医为灸肩髃、曲池、支沟而愈。支沟在腕后三寸，或灸风疾，多有不灸支沟，只灸合谷云。）
手指挛（手掣痛）  ***************************
（余论见手麻）
养老，主手不得上下（《千》）。阴交，主手足拘挛。太陵，主手挛不伸。心俞、肝俞，主筋急手相引（见转筋）。少商，治手挛指痛（《铜》）。少府，治掌中热，股腋挛急，胸中痛，手卷不伸。少冲，疗手卷不得伸。（《明堂上》云：治手挛不伸，引眼痛。）外关，疗肘腕酸重，屈伸难，十指痛不得握（《明下》）。《铜人》云：治肘臂不得屈伸，五指痛，不能握物。后溪，疗肘臂腕重，难屈伸，五指尽痛，不可掣。中渚，疗肘臂酸痛，手五指不握，尽痛。《铜人》云：治咽肿，肘臂痛，五指不得屈伸。腕骨、中渚，主五指掣，不可屈伸。大陵，主手掣小偏。尺泽，主掣痛，手不可伸。治手足指掣痛不可忍，灸指端七壮立瘥。腕骨，治瘈疭，五指掣（《铜》）。扁骨，疗指臂痛（《明下》见臂痛）。
手热（手寒、手清、手心热）  ***************************
小儿食时头痛，及五心热，灸譩譆各一壮（《明下》）。内关，主手中风热（《千》）。中冲、少冲、太泉、（《明下》同）、劳宫、经渠、列缺，主手掌热，肘痛。太溪，主手足寒至节。曲泽，主手清逆气。巨阙，主手清。经渠、列缺（见偏风）、少冲（见伤寒）、中冲（见心痛）、间使（见狂）、太渊，治掌中热。间使，治掌中热（见狂）。中冲，治掌热（见伤寒无汗）。阳陵泉，治脚冷（见膝）。大都，治手足逆冷（见腹满）。少商，治掌热（见指挛）。丰隆，治厥逆（见尸厥）。内庭、章门，治厥逆。行间，治四肢冷。曲池等、肩外俞，主肘寒（《千》见肘）。大溪，治手足冷（见腹胁痛）。
（五心之热，小儿伤食证也，大人亦然。若手足寒清过节，证恶可知，当早随证针灸之，毋使至于此极方可。清，犹寒也。《礼记》言：冬温而夏清是已。针灸法见四肢厥。）
足麻痹（不仁）  ***************************
至阴，主风寒从足小指起，脉痹上下（《千》）。阴陵泉，主足痹痛。中都，主足湿痹不能行。阳辅、阳交、阳陵泉，主髀枢脚骨痹不仁。阳关、环跳、承筋，主胫痹不仁。腰俞、风府，主足不仁。膀胱俞、太溪、次髎，主足清不仁。阳关，主胫痹不仁（见足杂病）。浮郄，治髀枢不仁（《铜》见足杂病）。膀胱俞，治脚足不仁（见腰脚）。白环俞，疗手足不仁（《明下》见脊）。上廉，治手足不仁（《铜》见偏风）。犊鼻、髀关、阳陵泉，主脚不仁（《千》见腰痛）。
（列子载偃师造倡云：废其肾则足不能行，是足之不能行，盖肾有病也，当灸肾俞，或一再灸而不效，宜灸环跳、风市、犊鼻、膝关、阳陵泉、阴陵泉、三里、绝骨等穴。但按略酸疼，即是受病处，灸之无不效也。）
足不能行（不能立、不收）  ***************************
三阴交，疗不能行（《明下》）。上廉，治喘息不能行（见胁痛）。合阳（见腰脊），治履步难。天柱、行间，主足不任身（《千》与《铜》同）。京门，主腰痛不能立。然谷，治胻酸不能久立（《铜》见失精）。承山，治战栗不能立（见腰脚）。漏谷，疗不能久立（《明下》见足寒热）。飞扬，疗体重起坐不能，步履不收，脚腨酸重战栗，不能久立坐。跗阳，疗不能久立，坐不能起（见腰脚）。申脉，治胻寒不能久立，坐如在舟车中（《铜》见腰脚）。中都，主不能行（光明同）立。三里，主不能立（并见足寒热）。浮白，主足缓不收（《千》）。三里、冲阳、仆参、飞扬、复溜、完骨，主足痿失履不收。下廉，主惊痹，跗不收（见乳痈）。丰隆（见四肢厥）、脾俞，治四肢不收（《铜》见腹胀）。支沟等治四肢不举。曲泉、大巨（《铜》同）等主四肢不收（并见四肢厥）。三里，主不能久立（见唾血虚损）。
足寒热（胫寒）  ***************************
（又见足杂病）
至阴，主风寒从足小指起，脉痹上下。肾俞、京骨、然谷，主足寒。阴市，主膝上伏兔中寒。行间，主厥，足下热。中都，主足下热，胫寒不能久立，湿痹不能行。三里、条口、承山、承筋，主足下热，不能久立。委中，治足热厥逆满，取其经血立愈（《铜》）。涌泉，治足下热，喘满，乃热厥也。齐王患此，针之愈。至阴，治下热。然谷，治足一寒一热（见不能立）。大都（见腹满），治手足逆冷。隐白（见尸厥）、太冲，治足寒（见小便不利）。中封，治足逆冷（见疟）。阳陵泉，治足冷无血色（见膝痛）。复溜，主胻寒不能自温（《千》）。漏谷，疗足热腿冷疼，不能久立，麻痹不仁（《明下》）。《史记》济北王阿母足热而懑，太仓公曰：热蹷也，刺其足心各三所，按之无出血，病旋已，病得之饮酒大醉。
足杂病（跟股、胻胫、腨腿、髀枢）  ***************************
（余见脚筋挛）
仆参，治足跟痛，不得履地，脚痿转筋（《铜》）。浮郄，治脚股筋急，髀枢不仁。跗阳，治髀枢股胻痛（见风痹）。飞扬，治足指不屈伸（见历节风）。经渠，治足心痛（《铜》见热病无汗）。筑宾，治足腨痛。承筋，治脚腨酸（见转筋）。涌泉，疗心中结热，脚底白肉际不得履地。《明下》云：疗足指尽疼，不得践地。《千》云：涌泉、然谷，主五指尽痛，足不履地。三阴交，疗不能行（《下》）。三阴交，疗足痿不能行（见膝脚痛）。上廉，疗脚重不得履地（见脚气）。昆仑，疗脚重不得履地。昆仑，治踹肿不得履地。然谷，治足跗肿，不得履地。中都，主胫寒（见足寒热）。绝骨，灸百壮，治风身重胫寒（见中风）。条口（太溪同），疗胫寒（《明》见足麻）。梁丘，疗大惊胫痛，冷痹膝痛，不屈伸。
（《难经疏》云：足胫寒者，肾主骨，有病先胫冷也，当以此求之。）
然谷，主足不能安，胫酸不能久立（《千》）。涌泉、太冲，主胫酸。至阳，主胫疼，四肢重，少气难言。承山、承筋（又见转筋），主脚胫酸，脚急跟痛，脚筋急痛。环跳、内庭，主胫痛，不可屈伸。阳关，主胫痹不仁。至阳，主胫酸（《铜》见寒热）。膀胱俞，治胫寒拘急，不得屈伸。丘墟，疗足腕不收，足胫偏细（《明》）。复溜，主胫寒（《千》见足寒）。环跳、束骨、交信、阴交、阴谷，主髀枢中痛不可举。临泣、三阴交，主髀中痛不得行走，外皮痛。凡髀枢中痛不可举，以毫针寒而留之，以月生死为数，立已。丘墟，主髀枢脚痛。阳辅等主髀枢不仁（见足麻痹）。
（膝以上病，宜灸环跳、风市；膝及膝下病，宜灸犊鼻、膝关、三里、阳陵泉。足踝以上病，宜灸三阴交，绝骨，昆仑；足踝以下病，宜灸照海、申脉。然须按其穴酸疼处灸之方效。）
脚气  ***************************
世有勤工力学之士，一心注意于事，久坐行立于湿地，不时动转，冷风来击，入于经络，不觉成病。故风毒中人，或先中手足十指，因汗毛孔开，腠理疏通，风如击箭；或先中足心，或先中足踝，或先中膝以下腨胫表里者，若欲使人不成病者，初觉即灸所觉处三二十壮，因此即愈，不复发（《千》）。凡脚气初得脚弱，便速灸之，并服竹沥汤，灸讫可服八风散，无不瘥者。惟急速治之，若人但灸而不能服散，服散而不灸者，半瘥半死。虽得瘥者，或至一二年复更发动，觉得便依此法速灸之，及服散者，治十十愈。此病轻者，登时虽不即恶，治之不当，根源不除，久久杀人，不可不以为意。初灸风市，次灸伏兔，次犊鼻，次膝两眼（一法忌灸），次三里，次上廉，次下廉，次绝骨凡灸八处。一、风市百壮，多亦任人。轻者不可减百壮，重者乃至一处五六百壮，勿令顿灸，三报之佳；二、伏兔百壮，亦可五十壮；三、犊鼻五十壮，可至百壮；四、膝眼；五、三里百壮；六、上廉百壮；七、下廉百壮；八、绝骨。凡此诸穴，不必一顿灸尽壮数，可日日报灸之，三日之中，灸令尽壮数为佳。凡病一脚，则灸一脚，病两脚则灸两脚；凡脚弱病，皆灸两脚。一方云：如觉脚恶，便灸三里及绝骨各一处，两脚恶者，合四处灸之。多少随病轻重，大要虽轻不可减百壮，不瘥速以次灸之，多多益佳。一说灸绝骨最要，人有患此脚弱不即治，及入腹，腹肿大上气，于是乃须大法灸。随诸腧及诸管关节、腹背尽灸之，并服八风散，往往得瘥。觉病入腹，若病人不堪痛，不能尽作大灸，但灸胸中、心腹诸穴，及两脚诸穴。亦有得好瘥者，亦依支法存旧法。梁丘、犊鼻、三里、上廉、解溪、太冲、阳陵泉、绝骨、昆仑、阴陵泉、三阴交、足太阴、复溜、然谷、涌泉、承山、束骨等凡十八穴。旧法多灸百会、风府、五脏六腑俞、募，顷来灸者悉觉引气向上，所以不取其法，气不上者可用之。其要病已成恐不救者，悉须灸之。其足十指去指奇一分，两足凡八穴，曹氏名曰八冲，极下气有效。其足十指端名曰气端，日灸三壮，并大神要其八冲可日灸七壮，气下即止。凡灸八冲，艾柱小作，病者非深相委悉，勿为灸。上廉疗偏风腲腿，脚不随重不得履地，脚气刺风痶风脚冷（《明》）。肩井治脚气上攻（《铜》）。
（《千金》云：脚气一病最宜针，若针而不灸，灸而不针，非良医也。针灸而药，药不针灸，亦非良医也。此论甚当。）
若始觉脚气，速灸风市、三里各一二百壮，以泻风湿毒气；若觉闷热者不得灸，以本有热，灸之则火助风生。食物大忌酒、面、海鲜，及忌房劳，不尔服药无益（《指》）。
（有同舍为予言，史载之谓脚气有风湿二种，宜泻不宜补，只宜以沉香汤泻（见《既效方》），而不许其灸。《千金方》乃载灸法如此其详，岂虚人患脚气方可灸耶？故《指迷方》云：若觉闷热不得灸，盖有所见也。凡灸脚气，三里、绝骨为要穴，而以爱护为第一。予旧有此疾，不履湿则数岁不作；若履湿则频作。自后常忌履湿，凡有水湿不敢着鞋践之，或立润地亦不敢久，须频移足而后无患，此亦爱护之第二义也。有达官久患脚气，多服八味丸愈，亦以脚气冲心，惟此药能治之。）
脚弱（脚痹）  ***************************
委中，疗脚弱无力，风湿痹，筋急，半身不遂（《明》）。三里，疗脚弱。承山，疗脚弱无力，脚重，偏风不遂。委中，疗脚弱无力，腰尻重，曲踿中筋急，半身不遂（《下》）。
（有人旧患脚弱且瘦削，后灸三里、绝骨而脚如故。益知黄君《针灸图》所谓绝骨治脚疾，神效，犹信也。同官以脚肿灸承山一穴，疮即干，一穴数月不愈，不晓所谓，岂亦失之将摄耶？是未可知也。）
《单方歌》云：风毒脚弱痹，肩井及大椎。风市与三里，百壮不须疑。
（《千金》灸脚弱凡八穴，病一脚则灸一脚，两脚病则灸两脚。凡脚弱病皆灸两脚（见脚气），或未能尽灸，且先灸风市、犊鼻、三里、绝骨亦效。或不效，当如其法灸之。（但肩井不可多灸尔。））
脚肿  ***************************
阳跷，疗脚气、肾气（《明》）。上昆仑，疗恶血风气肿痛，脚肿。承山，治脚气膝肿（见腰脚）。小肠俞，治脚肿短气，不嗜食。（《明》云：不食，烦热，㽲痛。）然谷，治足跗肿，不得履地。
（执中母氏常久病，夏中脚忽肿，旧传夏不理足，不敢着艾，谩以针置火中令热，于三里穴刺之，微见血，凡数次，其肿如失去。执中素患脚肿，见此奇效，亦以火针刺之，翌日肿亦消，何其速也，后亦常灸之。凡治脚肿，当先三里而后阳跷等穴可也。又予患脚气指缝烂，每以茶末渗之愈。他日复烂而肿，用茶末不效，渐肿至脚背上，予以为脚气使然，窃忧之，策杖而后敢行。偶卖药侩者见之，云可取床荐下尘渗之，如其言渗之而愈。此物不值一钱，而能愈可忧之疾，其可忽哉。）
四肢厥（手足不举）  ***************************
（余见手足麻痹）
内庭，治四肢厥逆，腹胀，数欠（《铜》）。至阳，治四肢重（《明下》同）痛（见寒热）。章门，治厥逆，四肢惰（见腹肿）。膈俞，治四肢怠惰（见痃癖）。极泉、日月（见悲愁）、脾俞，治四肢不收（见腹胀）。支沟（见腋痛）、小海、跗阳（见风痹）、天池（见膈痛）、三阴交，治四肢不举（见腹胀）。大巨，治偏枯，四肢不举（见小腹胀）。肾俞，治腰中、四肢淫泺（见痨瘵）。尺泽，治四肢暴肿，臂寒短气（见喉痹）。三里，治四肢肿满。大都，疗手足逆冷，四肢肿（见伤寒无汗）。丰隆，疗厥逆胸痛，气刺不可忍，腹中如刀㽲，大小便难，四肢不收，身体怠惰，腿膝酸痹，屈伸难（《明下》）。内庭，主四厥手足闷（《千》）。太溪，主手足寒至节。内庭，主四肢厥，手足闷者久持之，厥热脑痛，腹胀皮痛者，使人久持之。列缺，主四肢厥，喜笑。章门，主四肢懈惰，喜怒。照海，主四肢淫泺。曲泉，跗阳、天池、大巨、小海（《明下》作少海）、支沟、绝骨、前谷，主四肢不举。五里、三阳络、三间、厉兑、天井，主嗜卧，四肢不欲动摇。行间，治四肢逆冷（《铜》）。太溪，治手足厥冷（见腹胁痛）。四逆取侠溪（见伤寒）。大都，治手足逆冷（见腹满）。
（有士人患阴证伤寒，手足冷甚，以火温之亦不暖。予与理中汤服，即得汗而病愈，手足自温矣。若其他手足厥者，当随证灸之。）
四厥脉沉绝，灸手间使便通。起死法（干呕），四厥灸乳根（转筋）。
（人病狂痴手足厥，作狂病治不效。《名医录》曰：此惊恐忧思所得，大惊伤心，大恐伤肾，大忧思伤神志，神不足则狂痴，志不足则恐怖，恐怖则肾气留积。足不收亦因积惊恐气伤肾也。（鬼击卒死，菖蒲根捣汁灌立瘥。））
尸厥  ***************************
百会、玉枕，主卒起僵仆，恶见风寒（《千》）。通天（《明》同）、络却，主暂起僵仆。大杼，主僵仆不能久立，烦满里急，身不安席。隐白、大敦，主卒尸厥不知人，脉动如故。金门，主尸厥暴死。中极、仆参，主恍惚尸厥，烦痛。内庭，主四厥，手足闷者，久持之；厥热脑痛，腹胀皮痛者，使人久持之。列缺，主四肢厥，喜笑。邪客于手足少阴、太阴、足阳明之络，此五络者皆会于耳中，上络左角，五络俱竭，令人身脉动如故。其形无所知，其状若尸。刺足大指内侧爪甲上，去端如韭叶。后刺足心后，取足中指爪甲上各一痏，后取手大指之内，去爪甲如韭叶，后刺手心主少阴兑骨之端各一痏，立已，不已，以筒吹其两耳中，立已，不已，拔其左角发方寸燔治，饮以淳酒一杯，不能饮者，灌之，立已。丰隆，主厥逆，足卒青痛如刺，腹若刀切之状，大便难，烦心，狂见鬼，好笑，卒面四肢肿。旁廷，在腋下四肋间，高下正与乳相当，乳后二寸陷中，俗名注市，举腋取之。刺入五分，灸五十壮。主卒中恶，飞尸遁注，胸胁满。九曲中府，在旁廷注市下三寸。刺入五分，灸三十壮。主恶风邪气遁尸，内有瘀血。天府，主卒中恶风邪气，飞尸恶注，鬼语遁下（并《千》）。隐白，治卒尸厥不识人（《明》同）。足寒不能温（《铜》）。中极，治恍惚尸厥（见贲豚）。《明下》云：尸厥不知人。大敦，治尸厥状如死。仆参，治尸厥如中恶状，霍乱癫痫，狂言见鬼。厉兑，治尸厥，口噤气绝，状如中恶，心腹胀满。《明》云：尸厥如死不知人。金门，治癫痫，尸厥，暴疲。委阳，治腋肿膨膨，失志身热，飞尸遁注，痿厥不仁。魂门，疗尸厥走疰，胸背连痛（《明下》）。仆参，疗癫疾，尸厥，霍乱，马痫。攒竹（见狂）、禾髎，疗尸厥。天府，疗卒中恶，鬼疰，不得安卧，禁灸（《铜》）。凡尸厥而死，脉动如故，此阳脉下坠，阴脉上争，气闭故也，针百会，入三分补之。灸，熨斗熨两胁下，又灶突墨弹丸大，浆水和饮之，又针足中指头，去甲如韭叶，又刺足大指甲下内侧，去甲三分（《千》）。水沟，治卒中恶（《铜》）。凡五尸者，飞尸、遁尸、风尸、沉尸、尸疰也。今皆取一方兼治之，其状腹痛胀急，不得气息，上冲心胸，旁攻两胁，或累块踊起，或挛引腰背，治之法：灸乳后三寸，男左女右，可二七壮，不止者多其壮，取愈止（《千》）。又两手大拇指头，各七壮。又心下三寸十壮。又乳下一寸，随病左右，多其壮数。又以细绳量患人两乳头内，即裁断中屈之。又从乳头向外量，使当肋罅于绳头，灸三壮，或七壮，男左女右。卒疰忤攻心胸，灸第七椎随年，又心下一寸三壮，又手肘纹随年壮。一切病食疰，灸手小指头随年壮，男左女右。五毒疰，不能饮食百病，灸心下三寸，胃脘十壮。水疰口中涌水，经云肺来乘肾，食后吐水，灸肺俞。又灸三阴交，又灸期门，泻肺补肾也，各随年壮。一切疰无新久，先仰卧，灸两乳边斜下三寸第三肋间，随年壮，可至三百壮。又治诸气神良，一名注市。间使，岐伯云疗鬼神邪（《明下》），《铜》云可灸鬼邪卒死，阴囊下第一横理十四壮。
（有贵人内子产后暴卒，急呼其母为办后事，母至，为灸会阴、三阴交各数壮而苏，母盖名医女也。）
凡溺死一宿尚可救，解死人衣，灸脐中即活（《集效》）。
脚膝痛（挛急不收不仁）  ***************************
委中，治膝不得屈伸，取其经血立愈（《铜》见腰脊）。肾俞，治脚膝拘急，足寒如水（见痨瘵）。筋骨挛痛第二十二病，灸绝骨（《千》见上气）。犊鼻，疗膝中痛不仁，难跪起（《明》）。髀关，疗膝寒不仁，痹痿不屈伸。梁丘，疗胫痛冷痹，膝痛不能屈伸。悬钟，疗腿膝连膝胫麻痹，屈伸难（《下》）。又云膝胫连腰痛，筋挛急，足不收履，坐不能起。蠡沟，疗足寒胫酸，屈伸难（见疝）。巨虚，疗脚胫酸痛，屈伸难，不能久立。甄权云：主大气不足，偏风腲腿，脚不相随。风市，疗胫麻膝痛（见腰脚）。三里，疗四肢肿满，腿膝酸痛。三阴交，疗膝内廉痛，小便不利，身重，足痿不能行（《下》）。京骨，疗腿膝胫痿，脚挛不得伸，癫病狂走，自啮，膝胫寒。跗阳，疗腿膝胫酸（见腰脚）。承山，疗脚酸膝重（见腰脚）。阳陵泉，疗膝股内外廉痛不仁，屈伸难。风市，主两膝挛痛，引胁拘急，軃躄，或青或焦，或枯或黧，如腐木。绝骨，主膝胫骨摇，酸痹不仁。髀关，主膝寒不仁，痿痹不得屈伸（《明》同）。犊鼻，主膝不仁，难跪。光明，主痿躄，坐不能起。《明下》云：膝胫酸痹不仁，手足偏小，坐不能久。膝关，主膝内廉痛，引膑不可屈伸。曲泉，主膝不可屈伸。曲泉、梁丘、阳关，主筋挛膝不得屈伸，不可行。解溪、条口、丘墟、太白，主膝股肿，胻酸转筋。上廉，主风水膝肿（《千》）。中封，主膝肿（见身湿）。解溪，治膝股胻肿（《铜》见风）。复溜，主脚后廉急，不可前却。承山、承筋，主脚筋急痛。昆仑，主脚如结，踝如别（《铜》作裂）。京骨、承山、承筋、商丘，主脚挛。膀胱俞，治拘急（见足杂病）。
膝痛  ***************************
（余见脚膝）
三里，治膝胻酸痛（《铜》）。阳交，治喉痹面肿，寒痹，膝胻不收。条口，治膝胻寒酸痛，足缓履不收，湿痹足下热。阴谷，治膝痛如锥，不得屈伸。膀胱俞，治脚膝无力（见瘕癖）。合阳，主膝股重。阴交，治腰膝拘挛。髀关，治膝寒（《明》同）不仁，痿厥，股内筋络急。阳陵泉，治膝伸不得屈，冷脚不仁，偏风半身不遂，脚冷无血色。京骨，治膝痛不得屈伸。梁丘，治寒痹，膝不能屈伸。阳关，治膝外痛，不可屈伸，风痹不仁。犊鼻，治膝中痛不仁，难跪起，膝膑痈肿，不溃可治，溃者不治。三阴交，治膝股内痛（见痃癖）。交信，治膝胫内廉痛。曲泉（见疝）、膝关，治膝内痛（见风痹）。悬钟，治心腹胀满，胃热不嗜食，膝胻痛，筋挛，足不收履，坐不能久。膝眼，疗膝冷痛不已（《明》忌灸）。伏兔，疗膝冷（见风劳）。丰隆，疗腿膝酸痹（见尸厥）。合阳（见脊），治膝股重。（《千》《铜》云：注膝胻酸。）侠溪、阳关，主膝外廉痛。膝关，主膝内廉痛，引膑不可屈伸，连腹引喉痛。中封，主膝肿，内踝前痛。大冲，主膝内踝前痛。犊鼻，主膝中痛不仁。光明，主膝痛胫热不能行，手足偏小。（《明下》云：疗膝胫酸痹不仁。）气冲，治腰痛不得俯仰（见月事）。三里，主膝痿痛（见唾血）。风市，疗膝酸。承山，疗膝重（并见腰脚）。
（舍弟行一二里路，膝必酸疼不可行，须坐定以手抚摩久之，而后能行，后因多服附子而愈。予冬月膝亦酸疼，灸犊鼻而愈，以此见药与灸不可偏废也。若灸膝关、三里亦得，但按其穴酸疼，即是受病处，灸之不拘。）
腰脚痛  ***************************
（余见腰膝）
凡腰脚重痛，刺委中出血，久固宿疹亦皆立已。次髎，主腰下至足不仁（并《千》）。阴市，疗腰脚如冷水（《明》见疝）。承山，治腰背痛，脚腨重，战栗不能立，脚气，膝下肿。申脉，治腰痛不能举体，足胻寒不能久立，坐如在舟车中。昆仑，治腰尻痛（《千》作踵），足腨（《千》作跟）肿，不得履地。下昆仑，疗腰疼偏风，半身不遂，脚重痛不得履地（《明》）。膀胱俞，疗腰足不仁（见脊）。仆参，疗腰痛不可举。承山，下重脚痿（《下》）。地机，疗腰痛不可俯仰，足痹痛，屈伸难。风市，疗冷痹，脚胫麻，腿膝酸痛，腰尻重，起坐难。承山，疗脚腨酸痛，不能久立，腰膝重，起坐难，筋挛急，不可屈伸。张仲文疗腰重痛，不可转，起坐难，及冷痹脚筋挛，不可屈伸，灸曲踿两纹头左右脚四处，各三壮。每灸一脚，二火齐下，烧才到肉，初觉痛，便用二人两边齐吹，至火灭。午时着艾，至人定，自行动脏腑一两回，或脏腑转如雷声立愈，神效。上廉，治腰腿手足不仁（见偏风）。阳辅，治腰溶溶如坐水中，膝下肤肿筋挛，诸节尽痛无常处，腋肿，瘘马刀，喉痹，膝胻酸，风痹不仁。阴交，治腰膝拘挛（见疝）。仁寿宫备身患脚，奉敕针环跳、阳陵泉、巨虚、下廉、阳辅即起行。大理赵卿患风，腰脚不随，不得跪起，针上髎、环跳、阳陵泉、巨虚、下廉各二穴，即得跪起。治冷痹胫膝疼，腰足挛急，足冷气上，不能久立，手足沉重，日觉羸瘦，此名复连病。宜灸悬钟（绝骨），一灸即愈（见身湿痹，《千金》）。
（《千金翼》温肾汤，主腰脊膝脚浮肿不随，（茯苓、干姜、泽泻各二两，桂心三两，锉，每服四五钱重。水二盏，煎八分盏服，日三二服。）然则腰脚等病，亦当服药，不可专恃灸云。）
腰痛（腰强、腰屈）  ***************************
阴包，治腰尻引小腹痛，（《明下》云：腰痛连小腹肿，小便不利。）遗溺不禁（《铜》）。居髎，治腰引小腹痛（见手痛）。胞肓，治腰痛恶寒，小腹坚急，癃闭重，不得小便，涩痛，腰背卒痛。秩边，治腰痛不能俯仰，小便赤涩，腰尻重不能举（《明》同）。委中，治腰重不举体（见腰脊）。白环俞，治腰髋疼，脚膝不遂。肩井，治因扑伤，腰髋疼。腰俞，治腰髋疼，脊强不得转。命门，主腰腹相引痛（见瘈疭）。肺俞，治腰背强痛。阴陵泉（水肿）、大肠俞，治腰痛（《明》同）。下髎，治腰痛不得转侧。阳辅，治腰如坐水（见膝痛）。《明下》阴市疗腰如冷水（见疝）。阴市，疗腰脚如冷水（见疝）。涌泉，治腰痛大便难。京门，治腰痛不得俯仰，寒热䐜胀，引背不得息。肝俞，疗腰痛肩疼（《明》）。肾俞（见劳）、气海俞、中膂俞（见脊），疗腰痛。关元俞、膀胱俞，疗风劳腰痛。胞肓，疗恶气腰背卒痛。《下》云：腰痛不可忍，俯仰难，恶寒，小便涩。昆仑，疗腰尻重不欲起，俯仰难，恶闻人音（《下》）。风市，疗腰尻重，起难（见腰脚）。肾俞，疗腰痛不可俯仰，转侧难（《下》）。腰俞，疗腰疼不能久立，腰以下至足不仁，坐起难，腰脊急强，不可俯仰，腰重如石，难举动。张仲文灸腰痛（见腰脚）。四肢寒热，腰疼不得俯仰，身黄腹满，食呕，舌根直，灸第十一椎上及左右各一寸五分，三处各七壮（《千》）。腰俞、膀胱俞、长强、气冲、上髎、下髎、居髎，主腰痛。三里、阴市、阳辅、蠡沟，主腰痛不可顾。申脉、太冲、阳跷，主腰痛不能举。委阳、殷门、太白、阴陵泉、行间（《铜》同）、主腰痛不可俯仰。《甲》云：委阳、殷门，主腰痛得俯不得仰。束骨、飞扬、承筋，主腰痛如折。阳辅，主腰痛如锤，居中肿痛不可欬，欬则筋缩急，诸节痛上下无常，寒热。涌泉，主腰痛，大便难（《甲》）。京门，主腰痛不可久立（《甲》）。腰背痛，宜针决膝腰句画中，青赤络脉，出血便瘥（《千》）。腰痛不得俯仰者，令患人正立，以竹拄地，度至脐断竹，乃以度度背脊，灸竹上头处随年壮，灸讫藏竹，勿令人得知。腰痛，灸脚跟上横纹中白肉际，十壮良，又灸足巨阳七壮，巨阳在外踝下。又灸腰目髎七壮，在尻上约左右是。又灸八髎及外踝上骨约中，腰卒痛，灸穷骨上一寸七壮，左右一寸，各灸七壮。腰脊痛，灸小肠俞五十壮（见虚损）。腰背痛，灸三焦俞随年（见劳）。
（有妇人久病而腰甚疼，腰眼忌灸，医以针置火中令热，缪刺痛处，初不深入，既而疼止，则知火不负人之说，犹信云。）
许知可因淮南大水，忽腹中如水吼，调治得愈。自此腰痛不可屈伸，思之，此必肾经感水气而得，乃灸肾俞三七壮，服麋茸丸愈。（予谓腰痛不可屈伸，灸肾俞自效，不服麋茸丸亦可。）
（舍弟腰疼，出入甚艰，予用火针微微频刺肾俞，则行履如故，初不灸也。屡有人腰背伛偻来觅点灸，予意其是筋病使然，为点阳陵泉令归灸即愈，筋会阳陵泉也。然则腰疼又不可专泥肾俞，不灸其他穴也。）
风池，治腰伛偻引项筋无力不收（《铜》）。肺俞，治腰强（见胸满）。束骨，治腰如折，腨如结，耳聋恶风寒，目眩项不可顾，目内眦赤烂。白环俞，治腰脊挛痛（见腰脊痛）。
腰脊痛  ***************************
（余见背痛）
委中，主腰痛夹脊，至头几几然（《千》）。凡腰脚重痛，于此刺出血，久痼宿疹，亦皆立已。大钟，主腰脊痛。小肠俞、中膂俞、白环俞，主腰脊疝痛。次髎、胞肓、承筋，主腰脊痛恶寒。合阳，主腰脊痛引腹。承扶，主腰脊、尻臀、股阴寒痛。涌泉，主腰脊相引如解。志室、京门，主腰痛脊急（《明下》同）。脾俞、小肠俞、膀胱俞、腰俞、神道、谷中、长强（《明下》同）、大杼、膈关、水分，主腰脊急强。腰俞，疗腰髋疼，腰脊强不得转（《明》）。白环俞，疗腰脊挛痛，大小便不利，百病腰髋疼不遂，腰中冷，不识眠睡。《下》云：疗腰脊急强，不能俯仰，起坐难，手足不仁，小便黄，腰尻重不举。志室、胞肓，疗腰脊痛，急食不消，腹坚急。膀胱俞，疗脊急强，腰至足酸重（《下》）。神堂，疗腰脊急强，逆气上攻时噎。大钟（见淋），治腰脊强痛。志室，治腰脊强痛，食饮不消，腹坚急。京骨（见足酸）、中膂俞，治腰脊不得俯仰（见消渴）。《明下》云：疗腰痛不可俯仰，夹脊膂痛，上下按之应者，从项后至此穴皆灸之，立愈。复溜，治腰脊内引痛，（《明下》云：腰痛引脊。）不得俯仰起坐，目䀮䀮，善怒多言，舌干涎自出，足痿不收履，胻寒不自温。京骨，治筋挛胻酸，髀枢痛，颈项强，腰脊不可俯仰。委中，治腰侠脊沉沉然，遗溺，腰重不能举体，风痹，髀枢痛，可出血，痼疹皆愈。又云热病汗不出，足热厥逆满，膝不得屈伸，取其经血立愈。合阳，治腰脊强，引腹痛，阴股热，膝胻酸重，履步难。承扶，治腰脊相引如解。（《明下》云：疗腰脊、尻臀、腰冷痛。）殷门，治腰脊不可俯仰，举重恶血注之，股外肿。章门（见肠鸣）、次髎，治腰脊痛不得转（见疝）。悬枢，治腰脊强（《明》同），不得屈伸。三焦俞，治肩背急，腰脊强（《明下》同），不得俯仰。膀胱俞，治腰脊痛。白环俞，治腰脊挛痛，大小便不利，腰髋疼，脚膝不遂，温疟，腰脊冷疼，不得及卧，劳损风虚。
（《史记》太仓公告宋建曰：君有病，往四五日，君腰胁病不可俯仰，又不得小溲。不亟治，病即入濡肾，及其未舍五脏，急治之，病方今客肾濡，此所谓肾痹也。宋建曰：建故有腰脊痛，往四五日，弄石不能起，即复置之。暮腰脊痛，不得溺，至今不愈。建病得之好持重，即为柔汤使服之，十八日而病愈。然则腰脊伤持重得病而入肾，灸肾俞可也。）
脊痛  ***************************
（余见腰脊风痓反张）
五处、身柱、委中、委阳、昆仑，主脊强反折，瘈疭癫疾（《千》）。膈关等主脊强（见背痛）。昆仑，主脊强，背尻骨重。京门、石关，主脊痉反折。阴谷，主脊内廉痛。至阳，疗脊急强（《明》）。章门（见水肿）、膈俞（背痛）、胃仓（腹胀）大肠俞，治脊强不得俯仰（《铜》）。胃俞，治脊痛（《铜》见腹胀，《明下》同）。脾俞、大肠俞，主腹中气胀引脊痛，食多身瘦，名曰食晦，先取脾俞，后取季肋（《千》）。膀胱俞，疗脊急强（见腰脊）。赤白泄洞利，腰脊痛，小肠俞五十壮（见寒热）。气穴，治贲气上下，引腰脊痛（见月事）。腰俞，主月闭，溺赤，脊强互引反折，汗不出。中膂俞，治肾虚消渴，腰脊不得俯仰（见消渴）。《明下》云：夹脊膂痛，上下按之应者，从项后至此穴皆灸之，立愈（见腰脊）。
腠理  ***************************
附分，治肩背急，风冷客于腠，颈项强痛，不得顾。阳白，治背腠寒栗，重衣不得温（《铜》）。次髎，治背腠寒。肝俞，疗腠中痛（《明下》）。次髎，疗腰下至足不仁，背腠寒，小便赤淋，心下坚胀（见疝）。
（《史记》扁鹊之言，曰：疾居腠理，汤熨之所及也；在血脉，针石之所及也；在肠胃，酒醪之所及也；其在骨髓，虽司命无奈之何也！夫疾之在骨髓，盖始于居腠理也，使居腠理而能治，虽非圣人之治于无病，亦贤者治将病也。齐元侯乃以医为好利，欲治不疾以为功，而卒至于不可救，不特齐侯为然，人皆然也。吾故载扁鹊之言于腠理之末以戒人，亦使医者当治人于将病焉耳。）
骨疼（骨髓）  ***************************
膈俞（见痰）、紫宫、玉堂（并见心烦），疗骨疼（《明》）。上关，主引骨痛（《千》见瘈疭）。骨痛，灸绝骨五十壮（见上气）。商丘，主骨痹烦满。膈俞，主皮肉骨痛（见伤寒寒热）。太白，治骨痛（见伤寒头痛）。复溜，治骨寒热（见寒热）。骨髓冷痛，上廉七十壮（《千》）。骨会大杼（禁灸）。骨病治此；髓会绝骨，髓病治此（《难疏》）。
（病在骨髓，秦越人以为司命无奈之何。则骨髓有病，病亦惙矣。《八十一难经疏》乃云：骨会大杼，骨病治此；髓会绝骨，髓病治此。是尚有针灸法矣，可不针灸乎？但《明堂上经》云：大杼禁灸。而《铜人经》云：可灸七壮。《明堂下经》云：可灸五壮。《素问》亦同。诸经既同，惟《明堂》独异，灸之可也，况《明堂经》固云禁穴，许灸三壮乎？艾炷若小，一二七壮亦可，更灸上廉、绝骨等穴尤佳。）

卷六  ——————————————————————————————————————————————————————————————————————————————————————————

耳鸣  ***************************
上关、下关、四白、百会、颅息、翳风、耳门、颔厌、天窗、阳溪、关冲、液门、中渚，主耳鸣聋（《千》）。天容、听会、听宫、中渚，主聋，䏆䏆若蝉鸣。腕骨、阳谷、肩贞、窍阴、侠溪，主颔痛引耳，䏆䏆耳鸣无所闻。前谷、后溪，主耳鸣，仍取偏历。大陵、商阳，主耳中风聋鸣，刺一分，留一呼，灸三壮，左取右，右取左，如食顷。《明下》云：疗耳鸣聋。百会，治耳鸣耳聋（《铜》）。络却，治头旋耳鸣（《铜》）。浮白，治耳鸣䏆䏆无所闻。和髎，治耳中䏆䏆（见牙紧急）。上关，治耳中如蝉声（见偏风）。耳门，治耳鸣如蝉声（见聤耳）。听会、听宫，治耳蝉声（见耳聋）。瘈脉，治头风耳鸣。偏历、阳溪、商阳（见热病无汗）、络却（见头旋）、腕骨、前谷，治耳鸣。颔厌（见风眩），疗耳鸣（《明》）。肩贞，主耳鸣无闻。（《甲》身伤寒，寒热。）颔厌，疗耳鸣（见偏头痛）。
（人之耳鸣，医者皆以为肾虚所致，是则然矣。然亦有用气而得者，用心而得者，不可一概论也。若欲无此患，盖亦不使肾至于虚，且不使气，不用心可也。或微微耳鸣，只用葱管置在耳中，令气透，自不鸣矣。）
耳痛  ***************************
上关、下关、四白、百会、颅息、翳风、耳门（鸣下同）、曲池、颔厌、天窗、阳溪、关冲、液门、中渚，主耳痛。少商，主耳前痛。瘈脉、完骨，主头风耳后痛（见头风、头痛）。
耳聋  ***************************
天牖（又主耳不聪）、四渎，主耳暴聋（《千》）。外关、会宗，主耳浑浑淳淳，聋无所闻。商阳，主耳中风聋鸣（见耳鸣）。天牖，主耳不聪。《明下》云：疗暴聋。上关等主耳鸣聋（见耳鸣）。商阳（见热病无汗）、阳谷（《明》同）、百会，治耳鸣耳聋（《铜》）。束骨（见腰偻）、翳风、上关、后溪、颅囟，治耳聋。风池，治耳塞。肾俞，治耳聋肾虚（见痨瘵）。听会，治耳聋，耳中如蝉声。听宫，治耳聋如物填塞，无所闻，耳中䏆䏆。（《明》云：䁸䁸䏆䏆，蝉鸣也。）外关、天窗（《明下》同），治耳鸣聋无所闻。窍阴，治卒聋不闻人语。三阳络、液门，治耳暴聋（见疟）。四渎，治暴气耳聋。中渚，治头痛耳聋。会宗，治耳聋（见风痫）。侠溪，治颊颔肿，耳聋，胸痛不可转，痛无常处。《明下》云：疗耳鸣聋。浮白，疗耳聋（《铜》作鸣）䏆䏆无所闻（《明》）。玉枕（见目痛），疗耳聋。上关，疗耳聋，状如蝉声。《下》云：耳鸣聋。颅息，疗小儿耳聋（见喘）。耳门、翳风、脑空，疗耳聋鸣（《下》）。外关、听会，疗耳淳淳浑浑，聋无闻。苇筒灸耳病（见中风不语）。肩贞，主耳聋（《千》）。耳聋，刺足少阴（见心恍惚）。天牖，疗暴聋（《明》见瘰疬）。
（耳聋有用气得者，气快则通；伤寒用衣被拥塞得者，病去渐愈。乡人用札耳草取汁滴，用新罗白草煮粥食，亦验云。）
聤耳（生疮）  ***************************
下关，治聤耳有脓汁出（《铜》）。耳门，治耳有脓汁出，生疮，䏄耳、聤耳，耳鸣（《明》有聋字）如蝉声，重听无所闻。风池，治耳塞。听宫，治耳如物填塞。聤耳脓出，上关，日三壮至二百（《千翼》）。
（有二妇人耳久脓出，予以晋矾火煅，候汁干研细，令挑少许入耳，觉耳渐重而愈。《本事方》红绵散，只用白矾煅用。）
目痛（目瞑）  ***************************
阳白，主目瞳子痛痒（《千》见不明）。太冲，主下眦痛（又云治妇人）。太冲、阳谷、昆仑，主目急痛，赤肿。曲泉，主目赤肿痛。阳溪、阳谷，主目痛赤。侠溪，主外眦赤痛，逆寒泣出，目痒。二间，主目眦。风池、脑户（《明》同）、玉枕、风府、上星，主目痛不能视，先取譩譆，后取天牖、风池。照海，主目痛视如见星。天柱、陶道、昆仑，主目如脱。头维、大陵，主目痛如脱（见头痛）。三间（《明》同）、前谷，主目急痛。阳白，治头目痛，目眵（《铜》）。目窗，治头面浮肿，痛引目外眦上赤痛，忽头旋，目䀮䀮，远视不明。上星、脑户，治目睛痛，不能远视。玉枕，治目痛不能视。《明下》云：目痛如脱。天柱，疗头风，目如脱（《明》）。心俞、阴跷，疗目痛。飞扬、阳谷，疗头眩眼痛。玉枕，疗目内挛系急痛，失枕头重项痛，风眩目痛，头寒多汗，耳聋鼻塞。小儿三五岁，两眼每至春秋生白翳遮瞳子，痛不可忍，灸九椎节上一壮。小儿热毒风盛眼睛痛，灸手中指本节头三壮，名拳尖。四白，主目痛，僻戾，目不明（《千》）。龈交，主目痛不明。下廉，主眼痛。眼急痛不可远视，灸当阳随年壮。前谷，主目痛（见目泪）。风痒赤痛，人中近鼻柱灸二壮。通里、百会、后顶，疗头目痛（并见头痛）。昆仑，主目如拔（《千》见疟）。陶道，治头重目瞑（《铜》与《明》同）。大迎，治目不得闭（见面肿）。风门，治伤寒目瞑（见伤寒杂病）。天柱，治目瞑视。脑空，疗头风目瞑（《明》）。《铜》云：脑风头痛。天府，疗头眩目瞑，远视䀮䀮。目窗，主目瞑，远视䀮䀮（《千》）。承浆，主目瞑身汗出。
（目微涩痛，或两旁生小米珠，频去其睫自愈，不必针灸。）
目上视（眼目瞤动）  ***************************
申脉，主目反上视，若赤痛从内眦始（《千》）。阳白、上星、本神、大都、曲泉、侠溪、三间、前谷、攒竹、玉枕，主目系急，目上插。丝竹空、前顶，主目上插，憎风寒。神庭（见风痫）、囟会（见惊痫），治目上不识人。肝俞，治目上视（见欬逆）。筋缩，疗目转上及目瞪（《明下》见惊痫）。临泣，主儿痫反视（《千》见惊痫）。肝俞，疗目上视（《明下》见不明）。筋缩，治目转上垂（《铜》见惊痫），治眼戴睛上插，眼反戴眼（并见中风）。承泣（《铜》见目泪），主目瞤动。与项口相引。《甲乙》云：目瞤动与头口参相引，㖞僻，口不能言。颧髎，治口㖞，面赤目黄，眼瞤动不止，䪼肿齿痛。地仓，治眼瞤动不止，目不得闭（见口㖞）。攒竹，治眼睑瞤动（见目不明）。目不明，泪出目眩瞢，瞳子痒，远视䀮䀮，昏夜无见，目瞤动（余同上承泣），刺承泣。
目泪出  ***************************
液门、（《明下》云：目涩䀮䀮。头痛泣出。）前谷、后溪、腕骨、神庭、百会、天柱、风池、心俞、天牖，主目泣出。肝俞等主目泪出，多眵䁾（见目翳）。侠溪，主泣出目痒（见目痛）。承泣，主目泪出。行间（见口㖞）、神庭，治目泪出（《铜》见鼻涕）。临泣，治多泪（见翳）。龈交，治目泪眵汁，内眦赤痒痛，生白翳。风池，治目泪出，欠气多。睛明，治气眼冷泪（见眼翳）。承泣，治目瞤冷泪（见口㖞）。头维，治风泪出（见目瞤）。腕骨，治目冷泪生翳。行间（口㖞）、鱼际，疗目泣出（《明》）。心俞，疗目䀮䀮泪出（《千》）。睛明，主目远视不明，恶风目泪出，憎寒头痛，目眩瞢，内眦赤痛，远视䀮䀮无见，眦痒痛，淫肤白翳（《千》）。目泪出，刺承泣（见目瞤）。前谷，主目痛泣出，甚者如脱。行间，治目泪出（见口㖞）。
（予用真熊胆，治人目疾。（赤烂翳泪皆除，神效。））
目眩  ***************************
通谷，治头重目眩，善惊引鼽衄，颈项痛，目䀮䀮（《铜》）。神庭（见鼻涕）、上关（见瘈疭）、涌泉、譩譆（见肩背痛）、束骨（见腰偻）、鱼际、大都（见腹满），治目眩。本神，治目眩，颈项强急痛，胸胁相引不得转侧。飞扬（见历节风）、肺俞，治头目眩（见胸满）。肝俞，治目眩循眉痛（见欬逆）。丝竹空，治目眩头痛目赤，视物䀮䀮。风痫，目戴上不识人，眼睫毛倒，发狂，吐涎沫，发即无时。天府，治目眩，远视䀮䀮。支正、三焦俞，治目眩头痛（见腹胀）。风池，治目眩苦头痛（见伤寒无汗）。风门，治身热目眩（见风劳）。临泣，治目眩，枕骨合颅痛，恶寒。风府，治头痛颈项急，目眩。神庭，治头风目眩泪出。上星，治目眩（《明下》同）睛痛，不能远视。前顶、五处，治头风目眩，目戴上（见瘈疭）。临泣，治目眩鼻塞，目生白翳。四白，治头痛目眩（《明》同），眼白翳，微风，目瞤动不息。前关，疗风赤眼，头痛目眩、目涩（《明》）。四白（《铜》同）、涌泉、大杼，疗头痛目眩。束骨，疗头痛目眩，（《下》又云：疗风赤胎赤，两目眦烂。）身热肌肉动。前谷，疗目眩淫淫。攒竹，疗头目风眩，眉头痛，鼽衄，目䀮䀮无远见（《下》）。囟会，疗头目眩。岐伯灸头旋目眩，及头偏痛不可忍，牵眼䀮䀮不远视，灸两眼小眦上发际各一壮，立瘥。率谷，主醉酒风热发，两目眩痛（《千》）。大都，主目眩。承浆、前顶、天柱、脑空、目窗，主目眩瞑。天柱、陶道（《明下》同）、昆仑，主目眩，目如脱。又云疟多汗，目如脱，项如拔，昆仑主之。大敦，主目不欲视，太息。神庭、水沟，主头痛，目不可视。承泣，主目眩（见目不明）。通里、百会，疗头目眩疼（《明》）。后顶，疗目眩痛（《下》见目不明）。临泣、中渚，治目眩（《铜》并见目翳）。颔厌，主目眩（《千》见偏头）。
目不明（又目䀮䀮、目暗、目眇）  ***************************
肾俞、偏历、后顶，治目䀮䀮（《铜》）。攒竹，治目䀮䀮，视物不明，眼中赤（《明》作热）痛，及睑瞤动，又云三度以细棱针刺之，目大明。养老、合谷、曲差（《明》同），治目视不明。肩中俞，治寒热目视不明。风池（见目痛）、五处，治目不明。目窗，治忽头旋目䀮䀮，远视不明。又云三度刺目不明。复溜（见脊）、肝俞，治起则目䀮䀮（见欬逆）。头维，治偏痛，目视物不明。三里，治目不明，人年三十以上，不灸三里，令气上冲目。《明下》云：令气上眼暗，所以三里下气也。水泉，治妇人目䀮䀮不能远视。颔厌，疗目无所见（《明》见风眩）。攒竹（见头风）、肾俞（《下》见劳）、昆仑，疗目䀮䀮。后顶，疗目不明，恶风寒，头目眩痛（《下》）。肝俞，疗目生白翳（解溪同）。气短唾血，目上视，多怒狂衄，目䀮䀮。胁堂，疗目黄，远视䀮䀮。天牖，主目不明（《千》）。天柱、陶道、昆仑，主目不明，目如脱。承泣，主目不明，泪出，目眩瞢，瞳子痒，远视䀮䀮，昏夜无见（《甲乙》）。阳白，主目瞳子痛痒，远视䀮䀮，昏夜无见。肾俞、胃俞、心俞、百会、内关、复溜、太泉、腕骨、中渚（《明下》同）、攒竹、睛明、委中、昆仑、天柱、本神、大杼、颔厌、通谷、曲泉、后顶、丝竹空，主目䀮䀮不明，恶风寒（《千》）。风池等主目痛不能视（见目痛）。肝虚目不明，灸肝俞二百壮。小儿斟酌可灸一二七壮。小儿奶澼目不明，灸肩中俞各二十壮（《明》）。
（《千金方》戒人丧明之由云：生食五辛，接热食饮，刺头出血过多，极目远视，夜读注书，久处烟火，博弈不休，日没后读书，饮酒不已，热餐面食，抄写多年，雕镂细作，泣泪过多，房室不节，数向日月轮看，月下读书，夜视星月，极目瞻视山川草木（十八件）。又有驰骋田猎，冒涉风霜，迎风追兽，日夜不息者，并是伤目之由也。其读书、博弈等过度患目者，名肝劳。若欲治之，非三年闭目不视，不可得瘥。徒自泻肝，及作诸治，终是无效。《本事方》云：读书之苦，伤肝损目。诚然，晋范宁尝苦目痛，就张湛求方，湛戏之曰云云。用损读书一，减思虑二，专内视三，简外观四，旦早起五，夜早眠六，凡六物，熬以神火，下以气筛，蓄于胸中七日，然后纳诸方寸。修之一时，近能数其目睫，远视尺棰之余。长服不已，动见墙壁之外，非但明目，乃亦延年。审如是而行之，非可谓之嘲戏，亦奇方也。以其劝戒人有理，姑备载之，以示后人。）
眼暗，灸大椎数节第十，当脊中安灸二百壮，以多为佳，最验（《千》）。《明堂》云：人年三十以上，若不灸三里，令气上冲目。《明下》云：眼暗。
（《千金方》云：读书、博弈等过度患目者，名肝劳。若欲治之，非三年闭目不视，不可得瘥。徒自泻肝及作诸治，终是无效，则是目者不可使之劳也。古人盖有养之之法，如彭真人龟年常患目疾，不计昼夜，瞪目注视，以去昏暗，闭之少顷，依法再行，积功而视秋毫。徐真人甲常患目疾，暗室正坐，运睛旋还八十一数，闭目集神，再运不数，而神光自现，状如金轮，永除昏暗。施真人自记歌亦云：运睛除目暗（此见抱朴子）。皆养之之法也。若用药则地黄丸、羊肝丸等。与用当归、芍药、黄连等分为末，以雪水煎浓汁，乘热频洗者最佳云（见《既效方》）。）
脑空，治癫风引目眇（见脑痛）。
目翳膜（白翳、睊目、□目）  ***************************
至阴，主目翳（《千》）。丘墟，主目翳，瞳子不见。后溪，主眦烂有翳，又主目赤有翳。前谷、京骨，主目中白翳。京骨，主目反白，白翳从内眦始。肝俞、上星、风池、睛明、龈交、承泣、四白、巨髎、瞳子髎，主目泪出，多眵䁾，内眦赤痛痒，生白肤翳。承光，治目生白膜（《铜》）。临泣，治目生白膜，多泪，又治目眩，生白翳。睛明，治攀睛翳膜覆瞳子，恶风泪出，目内眦痒痛，小儿雀目疳眼，大人气眼冷泪。□目视物不明，大眦胬肉侵睛。《明》云：肤翳白膜覆瞳子，眼暗、雀目、冷泪。巨髎，治白翳覆瞳子（见青盲）。少泽，治目上肤翳覆瞳子。丘墟（见腋肿）、瞳子髎，治目中翳膜（见青盲）。中渚，治目眩生翳膜。临泣、腕骨、龈交（并见目泪）、肝俞（见欬逆）、四白（见目眩）、关冲、前谷，治目生白翳。至阴，治目生翳。太渊，治目生白翳（《明下》同），眼眦赤筋，缺盆中引痛。阳溪，治目风赤烂有翳。角孙，治目生肤翳。至阴，疗目翳䀮䀮。合谷，疗目不明，生白翳（《下》）。张仲文疗风眼，卒生翳膜，两目痛不可忍，灸手中指本节头节间尖上三壮，炷如麦，左灸右，右灸左。前溪，主目中白翳（《千》）。解溪，主白膜覆珠子无所见。目卒生翳，灸大指节横纹三壮，左灸右，右灸左良。肝俞、解溪，疗目生白翳（《明下》见目不明）。水沟，主睊目。上关（见青盲）、偏历，主□目䀮䀮。
（予游学会稽，绝早观书，辰牌方食，久之患目涩。倦游而归，同舍遗以盐精，数次揩目而疾除。盐精且尔，则青盐之能治目固也。古方盖用青盐揩牙，因掬在手洗目而目明云。（盐精乃盐仓地下之精英。））
目赤（目黄、目青）  ***************************
悬厘，治目兑眦赤痛（《铜》）。攒竹，治眼赤痛（见目不明）。风池，治目内眦赤痛，气发耳塞，目不明。昆仑、太渊、阳溪，治目赤（见目翳）。侠溪，目外眦赤，目眩。液门，治目赤涩。《千》云：主目涩暴变。内关，治目赤支满。目窗（见目痛）、大陵，治目赤（见伤寒无汗）。上星、肝俞，主内眦赤痛痒（《千》）。支沟，主女人脊急目赤。申脉（见目痛）、大冲等、曲泉、阳溪（并见目痛）、主赤痛肿。束骨（《千》同）、京骨，治内眦赤烂（《铜》）。前关，疗风赤眼（《明》见目眩）。小儿二三岁，忽两眼大小眦俱赤，灸手大指、次指间后寸半口陷中，各三壮。目赤痛从目眦始，取阴跷（《千》）。睛明（见泪）、后溪、目窗（目痛）、瞳子髎（见翳），主目赤，肝劳邪气眼赤，当阳百壮。风痒赤灸人中（见目痛）。脑户、胆俞、意舍、阳纲（并见腹胀），治目黄（《铜》）。中脘、大陵，主目黄振寒（《千》）。劳宫（《铜》同），主黄疸目黄。期门，治目青而呕（《千》同）。太泉，主目中白睛青（《千》）。
青盲（雀目、疳眼）  ***************************
商阳、巨髎、上关、承光、瞳子髎、络却，主青盲无所见。期门、太泉，主目青（见目痛）。络却，治青风内障，目无所见（《铜》）。巨髎，治青盲目无见，远视䀮䀮，白翳覆瞳子。瞳子髎，治青盲，目无见，远视䀮䀮，目中翳膜，头痛，目外眦赤痛。商阳，治青盲，右取左，左取右（见颔肿）。小儿目涩怕明，状如青盲，灸中渚各一壮（《明》）。小儿疳眼，灸合谷各一壮。睛明，治疳眼（《铜》）。睛明，治小儿雀目、疳眼。《明》云：疗眼暗，雀目冷泪。肝俞，主热病瘥后食五辛，多患眼暗如雀目（《千》）。小儿雀目，夜不见物，灸手大指甲后一寸，内廉横纹头白肉际，各一壮。（《单方》云：雀脑血点效。）
口眼㖞（余见中风、偏风不语）  ***************************
承泣、四白、巨髎、上关、大迎（《铜》同）、颧骨、强间、风池、迎香、水沟，主口㖞僻不能言（《千》）。颊车、颧髎，主口僻痛，恶风寒，不可嚼。水沟、龈交，主口不能禁水浆，㖞僻。风头耳后痛，烦心，足不收失履，口㖞僻，完骨主之（《甲》）。上关、下关，治偏风口目㖞（并见偏风）。承光，治口㖞，鼻多清涕，风眩头痛（《铜》）。通天，治口㖞，鼻多清涕，衄血头重。列缺、完骨，治口面㖞（并见偏风）。翳风，治口眼（《明下》作吻）㖞斜，失欠脱颔，口噤不开，吃不能言，颊肿牙车痛。承浆，治偏风口㖞（《明下》同）。巨髎，治瘈疭口㖞。颧髎，治口㖞眼瞤动（见眼瞤）。承泣，治口眼㖞斜，目瞤，面叶叶动牵口眼，目视䀮䀮。冷泪眼眦赤痛（《明》同）。地仓，治偏风口㖞，目不得闭，失音不语，饮食不收，水浆漏落。眼瞤动不止。病左治右，右治左，艾如粗钗脚大。若大口转㖞。却灸承浆七七壮愈。行间，治口㖞，四肢逆冷，嗌干烦渴，瞋不欲视，目泪出，太息。通谷，治失欠口㖞，食饮善呕，暴哑不能言（《明下》同）。大渊，治口僻（见心痛）。温溜、偏历、二间（《明下》云口眼斜）、内庭，治口㖞。冲阳，治偏风，口眼㖞，肘肿，齿龋痛，发寒热。和髎（见鼻涕），疗口僻（《明》）。列缺（《下》同）、地仓（见偏风），疗口㖞。巨髎，疗面风寒，鼻准上肿，痈痛，招摇视瞻，瘈疭口僻。地仓，疗偏风口㖞，失音不言，不得饮水，食漏落，脉瞤动，灸风中脉。口眼㖞斜，其状㖞向右者，谓左边脉中风而缓，宜灸左，㖞左灸右，炷如麦粒，各二七壮。频灸取尽风气。听会、颊车、地仓，各三穴。
口喑哑（舌不能言）  ***************************
（余见中风失音）
合谷、水沟，主喑（《千》见口噤）。承泣等（见口㖞）、地仓（《明》同）、大迎、鱼际、通里（见风痉），主不能言。脑户等主喑不能言（见瘈疭）。孔最、喑门，疗失音（《明》见下）。风府（《下》同）、承浆（《下》）、疗喑不能言。翳风、通里，疗暴喑不能言（《下》）。听宫（《明》同），治失声（《铜》）。颊车，治失音（见口噤）。阴郄，治失音不能言。间使（见狂）、合谷，主喑不能言（《千》见口噤）。天鼎，治暴喑气哽。《明下》云：暴喑咽肿，食不下，喉鸣（《铜》）。灵道（见心痛）、天突（《明下》）、天窗（《明下》同），治暴喑不能言，口噤（见颊肿）。支沟（见口噤）、通谷（见口㖞）、三阳络，治暴哑（《明下》同）。颊车，治牙关不开，口噤不语（《明下》同）。失音，牙关痛，颔颊肿（《明》同）。日月，治言语不正（见悲）。小儿五六岁不语者，心气不足，舌本无力，发转难，心俞三壮，或足两踝各三壮（《千》）。廉泉（《明》同）、然谷（《甲乙》作通谷）、阴谷，主舌下肿，难言，舌纵涎出（《千》）。风府，主舌缓，喑（《明下》同）不能言，舌急语难。支沟、天窗、扶突、曲鬓、灵道，主暴喑不能言。复溜，主舌卷不能言。通里，主不能言。鱼际，主痉上气，失喑不能言。哑门，治颈项强，舌缓不能言（《铜》）。《明》云：失音不能言，舌急。
（哑门一名舌横，一名舌厌，督脉阳维之会，入系舌本，则是穴也。其舌本所系欤。凡舌缓不能言者，宜治此。）
廉泉，治舌下肿难言，舌纵涎出，咳嗽上气，喘息呕沫，口噤舌根急缩，下食难（《铜》）。
（廉泉一名舌本，盖舌之根本也。故能治舌下肿难言，舌纵涎出，舌根急缩诸病，与《千金方》所疗略同。凡有此等疾者，宜针灸此。）
大迎，治舌强不能言。翳风，主不能言。（《千》见瘈疭）。
舌强（自吐舌、重舌）  ***************************
中冲，治舌强（《铜》见心痛）。阴谷，治舌纵涎下，烦逆溺难，小腹急引阴痛，股内廉痛。天突，治舌下急（见唾血）。然谷，治舌纵（《千》作疭）。解溪，主口痛啮舌（《千》）。天突，主侠舌缝脉青。鱼际，主舌上黄，身热。鱼际，治舌上黄（《铜》见寒热）。窍阴，治舌强（见喉痹）。廉泉，治舌根急缩（见不能言）。阳谷，疗吐舌戾颈（《明》见狂言），小儿吐舌（并见风痫）。治小儿舌强，嗍奶不得（《下》见口噤）。治小儿重舌，灸行间随年壮，又灸两足外踝上三壮。滑肉门（见狂）、少海（癫痫）、温溜，疗吐舌（见狂）。大迎，治舌强（《铜》见哑）。筑宾（见狂言）、太乙，治吐舌（见癫狂）。关冲，主舌卷（《千》见心烦）。阳溪等（见癫狂）、二间等（见惊）、飞扬等、温溜等（并见癫狂），主吐舌。哑门，主舌强。风府，主舌急。阴谷，主舌纵。廉泉，治舌纵，舌根急缩（并见口哑）。
口缓（频欠伸、失欠）  ***************************
地仓、大迎，主口缓不收，不能言（《千》）。合谷、水沟，主唇吻不收（见口噤），失欠颊车蹉，灸背第五椎，一日二七壮，满三日未瘥，灸气冲二百壮，胸前喉下申骨中是，亦名气堂，又灸三阴交百壮，三报之。通里，主数欠频伸（见心痛）。下关、大迎、翳风，主口失欠，下牙齿痛。内庭，主喜频伸数欠，恶闻人音（《铜》同）。漏谷，主强欠（见肠鸣）。太渊，治数欠不得息（见风痉）。经渠，治数欠（见欬逆）。风池，治目泪出，欠气多。脾俞，治黄疸喜欠，不嗜食（《千》同）。冲阳，主伤寒病振寒而欠。翳风（见口㖞，《下》同）、通谷，治失欠（见口㖞）。风府，主舌缓（《千》见口哑）。哑门，治舌缓（见口哑）。昆仑，主口闭。翳风，主不能言（《千》并见瘈疭），小儿喜欠，上关（见上关门）。
（有妇人脏燥，悲泣数欠，《金匮》有大枣汤，谩合服愈（方见《本事》）。）
齿龋  ***************************
角孙，疗齿牙不嚼物，龋痛肿（《明》）。耳门，疗齿龋。三间、阳谷、冲阳（见口㖞）、内庭、厉兑、四渎、液门、阳谷、上关（《下》同），治齿龋痛（《铜》）。少海，治齿龋痛，又治齿寒，脑风头痛。合谷、偏历、三阳络（《明下》云：疗齿痛）、耳门，治齿龋。三间、大迎、正营，治齿龋痛。完骨，治齿龋（见癫疾）。兑端、目窗、正营、耳门，治唇吻强，上齿龋痛（《千》）。厉兑、三间、冲阳、偏历、小海、合谷、内庭、复溜，主龋齿。曲鬓，主齿龋。下关、大迎、翳风、完骨，主牙齿龋痛。
（传曰：唇亡齿寒，谓前齿非牙也。说文云：龋，齿蠹也。谓齿蠹而痛也，其不因龋蠹而痛者，盖风寒入脑髓尔。《素问》谓大寒至骨髓，故头痛齿亦痛，当以此治之。）
口舌干苦（口热臭）  ***************************
胆俞、商阳、小肠俞，主口舌干，食饮不下。劳宫、少泽、三间、太冲，主口热，口干，口烂。太溪、少泽，主咽干，口热，唾如胶。曲泽、章门，主口干。少阴，主舌卷口干。阳陵泉，主口苦，嗌中介介然。关冲（又见心烦）等主舌卷口干（见喉痹）。曲泽，治身热烦渴口干（《铜》）。三间（见疟）、肺俞（见痨瘵）、不容（见痃癖）、章门（见肠鸣）、商阳（见疟）、窍阴（见喉痹）、兑端，治口干（《铜》）。胆俞，治口苦舌干（见腹胀）。《明下》云：口舌干，食不下。复溜（见脊）、大钟（见淋）、尺泽，治舌干（见喉痹）。下廉，治唇干涎出不觉（见飧泄）。少冲（见伤寒）、大钟（见淋），治口中热。肝俞、曲泽（见唾血）、少泽，疗口干（《明》）。曲泽，疗口干（见伤寒）。劳宫，治大、小人口中腥臭，胸胁支满（《铜》）。《千》云：主老小口中肿，腥臭。《明下》云：疗小儿龈烂臭（见口疳）。少冲，治口热咽酸（见伤寒）。
口齿疳疮（牙齿龈肿、牙关急）  ***************************
承浆，治口齿疳蚀生疮（《铜》）。承浆，疗口中生疮（《明》）。小儿口有疮蚀，龈烂臭秽冲人，灸劳宫各一壮（《下》）。天冲，治牙龈肿（《铜》）。角孙，治齿龈肿。小儿疳湿疮（见疮）。
（《史记》齐大夫病龋齿，太仓公灸其左太阳明脉，即为苦参汤，日漱三升，出入五六日，病已。得之风及卧开口，食而不漱，余见齿龋。）
完骨，主牙车急（中风）。翳风，治牙车痛（见口㖞）。下关，治牙车脱（见喉风）。水沟（见癫疾）、上关（见牙疼）、颊车（见口噤），治牙关不开（《铜》）。和髎，治牙车引急，头重痛，耳中䏆䏆，颔颊肿。听会，治牙车脱臼，相离三寸。《明》云：牙车急痛，不得嚼食（余见中风、偏风）。
齿噤（口噤）  ***************************
（余见中风）
天容、廉泉、魄户、气舍、譩譆、扶突，主欬逆上气，喘息呕沫，齿噤（《千》）。然谷，治初生儿脐风口噤，痿厥洞泄（《铜》）。曲鬓（《明下》见颈项），治口噤不能言（见颊颔）。天窗（见颊肿）、翳风，治口噤（见口㖞）。廉泉，治口噤，舌根缩（见舌肿）。合谷（见唇颊）、列缺（见偏风）、颊车（见口哑）、禾髎，治口噤不开。大迎，治风痉口噤（见风痉）。支沟，治口噤不开，暴哑不能言。外关、内庭、三里、商丘、太泉，主僻噤。（《甲》云：口僻刺太泉，引而下之。）龈交、上关、大迎、翳风，主口噤不开，引鼻中。合谷、水沟（《明下》同），主唇吻不收，喑不能言，口噤。商丘、曲鬓，主口噤（并《千》）。承浆，疗面风，口不开，生疮（《明》）。《下》云：疗口噤。廉泉，疗龈噤（见少气）。兑端，疗口噤鼓颔（《下》）。翳风，疗口噤不开。禾髎，疗口不可开及尸厥。小儿生二七日内着噤，不吮奶多啼者，是客风中于脐，循流至心脾二脏之经，使舌强唇痉，嗍奶不得，此疾新施方药，不望十全。大抵以去客风无过，灸承浆七壮，次灸颊车各二壮。
牙疼  ***************************
大迎、颧髎、听会、曲池，主齿痛恶寒（《千》）。浮白，主牙齿痛，不能言。阳谷、正营，主上牙齿痛。阳谷、液门、商阳、二间、四渎，主下牙齿痛。角孙、颊车，主牙齿不能嚼（《明》同）。风齿疼痛，灸外踝上高骨前交脉二壮。又以线量手中指至掌后横纹，折为四分，量横纹后当臂中，灸二壮，随左右。
（有老妇人旧患牙疼，人教将两手掌交叉，以中指头尽处为穴，灸七壮，永不疼。恐是外关穴也，穴在手少阳去腕后二寸陷中。泉司梢子妻旧亦患牙疼，人为灸手外踝穴近前些，子遂永不疼。但不知《千金》所谓外踝上者，指足外踝耶？手外踝耶？识者当辨之。）
翳风，治牙车痛（《铜》见口㖞）。大迎，治牙疼，颊颔肿（见风痉）。曲鬓，治颊颔痛，引牙车不得开（详见颊颔）。正营，治牙齿痛，唇吻急强，齿龋痛。阳溪、悬颅、手三里，治齿痛（见头）。商阳，治齿痛恶寒（见颔肿）。兑端，治齿龈痛。小海，治寒热齿龈痛，风眩，颈项痛。上关（《铜》同），疗风牙疼，牙车不开，口噤，嚼物鸣（《明》）。厥阴俞，疗牙痛（见欬逆）。
《良方》灸牙疼法，随左右所患，肩尖微近后骨缝中，小举臂取之，当骨解陷中，灸五壮。予亲灸数人皆愈，灸毕，项大痛，良久乃定，永不发。予亲病齿痛，百方治不验，用此法瘥。
（辛幼旧患伤寒方愈，食青梅，既而牙疼甚，有道人为之灸，屈手大指本节后陷中，灸三壮。初灸觉病牙痒，再灸觉牙有声，三壮疼止，今二十年矣，恐阳溪穴也。（《铜》云：治齿痛，手阳明脉入齿缝中，左疼灸右，右疼灸左。））
鼻塞不利（鼻不闻香臭）  ***************************
曲差、上星、迎香、素髎、水沟、龈交、通天、禾髎、风府，主鼻窒，喘息不利，鼻㖞僻多涕，鼽衄有疮。承灵等主鼻窒，喘息不通（见鼻衄）。厉兑、京骨、前谷，主鼻不利，涕黄。龈交，主息肉不利（见息肉）。天柱，主不知香臭。中脘，主鼻间焦臭。眉冲，疗头痛鼻塞（《明》）。玉枕（见目痛）、百会（见风痫）、明堂（见鼻涕）、当阳、临泣（见风眩），疗鼻塞。迎香，疗鼻息不闻香臭。风府，疗鼻不得息。天牖，疗鼻塞不闻香臭（《下》）。至阴（见头重），治鼻塞。上星（《明下》同）、百会、囟会（《明》同）、承光，治鼻塞不闻香臭。若是鼻塞，灸囟会，日七壮，至四日渐退，五日顿愈（《铜》）。临泣（见风眩，《明》同）、通天，治鼻塞闷。步廊，治鼻塞不通（《明》同）。临泣，治目眩鼻塞。前谷、龈交，治鼻塞不利。承灵，治鼽衄息不利。素髎，治鼻塞息肉不消，多涕生疮。
（按《铜人》云：素髎穴诸方阙治疗法。《千金》治鼻塞息肉不消，多涕生疮。而今之《千金》只云：主鼻㖞僻多涕，鼽衄有疮。又云主鼻窒，喘息不利，与此文稍异。岂古今本不同耶？）
厉兑，治恶风鼻不利。水沟等主不知香臭（《千》见鼻涕）。
鼻有息肉（孔生疮）  ***************************
龈交，主鼻中息肉不利，鼻头额頞中痛，鼻中有蚀疮（《千》）。曲差等主鼽衄有疮（见鼻塞）。脑空，主疠鼻（见鼻痛）。鼻中息肉，灸上星二百壮。又灸侠上星两傍相去三寸，各百壮。迎香，治鼻有息肉，不闻香臭，衄血（《铜》）。龈交，治鼻中息肉，蚀疮。素髎，治息肉不消，多涕生疮。禾髎（见鼻涕），疗衄血有疮（《明》）。巨髎，疗鼻准上肿，痈痛（见口㖞。《单方歌》云：狗头灰方寸，丁香半钱匕。细研吹鼻中，息肉化为水。）
鼻涕出（鼻干、鼻嚏）  ***************************
小儿多涕，是脑门被冷风拍着及肺寒也。灸囟会三壮（《明》）。明堂，疗头风多鼻涕，鼻塞。禾髎，疗鼻窒口僻，鼻多清涕出不可止，鼽衄有疮（《下》同）。昆仑，疗鼻衄多涕。风门，疗鼻衄不止，鼻垂清涕（《下》）。禾髎，治鼻洞涕生疮（《铜》）。风门，治鼻鼽出清涕（见伤寒杂症）。通天、承光。治口㖞。鼻多清涕（并见口㖞）。前顶，治小儿鼻多清涕（见痫）。神庭，治头风目眩，鼻出清涕不止，目泪出。神庭、攒竹、迎香、风门、合谷、至阴、通谷，主鼻鼽清涕出（《千》）曲差等主鼻㖞僻多涕（见鼻塞）。复溜，主涎出鼻痛。水沟、天牖，主鼻不收涕，不知香臭。厉兑、京骨、前谷，主涕黄（《千》见鼻塞）。素髎，治多涕（《千》见鼻塞）。鼻中干、鼻衄等凡二十二病，皆灸绝骨五十壮（见上气）。
（执中母氏久病鼻干，有冷气，问诸医者，医者亦不晓，但云病去自愈。既而病去，亦不愈也，后因灸绝骨而渐愈。执中亦尝患此，偶绝骨微疼而着艾，鼻干亦失去。初不知是灸绝骨之力，后阅《千金方》有此证，始知鼻干之去，因绝骨也。若鼻涕多，宜灸囟会、前顶，大人、小儿之病，初无以异焉耳。）
风门、五处，主时时嚏不已（《千》）。颔厌，疗好嚏（《明》）。风门，治多嚏（《铜》见伤寒）。《本事方》许知可自停饮，食已必嚏，服枣膏丸愈。（时暂嚏，添衣项上，愈。）
鼻痛  ***************************
（其余见鼻疮）
脑空、窍阴，主鼻管疽发为厉鼻（《千》）。复溜，主涎出，鼻中痛。巨髎，治面风寒，鼻䪼上肿，壅痛（《铜》）。肝俞，主鼻中酸（《千》）。龈交，主额頞中痛（见息肉）。巨髎，疗鼻准上肿痈痛（见口㖞）。鬼击鼻出血，灸人中并水分。阴交见鬼击。
鼻衄  ***************************
神庭等主鼻鼽（《千》见鼻涕）。曲差等主鼽衄有疮（见鼻塞）。承灵（《铜》同）、风池、风门、譩譆、后溪，主鼻衄窒，喘息不通。中脘、三间、偏历、厉兑、承筋（《铜》同）、京骨、昆仑、承山、飞扬、隐白，主头热鼽衄。京骨（《铜》同）、申脉，主衄不止，淫泺。郄门，主衄血、呕血。隐白、委中，主衄血剧不止。涌泉，主衄不止。水沟、天牖，主鼻鼽不得息，及衄不止（《甲乙》）。天府，治衄血不止，针四分（《铜》）。上髎、后溪、风府，治鼻衄。哑门，治诸阳热气盛，衄血不止。通天，治衄血头重。禾髎、兑端、劳宫，治衄血不止。曲泉、隐白、譩譆（见肩背痛）、阴郄、迎香，治衄血（见息肉）。偏历、合谷、上间（《明下》同）、昆仑、通谷（见目眩），治鼽衄。曲泉，治衄血喘呼，小腹痛攻咽喉。太溪（见唾血）、隐白（见腹胀）、风门（见涕出）、兑端、脑空，疗衄血不止。禾髎（见鼻涕），疗鼽衄有疮（《明》）。攒竹，疗鼽衄（《下》见头风）。巨髎，疗鼻准上肿痈痛（见口㖞），治口鼻出血不止，名脑衄，灸上星五十壮（《集效》）。徐德占教衄者急灸项后发际两筋间宛宛中三壮，立定。盖血自此入脑注鼻中，常人以绵勒颈后，尚可止衄，此灸决效无疑（《良》）。脑衄，灸上星五十壮（《千》见唾血）。
（执中母氏忽患鼻衄，急取药服，凡平昔与人服有效者皆不效，因阅《集效方》（本出《千金》），云口鼻出血不止，名脑衄，灸上星五十壮。尚疑头上不宜多灸，只灸七壮而止，次日复作，再灸十四壮而愈。有人鼻常出脓血，予教灸囟会亦愈，则知囟会、上星皆治鼻衄云。）
鼻衄等，灸绝骨（《千》见上气）。前谷，治衄血（《铜》见嗽）。譩譆，治温疟，肩背痛，目眩鼻衄，喘逆腹胀，肩膊内廉痛，不得俯仰。风门，治鼻鼽（见伤寒）。衄时痒痒，便灸足大指节横理三毛中十壮，剧者百壮，衄不止灸之，并治阴卵肿（《千》）。又灸风府一穴四壮，不止又灸，或灸涌泉各百壮。
咽喉肿痛（生疮）  ***************************
风府，治咽喉痛（《铜》）。胆俞，治咽痛，食不下（见腹胀）。风府（《明》同）、天窗、劳宫，主喉嗌痛（《千》）。中渚、支沟、内庭（《千》云：咽中引痛），主嗌痛。涌泉、大钟，主咽中痛，不可食。间使（《甲》作行间），主嗌中如扼（《铜》云：如鲠）。膝关，治喉咽痛（《铜》见风痹）。天窗（《明下》同），治喉痛。水突，主喉咽肿。前谷、照海、中封，主嗌偏肿，不可咽（《千》）。中封等，主喉肿（见阴痿缩）。然谷、太溪，主嗌内肿，气走咽喉，不能言。喉肿，胸胁支满，灸尺泽百壮。人迎，治咽喉痈肿（见欬逆上气）。太溪（见唾血）、中渚，治咽肿。璇玑，治喉痹咽肿，水浆不下。液门，治咽外肿，寒厥臂痛，不能上下。然谷，治咽内肿。水突、气舍，治咽肿（上气）。天突，治喉中生疮，不得下食。（《铜》《明》云：疗喉中热疮。）璇玑，疗喉痹咽痈，水浆不下。
喉咽鸣（杂病）  ***************************
扶突、天突、太溪，主喉鸣，暴忤气哽（《千》）。少商、太冲、经渠，主喉中鸣。鱼际，主喉中焦干。咽冷声破，灸天瞿五十壮（见上气）。天突、扶突，治喉中如水鸡声（《铜》）。天突，治喉中作声（见胸痛）。大钟（见淋）、大包，主喉鸣（见膈痛）。天突，治喉内如水鸡声（《明》见劳）。《下》云：喉中鸣翕翕（见颈肿）。阳陵泉、天池（见上气）、膻中，疗喉鸣（《明下》见膈痛）。小儿喉中鸣，咽乳不利，灸璇玑三壮。液门、四渎，主呼吸短气，咽中如息肉状。少府、蠡沟，主嗌中有气如息肉状（《铜》同）。然谷、太溪，主嗌内肿，气走咽喉。风池，主喉咽偻引，项挛不收。
咽喉干  ***************************
极泉、太渊（见心痛）、偏历（见喉痹）、太冲（见疝）、天突，治咽干（《铜》见唾血）。鱼际，治喉干燥，寒栗鼓颔，欬引尻痛溺出，呕血。行间，治咽干烦渴（见口㖞）。神门，治咽干不嗜食（见烦心）。照海，治嗌干（《明》同），四肢惰，善悲不乐。少冲，治咽酸（见伤寒，《千》同）。鱼际，疗喉焦干（《明》见肘痛）。太溪、少泽，主咽干（《千》见口干）。复溜、照海、太冲、中封，主嗌干。
喉痹  ***************************
凡喉痹胁中暴逆，先取冲脉，后取三里、云门，各泻之，又刺手小指端出血立已（《千》）。三里、温溜（《明下》同）、曲池、中渚、丰隆（《铜》同），主喉痹不能言。神门、合谷、风池，主喉痹。完骨、天牖、前谷，主喉痹，颈项肿，不可俯仰，颊肿引耳后。璇玑、鸠尾，主喉痹咽肿，水浆不下。天鼎、气舍、膈俞，主喉痹哽噎，咽肿不得消，食饮不下。涌泉（《明》同）、然谷，主喉痹哽咽，寒热。中府、阳交，主喉痹胸满塞，寒热。天容、缺盆（《明》同）、大杼、膈俞、云门、尺泽、二间、厉兑、涌泉、然谷，主喉痹哽咽，寒热。三间（《明》同，《铜》同）、阳溪，主喉痹，咽如哽。天突，主喉痹咽干急。大陵、偏历，主喉痹嗌干。关冲（《铜》同）、窍阴、少泽，主喉痹舌卷，口干。喉痹气逆，咳嗽，口中涎唾，灸肺俞七壮，亦可随年（壮，至百壮）。阳辅、阳交（并见膝痛）、厉兑、下廉、然谷、经渠、完骨、膈俞、缺盆、气舍（见欬逆）、云门（见胸满）、阳溪、合谷、温溜、中府、浮白，治喉痹（《铜》）。大杼，治喉痹烦满。天容，治喉痹寒热，咽中如鲠。天鼎，治喉痹咽肿，不得食饮，食不下，喉鸣。前谷，治颔肿喉痹。二间，治喉痹颔肿，肩背痛，振寒。曲池，治喉痹不能言。窍阴，治喉痹，舌强口干，肘不举。少泽，治喉痹，舌强口干，心烦。大陵，治喉痹口干，身热头痛，短气胸胁痛。浮白，疗寒热喉痹（《明》）。膈俞、经渠，疗喉痹。二间，疗喉痹，咽如有物伤，忽振寒。《下》云：喉痹咽肿，多卧善睡。小儿急喉痹，灸天突一壮（《下》）。（有医者说药不下喉，当以曲竹管灌药效。）
唇颊肿痛（颐颔肿）  ***************************
合谷，主唇吻不收（《千》见口缓）。紧唇，灸虎口，男左女右，又灸承浆三壮。三间，疗唇口干（《明》见疟）。下廉，治唇干涎出（《铜》见飧泄）。光明（《铜》同）、足临泣（《明下》同），主喜啮颊。巨髎、天窗，主颊肿痛（《明》同）。京骨、阳谷，主自啮唇。腕骨等，主颔痛（见耳鸣）。迎香，治唇肿痛（《铜》见偏风）。正营，治牙痛，唇吻急强。上关（《明下》同）、兑端，治唇吻强。大迎，治唇吻瞤动（见面肿）。膺窗、太冲，治唇肿。侠溪（见耳聋）、和髎（见牙关）、颊车，治颔颊肿（见口噤）。曲鬓，治颊颔肿，引牙车不得开，急痛，口噤不能言。完骨，治颊肿。大迎，治颊颔肿（见风痉）。翳风，治脱颔颊肿（见口㖞）。腕骨、阳谷，治颈项肿寒热。支正，治颔肿。手三里，治颊颔肿，瘰疬。少商，治腮颔肿。成君绰忽腮颔肿大如升，甄权针此立愈。商阳，治颐颔肿，齿痛恶寒，肩背急相引缺盆痛，目青盲，灸三壮，右取左，左取右，食顷立已。完骨等，主颊肿（《千》见喉痹）。攒竹等，主颊痛（见面痛）。角孙，主颈颔柱满。兑端等，主唇吻强（见齿龋）。足临泣，疗胸膈满闷，腋下肿，善啮颊（《明下》）。水沟，疗面肿唇动，叶叶肺风，状如虫行（《明》）。
（李袭兴称武德中出镇潞州，甄权以新撰《明堂》示予，时有刺史成君绰忽颈肿如数升，喉中闭塞，水粒不下三日矣。余屈权救之，针其右手次指之端，如食顷，气息即通，明日饮啖如故（《千金翼》）。按《铜人》云：少商穴在手大指端内侧，去爪甲角如韭叶。成君绰腮颔肿大如升（云云同上），甄权针之立愈，病状少异，功效实同。但李云次指端，《铜人》云大指端，未知其孰是。果针少商，当在大指端也。姑两存之，以俟识者。）
颈项强（急肿）  ***************************
腕骨、阳谷，治颈项肿，寒热（《铜》）。丘墟，治颈肿（见腋肿）。大迎，治寒热颈痛，瘰疬。消泺（见风痹）、窍阴，治项痛（见痈疽）。风门，治伤寒颈项强（见伤寒杂病）。京骨（见足麻）、大杼，治颈项强，不可俯仰（见疟，《明》同）。魄户（见痨瘵）、肩井，治颈项不得顾（见肩痛）。天牖、后溪，治项强不得顾。完骨（见偏风）、颔厌，治颈项痛。本神，治颈项强痛（见目眩）。风池，治痎疟，颈项痛不得顾。通天，治颈项转侧难。颊车、大椎、气舍（见欬逆）、脑空，治颈项强不得顾。天柱，治颈项筋急，不得顾。人迎，治项气闷肿，食不下。后顶、外丘，治颈项痛，恶风寒。龈交、风府，治颈项急，不得顾（见目眩）。臂臑（见瘰疬）、强间，治颈项强（见头痛）。少泽（《明》同）、前谷、后溪、阳谷、完骨、昆仑、小海、攒竹，主项强急痛，不可顾（《千》）。消泺、本神、通天、强间、风府、喑门、天柱、风池、龈交、天冲、陶道、外丘、通谷、玉枕，主项如拔，不可左右顾。《明》云：天柱（见目眩）、强间（见头痛），疗项如拔。《下》云：天柱疗项如拔（见脑痛）。天容、前谷、角孙、腕骨、支正，主颈项肿，疗不可顾。天容，主颈项痈，不能言。飞扬、涌泉、颔厌、后顶，主颈项疼，历节汗出。角孙，主颈项柱满。浮白，疗颈项痈肿（《铜》同），不能言，及瘿，肩不举（《明》）。曲差，疗心烦满，汗不出，头项痛，身热，目视不明。通天，疗项痛重，暂起僵仆。喑门，疗项强不得顾。玉枕（见目痛）、完骨（见风眩），疗项痛。风府，疗头（《明》有痛）项急，不可倾侧。阳谷，疗胁痛，颈肿，寒热。天突，疗身寒热，颈肿，喉中鸣翕翕，胸中气鲠鲠（《下》）。天井，疗颈项及肩背痛（见《千》肘）。曲鬓，疗颈项强，不得顾，引牙齿痛，口噤不能言。
头风（头眩）  ***************************
（又见头旋）
五处，疗头眩风闷（《明》）。百会（见痫）、脑空（见目眩）、天柱（见脑痛），疗头风。神聪，疗头风目眩，狂乱风痫，左主如花，右主如果。前顶，疗头风热痛，头肿风痫。后顶，疗风眩目䀮䀮，额颅上痛。上星，疗头风目眩（《下》）。前顶，治头风目眩，面赤（《明下》作皮）肿（《铜》）。下廉、五处（见目眩）、神庭（见鼻涕），治头风。神庭，主风头眩，善呕烦满（《千》）。天牖、风门（《明下》同）、昆仑、关元、关冲，主风眩头痛。前顶、后顶、颔厌，主风眩偏头痛。上星，主风头眩颜清。囟会，主风头眩，头痛颜清。完骨，主风头耳后痛（瘈脉同），烦心（《铜》同）。跗阳，主痿厥，风头重痛。侠溪，主胸中寒如风状，头眩，两颊痛。肾俞、攒竹、承光、丝竹空、瘈脉、和髎，主风头痛。上星，主风头引颔痛。合谷、五处，主风头热。天牖，疗头风面肿（《下》作目眩），项强不得转（《明》）。囟会，治头风生白屑，多睡（《明》同），针佳，以油盐揩发根，头风永除（《铜》）。头风肿痒，针眉冲（许）。通里、百会，疗头目眩痛（《明》）。阳谷，疗头眩（见狂）。
（《素问》论头痛，本于大寒内至骨髓则头风者，亦本于风寒入脑髓耶。《本事方》论妇人患头风者，十居其半，或者妇人无巾以御风寒焉耳。男子间有患之者，非头上少发，必其囟会、前顶之秃发也。欲灸头风，宜先囟会、百会、前顶等穴。其头风连目痛者，当灸上星、神聪、后顶等穴。予尝自灸验，教人灸亦验云。）
《本事》云：下虚者肾虚也，肾厥则头痛，宜玉真圆；上虚者肝虚也，肝厥则头晕，宜钩藤散。
头痛（偏头痛）  ***************************
（余见伤寒头痛）
解溪（见中风）、承光（明同），治风眩头痛，呕吐心烦（《铜》）。胆俞，治头痛振寒，汗不出。大杼，治头痛振寒（见疟）。哑门，治头痛风汗不出。合谷、天池（见膈）、丝竹空（见目眩）、鱼际（见寒热）、四白（见目眩）、天冲、三焦俞（见腹胀）、风池（见伤寒无汗），治头痛。神道，治寒（《明下》作身）热头痛，进退痎疟，恍惚悲愁（《明》同），健忘惊悸。阳溪，治厥逆头痛，胸满不得息。丰隆，治厥头痛，面浮肿，风逆，四肢肿，身湿。至阴，治鼻塞头重，风寒从足小指起，脉痹上下带胸胁痛无常，转筋，寒热汗不出，烦心。青灵，治头痛振寒，目黄胁痛。强间，治脑旋目运，头痛不可忍，烦心，呕吐涎沫，发无时，项强不可顾。昆仑，治头痛，肩背急。风府，治头痛颈项急，不得顾，目眩。曲差，治头项痛。颅息，疗身热头痛，不可反侧（《明》）。鱼际，疗头痛甚，汗不出。脑户（见面肿），疗头痛。百会、通里、疗头目眩痛（《下》）。中冲（见伤寒）、命门（《上》同），疗身热如火，头痛如破（《明下》）。温溜，疗寒热头痛，善哕衄，肩不举。率谷，疗醉后酒风发，头重皮肤肿，两角眩痛。小儿食时头痛（《千》同）及五心热，灸譩譆各一壮。天柱、陶道、大杼（一作本神）、孔最、后溪，主头痛（《千》）。脑户、脑空、通天，主头重痛。头维、大陵，主头痛如破，目痛如脱。（《甲》云：哕逆烦痛，呕吐汗流。）窍阴、强间（《明》同），主头痛如椎刺，不可动。目窗、中渚、完骨、命门、丰隆、太白、外丘、通谷、京骨、临泣、小海、承筋、阳陵泉，主头痛寒热，汗出不恶寒。神庭、水沟，主寒热头痛，喘渴，目不可视。消泺，主寒热痹头痛。五处等，主头痛（见瘈疭）。昆仑、解溪、曲泉、飞扬、前谷、少泽、通里，主头眩痛。若头痛筋挛，骨重少气，哕噫满，时惊，不嗜卧，咳嗽烦冤，其脉举之则弦，按之石坚，由肾气不足而内着，其气逆而上行，谓之肾厥。宜灸关元百壮，服玉真丸（《指》）。若头痛连齿，时发时止，连年不已，此由风寒留于骨髓，髓以脑为主，脑逆故头痛，齿亦痛，宜白附子散，灸曲鬓七壮，左痛灸左，右痛灸右。少海（见齿龋）、完骨，治头痛（《铜》见心烦）。《千》云：主风头耳后痛。脑空等、天冲，主癫疾头痛（《千》见癫）。
（《素问》尝论有数岁头痛不已者，大寒内至骨髓，髓以脑为主，脑逆故头痛，齿亦痛，名曰厥逆头痛。亦有肾厥、肝厥头痛者，如《本事方》所谓下虚者肾虚也，肾厥则头痛，上虚者肝虚也，肝厥则头晕是也，皆可随证治之。若真头疼，则朝发夕死，夕发朝死矣（详见《难经疏》）。人而患此，亦末如之何，要之亦有所自，其在根本不固耶。若欲着艾，须先百会、囟会等穴，而丹田、气海等穴，尤所当灸，以补养之，毋使至于此极可也。）
前顶等，主风眩偏头痛（《千》见头风）。悬厘，治头偏痛（见伤寒寒热）。悬厘，主偏头痛，引目外眦（见伤寒头痛）。颔厌，疗风（《铜》云头风）眩目无见，偏头痛，引目外眦急，耳鸣好嚏，颈痛（《明》）。岐伯灸偏头痛（见目眩）。后顶，治头偏痛（《铜》）。玉枕，主头半寒痛（《千》）。《甲》云：头眩目痛，头半寒。正营，治头项偏痛。悬颅，治热病烦满，汗不出，头偏痛，引目外眦赤，身热齿痛（《明》同）。悬厘，治头偏痛，烦心不欲食（并《铜》）。
脑痛（脑风）  ***************************
强间，治脑旋（《铜》见头痛）。天柱，治头旋脑痛。《明下》云：疗头风脑重，目如脱，项如拔，项强痛不顾。玉枕，治脑风，疼不可忍。承灵，治脑风，头痛恶风寒。脑空，治脑风头痛不可忍，目瞑心悸，发即为癫风引目眇。上廉，治脑风头痛。率谷，治脑两角强痛（见痰）。喑门，疗头风脑疼。风池（见面肿），疗脑疼。小儿囟开不合，灸脐上下各五分，二穴各三壮，灸疮未合，囟先合矣（《下》）。少海，治脑风（《铜》见齿龋）。凡口鼻出血不止，名脑衄，上星五十壮（《千》）。
（有士人患脑热疼，甚则自床投下，以脑拄地，或得冷水粗得，而疼终不已，服诸药不效，人教灸囟会而愈。热疼且可灸，况冷疼乎？凡脑痛、脑旋、脑泻，先宜灸囟会，而强间等穴，盖其次也。）
头旋（头重）  ***************************
目窗，治忽头旋（《铜》见目痛）。络却，治头旋耳鸣。天柱，治头旋（见脑痛）。岐伯灸头旋（见目眩）。申脉，治坐如在舟车中（《铜》见腰脚）。
（母氏随执中赴任，为江风所吹，自觉头动摇如在舟车上，如是半年，乃大吐痰，遍服痰药，并灸头风诸穴，方愈。）
治头风摇动，灸脑后玉枕中间七壮（《千翼》）。玉枕，疗失枕头重（《明》见目痛）。《下》云：疗头重如石。百会，疗头重（见风痫）。百会，疗脑重鼻塞，头目眩疼（《下》）。陶道，疗头重目眩。率谷（见头痛），疗头重。跗阳（见头风）、脑户等，主头重痛（《千》见头痛）。至阴，治头重（《铜》见头痛）。天柱，疗脑重（《明下》见脑）。哑门（见癫）、通天（见鼻衄）、跗阳（见风痹），治头重（《铜》）。肾俞，治头重（见劳）。头重风劳，脑户五壮；头重不能胜，灸脑户下寸半（《千翼》）。
头肿  ***************************
脑户，治头肿（《铜》）。前顶，疗头风热痛，头肿大，肿极即以三棱针刺之，绕寸以下，其头痛肿立瘥（《明》）。上星，疗头风头肿，皮肿面虚，鼻塞头痛。囟会，疗头皮肿，生白屑。完骨，治头面肿（《铜》见癫）。脑户，治头肿。公孙，主头面肿。完骨等，主头面气肿（并见水肿）。
顶肿痛  ***************************
曲差，治顶痛（《铜》）前顶，治小儿惊痫顶肿（见惊痫）。
（澧阳有士人之子惊风后顶肿，医以半夏、南星为细末，新水调敷而愈。若灸，则宜灸前顶等穴云。）
面肿  ***************************
（余见水肿）
巨髎，主面恶见寒，颊肿痛（《千》）。上星、天牖，治头风面虚肿（《铜》）。囟会，治目眩面肿（《明下》云：面赤暴肿）。前顶，治面赤肿。目窗，治头面浮肿，痛引目外眦上赤痛。完骨，治头面浮肿。水沟，治面肿唇动，状如虫行。又云：风水面肿，针此穴出水尽，顿愈。迎香，治面痒肿（见偏风）。大迎，治风壅面浮肿，目不得闭，唇吻瞤动不止，针之顿愈。合谷，治面肿，唇吻不收，喑不能言，口噤不开。温溜，治面虚肿。丰隆（见顶痛）、承浆、阳交（见膝痛），治面肿。厉兑，治寒疟，面肿，足胻寒。陷谷（见水肿），治面目浮肿。百会，治饮酒面赤（《明》见风痫）。解溪，治头风面赤。脑户，疗面赤肿，头痛（《明》）。厉兑，疗面浮肿。水沟（见肺风）、天牖，疗面肿。陷谷，疗头面虚肿。风池，疗肺风面赤，目视䀮䀮，项强不得顾，面肿皮软，脑疼。上星、囟会、前顶、脑户、风池，主面赤肿（《千》）。陷谷、上星、囟会、前顶（并见水肿）、公孙，治卒面肿（《铜》见狂言）。陷谷等、阳陵泉等、天枢等、中府等、解溪，主面肿（并见水肿）。
（有人因入水得水肿，四肢皆肿，面亦肿，人为灸水分并气海，翌朝视其面如削矣，恐面肿亦可灸水分云。）
面痛（面赤、面黑）  ***************************
攒竹、龈交、玉枕，主面赤，颊中痛（《千》）。中渚，主颞颥痛。颔颅，主热痛，面赤。悬厘，主面皮赤痛。肾俞、内关，主面赤热。天窗、天突，主面皮热。脑户，治面赤目黄（《铜》）。悬颅，治面肤赤痛。行间，主面苍黑（《千》）。太冲，主面尘黑。支沟（见欬）、间使（见狂）、液门（见惊），主面赤。解溪，主面赤（见风）。气海，疗冷病面黑（《明下》）。肾俞，疗面黄黑（并见劳）。关冲，主面黑（见风）。

卷七  ——————————————————————————————————————————————————————————————————————————————————————————

伤寒（热病、阴证、阳证）  ***************************
凡热病，刺陷谷。足先寒，寒上至膝，乃出针，身痹冼淅振寒，季胁支满痛。热病先腰胫酸，喜渴数饮，身清，清则项痛而寒且酸，足热不欲言，头痛癫癫然，先取涌泉及太阳井荥，热中少气厥寒，灸之热去，灸涌泉三壮。烦心不嗜食，灸涌泉热去，四逆喘气，偏风身汗出而清，皆取侠溪。凡温病身热，五日以上汗不出，刺太泉，留针一时取针，若未满五日者，禁针。凡好太息不嗜食，多寒热汗出，病至则喜呕，呕已乃衰，即取公孙及井俞，实则肠中切痛，厥头面肿起，烦心狂多饮，不嗜卧；虚则鼓胀，腹中气大满，热痛不嗜食，霍乱，公孙主之。凡热病烦心，足寒清多汗，先取然谷，后取太溪，大指间动脉，皆先补之。凡温病可针刺五十九穴，又身之穴六百五十有五，其三十六穴，灸之有害，七十九穴，刺之为灾。江南诸师秘仲景要方不传。颞颥穴，针灸治温病（见黄疸）。《指迷方》灸阴毒伤寒法，其状不躁不渴，唇青腰背重，咽喉及目睛痛，心腹烦疼，舌缩面青，吃噫气喘，呕逆冷汗，向暗不语，以生葱约十余茎，去根粗皮，颠倒纸卷径阔二寸，勿令紧，欲通气，以快刀切，每一饼子高半寸，安在脐心，用熨斗火熨，葱软易之，不过十余次，患人即苏，后服正气药。灸结胸伤寒法：其状胸满短气，按之即痛，或吐逆满闷，或大便不通。诸药不能救者，巴豆七粒，和皮，肥黄连七寸，去须，同捣烂作一圆，安在脐心上，以手按下稍实紧，捻艾皂子大于药上灸，甚者不过三五壮，立愈，续用补药一二日，若病半月微有气，皆疗。治气虚阳脱。，体冷无脉，气息欲绝，不省人事，及伤寒阴厥，百药不效，葱熨法：以索缠如盏许大，切去根及叶，惟存白长二寸许，如大饼餤，先以火胁一面令通热，艾勿令灼人，及以热处搭病人脐连脐下，其上以熨斗满贮火熨之，令葱饼中热气熨入肌肉中，须预作三四饼，一饼坏不可熨，又易一饼。良久，病人当渐醒，手足温，有汗则瘥。更服四逆汤辈温其内，万万无忧。予伯兄病伤寒，冥冥不知人八日，四体坚冷如石，药不可复入，用此遂瘥。集贤校理胡全夫用此拯人之危，不可胜数（《良》）。初得病，或先头痛身寒热，或涩涩欲守火，或腰背强直，面目如饮酒状，此伤寒初得一二日，但列火灸心下三处：第一处，去心下一寸，名巨阙；第二处，去心下二寸，名上脘；第三处，去心下三寸，名胃脘。各灸五十壮，大人可五十壮，小儿可三壮，亦随其年灸之，大小以意斟量（《千》）。若病者三四日以上，宜先灸胸上二十壮，以绳度鼻正上尽发际，中屈绳断去半，便从发际入发中灸绳头，名曰天聪；又灸两颞颥，又灸两风池，又灸肝俞百壮，余处各二十壮，又灸太冲三十壮，神验。
（凡治伤寒，惟阴证可灸，余皆当针，故《千金方》惟云刺取，而《素问》亦云病甚者为五十九刺，所以泻诸阳、胸中、胃中、四肢、五脏之热也（见《热论》篇）。若温病身热五日以上，汗不出，可刺太泉，未满五日，禁针尔（《千金》）。而《千金》于头痛身寒热病，乃灸巨阙、上、中脘三处，岂亦是阴证耶？其状盖云或涩涩欲守火者也，医者当辨之。）
通里，治热病，卒心中懊憹，数欠频伸，悲恐，目眩头痛，面赤而热，心悸，肘臂臑痛，实则肢肿，虚则不能言，苦呕，喉痹，少气遗溺（《铜》）。期门，治妇人伤寒过经不解，当针期门，使经不传。中脘，疗天行伤寒（《明》）。曲泽，疗伤寒病温湿，身热口干。膈俞，主伤寒嗜卧，怠惰不欲动摇，身常湿，不能食（《千》）。少冲，治热病烦满，上气心痛，痰冷少气，悲恐善（《明》作喜）惊，掌热胸痛，口热咽酸，乍寒乍热，手挛不伸，引眼痛（《铜》）。曲池，治伤寒余疾，皮肤干燥。通里，主热病，先不乐数日（《千》）。鱼际、阳谷，主热病振栗鼓颔，腹满阴痿，色不变。尽泽，主气隔喜呕，鼓颔，不得汗。肾俞，主头身热赤，振栗，腰中四肢淫泺，欲呕。三间，主气热，身热喘。（《甲》云：寒热口干，身热喘息，目急痛，善惊。）鱼际，治热病寒栗鼓颔，腹满阴痿，色不变。中冲、少冲、关冲、劳宫、大陵、阳溪、天髎，主热病烦心，心闷汗不出，掌中热，心痛身热如火，舌本痛。间使，主热病烦心，喜哕，胸中澹澹，喜动而热。巨阙，主烦心喜呕。曲泽，主伤寒温病，身热烦心，口干。支正、少海，主热病先腰胫酸，喜渴数饮食，身热项强痛。天井，主振寒颈项痛。委中，主热病夹脊痛。风门，治伤寒颈项强，目瞑（《明》有鼻塞字），多嚏鼻鼽，出清涕（《铜》）。
（阴毒沉困，药饵难为功，但灸脐中三百壮，艾如半枣。手足不暖，不可治也（见《本事方》）。或心迷耳聋叫不应，因食冷得疾者，予以理中汤救数人矣。若复渴则煎五苓散与服，或煎人参汤服，皆效。（《千金》云：伤寒多从风寒得之，始表中风寒，入里则不消矣，未有温覆而不消也。））
黄疸  ***************************
脾俞、胃脘、太溪，主黄疸（《千》）然谷，主黄疸，一足寒一足热，喜渴。太冲，主黄疸热中，喜渴。中封、五里，主身黄，时有微热。（《甲乙》云：不嗜食，少气，身体重。）脊中，主黄疸腹满不能食。脾俞，主黄疸喜欠，不下食，胁下满欲吐，身重不欲动。劳宫，主黄疸目黄。中脘、大陵、主目黄振寒。脾俞，治黄疸（《铜》见腹胀）。脾俞，疗腰身黄胀满，腹肚泄痢，身重，四肢不收，黄疸，邪气积聚，腹痛寒热（《明》）。章门，疗身黄羸瘦（《明下》见鼓胀）。寅门穴，治马黄黄疸。上龈里穴，针三锃，治马黄黄疸。上腭穴，针三锃，治马黄黄疸，四时等病。舌下穴，侠舌两边，针治黄疸。唇里穴，针三锃，治马黄黄疸，寒暑温疫。颞颥穴，针灸治四时寒暑所苦，疸气温病。侠人中穴火针，治马黄黄疸疫，通身并黄，语音已不转者。侠承浆穴，治马黄急疫。巨阙七壮，治马黄黄疸，急疫等病。上脘，灸七壮，治马黄黄疸。男阴缝穴拔阴反向上灸，治马黄黄疸。风府针之，治头中百病，马黄黄疸。热府，针灸治马黄黄疸。肺俞灸，主黄疸，通治百毒。心俞、肝俞、脾俞、肾俞、脚后跟，针灸治马黄黄疸，寒暑诸毒。耳中穴，灸治马黄黄疸，寒暑疫毒。颊里穴，针主治马黄黄疸，寒暑温疫，颊两边同法。手太阳灸随年壮，治黄疸。䑀石子头穴，灸七壮，治马黄黄疸。钱孔穴，灸百壮，治黄疸。太冲穴，针灸治马黄温疫（《千》）。
（五苓散治疸病发渴立效，瘀热在里，身黄肿，煎茵陈下。（服此不效，方可针灸。））
伤寒头痛  ***************************
（其余见头痛）
温溜，主伤寒寒热，头痛哕衄，肩不举（《千》）。悬颅，主热病头痛身热。悬厘、鸠尾，主热病偏头痛，引目外眦。少泽，主振寒，小指不用，头痛。神道、关元，主身热头痛，进退往来。三焦俞，主头痛，食不下。太白，主热病，先头重颜痛，烦闷心身热，热争则腰痛不可俯仰，又热病满闷不得卧，身重骨痛不相知。温溜，治伤寒身热，头痛哕逆，肩不得举（《铜》）。风池，治头痛。鱼际、液门、中渚、通里，主头痛（《千》）。天池，疗头痛（此见寒热）。支正等主头眩痛（见伤寒、寒热）。头痛颠颠然，先取涌泉云云（见伤寒）。鱼际，疗头痛汗不出（见寒热）。
（治伤寒头痛药多矣，惟浓煎五苓散服，必效，不必针灸，予屡施与人皆效故也。）
伤寒寒热  ***************************
（余见自汗、伤寒无汗）
支正、少海，主热病，先腰胫酸，喜渴，身热项强，振寒寒热。《甲》云：主振寒寒热，颈项肿，实则肘挛头眩痛，虚则生疣痂（《千》）。曲泽，主伤寒温病，身热烦心，口干。《甲》云：主心澹善惊，身热烦心，口干手清，逆气呕唾，肘瘈，善摇头，颜青，汗出不过眉。三间，主气热身热喘。《甲》云：寒热口干，身热喘息，口急痛，善惊。肩贞，主寒热项适历。《甲》云：耳鸣无闻，引缺盆肩中热痛，麻木不举。温溜，主伤寒寒热头痛。商丘，主寒热好呕。大椎，主伤寒热盛烦呕。膈俞、中府，主寒热，皮肉骨痛，少气不得卧。支满、肩井、关冲，主寒热凄索，气上不得卧。列缺，主寒热掌中热。曲池，主伤寒余热不尽。天井，主伤寒振寒，颈项痛。冲阳，主振寒而欠。后溪，主身热恶寒。
寒热  ***************************
（又见伤寒寒热、中风寒热）
复溜，治骨寒热，汗注不止（《铜》）。至阳，治寒热解散，淫泺胫酸，四肢重痛，少气难言（《明》同）。光明，治身解寒，淫泺胻酸，不能久立。哑门，治寒热风痉，脊强反折（《铜》）。陶道、神堂（见肩痛）、风池，治洒淅寒热。阴郄，治洒淅畏寒，厥逆。鱼际，治洒淅恶风寒，虚热舌黄，身热头痛，咳嗽汗不出，痹走胸背痛不得息。浮白，治发寒热。肾俞，治头重身热（见痨瘵）。颅囟，治身热头重，胁痛不得转侧。太白、阳纲、治身热（并见腹胀）。曲差，治身体烦热。脑空，治劳疾羸瘦，体热。肺俞，治寒热喘满（见痨瘵）。天池，治寒热胸膈满（见膈满）。少冲，治乍寒乍热（见伤寒）。神道（见头痛）、少海，治寒热。胆俞，治振寒（见头痛）。临泣，治洒淅振寒（见腋肿）。鱼际，疗虚热洒洒，毛竖恶风寒，舌上黄，身热咳嗽喘，痹走胸背不得息，头痛甚，汗不出，热烦心，少气不足（《明》）。膈俞，疗寒热骨痛（见痰）。天突（见颈肿），疗身寒热（《下》）。脑空，疗身寒热，引项强急。飞扬、光明，主寒热（《千》见伤寒无汗）。脏腑积聚，心腹满，腰背痛，饮食不消，吐逆，寒热往来，小便不利，羸瘦少气，三焦俞随年壮（又见劳），又胃脘百壮（至千壮佳）。小肠俞，主三焦寒热（如灸肾法），随年。又膀胱、三焦津液下大小肠，寒热赤泄、洞痢，腰脊痛。又小便不利，妇人带下，五十壮；四肢寒热，腰疼不得俯仰，身黄腹满，食呕，舌根直，灸脾俞、大椎三穴，各七壮；盗汗，寒热恶寒，肺俞随年壮，针五分。又阴都百壮，多汗寒热，玉枕五十（《千翼》）。涌泉，主身体腰脊如解（见虚损）。
腹寒热气（冷气）  ***************************
（又见劳）
行间，主腹痛而热（《千》）。中极，主腹中热（并见腹痛）。五脏热及身体热，脉弦急着灸第十四椎，与脐相当，五十壮，老小增损之。若虚寒至百壮，横三间寸灸之。气冲，主身热（腹痛）。凡腹中热，喜渴涎出，是蛔也。手持之勿令得移，以针刺中脘（亦不可容易针）。气冲，主腹中大热不安（见腹胀）。关元，主寒气入腹。久冷，灸天枢百壮（见癥瘕）。阴陵泉（见水肿），三阴交（见痃癖），治腹寒。隐白，疗腹中寒热（《明》见腹胀）。下廉，疗热风冷痹。上关等，主寒热（《千》见瘈疭、癫）。飞扬等，治寒热（《铜》各见癫疾）。哑门等，治寒热（见瘈疭）。少冲，治乍寒乍热（见伤寒）。岐伯云：但是积冷虚乏病，皆宜灸关元。三里，疗脏腑久积冷气，心腹胀满。天枢，疗久积冷气，绕脐切痛，时上冲心（《铜》同）。中极，疗冷气（见积聚）。漏谷（见痃癖）、会阳，治冷气（《铜》见泄泻）。下脘，治六腑气寒，不嗜食。气海，治冷气上冲心。隐白，主腹中寒冷气，胀满（《千》）。太冲，主上气冷发，腹中雷鸣（见上气）。结气寒冷，灸太仓百壮（见结气）。凡脐下绞痛，流入阴中，发作无时，此冷气，灸关元百壮。商丘，主心下寒（见腹满）。鸠尾、少冲、商丘，主心寒，冷气上，灸龙颔百壮（并心痛）。阳交，主寒厥惊狂。冲门，治腹寒气满（《铜》见积聚）。
（《千金翼》云：五劳六极，复生七伤，变生七气，积聚坚牢如杯，留在腹内，心痛烦冤，不能饮食，时来时去，发作无常。寒气为病，则吐逆心满；热气为病，则恍惚闷乱。长如眩冒，又复失精云云。宜服局方七气汤，若冷气忽作，药灸不及，只用火针微刺诸穴与疼处，须臾即定，神效。）
身寒痹（湿痹不仁）  ***************************
（又见手足痹不仁）
膈俞（《明》同），治身常湿（《铜》见痃癖）。丰隆，主身湿（《千》）。曲池、列缺，主身湿摇，时时寒。中封，主痿厥，身体不仁，少气湿重。合阳，主膝股重。漏谷，主久湿痹不能行。《铜》云：不能久立。悬钟，主湿痹不肿。髀筋急瘈，胫痛。绝骨，主髀躯痛，膝胫骨摇，酸痹不仁，筋缩，诸节酸折。临泣，主身痹，冼淅振寒。商丘，主骨痹烦满。凡身体不仁，先取京骨，后取中封、绝骨，皆泻之。中封，主痿厥，身体不仁，少气湿重，膝肿。风市，主缓纵痿痹，腨肠疼冷不仁。中渎，主寒气在分肉间痛，苦痹不仁。阳关，主膝外廉痛，不可屈伸，胫痹不仁。绝骨，主酸痹不仁，又主身重（见《上》）。环跳，治冷风湿痹（《铜》见腰痛）。条口（见膝痛），治湿痹。下髎，治寒湿内伤（见月事）。委中，疗风湿痹（《明》见脚弱）。下廉，疗偏风热风，冷痹不遂，风湿痹，灸疮瘥，冷痹即已。鱼际，疗痹走胸背（《明》见寒热，《铜》同）。
（治冷痹胫膝疼，腰脚挛急，足冷气上，不能久立，有时厌厌嗜卧，手足沉重，日觉羸瘦，此名复连病，令人极无情地，常愁不乐，健忘嗔喜，有如此候，即当灸悬钟、绝骨随年。一灸即愈，不得再灸也。若年月久更发，依法更灸。若意便欲多者，七日外更七壮（《千翼》）。虚损论曰：疾之所起，生自五劳，五劳既用，二脏先损，心肾受邪，即生六极。一曰气极，气极令人内虚，五脏不足，外受邪气，多寒湿痹云云。又曰：五劳六极七伤，七气积聚，变为病者，甚则令人得大风缓急，湿痹不仁，偏枯筋缩，四肢拘挛，令人无子云云。）
自汗（伤寒自汗、盗汗）  ***************************
玉枕（见目痛），疗多汗（《明》）。膈俞（见痰），疗汗出。阴跷，疗女人汗出（见月事）。阴跷等（见腹痛），主汗出（《千》）。飞扬、涌泉、颔厌、后顶、，主颈项疼，历节汗出。昆仑，主疟多汗（《千》）。然谷，主温疟汗出。复溜，治骨寒热，汗注不止（《铜》）。大敦，治心痛汗出（见卒疝）。缺盆，治汗出（见瘰疬）。中府，治风汗出（见肺气）。少商，治汗出而寒（见喜噫）。冲阳，主汗出（见疟）。灸，手足心热盗汗（见劳）。
（牡蛎散治卧即盗汗，风虚头痛，牡蛎熬黄，白术、防风各三两，酒服方寸匕。日二，止汗之验，无出此方。一切泄汗服之，三日皆愈，此《千金方》所载也。《本事方》云：如恶风加防风一倍，气虚加术，面肿加牡蛎，盖增益之也。亦有牡蛎散治虚劳盗汗不止，牡蛎煅，麻黄根、黄芪，等分为末，每二钱，水一盏，煎七分，温服。予皆用之验，故附此（《本事》又有二方）。）
列缺、曲池，主热病烦心心闷，先手臂身热瘈疭，唇口聚，鼻张，目下汗出如珠（《千》）。五处、攒竹、正营、上脘、缺盆、中府，主汗出寒热。承浆，主汗出衄血不止。百会，主汗出而呕痉。大都，主热病汗出，目厥足清。《外台》乃云：汗不出，厥，手足清。复溜，主寒热无所安，汗出不止，风逆，四肢肿。凡热病烦心，足寒清，多汗，先取然谷，后取太溪，大指间动脉，皆先补之。列缺（水肿）、肺俞、心俞，主汗出（中风）。
（伤寒自汗，盖阴证也，惟理中汤最佳。予屡教人服验。若只额上有微汗，与夫上一节有汗者，最宜煎五苓散服之（见《既效方》）。《单方歌》云：疫病汗如水，论中号湿温。烧故竹扇灰，调汤效莫论。其论颇有理，药必可用也。（多汗亦有用心得者，宜灸心俞，服镇心丹皆效。））
多汗疟病，譩譆（五十）。多汗（四肢不举少力，横纹五十，长平五十）。多汗盗汗（并见寒热）。
汗不出  ***************************
凡胸满短气不得汗，皆针补手太阴以出汗（《千》）。少泽、复溜、昆仑，主疟寒汗不出。偏历，主风疟汗不出。少泽，治疟寒热汗不出（《铜》）。上星，治痎疟振寒热汗不出。心俞（见狂，《明》同）、曲差，治心中烦满，汗不出（《明》同）。哑门，治头痛风汗不出。陶道，治洒淅寒热，脊强汗不出（《明》同）。胆俞，治振寒汗不出（见头痛）。命门，治头痛如破，身热如火，汗不出。上脘，治身热汗不出（见霍乱）。至阴（见头痛）、鱼际（见寒热）、曲泉（见疝）、侠溪（见胸胁满）、中膂俞，治汗不出（见消渴）。偏历，治风汗不出。窍阴，治手足烦热，汗不出转筋。命门（见头痛）、肺俞（见汗），疗汗不出（《明》）。曲泽，疗汗出不过肩（见唾血）。曲泽，主汗出不过眉（《甲》见伤寒寒热）。鱼际，疗汗不出（见寒热）。
伤寒无汗  ***************************
大都，疗热病汗不出，手足逆冷，腹满善呕，目眩烦心，四肢肿（《明下》）。凡温病身热五日以上，汗不出，刺太泉，留针一时取针，若未满五日，禁刺。劳宫，主热病三日以往，不得汗，怵惕。《甲乙》亦云：主热病烦满欲呕哕，三日以往不得汗，怵惕，胸胁不可反侧，欬满溺赤，小便血，衄不止，呕吐血，气逆噫不止，嗌中痛，食不下，善渴，口中烂，掌中热，欲呕（《千》）。孔最，主臂厥热痛，汗不出。（《明》云：热病汗不出。）皆灸刺之。此穴可出汗。经渠、阳池、阳谷、合谷（《明下》同）、前谷、内庭、后溪、腕骨、支沟（《明下》同）、厉兑、冲阳、解溪，主热病汗不出。中冲等，主热病汗不出（见伤寒诸病）。命门、膀胱俞、上脘、曲差、上星、陶道、天柱、上髎、悬厘、风池，主烦满汗不出。飞扬，主下部寒热，汗不出，体重。玉枕、大杼、肝俞、心俞、膈俞、陶道，主汗不出，凄厥恶寒。光明，主腹足清，寒热汗不出。曲泉，主身热头痛，汗不出。鱼际，主头痛不甚汗出。尺泽，主气膈喜呕，鼓颔，不得汗，烦心身痛。液门、中渚、通里，主热病先不乐，头痛面热无汗。伤寒温病，善摇头颜清，汗出不过眉，曲泽主之（《甲》）。委中，治热病汗不出云云，取其经血立愈（《铜》）。孔最，治热病汗不出，此穴可灸三壮，即汗出（《明下》同）。陷谷、厉兑、膈俞、中渚、大都（见腹满）、支沟、阳谷（《明》同）、腕骨、前谷，治热病汗不出。悬颅，治热病烦满，汗不出（《明》同）。悬厘，治热病汗不出，头偏痛，烦心不欲食。譩譆，治热病汗不出。大杼，治伤寒汗不出，脊强。经渠，治热病汗不出，暴痹喘，足（《明》作逆）心痛，呕吐。商阳，治热病汗不出（《明下》同）。中冲，治热病汗不出，掌热，身如火，心痛烦满，舌强。太溪，治热病汗不出，默默嗜卧，溺黄，消瘅，大便难。风池，治温病汗不出，目眩，苦头痛。大陵，治热病汗不出，臂挛腋肿，善笑不休，心悬若饥，喜悲泣惊恐，目赤，小便如血，呕逆，狂言不乐。劳宫，治热病三日汗不出，怵惕，胸胁痛不可转，大小便血，衄血不止，气逆呕哕，烦渴，食饮不下。光明，治热病汗不出，卒狂，虚则痿痹，坐不能起；实则足胻热，膝痛，身体不仁，善啮颊。中冲，治热病烦闷，汗不出，掌热，身如火，心痛舌强。《明下》云：身热如火，头痛如破。天池，疗热病汗不出，胸满颈痛，四肢不举，腋下肿，上气胸中有声，喉喝（《明下》）。（相识患阴证伤寒，四肢厥冷不省，予与理中汤服，至第二服，汗出如雨矣，神哉！）
发背（痈疽、疡瘘）  ***************************
（余见痔漏）
频刺风门，泄诸阳热气，背永不发痈疽（《铜》）。灸发背法：或不见疮头，以湿纸敷，先干者是，以大蒜去皮生切钱子，先安一蒜钱在上，次艾灸三壮，换蒜复三灸，如此易无数。痛灸至不痛，不痛灸至痛，方住。若第一日急灸减九分，二日灸减八分，至第七日尚可。自此以往，灸已后时，灸讫，以石上生者龙鳞薜荔洗研取汁汤温呷，即泻出恶物去根。凡疔疮、头疮、鱼脐等疮，一切无名者悉治（《集效》）。凡发肿至坚有根者，名曰石痈。治法当上灸之百壮，石子当碎出，如不出，益壮乃佳（《千》）。论曰：凡发背皆因服五石、寒食、更生散所致，亦有单服钟乳而发者，又有生平不服而自发背者，其候率多于背、两胛间起，初如粟米大，或痛或痒，仍作赤色，人皆初不以为事，日渐长大，不过十日，遂至于死。临困之时，以阔三寸高一寸疮有数十孔，以手按之，诸孔中皆脓出，寻时失音。所以养生者，小觉背上痒痛有异，即火急取净土，水和为泥，捻作饼子，厚二分，阔一寸半，以粗艾大作炷灸泥上，帖着疮上灸之，一炷一易饼子。若粟米大时，可灸七饼子即瘥；如榆荚大，灸七七饼炷即瘥；如钱大，可日夜灸，不限炷数，仍服五香连翘汤及铁浆诸药攻之，乃愈。凡肿起背胛中，头白如黍粟，四边相连肿赤黑，令人闷乱，即名发背，禁房室、酒肉、蒜面。若不灸治，即入内杀人。若灸当疮上七八百壮，有人不识，多作杂肿治者，皆死。
（郭户为予言，乡里有善治发背、痈疽者，皆于疮上灸之，多至二三百壮，无有不愈。但艾炷小作之，炷小则人不畏灸，灸多则作效矣，盖得此法也，然亦不必泥此。近有一医以治外科得名，有人发背疮大如碗，有数孔，医亦无药可治，只以艾遍敷在疮上，灸之久而方疼，则以疮上皆死肉，故初不觉疼也，旋以药调治之愈，盖出于意表也。）
王蘧疽发于背，张生以艾火加疮上，自旦及暮，凡一百五十壮，知痛乃已。明日镊去黑痂，脓血尽溃，肤理皆红，亦不复痛。始别以药附之，日一易焉，易时旋剪去黑烂恶肉，月许疮乃平。是岁秋夏间，京师士大夫病疽者七人，余独生，此虽司命事，然固有料理，不知其方，遂至不幸者（见王蘧发背方序）。阳辅，治腋肿疽马刀（见腰脚痛）。犊鼻，治膝膑痈肿（见膝痛）。窍阴，主营（《明》作骨）疽发厉，项痛引头（《明》同）目痛。（《铜》云：治痈疽头痛心烦。）凡疽卒着五指，筋急不得屈伸者，灸踝骨中央数十壮，或至百壮。附骨疽，灸间使后一寸，随年壮，立瘥。天突，疗肺痈，唾脓血，气壅不通（《明》）。膻中，疗肺痈，咳嗽上气，唾脓，不下食，胸中气满如塞。少海，治疡肿振寒。太冲、临泣（见腋肿），治马刀疡瘘。《单方歌》云：恶患是石痈，不针可药取。当上灸百壮，石子出如雨。
余尝为刘和叔序灸痈疽方云：必以毒药攻于内，伐其根也；又以火艾灼于外，宣其毒也，法尽于此矣。痈疽始作，灼艾，服大黄等药，无不愈者（大黄宜随人虚实服）。王子高病背疽，京师外医以为不可治，得一徐人教以灼艾如枣大，近千壮。鲁直数患背疮，亦灼艾而愈。灸为第一法也（《必》）。
瘿瘤（肉瘤）  ***************************
天府（《甲乙》作天窗）、臑会、气舍，主瘤瘿气咽肿。通天，主瘿，灸五十壮。胸堂、羊矢，灸百壮。脑户、通天、消泺、天突，主颈有大气。臑会，治项瘿气溜。《明下》云：疗瘿及臂气肿。气舍，治瘤瘿（见欬逆上气）。浮白、疗瘿，肩不举。（《铜》云：治瘿气。）肺俞，疗瘿气。瘿上气短气，灸肺俞百壮。瘿上气胸满，云门五十壮。瘿恶气，天府五十壮。（《千金翼》云：又胸堂百壮。）瘿劳气，冲阳随年壮。瘿，灸天瞿三百，横三阔寸灸之。瘿气面肿，通天五十壮。瘿，灸中封随年壮。诸瘿，灸肩髃左右相对宛宛处，男左十八壮，右十七壮；女右十八壮，左十七壮，或再三取瘥止。又风池百壮。又两耳后发际百壮。又头冲（一作颈冲）灸之，各随年壮。（《千金翼》云：一名臂臑。）瘿恶气、大椎横三阔寸灸之。风池，耳上发际，大椎各百壮。大椎两边各寸半，小垂下各三十，又臂臑随年壮。凡五处共九穴，又垂两手两腋上纹头，各三百壮，针亦良（《千翼》）。
（大智禅师云：皮肤头面生瘤，大如拳，小如栗，或软或硬，不痛，不可辄针灸。天南星（生干皆得）滴少醋研膏，先将小针刺病处，令气透，以药膏摊纸上贴，三五易瘥。此亦一说也，故并存之。）
治脑瘘诸节诸痈肿牢坚治之方，削附子令如棋子厚，正着肿上，以少唾湿附子，艾灸附子令热彻，附子欲干，辄更唾湿之，常令附子热彻，附子欲干，辄更气入肿中，无不愈。此法绝妙不传（《千翼》）。凡肉瘤勿治，治则杀人。（《肘后方》云：不得针灸。）
瘰疬  ***************************
大迎、五里、臂臑，主寒热，颈瘰疬（《千》）。大迎，治寒热，颈痛瘰疬（《铜》）。缺盆，治寒热瘰疬，缺盆中肿，外溃则生，胸中热满，腹大水气，缺盆中痛，汗出（《明》同）。五里，治寒热瘰疬咳嗽。臂臑，治寒热颈项急，瘰疬，肩背痛不得举。少海，疗腋下瘰疬，臂疼屈伸不得，风痹疼疰病（《明》）。天牖，疗瘰疬寒热，颈有积气，暴聋肩痛（《下》）。灸一切瘰疬在项上，及触处但有肉结凝，似作瘘及痈疖者，以独头蒜截两头留心，大作艾炷如蒜大小，贴疬子上灸之，勿令上破肉，但取热而已。七壮一易蒜，日日灸之，取消止。一切瘰疬，灸两胯里患疬处宛宛中，日一壮止，神验。又五里、大迎各三十壮，又患人背两边腋下后纹上，须随年壮。又耳后发际直脉七壮。
（有同舍项上患疬，人教用忍冬草研细，酒与水煎服，以滓敷而愈（详见《良方》）。次年复生，用前药不效，以艾灸之而除根。有小儿耳后生疬，用药敷不效，亦灸之而愈云。）
瘰疬初生如梅李，切忌以毒药点蚀，及针刀镰割，劳疬为甚。既经蚀取之，后无有不死者，盖外医既少慈悲，又利于积日，特宜戒之（《必》）。疬疡着颈及胸前，灸乳间（见白驳）。腋下瘰疬漏，臂疼屈伸不得。风痹漏瘙，针少海三分（留七呼，泻五吸）。针瘰疬，先拄针皮上三十六息，推针入内之追核大小，勿出核，三上三下乃出针。颈漏，天池百壮，又心鸠尾下宛宛中七十，又章门、临泣、支沟、阳辅（百壮），又肩井随年，又以艾炷绕四畔周匝（七壮即止）。诸恶漏中冷息肉出，灸足内踝上各三壮（二年者六壮，《千翼》）。
风疹（隐疹）  ***************************
曲泽，治风疹，臂肘、腕善动摇（《铜》）。肩髃，治热风隐疹（《明》云：刺风风虚）。曲池，治刺风隐疹。涌泉（《明》同）、环跳（见膝），治风疹。下昆仑，疗刺风疹、风热风冷痹（《明》）。曲池，疗刺风疹疼痛（见偏风）。伏兔（见风劳），疗隐疹。合谷、曲池，疗大、小人遍身风疹（《下》）。
（《千金方》云：人有风疹多必眼暗，先攻其风，其暗自瘥。然则人之目暗，亦有因风疹多而得者，风疹可不先治乎？）
《千金翼》灸风热赤疹痒，搔之逐手作疮法：以一条艾蒿长者，以两手极意寻之着壁，立两手并蒿竿拓着壁伸十指，当中指头以大艾炷灸蒿竿上，令蒿竿断即止，灸十十瘥，瘥后重发，更依法灸，永瘥。隐疹，曲池灸随年壮。头痛隐疹，天窗七壮。
历节风  ***************************
飞扬、涌泉、颔厌、后顶，主历节汗出（《千》见颈项）。飞扬，治历节风，足指不得屈伸，头目眩逆气（《铜》）。
（麝香丸尤治白虎历节，诸风疼痛，游走无定，状如虫行，昼静夜剧。许叔微在歙川，有一贵家妇人遍身走注疼痛，至夜则发，如虫啮其肌，多作鬼邪治。予曰：此正历节病也，三服愈（见《本事方》）。）
举体痛痒如虫啮，搔之皮便脱作疮，灸曲池（见疮）。
《良方》服治癞药半月，两膝眼灸二七壮。丞相长安公医人无数。
（麻风恶疾，《千金》诸方药甚多，或效或不效，惟兼丝叶细末，地暴米糊圆，梧子大，日二三服，每服四五十丸，茶汤下。调药末服效尤速，只难服尔，病去后，亦宜服，屡施与人神效。若更灸曲池、合谷、三里、绝骨等穴尤佳，予与人按此等穴，皆酸疼故也。）
疔疮（疡瘘、鱼脐疮、瘑疮、疳疮）  ***************************
疔肿，灸掌后横纹后五指，男左女右，七壮即瘥。已用得效。疔肿灸法虽多，然此法甚验，出于意表（千）。（刮竹箭上取茹作炷，灸疔肿上二七壮，即消。）
（疔疮灸法，《千金》以为神验，亦有先以针刺鱼脐疮上四畔作孔，捣白苣汁滴疮孔者；有刺疮头及四畔令汁出，捣生栗黄敷（以面围之，勿令黄出），从旦至午，根拔出者。有用苍耳根、茎、苗，但取一色烧灰，醋泔淀和如泥涂，干即易之，不过十度，拔根出者。（疔肿方有千首，皆不及此。）有用皂荚子取仁作末敷，五日内瘥者；有用水獭屎敷大良者，可考而知也。有道人传瓦盘覆蜣螂，安浓米泔小盏，以火逼之，虫热吃泔及困死，取脑中白肉（乃米泔也），新瓦上暵干为末，热酒调二钱服。仍以少敷疮即愈。胡签母患此，疼如铁丁丁然，依此治之效。）
小海，治疡肿振寒。太冲、临泣（见腋肿），治马刀疡瘘（《铜》）。一切瘑疮，灸足大指奇间二七壮，灸大指头亦佳（《千》）。
（予年少生一疮，在足内外踝之中，深而疼，阴证疮也。偶阅古阴阳书，有用青桑浆治袴口疮者，用之即愈。后在武林，内踝上生一疮，逾月又生一疮，令仆往江下取得少黄桑浆，仅可一抹，翌朝愈矣。自是常教人用，皆效。舍侄腿生疮不可行，舍弟取桑根捣成膏敷，亦愈。）
举体痛痒如虫啮，痒而搔之，皮便脱落作疮，灸曲池二穴，随年壮，发即灸之，神验（《千》）。凡疔疮、头疮、鱼脐等疮，一切无名者，皆治（见发背）。凡疮毒久不合，灸合谷各七壮，至七七壮，极验（仍服内托散）。小儿疳湿疮，灸第十五椎侠脊两傍七壮，未瘥，加七壮（《千》）。疔肿在左，灸左臂曲肘纹前，取病人三指外于臂上处中灸之，两筋间从不痛至痛；肿在右从右灸，不过三日即瘥矣（《千翼》）。
癣疥疮（白癜风、疣目）  ***************************
日中时灸病处影上三壮，咒曰：癣中虫，毛绒绒，若欲治，待日中（《千》）。又法：八月八日日出时，令病人正当东向户长跪，平举两手，持户两边，取肩头小垂际骨解宛宛中，灸，两火俱下，各三壮。若七壮，十日愈。
《千金翼》曰：瘑疮疥癣，皆有诸虫，三年不瘥，便为恶疾云云。治久癣不瘥方：细研水银霜如粉，和腊月猪膏，先以泔清洗疮，拭干一涂即瘥，再涂永瘥矣。大陵、支沟、阳谷、后溪，主痂疥（《千》）。阳溪，治痂疥（《铜》）。合谷、曲池，疗皮肤痂疥（《明下》）。
（予少患疥，凡十五年，遇冬则为疮，人教用羊蹄菜根（蛇床子根），片切如钱，米泔浸二三宿，漉出，入生姜、矾同研细，裹以生布，遇浴擦洗，良久，以水洗，三四次用即除根，后数年再生，用前法愈，神效如此，何以灸为也？）
白癜风，灸左右手中指节去延外宛中三壮，未瘥，报之。
（至道《单方》治紫癜风，用舶上硫黄细研，绵帛裹，生姜自然汁半盏浸和，绵子涂所患处，稍干再易。此患多从夏发，但请验之，予虽未试，想必奇方也。）
《千金翼》灸白癜、白驳等，重午日午时，灸膝外屈脚当纹头，随年壮。一时下火，不得动。又白癜、白驳浸淫、疬疡着头颈胸前，灸两乳间，随年壮，立瘥。
疣目，着艾炷疣目上灸之，三壮即除。支正，治生疣目（《铜》）。
（疣目虽可灸，《千金方》亦有用杏仁烧令黑，研膏涂上者；有用松柏脂合和涂之，一宿失去者；有用牛口中涎敷涂自落者；有用苦酒渍石灰六七日，滴取汁点疣上，小作疣即落者；有以猪脂揩痒处，令少许血出即瘥，神验无以加者，不必专拘灸也。）
蛊毒  ***************************
巨阙，治蛊毒（《铜》见心痛）。俗亦有灸法，初中蛊于心下，捺便大炷灸百壮，并主猫、鬼亦灸得愈。又当足下小指尖上灸三壮，当有物出。酒上得者有酒出，饭上得者有饭出，肉菜上得者有肉菜出，即愈，神验。皆于灸疮上出（《千》）。
（梅师治卒中蛊，下血如鸡肝，脏腑败坏，桔梗捣汁服七分合佳。《录验方》亦云：卒中蛊，血如鸡肝，昼夜出血，桔梗捣屑，酒服方寸匕，日三，药不下，校开口灌。又有用马蔺根末，水服方寸匕，随吐则出，极神者。《肘后方》云：凡中蛊令人心腹切痛，如有物咬，或吐下血，不即治，蚀人五脏尽即死。蓖麻一枚去皮，朴硝一钱同研，新水作一服，连进二三服效，此虽未试，亦奇方也。）
犬伤（蛇伤）  ***************************
外丘，治猘犬所伤，毒不出，发寒热，速以三壮艾可灸啮处，立愈（《铜》）。春末夏初，狂犬咬人，即令人狂，过百日乃得免，当终身禁食犬肉、蚕蛹，食此则发，不可救也。先去却恶血，灸疮中十壮，明日以后，日灸一壮，百日乃止，忌酒，每七日捣韭汁饮一二盏。睡日蛇入七窍，以艾灸蛇尾即出，又法刀破蛇尾些子，入椒七粒，蛇自出，出后急以雄黄、朱砂细研，煎人参汤调灌，取蛇毒（《单》）。
（山居人或被蛇伤，即以溺溺之，拭干，以艾灸之效。《朝野佥载》记艾炷当毒蛇啮处灸，引出毒气瘥。薄切独头蒜贴蛇咬处灸，热彻即止。（灸蛇毒上三七壮，无艾以火头将疮孔大小热之（《千翼》）。）狂犬咬人，令人吮去恶血尽，灸百壮，后日日灸，百日止，瘥。血不出，一生忌酒、猪（《千翼》）。）
乳痈  ***************************
膺窗，治乳痈寒热，卧不安（《铜》）。临泣，治乳痈（见月事）。神封，治乳痈洒淅恶寒（《明》同）。乳根，治乳痈凄惨寒（《千》有热字）痛，不可按。三里，主乳痈（《铜》同）有热（《千》）。下廉，治乳痈惊痹胫重（《铜》作喉痹胻肿），足跗不收，跟痛。神封、膺窗，主乳痈寒热，短气卧不安。天溪、侠溪，主乳肿痈溃。论曰：产后宜勤挤乳，不宜令汁蓄积。蓄积不去，便结不复出，恶汁于内引热，温壮结坚，牵掣痛，大渴引饮，乳急痛，手不得近，成妒乳，非痈也。急灸两手鱼际二七壮，断痈脉也，不复恶手近，乳汁亦自出。便可手助迮捋之，则乳汁大出，皆如脓状，内服连翘汤，外以小豆薄涂之，便瘥。又以绳横度口，以度从乳上行，灸度头二七壮（《千翼》）。
（《千金》论曰：女人患乳痈，四十以下，治之多瘥；四十以上，治之多死。不治自终天年。予有亲年七十，生乳痈，不信此论，令外科用刀仗开，时暂虽快，未几而殂，方知《千金》犹信也。有捣地榆汁敷，有捣蔓菁叶或根敷，热即易之。有用白芷末温汤调敷效。）
乳肿痛（殂乳少、吐奶）  ***************************
乳根，疗乳痛（《明》）。肓门（《明》同），治妇人乳有余疾（《铜》）。《千》云：中极，主乳余疾。气冲，治难乳子抢心（见月事）。府舍，厥气两乳（见脾疼）。太泉，主妒乳膺胸痛（《千》）。天溪，治乳肿贲膺（见胸痛）。梁丘（见惊）、地五会，治乳肿。天牖，主乳肿，缺盆中肿（《千》）。足临泣，主乳肿（见月事）。膻中，治乳汁少（《铜》）。《明下》云：奶脉滞无汁，下火立愈。小儿吐奶，灸中庭一壮（《明下》）。小儿喉中鸣，咽乳不利，璇玑三壮。
妇人无子  ***************************
阴廉，治妇人绝产。若未经产者，灸三壮即有子（《铜》）。中髎，治绝子带下，月事不调。次髎、涌泉、商丘，治绝子。中极，治妇人断绪（见月事，《明》同）。《明下》云：疗失精绝子。石关，治绝子，脏有恶血。上冲腹，㽲痛不可忍。（《明下》云：腹厥痛绞刺。）曲泉，主女子疝瘕，按之如以汤沃两股中，小腹肿，阴挺出痛，经水来下，阴肿或痒，漉青汁如葵羹，血闭无子，不嗜食（《千》）。水原、阴跷，主女不字，阴暴出淋漏，月水不来，多闷心痛。然谷，主不字（《铜》作不字），阴暴出经漏（《千》）。上髎，主绝子，疟寒热，阴挺出不禁，白沥，痉脊反折。阴交，主拘挛腹满疝，月水不下，乳余疾，绝子，阴痒，贲豚上，䐜腹坚痛，下引阴中，不得小便。石门，主腹满疝，积乳余疾，绝子，阴痒，贲豚上，䐜小腹坚痛，下引阴中，不得小便，忌灸，绝孕。关元，主绝子，衃血在内不下，胞转不得尿，小腹满，石水痛。又主引胁下胀，头痛身背热，贲豚寒，小便数泄不止。中极，主子门不端，小腹苦寒，阴痒及痛，贲豚抢心，饥不能食，腹胀，经闭不通，小便不利，乳余疾，绝子。又主拘挛腹疝，阴痒。筑宾，主大疝绝子。涌泉，主女子无子，欬而短气。气冲，主无子，小腹痛。阴廉，主绝产。若未曾产，妇人绝子，灸然谷五十壮。妇人绝嗣不生，胞门闭塞，关元三十壮，报之。妇人妊子不成，若堕落腹痛，漏见赤，胞门五十壮，在关元左边二寸是。妇人绝嗣不生，灸气门，在关元旁三寸，百壮。妇人子脏闭塞，不受精疼，胞门五十壮。妇人绝嗣不生，漏赤白，泉门十壮，三报。月水不利，贲豚上下，并无子，四满三十壮。妇人胞落颓，脐中三百壮。又阴交五十壮，三报，在脐下横纹中。又背脊当脐五十壮。又玉泉五十壮，三报。妇人胞下垂注，阴下脱，灸侠玉泉三寸，随年壮，三报。妇人阴冷肿痛，归来三十壮，三报。中极，妇人断绪最要穴（带下）。关元，主断绪产道冷，针八分，留三呼，泻五吸，灸亦佳。灸不及针，日灸百壮止。妊不成，数堕落，玉泉（即中极）五十壮，三报，又龙门二十壮。妇人无子，针关元（《千翼》、甄权）。涌泉，治妇人无子（见虚损）。妇人欲断产，灸右踝上一寸三壮，即断（《千》）。石门忌灸，绝孕。《铜》云：针之绝子。《明》云：怀胎必不针关元。若针而落胎，胎多不出，针外昆仑立出。阴交灸多，绝孕（《千翼》）。又云石门、关元相去一寸，针关元治妇人无子，针石门则终身绝嗣，其道幽隐，岂可轻侮哉？
妇人血气痛  ***************************
四满（又主胞中有血）、石门，主子脏有恶血，内逆满痛（《千》）。四满、治妇人血脏积冷。阳跷，疗妇人血气（《明》）。阴交，治产后恶露不止，绕脐冷痛（见血崩）。涌泉，治心痛不嗜食，妇人无子，女子如妊娠，五指端尽痛（见虚损）。妇女本脏气血癖走刺痛（灸法见肾虚）。阴交，治血块腹痛（余见月事）。
血块（瘀血）  ***************************
石门，治妇人因产恶露不止，遂结成块，崩中（《明》同）漏下（《铜》）。天枢、中极，治血结成块（并见月事）。下极，疗因产恶露不止，遂成疝瘕，或因月事不调，血结成块（《明》）。漏谷、曲泉，治血瘕（《铜》见痃癖）。曲骨，主血癃（《千》）。复溜，主血淋。血淋，灸丹田等（并见淋）。三里，治胸中瘀血（《铜》）。九曲、中府，主内有瘀血（见尸厥）。
血崩（崩中漏下、恶露不止）  ***************************
大敦，治血崩不止（《铜》）。合阳，治崩中。气海（见月事）、石门，治崩中漏下（见血块）。中都，治崩中，因产恶露不绝。交信、阴谷、太冲、三阴交，治女漏血不止。石门，治崩中漏下（见血块）。血海，治漏下恶血，月事不调，逆气腹胀。血海，主漏下。若血闭不通，逆气胀（《千》）。阴谷，主漏血。小腹胀，体寒热，腹偏肿。太冲（见疝）、然谷，主经漏（见无子）。阴跷，主阴挺下血，阴肿或痒，漉清汁若葵汁。白崩，灸小腹横纹当脐孔直下百壮，又内踝上三寸，左右各百壮。阴交、石门，疗崩中（《明》）。天枢，疗漏下赤白（交仪、复溜并同），及腹大坚，食不化，面色苍苍（《下》）。若经候过多，其色瘀黑，甚者崩下，吸吸少气，脐腹冷极，则汗出如雨，尺脉微小，由冲、任虚衰，为风冷客乘胞中，气不能固，可灸关元百壮，宜鹿茸丸（《指》）。
（有皮匠妻患血崩两月，饮食不进，与镇灵丹服，少减而未断。因捡得耆域方如圣散，用棕榈、乌梅、干姜各一两，并烧存五分性，为末，每服二钱，食前乌梅汤调下（患甚者不过三服），合一剂与服而疾平。又有巡捕之妻，年逾五十，因伤寒而血崩，与加胶艾四物汤，一服渐愈。后因劳复大作，与镇灵丹十五丸而止，或无此丹，烧鹿角存性，为末，酒调服亦佳。以其屡验，故附于此。）
阴交，治女子月事不绝，带下、产后恶露不止，绕脐冷痛（《铜》《明》同）。气海（见月事）、中都，治恶露不止（见血崩）。关元，治恶露不止（见赤白带）。中极（《明》见血块）、石门（《下》与《铜》同），疗因产恶露不止。漏胞下血不禁，灸关元两旁三寸百壮；产难、月水不禁，横生胎动，针三阴交；胎动，崩中下痢，贲气上逆，针石门寸四分；漏胞见赤，胞门五十，又气门五十；崩中带下，针灸中极（见带下）。
产后余疾（产前）  ***************************
期门，治产后余疾（《铜》见心痛）。《千》云：主产余疾，食不下，贲豚上下伤，腹满。伏兔，疗妇人八部诸疾（《明》）。妇人产后浑身疼，针百劳穴，遇痛处即针，避筋骨及禁穴（许）。《明下》云：产后未满百日，不宜灸。
（产后血晕，寒热往来，或血抢心，恶疾也。予阅食料本草，见有用鹿角烧为末，酒调服，日夜数服验者。偶家有妇人患此，令服此神效。因教他人妇服，皆验。但以产后未可饮酒，以童子小便调服尔（最忌服利药）。）
《明下》云：凡怀孕不论月数，不宜灸。《铜》云：昔宋太子善医术，出苑，治一妊妇，太子诊曰：女。令徐文伯诊，曰：一男一女。针之，泻三阴交，补合谷，应针而落，果如文伯言，故妊娠不可刺。
难产（胞衣不出、子抢心、落胎）  ***************************
冲门，治难产，子上冲心不得息（《铜》）。张仲文疗横产，治先出手，诸符药不捷，灸右脚小指尖头三壮，炷如小麦，下火立产。中封，主小腹大，字难，嗌干嗜饮，夹脐疝（《千》）。上昆仑，主字难，若胞衣不出，泄风从头至足。气冲，主胞不出（见月事）。气冲，治子上抢心（《铜》见月事，《千》同）。冲门，主乳难，子上冲心，阴疝。（《千》《海上方》治难产及胞衣、死胎不下，蓖麻七粒，去壳，研如泥，涂足心，才下急洗去。《本事方》极验）。
昔河阳公主每产累不能，终南山道士进枳壳散，神效。（枳壳麸炒，去穰，四两，甘草炙，三两，为细末，每服一大钱匕，空腹沸汤点服。五六月后方可服，日一服；八月，日三服。始产瘦小，数月后平服。）若横生、逆生，宜服黑散。（百草霜，釜下黑煤是，香白芷，等分，研匀，每服二钱匕，醋、童子小便各一茶脚调匀，更入少沸汤，温热服，良久便正生。未知再作，顷刻活二人命。）予教人服屡验，故附此。
妇人堕胎后，手中厥逆，针肩井立愈，灸更胜针，可七壮（《铜》）。
月事  ***************************
气冲，治月水不利，身热腹痛，㿉疝阴肿，难乳，子上抢心，痛不得息，气冲腰痛不得俯仰（《铜》）。会阴，治女子经不通（《千》同）。关元，治月脉断绝（见带下）。足临泣，治月事不利，季胁支满，乳痈心痛，周痹痛无常处，逆气喘不能行。中极，治妇人断绪，又因恶露不止，月事不调，血结成块。天枢，治月事不时，血结成块，肠鸣腹痛，不嗜食。水泉，治月事不来，来即多，心下闷痛，目䀮䀮不能远视，阴挺出，小便淋沥，腹痛。阴跷，疗不月水，惊悲不乐，如堕坠，汗出（《千》作不出）面黑。病饥不欲食，妇人淋沥，阴挺出，四肢淫泺，心闷（《明》）。《下》云：疗月水不调，嗜卧怠惰，善悲不乐，手足偏枯，不能行。太冲，疗月水不通（《下》）。阴包、交仪，疗月水不调。阴跷，主经逆，四肢淫泺，阴暴跳，小腹偏痛。又主女子淋，阴挺出，月水不来。行间，主月事不利，见赤白而有身反败阴寒。足临泣，主月水不利，见血而有身则败，乳肿。腰俞，主月闭溺赤，脊强互引反折，汗不出。中枢，主经闭不通（见无子）。治女人从小至大，月经未尝来，服黄芩牡丹汤两剂后，灸乳下一寸黑员际，各五十壮。气穴，主月水不通，奔泄气上下，引腰脊痛。天枢，主胞中痛，恶血，月水不以时休止，腹胀肠鸣，气上冲胸。气冲，主月水不利，或暴闭塞，腹胀满，癃，淫泺身热，乳难，子上抢心。若胞不出，众气尽乱，腹中绞痛，不得反息，正仰卧，屈一膝伸一膝。月经不断，灸内踝下白肉际青脉上，随年壮。带脉、侠溪，主小腹坚痛，月水不通。水道，主小腹胀满，痛引阴中，月水至则腰背痛，胞中瘕，子门寒，大小便不通。下髎，治女子下苍汁不禁，中痛引小腹疼，大便不利，寒湿内伤（《铜》）。隐白，治月事过时不止，刺之立愈。阴交，治月事不绝。气海，治月事不调，带下崩中，因产恶露不止，绕脐病痛。气穴，治月事不调，泄利不止，贲气上下，引腰脊痛。血海（见漏下）、带脉，治月脉不调（见小腹痛）。阴交（见血崩），治月事不绝（《千》云不下），月水不利，灸四满（并见无子）。月水不调，血结成块，针间使（见疝瘕）。产后月水不禁，横生胎动，皆针三阴交（《千翼》）。月水不利，贲血上下，无子，四满三十壮。
赤白带  ***************************
关元，治带下瘕聚，因产恶露不止，月脉断绝，下经冷（《铜》与《明》同）。气海（见月事）、小肠俞，治带（《千》《明》并同）。中髎，治带下，月事不调（见绝子）。带脉，治带下赤白（见小腹痛）。《明下》又云：胁下气转连背，痛不可忍。阴交（见恶露），疗带下（《明》）。曲骨，疗带下赤白，恶合阴阳（《铜》同），小便闭涩不通，但是虚乏冷皆宜灸。上髎，主白沥（《千》见绝子）。次髎，主赤白沥，心积胀腰痛。中髎，主赤淫时白气癃，月事少。腰尻交，主下苍汁不禁，赤沥阴痒，痛引小腹控䏚，不可俯仰。曲骨，主赤白沃，阴中干痛，恶合阴阳，小腹䐜坚。小便闭。大赫，主赤沃。
（有来觅赤白带药者，予并以镇灵丹与之。镇灵丹能活血温中故也，以其神效，故书于此，但有孕不可服尔。若灸带脉穴，尤奇于此丹也。有妇人患赤白带，林亲得予《针灸经》，初为灸气海穴未效，次日为灸带脉穴，有鬼附患身云，昨日灸亦好，只灸我未着，今灸着我，我今去矣，可为酒食祭我，其家如其言祭之，其病如失，此实事也。予初怪其事，因思晋景公膏肓之病，盖有二鬼焉，以其虚劳甚矣，鬼得乘虚而居之。今此妇人之疾，亦有鬼者，岂其用心而虚损，故有此疾，鬼亦乘虚居之。灸既著穴，其鬼不得不去，虽不祭之可也。自此有来觅灸者，必为之按此穴，莫不应手酸疼，予知是正穴也，令归灸之，无有不愈。其穴在两胁季肋之下一寸八分，有此疾者，速宜灸之。妇人患此疾而丧生者甚多，切不可忽。若更灸百会尤佳，此疾多因用心使然故也。）
带下，灸间使三十壮（见疝瘕）。绝嗣不生，漏下赤白，泉门十壮（三报）。下血，泄痢赤白，漏血，足太阴五十壮，在内踝上三寸。腹中五寒百壮。漏下赤白，月水不利，灸交仪。下血漏赤白，营池四穴二十壮，在内踝前后两边池上脉，一名阴阳。漏下赤白，四肢酸削，漏阴三十壮，在内踝下五分微动脉上。赤白漏泄注，灸阴阳穴随年壮，三报之，在足拇指下屈里表头白肉际。崩中带下，因产恶露不止，妇人断绪最要穴，针中极四度即有功，若未有更针入八分，留十呼，得气即泻，灸亦佳，不及针，日灸三十至三百止。带下，小肠俞五十（见寒热，《千翼》）。