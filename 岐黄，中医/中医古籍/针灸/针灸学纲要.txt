
序  ***************************
大凡豪杰之倡复古者，非墨守成法，作抱残守缺之举也，其始皆受业于时师之门，钻研揣摩，既尽其道，然有时疑虑横生，不能起古人而问之，而师之所传者，是否合于实情，言而无征，亦空言而已，儒家之术，苟非圣人，其事业与言论，究否适当，未能使惑者信之也，譬诸兵家，虽饱尝军事学识，然昇平之世，未尝临阵，则其说之当否，亦未能使惑者信之也，医术虽不然，病敌常临于前，可以施诸实验，其说之良拙，可以证之，然二竖不言，药之偶中，而得名多矣，未必可以作证，而判其良拙，故医学复古之说，亦以无博学之士，以证其虚妄，或说与术合，而为之证验，故採用古法，以古法为证耳，摄都医士管周圭，以针灸复古，良于其术也，本其经验，著为是书，当其引证参考，构心苦思之事，突不暇黔，既成示其弟子，名曰针灸学纲要，盖呕心损血之作也，此书梓行，岂但为其弟子之南针，直济世家之一古方则也，可谓豪杰之事业也已矣。
明和丙戌冬十一月东溟林义卿撰

凡例  ***************************
针灸上切要之经穴，予所恆用者，仅七十穴耳，以此七十穴，而疗诸病，不复求他经穴，固违旧说，然用诸实验，每奏奇效，以治百病，自觉游刃有馀焉。
旧本十二经，十五络，前生是动井荣俞经合八会，或刺中心，一日死，其动为噫，刺中肝，五日死，其动为语之类，或刺痖门成痖之说，一切不取，故不言太阳太阴经，别为头面之经穴，列头面部，手足之经穴，列手足部。
治门中，皆不言针深浅，宜从其病，医者不分轻重，妄言深刺为害，或浅刺不治，难经所谓春夏浅秋冬深刺之说，一切不可从。
治门中，皆不言灸数者，以随病轻重多寡也，间亦言几壮者，其所有经验而得效者也。
是编之出血法，试用之十之七八，罔不取奇验，然出血有多寡，可随病虚实轻重矣。
余所用治诸病之针，乃毫针也，而世人好华，以金银作之，馀只用铁针，以觉其有奇效也，是至刺皮肉甚亟而不伤气血，医人谓铁针有毒，以不用，然铁之有毒，予亦未之见也。
予所用之出血针，乃三稜针也，和医皆以和钢铁作之，出血之后，其创痛甚，当以南蛮输入者为佳，可选用之。


针灸七十穴  ——————————————————————————————————————————————————————————————————————————————————————————

头面部  ***************************
百会　在项中陷中，容豆许，去前发际五寸，后发际七寸。主治卒中恶，卒起僵卧，恶见风寒。
头维　额角入发际一寸五分，俗为米嚼。主治头痛，眩晕。
医风　耳后尖角陷中，按之引耳中。主治口噤不开，引鼻中，又治齿龋。
耳门　耳前起肉当耳缺者陷中。主治唇吻强，上齿痛。
风池　耳后颞颥后，脑空下，发际陷中。主治面赤肿。
痖门　在顶入后发际五分，项中央宛宛中，仰头取之。主治瘖不能言，舌急语难。
晴明　内眦头外一分，宛宛中。主治目肿，子痛疮，远视䀮䀮，昏夜无所见。

肩背部  ***************************
大椎　在脊骨第一椎上陷者，宛宛中。主治，疟久不愈，复未发前至已发时，灸之数十壮，衄血不止者，数十壮果止。
肩井　肩上陷中缺盆上大骨前，一寸半，以三指按取，当中指下陷中。主治头顶头痛，臂不能举。妇人难产堕胎后，手足厥逆无力者，针之顿愈，又治乳痈极效。
肩髃　膊骨头肩端上，两骨鏬门陷者，宛宛中，举臂取之有空。主治，臂筋骨疼痛，头颈拘急，不可回顾。
膏肓　四椎下，近五椎上两旁相去脊中各三寸，正坐曲脊伸两手，以臂著膝前，令端直，手大指与膝头齐，以物支肘，毋令摇动取之。主治虚损劳伤，百病无所不疗。此穴尤氏传所载，医缓见晋侯病在肓之上，膏之下，如不可攻之，亦以有治之功，而有此名也，盖专和上焦心肺之阳气，心肺之降浊气，升清气，有云行雨施之功矣，故曰，百病无所不疗者，阳气虚损，神魂劳倦，气郁，眠多，梦遗，健忘等诸疾，无不瘥也，诚医家紧要之宝穴也。
肺俞　第三椎下两旁，相去各一寸五分，千金曰，对乳引绳度之。主治上气喘满，咳嗽。
膈俞　七椎下两旁，相去脊中一寸五分，正坐取之。主治胸胁支满，噎食不下，疼嗽气痛。
肝俞　九椎下两旁，相去脊中，各一寸五分，正坐取之。主治胸满，心腹积聚，疼痛嗽引两胁。
脾俞　十一椎下两旁，相去脊中，各一寸五分，正坐取之。主治泄痢不化，饮食不食，不肌肤，黄疸，胀满，痞气。
胃俞　十二椎下，两旁相去脊中，各一寸五分，正坐取之。主治胃寒吐逆，少食羸瘦，霍乱腹痛。
膀胱俞　十九椎下，两旁相去脊中，各一寸五分，伏取之。主治小便赤涩，遗尿失禁，妇人带下瘕聚。
腰眼　令病人解去衣服，直身正立，于腰上脊骨两旁，有微陷处，是为腰眼穴也。主治传尸痨瘵，灭门绝户，百方难治尤妙，尸虫必吐泻中而出，此比四花等穴，尤易且效，又常灸腰痛，消渴，且治妇人月水不定，赤白带下，腰脊冷痛，下血痔漏等，有十全之功。

胸胁部  ***************************
天突　在颈结喉下四寸，宛宛中。主治喘急，痰涎咳嗽。又云喉痹，咽乾急。
中府　乳上三肋间，动脉应手陷中，去中行六寸。主治胸肋痰痛，中风。
鸠尾　蔽骨之端，在臆前，蔽骨下五分，人无蔽骨者，从歧骨际下行一寸，曰鸠尾，言其骨垂下，如鸠尾形。主治卒霍乱，神志昏昧者。
巨阙　鸠尾下一寸。主治心胸疼痛，膈中不利。
上脘　去蔽骨三寸，脐上五寸。主治翻胃呕吐，食不下。
中脘　上脘下一寸，脐上四寸。主治诸病有传。
梁门　中脘旁去中行，各三寸。主治积气疼痛。
阴都　夹中脘两边，相去五分。主治哕呕不得意息。
建里　中脘下一寸，脐上三寸。主治宿食呕吐。
下脘　建里下一寸，脐上二寸，穴当胃下口，小肠上口，水穀于是入焉。主治泄利，腹内肠鸣。
水分　下脘下一寸，脐上一寸，穴当小肠下口。主治水胀肿满，水穀不分，小便不通。灸功尤胜于针矣。
章门　大横外直，季胁肋端，脐上二寸，两旁九寸，侧卧屈上足，伸下足，举臂取之。主治胸胁支满，痞气食积，疟疾疟泄痢，疝痛。
京门　监骨下，腰中季胁，本夹脊。主治小腹急痛。此穴能利腰间之气，通腹背之结，开升降之路，扶持脾肾之元气，诸不委言，惟须每日用之，方能有效，故记以传之也，当
神阙　脐中。主治卒中，不省者，卒霍乱转筋入腹，四支厥冷，欲绝者。
天枢　夹脐中两旁，各二寸陷中。主治贲豚胀疝。甲乙云，治气疝，哕呕，面肿，贲豚。
阴交　脐上一寸，当膀胱上口。主治小腹冷痛，阴囊痒湿。
气海　脐下一寸半，宛宛中，男子生气之海。主治温补下元不足，盛精气，梦遗精滑，白浊。
石门　脐下二寸。主治小腹疝痛，淋闭。
关元　脐下三寸。主治脐下绞痛，遗精淋浊，月经不调。张介宾曰，此穴当人身上下四旁之中，故名，大中极，乃男子藏精，女子蓄血之处。
中极　开元下一寸。主治产时，恶露不行，胎衣不下。

手足部  ***************************
合谷　手大指，次指，歧骨间陷中。主治偏正头痛，面肿目瞖，口眼斜，口噤不开。
商阳　手大指次指内侧，去爪甲角，如韭叶。主治手脚拘挛。
后溪　手少指外侧，本节后陷中。主治肩臑痛，不能动摇。
少商　大指端内侧，去爪甲如韭叶，白肉际，宛宛中。主治手不仁，手臂身热，又云，目疣萑目。
神门　掌后锐骨端，陷中。主治手不得上下。
通里　腕后一寸，陷中。主治卒痛烦心，心下悸，非恐。
列缺　去腕侧上，一寸五分。主治小便热痛，及中风齿痛，（滑氏云，以手交头食指未筋鏬中）
外关　腕后二寸，两筋间。主治肩重，臂痛。
湿溜　腕后去五寸间，动脉中。主治疟，面赤肿。又云，瘰疬咽肿。
曲泽　肘内廉下陷中，屈肘得之。主治腹胀喘，振慄。
曲池　肘外辅骨，屈肘曲骨之中，以手拱胸取之。主治臂臑疼痛，不能提物，屈伸不便，手振，不能书物，及中风口喎斜。
内关　掌后去腕二寸，两筋间。主治手中风热，臂里挛急。
涌泉　足心陷中，屈足卷指宛宛中，跪取之。主治衄血不止。
太敦　足大指端去爪甲如韭叶，及三毛中。主治大腹胀，腹痛，痫症。
隐白　足大指端，内侧去爪甲角，如韭叶。主治腹胀逆息。又云，腹满喜呕，（内侧为隐白，外侧为太敦）
内庭　足大指次指外间，陷中。主治喜频伸数欠，恶闻人音。
临泣　足小指次指本节后，陷中。主治支痛胸痹不得息。
申脉　外踝，下五分，陷中，容爪甲，自肉际，主治风眩癫疾，气麻木。
照海　足内踝下，阴蹻脉所生。主治积聚，肌肉痛。
公孙　足大指本节后一寸，内踝前。主治诸疟恶寒，心痛心烦。
三阴交　内踝上三寸骨下陷中。主治妇人月水不调，难产死胎。此穴下三阴经所交会，为治阴病血症，妇人之要穴也，故俗对妇人谓之下三里也。
羕山　兑腨肠下分肉间，陷中。主治大便秘不通，痔漏脚气。
阴陵泉　膝下内侧，辅骨下，伸足取之，与阳陵泉穴相对。主治心下满，寒中，小便不利。
阳陵泉　膝下一寸，䯒外廉陷中，蹲坐取之。主治足膝冷，痹不仁，脚气筋挛。难经曰，筋会阳陵泉，故凡膝胕足筋缩拘挛等，皆治此。
三里　膝下三寸，筋骨外廉，大筋内，宛宛中，两筋肉分间，举足取之。主治逆气上冲，头痛，目眩，眼瞖，耳鸣，鼻窒，口无味，痰咳，气喘，心痛，胸腹支满，食不化，腹内诸痰气块，腹痛，大小便不调，腰脊强痛。此穴降诸上逆之浊气，升下陷之清气，故所治之诸病，皆是浊气上塞之症也，上膏肓穴，升下陷清阳之气，而清气升则浊气降，此三里穴，降上逆之浊气，而浊气降，则清气升，阴阳升降，互济其用，以收同等之效，故今灸膏肓者，后日必灸三里，以宜治之者也。
委中　膕中央约文，动脉陷中。主治腰脊甚痛，不可忍者，刺之出血顿愈，转筋强直者，亦刺之立处愈。
风市　使病人正立，以两手自然垂下，当第三指之端。主治腰腿痛，足胫麻顽，脚气冷痛，令人轻健。
环珧　髀枢下，卧伸下足，屈上足，以右手摸穴，犹摇撼取之。主治胸胁相引，半身不遂，腰胯痠痛。
阿是　痛人有病痛，即令捏其上，若里当共处，不问孔穴，即得使快成痛处，即云阿是，凡吴蜀人多行之，（指痛针痛徐氏谓之天应穴）


疾病针灸穴位  ——————————————————————————————————————————————————————————————————————————————————————————

疾病针灸穴位  ***************************
〔中风〕
经曰，风之伤人也，或为寒热，或为热中，或为寒中，或为疠风，或为偏枯，是以古之名医，皆以外中风邪立方，然河间主火，东垣主气，丹溪主湿，三先生之论，使后学狐疑不决，故王安道有论三子，主气主火主湿之不同，而与昔人主风之不合，而立真中类中为二途。
针　中腕　鸠尾　三里
灸　百会　大椎　风市　三里
出血　委中　合谷
〔预防中风〕
凡手十指麻痹者，中风渐也，速宜疗治，薛立斋曰，预防之理，当养气血，节饮食，戒七情，远帏幕可也。
针　风池　百会　翳风　合谷　鸠尾　幽门
灸　肩井　曲池（此二穴，自百壮至三百壮，屡试屡效）
〔伤寒〕
（伤寒一日剌太阳，二日刺阳明，阴阳分次第之说不可信）
针　期门　三里　风池
〔阴症伤寒〕
灸　关元　神阙
〔内伤〕
内伤者，内伤其脾胃也。
灸　胃俞　脾俞　肾俞
〔中寒〕
寒为天地杀厉之气也，寒气之伤人也，因阳气虚也，凡伤寒，循六经，渐入中寒，不问冬夏，或坐地受冷，自皮肤卒入脏腑，而似中风。
灸　中脘　神阙　气海（此三穴，灸而手足温暖则生，如极冷，唇青，厥逆无脉者即死）
〔中暑〕
（有夏月四证，伤寒，伤风，中暑，热病，疑似难明，当详细诊断，以分辨之）
中暑者，热中心脾二经也。
针　中腕　鸠尾
〔霍乱〕
（霍乱已死，腹中尚暖而未绝气者、乃用盐纳脐中令满，大艾炷灸三五七壮苏）
霍乱有湿霍乱、乾霍乱二种，心腹卒痛，先吐先泻，心腹俱痛，吐泻俱作者，湿霍乱也，凡吐泻时不可与食，乾霍乱，忽然心腹绞痛，手厥冷，欲吐有声无物，欲泻不得泻，升降不通，而急死。
针　鸠尾　中脘　关元　三里
灸　神阙　出血　委中
〔转筋〕
（丹溪云，转筋多属血热）
寻常转筋，四时皆有，不因霍乱而发者，其发多于睡中，或伸欠而作。
出血　隐白
一方　每遇转筋时，即以盐揩擦痛处，三五十匝，即虽皮破亦不妨，可以断根。
〔湿症〕
（湿症，虽有内外之不同，从外感得之者少，从内伤得之多）
湿有自外入者，长复郁热，山泽蒸气，冒雨行湿，动作辛苦人，汗透沾衣，多腰脚肿痛，有自内得者，生冷酒面滞脾，生湿郁热，多肚腹肿胀。
针　关元　石门
灸　肾俞
〔痰饮〕
（痰之病症百端，随症可治疗）
内经曰，诸气膹郁，皆属肺金，盖肺气郁则成热，热盛则生痰。
针　幽门　中脘　上脘　阿是
灸　膈俞　膏肓
〔疟〕
疟之病，内经说之详且尽矣，然后世之名医，或为瘴疟，为鬼疟，为痰疟，为食疟，其因痰食瘴鬼而为疟者，固有之，而千百十一耳，然龚廷贤，以疟期时发为信。
针　大椎　章门　京门　胃俞
灸　章门（屡试屡效）
〔泄泻〕
（泄泻之症，中脘阴都之两穴不可刺，率尔轻刺，成脾虚必矣）
泄泻之症，只因脾胃饥寒，饮食过度，或为风寒暑湿所伤，皆令泄泻。
针　关元　石门　三里
灸　天枢
〔咳嗽〕
（咳者无痰而有声，嗽者无声而有痰）
内经曰，五脏六腑，皆令人咳，非独肺也，皮毛者，肺之合也，皮毛先受邪气，邪气以从其合也，五脏之咳嗽，久乃移于六腑。
针　幽门　上脘　巨阙
灸　肺俞　肩井
出血　曲泽
〔痢疾〕
（白痢针合谷，赤痢针小肠俞，赤白针三里，如此之说，毫无根据，吾门所不取也）
原病式曰，痢为湿热，甚于肠胃，怫郁而成其病，皆热症也，赤白相兼，脓血杂痢，皆因脾胃失调，饮食停滞，积于肠胃之间，多是暑湿伤脾，故作痢疾。
针　章门　天枢　关元　肾俞
灸　京门　腰眼
〔呕吐〕
呕吐者，有声有物，胃气有所伤也。
针　章门　京门　水分　三阴交
灸　三里（自百壮至二百壮得效）
〔痿躄〕
（手足痿软而无力，百节缓纵而不收，证名曰痿）
五脏因肺热叶焦，发为痿躄。
针　三里　大椎　膏肓　肾俞
灸　肺俞　膈俞
出血　太敦
〔头痛〕
（偏头风，雷头风，大头痛，眉稜骨痛，真头痛，头重，头摇，内伤头痛，时作时止，外伤头痛，绵绵不已，气虚头痛，耳鸣，九窍不利，湿热头痛，头重如石，风寒头痛，身重恶寒，真头痛者，脑尽疼而手足冷至节者，不治）
〔统治一切头痛症类〕
针　百会　风池　阿是　头维　三里
灸　列缺　关元　痖门
出血　头维　百会
〔胃脘痛〕
（俗呼为心痛）
虞天民曰，经所谓胃脘当心而痛，今俗呼为心痛者，未达此义耳，虽曰，运气之胜复，未有不由清痰食积郁于中，七情九气触于内之所致焉。
针　中脘　鸠尾　脾俞　内关
出血　膏肓
〔腹痛〕
（大凡虚者喜按，实者怕按）
腹痛者，有因虚，因实，因伤寒，因痰火，因食积，因死血者，宜参考。
针　章门　中脘　天枢　羕山　三阴交　阿是
灸　天枢　京门　三里
出血　太敦
一方　以帛包盐，熨脐小腹，是又良法也。
〔腰痛〕
（肾虚而邪能凑焉，故作痛）
丹溪曰，肾受病，则腰滞而痛。
针　腰眼　三里　阳陵泉　阿是
灸　肾俞　阴陵泉
出血　委中
〔郁症〕
夫人之气血冲和，万病不生，一有噎郁，诸病生焉，故人之诸病，多生于郁。
针　中脘　上脘
灸　脾俞　膏肓　三里
〔诸气〕
（针以导气）
血则随气而行，气则载乎血者也，有是气，必有是血，有是血，必乘乎是气，二者行则俱行，一息有间则病矣。
〔气虚〕
（劳役伤气，中气不足不可针）
灸　脾俞　胃俞
〔气实〕
（邪气也）
针　上脘　梁门　下脘
〔气滞〕
（郁而不伸也）
针　中脘　阴都　梁门
〔气寒〕
（身受寒气也）
灸　脾俞　肝俞
〔诸血〕
血为荣，气为卫，心主血，肝藏血，脾为总官，血随气行，气逆则血逆，脏得血而能津，腑得血而能润，目得血而能视，舌得血而能言，手得血而能握，足得血而能蹑，荣卫昼夜循环运行不息，若是荣卫火动，皆令失血焉。
〔咳血〕
（嗽而血出也）
针　幽门　三里　三阴交
〔咯血〕
（痰中血疙瘩也，所吐血齅，不臭可治，若臭者不治）
针　梁门　幽门　后溪
〔吐血〕
（呕全血也）
针　脾俞　上脘　申脉　阴陵泉
〔衄血〕
（鼻血也）
针　肝俞　痖门　临泣　内庭
灸　三里　涌泉
〔便血〕
（大便血）
针　隐白　三里　申脉
灸　三阴交（二百壮）
〔溺血〕
（小便血）
针　关元　石门　天枢　临泣
〔咳逆〕
夫咳者，气逆也，气自脐下直冲上出于口，而作声之名也，古谓之哕，今谓之呃，乃胃寒所生，寒气自逆而呃上也，有痰，有气虚，有火，有因饮食太过，填塞胸中，而气不得升降者。
针　中脘　阴都
灸　三里（屡试屡效）
〔恶心〕
（胃中有寒气而作恶心者，呕清水，胃中有热而作恶心，呕酸，内作热）
恶心者，无声无物，但心中欲吐不吐，欲呕不呕，虽曰恶心，非心经之病，其病皆在胃口上也。
针　中脘　上脘　梁门
灸　脾俞　胃俞
〔翻胃〕
（一名反胃，谓食入反出故也）
大抵翻胃之症，未有不由膈噎而起也，其病皆因忧愁愤怒思虑郁结，痰饮滞于胸膈之间，使气道噎塞也。
针　中脘　上脘　下脘　阴部
灸　膈俞　脾俞　膏肓
〔伤食〕
（初起一吐即宽，若久不化，成积食也）
东垣曰，胃中元气盛，则能食而不伤，过时而不饥，脾胃俱壮，则能食而肥也，脾胃俱虚，则不能食而瘦，或少食而肥，而四肢不举，盖实而邪气盛也，又有善食而瘦者，胃强脾虚，胃强者，邪火杀穀，非真强也，脾虚则肌肉削，名曰食㑊。
针（吐泻并作腹痛甚之时）　中脘　鸠尾　章门
灸（不得吐不得泻，腹痛甚而已欲绝之时）　神阙
出血　百会
〔眩晕〕
（病因有四，外邪，七情，肾虚，血虚）
夫眩者，言其昏黑，晕者，言其旋转，无痰不能作眩，此痰在上，火在下，火炎上，而动其痰。
针　中脘　三里　羕山　内庭
灸　三里　隐白
〔大便闭〕
（一名秘结，有风燥，有热燥，有阳结，有阴结，有气滞结，或因有所脱血，津液暴竭，种种不同，固难一例而推）
秘结之症，不问气体实之人，摄养乖理，三焦气涩，运掉不行，壅结于肠胃之间，皆有秘结之患。
针　羕山　章门　膀胱俞
灸　中脘　腰眼
〔喘急〕
人之五脏，皆有上气，而肺为之总，故经曰，诸气皆属于肺，肺居五脏之上，而为华盖，喜清虚，而不欲窒碍，调摄失宜，或为风寒暑湿邪气相干，则肺气胀满，发而为喘，呼吸坐卧，促迫不安也。
针　中府　幽门　中脘
灸　天突
〔便浊〕
因脾胃之湿热下流，渗入膀胱，故使便溲，或白或赤，而浑浊不清也。
针　中脘　石门　阴交
灸　肾俞
〔小便闭〕
（天民曰，先哲以滴水之器譬之，上窍闭，则下窍不出，此理甚明，故东垣使灸百会穴，提其气，是开上窍之法也）
经曰，清阳出上窍，浊阴出下窍，故清阳不升，则浊阴不降，而成淋闭之患矣。
针　石门　关元　章门
灸　百会
〔黄疸〕
黄疸之病，皆湿热所成。
出血　隐白　脾俞　胃俞
〔黄肿〕
人有病黄肿者，不可误以为黄疸，盖黄疸者，遍身如金，眼目皆黄，而面无肿状，黄肿之黄，则其色带白，而眼目如故，虽同出脾胃，而病形不同。
针　中脘　三里　肾俞　脾俞
〔吞酸〕（附）
吐酸（吞酸吐酸虽有吞吐之不同，而治法则一也）
内经曰，诸呕吐酸，皆属热，惟李东垣独以为寒。
针　章门　京门　天枢
灸　三里（百壮而有效）
〔股痛〕
股居一身之下，众阴之所归，而其所以作疼者，三经（三经者，足太阴脾经，足厥阴肝经，足少阴肾经也，施治之时，不必详分）受病也。
针　三阴交　阴陵泉　三里　阿是
灸　风市
出血　委中
〔脊痛〕
（肩背痛不可回顾者，痰气之所聚也）
背脊乃督脉所贯，属太阳经，其所以作疼者，乃房欲过度，不恤劳力，空虚所致。
针　肩髃　肩井　曲池
灸　肺俞　脾俞
出血　膏肓
〔胁痛〕
丹溪曰，属肝木气实，有死血，有痰流注。
针　章门　京门　阿是
灸　中府
出血　肝俞
〔疝气〕
难经曰，任脉之为病，其内若结，男子者，为七疝，（七疝者，寒、水、筋、血、气、狐、癫是也）
针　天枢　腰眼　关元
灸　风市　阿是
出血　肾俞
〔劳极〕
（劳瘵之一症，难治也，虽施以针，亦无大效）
劳症者，元是虚损之极，二十四种，或三十六种，名虽不同，证亦少异，大抵不过咳嗽发热，咯血吐痰，白浊自涩，遗精盗汗，或心神恍惚，梦与鬼交，妇人则月闭不通，日渐尫羸，渐成劳极之候。
灸　膈俞　肝俞　脾俞
〔口舌病〕
口者，脾之窍，舌者，心之苗也。
〔口舌生疮〕
（心热也）
针　合谷　后溪
出血　神门
〔口舌及咽肿痛〕
（上热也）
针　通里　神门　合谷
出血　曲泽
〔齿痛〕
（牙齿，骨之馀，肾之标也，精完则齿坚，肾衰则齿豁，虚热则齿动）
丹溪曰，牙疼或出血属热，胃中有热，有风寒，有虫，有湿热，实热肿痛也。
针　曲池　合谷　三里
出血　合谷
〔齿龋〕
（虫蚀齿也）
针　翳风
〔齿断痛〕
针　列缺　神门
〔眼目〕
（目之失明者，四气七情之所害多）
阴阳应象论云，诸脉者，皆属于目，又曰，目得血而能视，五脏六腑之精气，皆上注于目，而为之睛。
〔风眼肿痛〕
针　清明　三里　内庭
出血　头维
〔肝经上壅目赤涩痛〕
针　合谷　晴明
灸　肝俞
〔萑目〕
（肝虚之候也）
针　百会　少商
出血　肝俞
〔眼眶胀痛〕
出血　合谷　少商
〔统治一切眼疾〕
针　晴明　合谷　三里　内庭　百会　少商
灸　肝俞　三里
出血　肝俞　少商　头维　百会
〔咽喉〕
咽喉肿痛者，或喉痛生疮者，或喉痛闭塞不能言语者，俱是风热痰火所致也。
针　合谷　曲池　天突
出血　少商
〔喉痹〕
（喉痹卒然肿痛，水浆不入言语不通，死在须臾）
出血（放其肿处出毒血）
〔鼻病〕
（内经曰，西方白色，人通气于肺，开窍于鼻）
鼻者，肺之外侯，丹溪曰，肺之为脏，其位高，其体脆，性恶寒，又恶热，是故好饮热酒者，始则伤于肺脏。
〔酒齄鼻〕
（热血入肺）
出血　列缺　合谷
〔清涕〕
（风热也）
针　肺俞　迎香
〔痔漏〕
经曰，因而饱食，筋脉横解，肠澼为痔。
灸（可于痔上灸五十壮或至百壮）
〔耳病〕
耳者，肾之窍，肾虚，则耳聋鸣也。
〔聤耳〕
（多是上焦火炎也，小儿多有之）
针　翳风　外关
〔脓耳〕
（风热上壅流脓，耳聋新发者，多热也，久聋者，多肾不足）
针　耳门　迎香　临泣
右耳鸣聋者，相火也。
左耳鸣聋者，胆火也。
左右俱耳肿痛者，胃火也。
〔统治一切耳病〕
针　外关　合谷　耳门　翳风　后溪　迎香　三里　临泣
〔[飠曹]杂〕
[飠曹]杂者，俗谓之心[飠曹]也，有胃中痰因火动而[飠曹]者，又有因食郁而[飠曹]者。
针　中脘　幽门　胃俞
〔嗳气〕
（胸膈之气上升也，嗳气者多在食积）
针　中腕　下脘　天枢　神门　通里
〔水肿〕
水肿者，因脾虚不能运化水穀，停于三焦，注于肌肉，渗于皮肤，而发肿也。
针　门元　天枢　章门　三阴交
〔鼓胀〕
（鼓胀之一证，针灸难得效，须服药）
夫胀者，饮食失节，不能调养，则清气下降，浊气填满胸腹，湿热相蒸，遂成胀满。
针　中脘　石门　气海
灸　水分　三阴交（五百壮）
〔积聚〕
气之所积名曰积，气之所聚名曰聚，故积者，五脏所生，聚者，六腑所成也。
〔肝积〕
（名曰肥气，在右胁下，如覆杯）
针　梁门　天枢　章门
灸　肝俞　章门
〔心积〕
（名曰伏梁，起脐上，大如璧）
针　中脘　鸠尾
灸　膏肓
〔脾积〕
（名曰肥气，在胃脘右侧，覆大如盘）
针　中脘　梁门　阴都
灸　脾俞　腰眼
〔肺积〕
（名曰息奔，在右胁下，大如覆杯）
灸　三里　肺俞
〔肾积〕
（名曰奔豚，在小腹上至心下，若豚状）
灸　肾俞　京门
〔统治一切积聚〕
阳陵泉　中脘　天枢　梁门　章门　京门　脾俞　腰眼
〔痞满〕
（大抵大便易者为虚，大便难者为实）
有气虚痞，血虚痞，食积痞，脾泄痞，痰膈痞。
针　梁门　天枢　幽门
灸　上脘
〔健忘〕（附）
惊悸怔忡（精神短少者多主于痰）
有因思虑过度，劳伤心脾忘事者。
灸　关元　天枢
〔惊悸〕
（属血虚火动）
灸　神门　中脘
〔怔忡〕
（心胸躁动，谓之怔忡惊悸，久则成怔忡，怔忡久则成健忘，三症虽有深浅，然皆因心脾血少，神亏，清气不足，痰火浊气上攻）
灸　神门　三里
〔淋病〕
（气血石膏劳谓之五淋）
凡淋病属热，间亦有冷淋，多忿怒，房劳，忍小便，或酒肉湿热，下流肾膀胱，郁结为淋。
针　天枢　关元　中脘　太敦
灸　三阴交　膀胱俞
出血　三阴交　委中
〔脚气〕
（脚气者，其初病之时，不知不觉，因他病诱发，或奄然大闷，其症寒热，全类伤寒）
有从外感而得者，有从内伤而致者，所感虽有内外之殊，其为湿热之患则一也。
针　风市　公孙　阴陵泉　环珧
灸　膈蒜灸痛处，每二壮去蒜再换，灸自三十壮五十壮，可依患人之轻重也。
出血　羕山
〔痛风〕
（古之痛痹者，即今之痛风也，诸方书又谓之白虎节风）
丹溪曰，因湿痰浊血流注为病。
针　百会　环珧　风池
出血　三阴交　膏肓
〔关格〕
关格者，升降不通，饮食不下，此因气之横格也，乃是痰格中焦。
针　中脘　鸠尾
出血　少商　太敦
〔臂痛〕
臂痛者，因湿痰横行经络也。
针　肩井　合谷　肩髃　曲池
灸　阿是
〔肩痛〕
（痰湿为主）
针　肩井　风池　肩髃
灸　膏肓
出血　肺俞
〔足痛〕
有痰，有湿，有血虚，有脚。
针　公孙　三里　阳陵泉
灸　阿是
〔手痛〕
有湿热，有血虚。
针　曲池　合谷　神门　通里
灸　阿是　商阳
〔麻木〕
（麻是气虚，木是湿痰，分为二，虽然，亦有气血俱虚，但麻而不木者，亦有虚而感湿，麻木兼作者）
丹溪曰，十指麻木，是胃中有湿痰，死血。
〔浑身麻木〕
针　环珧　阳陵泉　肩髃　三里　百会　曲池　合谷　肩井
出血　合谷　百会
〔手麻木〕
针　外关　曲池
出血　曲泽
〔足麻木〕
针　三里　环珧　风市
出血　隐白
〔自汗〕
（原病式曰，心热则出汗）
丹溪曰，自汗者，属气虚，亦属湿与热。
针　列缺　少商　太敦　涌泉
〔盗汗〕
丹溪曰，盗汗属血与阴虚。
灸　气海　肾俞
〔痫证〕
丹溪曰，痫证者，大率属痰与热。
针　中脘　鸠尾　公孙
灸　太敦
〔癫狂〕
大率多因痰结于心胸间所致。
针　风池　中脘　鸠尾　膏肓　肺俞
灸　百会　神门　上脘　曲池
〔邪祟〕
天民曰，病有心虚惊惕，如醉如凝，如为邪鬼所附，或阳明内实，以致登高而歌，弃衣而走，皆痰火之所为，实非妖迷邪祟之所致。
灸　太敦　三里
出血　委中　少商
〔脱肛〕
脱肛者，肛门翻出，虚寒脱出也。
灸　腰眼　肾俞　脾俞（自二百壮至五百壮）
〔诸虫〕
（痨瘵虫有十八种其形状各有异，详见十药神书）
诸虫者，肠胃中湿热所生也。
针　京门　章门　天枢
灸　肝俞　脾俞
〔遗溺〕
（或遗尿，老人溺多，有虚寒，壮人溺多者虚热）
小便失禁者，属气虚。
灸　石门　肾俞（五百壮）
〔腋气〕
（一名狐臭，属湿热）
灸　腋下有细小孔，每穴三壮。
〔消渴〕
（大抵消渴俱属内虚而有热也）
因食甘美而多肥，故其气上溢，转为消渴。
针　中脘　阴都
灸　三里
〔痈疽〕
（痈者大而高起，属乎阳，六腑之气所生也，疽者平而内发，属乎阴，五脏之气所成也）
凡痈疽，皆饮食七情，房劳，损伤脾肾肝所致也，（痈疽有外邪相搏，及小疮疡传染，亦皆因内有毒以召之也）
灸　隔蒜灸发处，去蒜再换灸。
〔折伤〕
（附跌扑）
折伤者，多有瘀血凝滞血也。
出血　其患处多取血
〔妇人科〕
（妇人诸病，多是气盛而血虚也）
妇人一切病，皆与男子同，惟经水带下血崩胎产等病，为异而已。
〔经闭〕
（血枯也）
针　中脘　气海　中极
灸　关元　天枢
〔月经常过期者〕
（血少也）
针　石门　关元　三阴交
〔经水过期，紫黑有块作痛〕
（血热也）
针　三阴交　中脘　气海
〔经水未行，临经将来作痛〕
（血实郁滞也）
针　天枢　阴交　关元
〔经水行后，而作痛〕
（血俱虚也）
针　三阴交　关元
〔经水欲行，脐腹绞痛〕
（血滞也）
针　气海　阴交　太敦
〔统治一切经水，诸病生穴〕
三阴交　关元　石门　阴交
中极　气海　中脘　太敦
天极　三里　神阙　合谷
〔难产〕
（刺合谷三阴交而堕胎之说，不可信）
难产之妇，皆是产前恣欲所致，非独难产，且产后诸疾，皆由是而生。
针　三阴交　合谷　石门　关元
〔产后血晕，不识人〕
针　三阴交　关元　中极
灸　三里　太敦
〔产后手足厥逆〕
灸　肩井（七壮有极效）
〔胞衣不下〕
（肩井穴不可深刺，刺之，亦须刺足三里）
针　气海　石门　阴交　肩井
灸　肩井　中极
〔横产〕
针　三阴交　肾俞　合谷
横产手先出，产门手出，以细针可刺掌中。
〔逆产〕
（足先出）
针　关元　石门　三阴交
灸　右足小指尖三壮立产，炷如小麦大。
〔怀妊〕
灸　胃俞　腰眼（至出产则安）
〔产后腹痛〕
（瘀血也）
针　石门　关元
〔血崩〕
（血行淋沥不正，名山崩）
针　气海　天枢　三阴交　太敦
〔乳肿痛〕
灸　临泣
出血　膏肓
〔血块〕
针　气海　三阴交　三里　丹田　阿是
出血　委中
〔带下〕
（肥人带下多是湿痰，瘦人少有此病，有者足热也）
丹溪曰，胃中痰积流下，渗入膀胱，当升之，无人知此。
针　肝俞　三阴交　气海
灸　天枢　门元
〔小儿科〕
凡小儿诸病，亦与大人无异，唯惊风、疳积、痘疹为异。
〔急惊〕
（急惊属肝，风邪痰热，有馀之症也，钱仲阳曰，急者实热，慢者虚热）
针　中脘　鸠尾　百会　涌泉
灸　章门
〔慢惊〕
（属脾，中气虚损，不足之病也）
灸　章门　神阙
〔疳疾〕
（疳疾癖疾二症，肝俞，膈俞，脾俞，胃俞及至身柱腰眼而出血治之，无有不效焉，摄州中野村之一医，行此法，最有经验矣，俗称中野之一本针焉）
虞搏曰，内经云，数食肥，令内热，数食甘，令人中满，盖其病因肥甘所致，故命名曰疳。
针　中脘　鸠尾
灸　肝俞　脾俞　章门
出血　膈俞　胃俞　肾俞
〔癖疾〕
钱仲阳云，癖块者，僻于两胁，痞结者，痞于中脘，此因乳哺失调，饮食停滞，邪气相搏而成，或乳母六淫七情所致也。
出血　肝俞　脾俞　肾俞
〔丹毒〕
（丹毒者，火行于外也）
出血　委中　膈俞
〔吐泻〕
小儿之吐泻，皆乳食过度，传化失常，盖食郁则成热，热郁则成酸，而成吐成泻，此必然之理也。
针　关元　天枢　鸠尾
〔腹胀〕
（须察其虚实）
灸　章门
〔腹痛〕
（多是饮食所伤也）
针　中脘　章门　关元
〔夜啼〕
（钱氏曰，小儿夜啼者，脾脏冷而痛也，有欲饮乳，到口便啼，身额皆热者，看其口，若无疮，必喉舌肿痛而啼也）
灸　脾俞
出血　有舌下紫脉，刺之出恶血。
〔痘疮〕
（痘疮者，往昔未有，魏以来发生之，本朝圣武天皇之世始流行，或曰痘疮者，人生不再，危病也）
初生时，含胎血，嚥下至肾经，发痘也，或曰，父母肆欲火毒，遗于精血之间，生儿发痘。
〔痘疮黑头研已欲绝〕
出血　委中　曲泽


附录  ——————————————————————————————————————————————————————————————————————————————————————————

附录  ***************************
旧书禁针穴二十二穴，禁灸穴四十五穴，最忌刺合谷，而孕妇堕胎，或灸石门，则女子终身无妊娠，灸痖门而成痖，刺鸠尾则死，是说也予颇疑之，一人患头痛，其痛引脑，不可忍，至痖门之穴，灸五壮，顿治，又中暑腹痛已欲绝，则刺鸠尾之一穴，而作吐即瘳，孕妇麻木，刺合谷之二穴而愈，所谓禁穴，亦未尝见其害，反得奇效者，不可举数焉，然则其为妄诞，可不辨而知矣，窃以为对症而治，无所谓禁穴，治不对证，或治不得法，周身皆禁穴也，何者，虽至刺如中脘上脘之穴，不能手法，则或聚成块或肿痛或出血，不可忍，或发惊，或成眩晕，或针断肉中，或针刺不拔，不禁而成禁穴矣，故但依病症，针刺有法，此说非入门同道，则难共论焉。
厥症顿死者，和医称气付针者，即大针也，用之刺百会，人中，涌泉，足三里，而不苏，则或灸神阙，隐白者，二三壮不见呈兆，则束手无策，呜呼，可悲哉，于予一切顿死者，以毫针先刺鸠尾、中脘、上脘、梁门、关元、气海，而后以大针刺百会、三里，膏肓、涌泉而有效，灸神阙，则至百壮，亦不限以二三壮。
刺针之后，肿痛不可忍者，邪气聚其处，而作患耳，若欲治之，则当刺其所肿痛之经穴，极有效。
倭俗有言曰肿病，其症时眼昏，而治将绝，是当尸厥疔肿，生口鼻，㠌而如此，灸温溜之二穴，而有效，凡疔肿，灸芥宜大，若不知热，则宜及知热，（四国之民间有称一疮，其病周身生一疮，暴眼昏而死，乃于须臾之间，灸温溜穴边而得治云，疑是疔疮也）
补泻迎随者，针家之所重也，虽多论说，刺而驱贼邪，去症癖，则泻也，驱去邪气，正气回覆，即补也，若谓补泻迎随，全在手法，并无别解，或有泻而无补，或有补而有泻，或泻其子补其母之说，一切吾所不取也。
风眼至出膜，则手中指本节尖，灸五壮，左眼灸右，右眼灸左。
肷疮不愈，则其至土用中灸三阴交里者，七壮，则再不发，至二十壮，或三十壮，亦可也。
下疳疮，三阴交之二穴，可大出血肿物，正中灸三壮，极有效。
小儿慢脾风，目直视，手足痹，口吐沫，则章门二穴灸五壮，或至十壮，此从经验得之。
沙胀之一症，委中之二穴，可出血，此症海边民间，用之甚效。
五积气块，血瘕，当灸膈俞，肝俞，太敦，照海，随病轻重，而自百壮至千壮。
下血，当灸命门之穴，命门在十四椎下，所对脐是也，令患人平身，垂手正立，于木石之上，目无斜视，身无偏倚，去上衣服，用直杖子，从地至脐，中央截断，却回杖子于背上，当脊骨中，杖尽处，即是命门穴也，（命门之灸，治淋疾腰腹痛，或治疝气脚气，无不取效）
千金云，凡言壮数者，若丁壮病根深笃，可倍于方数，老少衰弱，可减半，扁鹊灸法，有至五百壮千壮，曹氏从法有百壮大，十壮小，诸论亦然，惟明堂本经多云，针入六分，灸二壮，更无馀论，故后人不准，惟以病之重轻而增损之。
一旧说欲用针灸，必先知其人行年，宜忌尻神，及人神所在，男忌除，女忌破，男忌戌，女忌巳，又所谓血支血忌之类，一切不可拘，若夫急难之际，卒暴之疾，死在须臾之间，宜速治之，若泥于禁忌，伦于鬼神，岂不误哉。


跋  ——————————————————————————————————————————————————————————————————————————————————————————

跋  ***************************
孟子曰，尽信书，则不如无书，书可信乎，书可不信乎，取舍唯在其人耳，吾管先生，所著针灸则，不取十二经十五络所生动井荣俞经合八会等，仅取若干经穴，可针则针，可灸则灸，可出血则出血，而能起沉疴矣，此书也，先生唯示门人小子耳，非必欲示他人也，蒙命仆校正其句读，读此书者，如实验有征而觉可取者，发表示众，以供採用，则为幸甚。
