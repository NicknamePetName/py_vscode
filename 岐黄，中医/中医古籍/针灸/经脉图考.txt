
自序  ***************************
天地，万物之橐也。育阳无计量者，天之为天乎！化生无法崖者，地之为地乎！然虚满离合，流化遍所，其神固妙于莫穷，其体实贞于不变。故圆而无端者，天也；而推以九野之法，凡日星之垂象者，天之大体可知矣。广而无极者，地也；而循以两界之说，凡河岳之成形者，地之大体可识矣。暨之，天左舒而起牵牛，地右辟而起毕昂，东西南朔，经纬灿然，而天地之体毕彰。惟天因人，惟人象天，人身一小天地也。欲习岐黄者，是又乌可不详？予幼攻制举，潦倒名场，迄无成就，遂决然舍去，肆力于医。夫医之为道，非徒鞭治百草也。人受天地之中以生，太和蕴酿，实与同体。天有四时五行，人有四肢五脏。和而为雨，怒而为风，凝而为霜雪，张而为虹霓，此天地之常数也。呼吸吐纳，精气贯通，流而为营卫，彰而为气色，发而为声音，此人之常数也，五纬盈缩，星辰错行，日月薄蚀，孛彗飞流，天地之危沴也。寒暑不时，天地之蒸否也。石立土踊，天地之赘瘤也。山崩土陷，天地之痈疽也。奔风暴雨，天地之喘乏也。川渎竭涸，天地之枯焦也。惟人亦然。蒸则生热，否则生寒，结而为赘瘤，陷而为痈疽，奔而为喘乏，竭而为枯焦。且形见于外，而沴实发于内。盖至乖戾而有疾，则必有其得疾之处。苟昧其处，而妄加调剂，是犹以水投石，抱薪救火，无惑乎方之不灵而病之益惫也。予业此有年，今老矣。虽乏生枯起朽之术，窃谓治病者，必列别脏腑，端络经脉，周身部节，不爽毫釐，乃能由外达内，穷及根蒡，得其受病之由，而施其补救之术。因留心古籍，参考会通，明发前哲，辨其讹谬，图而正之，书成曰《经脉图考》。庶权度规矩，不迷所设，而芸芸众生，即以同登仁寿也。夫天地有疾，圣人正之以至德，辅之以人事。人有疾，良医导之以药石，救之以针灸。固欲培其元善之气，而葆其太和之体也。昔管子之言曰：人能正静，皮肤宽裕，耳目聪明，筋伸而骨坚，始足戴大圆而履大方。是则予管窥蠡测之意也夫！
陈惠畴寿田氏撰

凡例  ***************************
一经脉为医学之首务，而内景为尤切。何者？洞垣窥藏之技，世不再睹，欲窥其脏，探其腑，必藉图摸索。故书以内景赋居前，而图居后，兼且考定差讹，合其经旨，使学者熟读其赋，继玩其图，然后深求乎《灵》《素》之脏象阴阳，岂不彰明较著，毫发无遗也哉！
一铜人骨度、经脉，气穴，前贤已有图而言之者，惜乎其略而不详，惟介宾暨我朝御定《医宗金鉴》悉而言之，又皆散在针刺门，而学者以针刺为失传，多置而不察。不知百病之生也，始于皮肤，传舍于络，传舍于经，传舍于腧，传舍于伏冲之脉。《经》曰：治病必求其本者，十二经脉也。十二经脉，又本之于躯壳腔子。躯壳腔子又皮有分部，脉有经纪，筋有结络，骨有度量，其所生病各异。别其分部，左右上下，阴阳所在，而病之终始得矣。何可置而不察哉？今颇深思研虑，考正营行次序，穴属尺寸、起止，汇为四卷，以示初学入门之首务焉。
一奇经八脉，固为正经流溢之气。然内温脏腑，外濡腠理，无一不相随于上下。苟不分图别类，何能得其旨趣？李时珍阐其蕴奥，非不独开生面，但其中所言带脉、阴跷、阳维三脉，俱有差失，用是裒合《内经》及诸名家，釐正舛错，分图立说，非敢师心自用，原俾循经者如明镜之鉴物，无一不照故也。
一经脉营行，虽有图分缕晰，而会合周环，殊难了了。再于诸经分晰部位，核其各经之循于头者，会通头部，循行面目、颈项、耳口、唇舌、胸胁、背腹，手肘、足膝诸部，至于溪谷、左右四关、四末、十二原，以及脏腑腧属，无不毕备，可为顶门之针。


卷一  ——————————————————————————————————————————————————————————————————————————————————————————

内景赋  ***************************
尝计夫人生根本兮，由乎元气。表里阴阳兮，升降沉浮。出入运行兮，周而复始。神机气立兮，生化无休。经络兮，行乎肌表；脏腑兮，通乎咽喉。喉在前，其形坚健；咽在后，其质和柔。喉通呼吸之气，气行五脏；咽为饮食之道，六腑源头。气食兮何能不乱，主宰者会厌分流。从此兮下咽入膈，脏腑兮阴阳不侔。五脏者，肺为华盖而上连喉管；肺之下，心包所护而君主可求。此即膻中，宗气所从，膈膜周蔽，清虚上宫。脾居膈下，中州胃同，膜连胃左，运化乃功。肝叶障于脾后，胆腑附于叶东。两肾又居脊下，腰间有脉相通，主闭蛰封藏之本，为二阴天一之宗。此属喉之前窍，精神须赖气充。又如六腑，阳明胃先。熟腐水穀，胃脘通咽。上口称为贲门，穀气从而散宣。输脾经而达肺，诚脏腑之大源。历幽门之下口，联小肠而盘旋。再小肠之下际，有阑门者在焉。此泌别之关隘，分清浊于后前。大肠接其右，导渣秽于大便；膀胱无上窍，由渗泄而通泉。羡二阴之和畅，皆气化之自然。再详夫脏腑略备，三焦未宣。号孤独之腑，擅总司之权。体三才而定位，法六合而象天。上焦如雾兮，霭氤氲之天气。中焦如沤兮，化营血之新鲜。下焦如渎兮，主宣通乎壅滞。此所以上焦主内而不出，下焦主出而如川。又总诸脏之所居，隔高低之非类，求脉气之往来，果何如而相济，以心主之为君，朝诸经之维繫。是故怒动于心，肝从而炽，欲念方萌，肾经精沸。构难释之苦思，枯脾中之生意，肺脉涩而气沉，为悲忧于心内。惟脉络有以相通，故气得从心而至。虽诸脏之归心，实上系之联肺。肺气何生，根从脾胃。赖水穀于敖仓，化精微而为气，气旺则精盈，精盈则气盛。此是化源根，坎里藏真命。虽内景之缘由，尚根苗之当究。既云两肾之前，又曰膀胱之后，出大肠之上左，居小肠之下右，其中果何所藏，蓄坎离之交姤。为生气之海，为元阳之窦，辟精血于子宫，司人生之夭寿，称命门者是也，号天根者非谬。使能知地下有雷声，方悟得春光弥宇宙。

内景图  ***************************
（心系七节。七节之傍，中有小心，以肾系十四椎下，由下而上，亦七节也。
旧图有精道循脊背、过肛门者，甚属非理，而且无子宫命门之象，皆大失也，今改正之。）

唇口喉舌肠胃尺寸数  ***************************
唇至齿长九分。齿至会厌深三寸半，大容五合。舌重十两，长七寸，广二寸半。咽门重十两，广二寸半，至胃长一尺六寸。（《难经》曰：重十二两。）喉咙，《难经》曰：重十二两，广二寸，长一尺二寸，计九节。肠胃，自胃至肠总长五丈八尺四寸，受水穀九斗二升一合，合之大半。自唇所入至肛门所出，共长六丈四寸四分，小大回肠共三十二曲。（上义俱出《肠胃篇》）

考正内景图说（寿田）  ***************************
内景图（图缺）
张介宾先生改正精道由命门而出于茎端，其理甚属明显，有补大造。但于喉咽二门分为二歧，不相依副，未免有失。夫唇口到喉咽处，通为一道，至呼气吸食所始，分二门，喉门有会厌为之主宰，故气食不乱。今改一大圈象，通口一道又分二小门，前为会厌门，后为吸食门，合于喉在前，咽在后之旨，岂不喉咽相为附著。再胃之下口名幽门，即小肠上口。《经》云：小肠后附于脊，前附于脐上。又云：小肠上口，在脐上二寸近脊。既云近脊，则幽门当在近脊之处。小肠下际，号曰阑门，即大肠上口。《经》云：回肠当脐，广肠附脊。由此而观，则阑门必定近脐，附于膀胱之上，始与秘别清浊之意相合。而旧图幽门近脐，阑门附脊，位置有乖，经旨不合。兹遵经旨改正，幽门附脊，阑门近脐，不知有当医门之考覈否也。

仰人骨度部位图  ***************************
仰人骨度部位图（图缺）

伏人骨度部位图  ***************************
伏人骨度部位图（图缺）

周身骨部名目  ***************************
巅：顶巅也。脑：头中髓也。囟：音信，脑盖骨也。婴儿骨未合，软而跳动之处，谓之囟门是也。额颅：颅前为发际，发际前为额颅。颜：额上曰颜。《说文》曰：眉目之间也。頞：音遏，鼻梁，亦名下极，即山根也。䪼：音拙，目下为䪼。颞颥：颞，柔涉切。颥，音儒。耳前动处，盖即俗所云两太阳也。一曰鬓骨。顑：音坎，又海敢切。《释义》曰：饥而面黄。与经义未合。详见《经络类》部分。頄：音求，颧颊间骨。颊：耳下曲处为颊。颐：音移，颔中为颐。颔：何敢切。腮下也。虎头燕颔义即此。目系：目内深处脉也。目内眦：目内角也。目锐眦：目外角也。人中：唇之上、鼻之下也。齿牙：前小者曰齿，后大者曰牙。舌本：舌根也。咽：所以通饮食，居喉之后。喉：所以通呼吸，居咽之前。嗌：音益，喉也。会厌：在喉间，为音声启闭之户。肺系：喉咙也。颃颡：颃音杭，又上去二声。颡，思尝切。咽颡也。颈项：头茎之侧曰颈，头茎之后为项。又脑后曰项。天柱骨：肩骨上际，颈骨之根也。肩解：膂上两角为肩解。肩胛：胛，音甲，肩解下成片骨也。亦名肩膊。巨骨：膺上横骨。膺：音英，胸前为膺。一曰胸两旁高处为膺。胸中：两乳之间也，膈：膈膜也。膈上为宗气之所聚，是为膻中。腋：胁之上际。腹：脐之上下皆曰腹，脐下为少腹。季胁：胁下小肋。胠：区去二音，腋之下、胁之上也。鸠尾：蔽心骨也。[骨曷]骬：音结于，即鸠尾别名。眇中：眇，音秒，季胁下两旁空软处也。脊骨：脊，音即，椎骨也。胂：音申，膂内曰胂，夹脊肉也。膂：同吕，脊骨曰吕，象形也。又曰：夹脊两旁肉也。髃骨：髃，音鱼，端也。肩端之骨。腰骨：尻上横骨也。腰髁：髁，苦瓦切，中原雅音作去声，即腰髃骨，自十六椎而下，侠脊附著之处也。毛际：曲骨两旁为毛际，其动脉即足阳明之气冲也。睾：音高，阴丸也。篡：初贯切，屏翳两筋间为篡，篡内深处为下极。下极：两阴之间，屏翳处也。即会阴穴。臀：音屯，机后为臀，尻旁大肉也。机：挟腰髓骨两旁为机。髋：音宽，尻臀也，一曰两股间也。尻：开高切，尾骶骨也，亦名穷骨。肛：音工，又好纲切，俗作纲大肠门也。臑：儒、软二音，又奴刀切，肩膊下内侧对腋处，高起白肉也。肘：手臂中节也。一曰自曲池以上为肘。臂：肘之上下皆名为臂，一曰自曲池以下为臂。腕：臂掌之交也。兑骨：手外踝也。寸口：关前后两手动脉处皆曰寸口。关：手掌后动脉高骨处曰关。鱼际：在手腕之前，其肥肉隆起处，形如鱼者，统谓之鱼。寸之前，鱼之后曰鱼际穴。大指次指：谓大指之次指，即食指也，足亦同。小指次指：小指之次指，即无名指也。足同。髀：比、婢二音，股也。一曰股骨。髀关：伏兔上交绞处曰髀关。髀厌：捷骨之下为髀厌，即髀枢中也。髀枢：捷骨之下，髀之上曰髀枢。当环跳穴。股：大腿也。伏兔：骸前膝上起肉处曰伏兔。膑：频、牝二音，膝盖骨也。膕：音国，膝后曲处曰膕。辅骨：膝下内外侧大骨也。成骨：膝外廉之骨独起者。腨：音篆，一名腓肠，下腿肚也。腓肠：腓，音肥，足肚也。胻骨：胻，音杭，又形敬切，足胫骨也。骭：音干，足胫骨也。胫：形景、形敬二切，足茎骨也。绝骨：外踝上尖骨曰绝骨。㿉：劬允切，筋肉结聚之处也，直音云肠中脂。王氏曰：肘膝后肉如块者。踝骨：踝，胡寡切，足跗后两旁圆骨。内曰内踝，外曰外踝。俗名孤拐骨。手腕两旁圆骨，亦名踝骨。跗：附、敷二音，足面也。内筋：内踝上大筋、在太阴后，上踝二寸所。足岐骨：大指本节后曰岐骨。跟音根骨：足根也。覈骨：覈，亥陌切，又胡骨、亥不二切，一作核骨，足大指本节后内侧圆骨也。踵：足跟也。踹：音煅，足跟也，本经与通用。胪：闾、卢二音，皮也。一曰腹前曰胪。三毛：足大指爪甲后为三毛，毛后横纹为聚毛。

骨度  ***************************
（下文皆《骨度篇》古数，然骨之大者则太过，小者则不及，此亦言其则耳）
头部
头之大骨，围二尺六寸。
发所覆者，颅至项一尺二寸。（颅，额颅。覆者，言前发际至后项发际也。）
发以下至颐长一尺。（颔中为颐。颔，腮也。）
两颧相去七寸，角以下至柱骨长一尺。（耳上侧旁曰角，肩胛上际颈根曰柱骨。）
耳前当耳门者，广一尺三寸。
耳后当完骨者，广九寸。（完骨，耳后发际高骨也。）
项发以下至背骨长三寸半。（自后发际以至大椎项骨三节处也。）
头部折法：以前发际折后发际为一尺二寸。如发际不明，则取眉心直上，后至大杼骨，折作一尺八寸，此为直寸。横寸法：以眼内角至外角，比为一寸，头部横直寸法并依此。
督脉神庭至太阳曲差，曲差至少阳本神，本神至阳明头维，各开一寸半，自神庭至头维共开四寸半。
胸腹部
结喉以下至缺盆中长四寸。（此以巨骨上陷中而言，即天突穴处。）
缺盆以下至[骨曷]骬之中长九寸。
[骨曷]骬中至天枢长八寸。（天枢，足阳明穴名，在脐旁，此指平脐而言。）
天枢以下至横骨长六寸半，横骨横长六寸半。（毛际下骨曰横骨。按：此古数以今用，上下穴参，较多有未合，宜从后胸腹折法为当。）
胸围四尺五寸。腰围四尺二寸。两乳之间广九寸半（当折八寸为当）。两髀之间广六寸半。（此当两股之中，横骨两头之处，俗名髀缝。）
胸腹折法：直寸以中行为三，自缺盆中天突穴起，至歧骨际上中庭穴止，折作八寸四分。自[骨曷]骬上歧骨际下，至脐心，折作八寸。脐心下至毛际曲骨穴，折作五寸。横寸以两乳相去，折作八寸。胸腹横直寸法并依此。
背部
膂骨以下至尾骶二十一节，长三尺。（膂骨，脊骨也。脊骨外小而内巨，人之所能负任者，以是骨之巨也。脊骨二十四节，今云二十一节者，除项骨三节不在内。尾骶骨，男子者尖，女人者平。）
背部折法：自大椎至尾骶，通折三尺。上七节各长一寸四分一釐，共九寸八分七釐。中七节各一寸六分一釐，共一尺一寸二分七釐。第十四节与脐平。下七节各一寸二分六釐，共八寸八分二釐。总共二尺九寸九分六釐。不足四釐者，有零未尽也。直寸依此。横寸用中指同身寸法。
脊骨内阔一寸，凡云第二行夹脊一寸半，三行夹脊三寸者，皆除脊一寸外，净以寸半、三寸论。故在二行当为二寸，在三行当为三寸半。
侧部
自柱骨下行腋中不见者，长四寸。（柱骨，颈项根骨也。）
腋以下至季胁长一尺二寸。（季胁，小肋也。）季胁以下至髀枢长六寸。（大腿曰股，股上曰髀。捷骨之下、大股之上，两骨合缝之所曰髀枢。当足少阳环跳穴处也。）髀枢下至膝中长一尺九寸。
四肢部
肩至肘长一尺七寸。肘至腕长一尺二寸半。（臂之中节曰肘。）腕至中指本节长四寸。（臂掌之交曰腕。）本节至其末长四寸半。（指之后节曰本节。）
横骨上廉下至内辅之上廉，长一尺八寸。（骨际曰廉。膝旁之骨突出者曰辅骨。内曰内辅，外曰外辅。）内辅之上廉以下至下廉，长三寸半。（上廉、下廉，可摸而得。）内辅下廉下至内踝，长一尺六寸。（踝骨义见前。）内踝以下至地，长三寸。膝以下至外踝，长一尺六寸。外踝以下至京骨，长三寸。京骨以下至地长一寸。膝膕以下至跗属，长一尺二寸。（膕，腿弯也。跗，足面也。膝在前，膕在后。跗属者，凡两踝前后胫掌所交之处，皆为跗之属也。）跗属以下至地长三寸。足长一尺二寸，广四寸半。
手足折量：并用后中指同身寸法。

同身寸法说  ***************************
同身寸者，谓同于人身之尺寸也。人之长短肥瘦，各自不同，而穴之横直尺寸，亦不能一。如今以中指同身寸法一概混用，则人瘦而指长，人肥而指短，岂不谬误。故必因其形而取之，方得其当。如《标本赋》曰：取五穴用一穴而必端，取三经用一经而可正。盖谓并邻经而正一经，联邻穴而正一穴。譬之切字之法，上用一音，下用一韵，而夹其声于中，则其经穴之情，自无所遁矣。故头必因于头，腹必因于腹，背必因于背，手足必因于手足，总其长短大小而折中之，庶得谓之同身寸法。法附前各条之下，而后之所谓中指同身寸法者，虽不可混用，而亦有当用之处，并列于后。

中指同身寸法  ***************************
以男左女右手大指、中指圆曲交接如环，取中指中节横纹两头尽处，比为一寸。凡手足尺寸及背部横寸，无折法之处，乃用此法，其他不必混用。

古今尺寸不同说  ***************************
《骨度篇》曰：人长七尺五寸者，其骨节之大小、长短，各几何？伯高曰：头之大骨围二尺六寸。盖古之尺小，大约古之一尺，得今之八寸，其言七尺五寸者，得今之六尺；其言二尺六寸者，得今之二尺零八分也。其馀仿此。然骨大者，必有太过，骨小者，必有不及。凡用折法者，但随人之大小而为盈缩，庶尽其善。

骨数  ***************************
王金坛曰：人之周身，总有三百六十五骨节，以一百六十五字都关次之。
首自铃骨之上为头，左右前后至辕骨，以四十九字共关七十二骨。巅中为都颅骨者一。（有势，微有髓及有液。）次颅为数髅骨者一。（有势，微有液。）髅前为顶威骨者一。（微有髓，女人无此骨。）髅后为脑骨者一。（有势，微有髓。）脑后为枕骨者一。（有势，无液。）枕就之中附下为天盖骨者一。（下为肺系之本。）盖骨之后为天柱骨者一。（下属脊窳，有髓。）盖前为言骨者一。（言上覆合于髅骨，有势，无髓。）言下为舌本骨者，左右共二。（有势，无髓。）髅前为囟骨者一。（无势，无液。）囟下为伏委骨者一。（俚人讹为伏犀骨是也，无势髓。）伏委之下为俊骨者一。（附下即眉宇之分也，无势髓。）眉上左为天贤骨者一，右为天贵骨者一。（眉上直目睛也。俱无势髓。）左睛之上为智宫骨者一。（无势髓。）右睛之上为命门骨者一。（两睛之下，中央属鼻。）鼻之前为梁骨者一。（无势髓。）梁之左为颧骨者一。（有势无髓，下同。）梁之右为纠骨者一。（颧纠之后，即耳之分。）梁之端为嵩柱骨者一。（无势髓。）左耳为司正骨者一。（无势髓。）右耳为司邪骨者一。（同上）正邪之后为完骨者，左右共二。（无势髓。）完骨之上附内为嚏骨者一。（无势，少液。）嚏后之上为通骨者左右前后共四。（有势少液。）嚏上为齶骨者一。（无势，多液。）其齶后连属为颔也，左颔为乘骨者一。（有势，多液。）右颔为车骨者一。（同上。）乘车之后为辕骨者，左右共二。（有势，有液。）乘车上下出齿牙三十六事。（无势髓，庸下就一，则不满其数。）
复次铃骨之下为膻中，左右前后至䃩，以四十字关九十七骨。辕骨之下，左右为铃骨者二。（多液。）铃中为会厌骨者一。（无势髓。）铃中之下为咽骨者，右中及左共三。（无髓。）嚥下为喉骨者，左中及右共三。（同上。）喉下为咙骨者，环次共十事。（同上。）咙下之骨为肺系骨者，累累然共十二。（无势髓。）肺系之后为谷骨者一。（无髓。）谷下为㿠道骨者，左右共二。（同上。）咙外次下为顺骨者共八。（少液。）顺骨之端为顺隐骨者共八。（同上。顺之下左为洞骨者一。（女人无此。）顺之下右为掤骨者一。（女人无此。）洞掤之下中央为[骨曷]骬骨者一。（无髓，俚人呼为鸠尾。）[骨曷]骬直下为天枢骨者一。（无髓。）铃下之左右为缺盆骨者二。（有势，多液。）左缺盆前之下为下魇骨者一。（无髓。）右缺盆前之下为分饍骨者一。（同上。）魇饍之后，附下为仓骨者一。（同上。）仓之下，左右为髎骨者共八。（有势，无液。）髎下之左为胸骨者一。（男子此骨大者好勇。）髎下之右为荡骨者一。（女子此骨大则大夫。）胸之下为乌骨者一。（男子此骨满者发早白。）荡之下为臆骨者一。（此骨高多讹妄。）铃中之后为脊窳骨者共二十二。（上接天柱有髓。）脊窳次下为大动骨者一。（上通天柱，共成二十四椎。）大动之端为归下骨者一。（道家谓之尾闾。）归下之后为篡骨者一。（此骨能限精液。）归下之前为䃩骨者一。（此骨薄者，多处贫下。）
复次缺盆之上，左右至衬，以二十五字关六十骨。（此下止，分两手臂至十指之端众骨。）支其缺盆之后为伛甲骨者，左右共二。（有势，多液。）伛甲之端为甲隐骨者，左右共二。（此骨长则至肾。）前支缺盆为飞动骨者，左右共二。（此骨病，痱缓。）次飞动之左为龙臑骨者一。（有势，并无髓液。）次飞动之右为虎冲骨者一。（同上。）龙臑之下为龙本骨者一，虎冲之下为虎端骨者一。（俱有势，有髓。）本端之下为腕也，龙本上内为进贤骨者一。（男子此骨隆，为名臣。）虎端上内为及爵骨者一。（女人此骨高，为命妇。）腕前左右为上力骨者共八。（有势，多液。）次上力为驻骨者，左右共十。（同上。）次驻骨为搦骨者左右共十。（同上。）次搦为助势骨者，左右共十。（左助外为爪，右助外为甲。）爪甲之下，各有衬骨，左右共十。（无势，无液。）
复次[骨曷]骬之下，左右前后至初步，以五十一字关一百三十六骨。此下至两乳下，分左右自两足心众骨所会处也。[骨曷]骬之下为心蔽骨者一。（无髓。）[骨曷]骬之左为胁骨者，上下共十二。（居小肠之分也。）左胁之端，各有胁隐骨者，分次亦十二。（无髓。）胁骨之下为季胁骨者共二。（多液。）季胁之端为季隐骨者共二。（无髓。）[骨曷]之右为肋骨者共十二。（处大肠之也分也。）右肋之端为肋隐者共十二。（无髓。）肋骨之下为眇肋骨者共二。（名无隐骨，唯兽有之。）䃩骨之前为大横骨者一。（有势，少髓。）横骨之前为白环骨者共二。（有势，有液。）白环之前为内辅骨者，左右共二。（有势，有液。）内辅之后为骸关骨者，左右共二。（同上。）骸关之下为揵骨者，左右共二。（同上。）揵骨之下为髀枢骨者，左右共二。（有势，多髓。）髀枢下端为膝盖骨者，左右共二。（无势，多液。）膝盖左右各有侠升骨者共二。（有势，多液。）髀枢之下为䯒骨者，左右共二。（有势，多髓。）䯒骨之外为外辅骨者，左右共二。（有势有髓。）䯒骨之下为立骨者，左右共二。（同上。）立骨左右各有内外踝骨者共四。（有势，少液。）踝骨之前各有下力骨者，左右共十。（有势，多液。）踝骨之后各有京骨者，左右共二。（有势，少液。）下力之前各有释欹骨者，左右共十。释欹之前各有起仆骨者共十。（有势。）起仆之前各有平助骨者，左右共十。（有势。）平助之前各有衬甲骨者，左右共十。（无势，少液。）释欹两旁各有核骨者，左右共二。（有势，多液。）起仆之下各有初步骨者，左右共二。（有势，无髓，有液，女人则无此骨。）
凡此三百六十五骨也。天地相乘，惟人至灵。其女人则无顶威、左洞、右，及初步等五骨，只有三百六十骨。又：男子女人一百九十骨，或隐、或衬、或无势髓。馀二百五十六骨，并有髓液，以藏诸筋，以会诸脉溪谷，相需而成身形，谓之四大。此骨度之常也。

稽检骨不合金坛骨数说（寿田）  ***************************
人身三百六十五骨节，合周天之三百六十五度。王金坛先生总以一百六十五字都关次之矣。而《经筋》《骨空》《骨度》《气府》《气穴》《说文》《师传》《甲乙经》《通天论》诸篇之名目与金坛相悬，三百六十五之数亦不合。不知金坛之考覈，讳而不呈。又不知臆度其词，吻合天数。假若臆度，何其有无势髓、有液、无液之凿凿也。总之，人身合天，《内经》悉载，非自金坛始也。又考《金鉴》正骨科骨度，部分清晰，名目差同。《洗冤录》论沿身骨脉，自手及头至足。其中肉骨关节交会，紊而不明，细阅检骨数、检骨格，想是骨无所遁，数无所朦。且男妇骨之多寡、有无，逐件拈出，必可辟而可阖之。骨数也，其与周天之数不合者，有无势髓之骨，脆嫩之骨，检寻不得，故不合也。今遵验骨、检骨之条目录出，及《内经》正骨科之部分名目，一一附注，补入医林之考覈，岂不详而且备哉。

验骨数（出《洗冤录》）  ***************************
男子骨白，女子骨黑。（《明冤录》云：妇人生前出血如河水，故骨黑。又云：妇人按月行经，血系流散，故骨黑。若天癸未至者，其骨仍白也。）
髑髅骨：（《说文》：顶也。）男子自顶及耳并脑后共八片，（蔡州人有九片。）脑后横一缝，当正直下至发际别有一直缝。妇人只六片，脑后横一缝，当正直下无缝。《金鉴》云：巅顶骨男子三叉，女人十字缝。一名天灵盖，位居至高，内函脑髓，以统全体，是天灵盖即顶心骨也。又：以囟门骨为天灵盖者非。
牙齿：（上下）有二十四，或二十八，或三十二，或三十六。
胸前骨：即龟子骨，在胸乳间左右排连。
心坎骨：一片状如钱大。（胸膛内有一护心软骨即鸠尾也。）
肩井臆骨及饭匙骨：左右各一片。（肩井臆骨下为血盆骨，其下外连横髃者为饭匙骨，又其下即左右排连之龟子骨也。）
项与脊骨各十二节：（自项至腰共二十四椎骨，上有一大椎骨，人身项骨五节，背骨十九节，合之得二十有四，是项之大椎，即在二十四骨之内。此与《内经）所载之数未合，□集说恐讹。肩井、饭匙在内□庸斋附说屡询检官，皆云连项大椎骨实得二十四骨，今骨图注项骨五节，背骨十九节，内方骨一节，在尾蛆骨之上，是连项大椎尾蛆骨共二十五节矣，须知尾蛆骨不入脊骨行下。寿田按：项与脊骨各十二节，当云共二十四节，用各十二节字末妥。）
左右肋骨：男子各十二条，八条长、四条短。妇人各十四条。（此统据前后肋言之，非前肋有此骨数也。）
男女腰间各有一骨，大如掌，有八孔，作两行样。（即方骨也；其骨孔即四髎穴所，《金鉴》名尾骶骨，即尻骨也；其形上宽下窄，上承腰背诸骨，两旁各有四孔，名曰八髎。其末节名曰尾闾，一名骶端，一名橛骨，一名穷骨，俗名尾椿。）
手、足骨二段。男子左、右手腕及左，右臁肕（字典音刃，音尹，坚肉也；人能正静筋肕而骨强）骨边皆有裨骨。（妇人无。寿田按：原用髀字。考臂字注，自肘至腕曰臂。《释名》：臂，裨也，在旁曰裨。《韵会》曰：附也；又，辅也。髀，《说文》：股也，在下称也，此则肘之旁骨，当曰裨骨明矣。今改正之。）足之两胫骨旁小骨曰䯒骨。
两足膝头各有靥骨，隐在其间，如大指大。（此骨隐在膝盖中间，图格内不载。）手掌、脚板各五缝。手、脚大拇指并脚第五趾各二节；馀十四指并三节。
尾脊骨，若猪腰子，仰在脊骨节下。男子者，其缀脊处凹，两边皆有尖瓣如稜角，周布九窍；妇人者，其缀脊处平直，周布六窍。大小便处各一窍。

检骨格（出《洗冤录》）  ***************************
仰面
顶心骨　囟门骨　两额角　额颅骨：《金鉴》名山角骨，左右共二。两太阳穴：《金鉴》有扶桑骨，近两额骨旁太阳肉内凹处也。两眉稜骨：《金鉴》有凌云骨，在前发际下，即正中额骨。其两眉上之骨，即俗名左天贤骨，右天贵骨，两额角也。两眼眶骨：《金鉴》名睛明骨，即目窠四围目眶骨也。其上曰眉稜骨，其下曰䪼骨；䪼骨下接上牙床也。鼻梁骨：《金鉴》又有中血堂，即鼻内頞下脆骨空虚处也。两颧骨　两腮颊骨　颔颏骨：《金鉴》名地阁骨，即两牙车相交之骨，又名颏，俗名下巴骨，上载牙齿。颊车骨：《金鉴》言：即下牙床。承载诸齿，能咀食物，有运动之象，故名颊车。其骨尾形如勾，上控于面颊之环。又有两钩骨，名曲颊，即上颊之合钳，曲如环形，以纳下牙车骨尾之钩者也。两耳窍两耳根骨：《金鉴》名玉梁骨，即耳门骨。其处上即曲颊，下即颊车，两骨之合钳也。耳门内上通脑髓，亦关灵明，耳内又有禁骨。口骨：上、下。《金鉴》又有玉堂在口内上齶，一名上含，其窍即颃颡齿：上下有二十四、二十八、三十二、三十六不等。《金鉴》言口龈所生之骨，俗名曰牙有门牙、虎牙，槽牙、上下尽根牙之别也。嗓喉结喉骨：共四层，系脆骨，日久易腐。龟子骨：即胸前三骨。心坎骨：《金鉴》名蔽心骨，即鸠尾骨也。其质系脆骨，在胸下岐骨之间。又有岐骨，即两凫骨端相接之处，其下即鸠尾骨也。两肩井臆骨：《金鉴》名胸骨，即[骨曷]骬骨，乃胸胁众骨之统名也。一名膺骨，一名臆骨，俗名胸堂。其两侧自腋而下至肋骨之尽处，统名曰胁也。两血盆骨：即饮盆骨。两横髃骨：　髃骨者，肩端之骨，即肩胛骨臼端之上稜骨也；其臼含臑上端。两饭匙骨：《金鉴》名锁子骨，《经》名柱骨，横卧于两肩前缺盆之外，其两端外接于肩解。两胎膊骨：《金鉴》言名肩解，即肩䯋与臑骨合缝处也。俗名吞口，一名肩头。其下附于脊背，成片如翅者名肩胛，亦名肩膊，俗名倪板子骨。又有臑骨，即肩下肘上之骨也。自肩下至手腕名肱，俗名胳膊。两肘骨：胳膊中节上下支骨交接处也，俗名鹅鼻骨。两臂骨：《金鉴》言自肘至腕有正辅二根，其在下而形体长大连肘尖者为臂骨，其在上而形体短细者为辅骨，俗名缠骨，叠并相倚，俱下掌后，接于腕焉。按：臂辅骨近于腕者曰关穴，有名内外关。两裨骨：即辅骨，妇人无。两手内外踝两腕骨：《金鉴》言即掌骨，乃五指之本即也。一名壅骨，俗名虎骨。其骨大小六枚，凑以成掌，非块然一骨也。其上并接臂辅内骨之端，其外侧之骨名高骨，一名锐骨，亦名踝骨，俗名龙骨。以其能宛屈上下，故名腕。两手掌骨十块　两手指骨二十八节：《金鉴》名锤骨，又名竹节骨。胯骨前：左、右。《金鉴》言即髋骨也，又名髁骨。髋骨外向之凹，其形似臼，以纳髀骨之上端如杵者也，名曰机，又名髀枢，即环跳穴处。两腿骨：《金鉴》言名大楗骨，一名髀骨，上端如杵，入于髀枢之臼；下端如锤，接于䯒骨；统名曰股，臀肉连。两膝盖骨：《金鉴》言即连骸，亦名膑骨。形圆而扁，覆于楗䯒上下两骨之端，而有筋联属，其筋上过大腿，至于两胁；下过䯒骨，至于足背焉。两胫骨　两䯒骨：即膝下踝上之小腿骨，俗名臁胫骨者也。其骨二根，在前者名成骨，又名骭骨，其形粗；在后者名辅骨，其形细，又名劳堂骨。妇人无辅骨。两足内外踝：在内者名合骨，在外者名核骨。两肢骨：在胫骨之下，本节之上，又名绝骨。两足掌骨趺骨十块：《金鉴》名跗骨，又名足趺。趺，音肤。《集韵》与跗同。《释名》：拜于丈夫为趺，趺然屈折下视地也。两脚根骨共八块：上承胻辅二骨之末，一名跟骨。有大筋附之，俗名脚挛筋，其筋从跟骨过踝骨至腿肚里，上至膕中，过臀抵腰脊至项，自脑后向前至目眦，皆此筋之所达。按：跟骨八块，必有筋膜联属成纵横之缝，检验时筋膜脱去，故分八块也。脚十趾共二十六节：《金鉴》言趾者，足之指也。名以趾者，所以别于手也，俗名足节。大趾本节后内侧圆骨努突者，一名核骨，又名覈骨，俗呼为孤拐也。足外侧大骨曰京骨；京骨之前，当小趾本节后者曰束骨。
合面
脑后骨　乘枕骨：左、右。妇人无左右。《金鉴》名后山骨。其骨形状不同，或如品字，或如山字，或如川字，或圆尖，或月芽形，或偃月形，或鸡子形，皆属枕骨。两耳后骨：《金鉴》名寿台骨，即完骨；在耳后，接于耳之玉楼骨者也。项骨：《金鉴》名旋台骨，又名玉柱骨，即颈骨三节也。一名天柱骨。脊骨连项骨共二十四节　两琵琶骨：亦名髀骨，即胛骨也。两肋骨共二十四条：即钗骨，妇人多四条。《金鉴》又有凫骨，即胸下之边肋也，上下二条，左右共四。自项骨以下至七节两旁横出髋骨：按，髋骨，即胯骨，此言髋骨，恐系讹其名耳。至六节为脊背骨　至十二节为脊膂骨　至十九节为腰眼骨：腰眼骨，即腰门骨与命门骨也。命门当在十四椎下，以此言腰不合。方骨胯后骨左右尾蛆骨：男九窍，女六窍。《金鉴》言背骨，自后身大椎以下、腰以上之通称也。其骨一名脊骨，一名膂骨，俗呼脊梁骨。其形一条居中，其二十一节下，尽尻骨之端，上载两肩，内系脏腑；其两旁诸骨附接横叠，而弯合于前，则为胸胁也。腰骨即脊骨十四椎、十五椎、十六椎间之骨也。
羞秘骨：产门上，男子无；另有架骨一块，与尾蛆骨相连，横于小腹之下，名横骨，男子同。

仰人经脉图  ***************************
仰人经脉图（图缺）

伏人经脉图  ***************************
伏人经脉图（图缺）

十二经歌  ***************************
太阳小肠足膀胱，阳明大肠足胃当，少阳三焦足胆配，太阴手肺足脾乡，少阴心经足为肾，厥阴包络足肝方。（此歌上者为手，太少阴阳为经。）

十二经纳甲歌（此歌诸腑配阳，诸脏配阴）  ***************************
甲胆乙肝丙小肠，丁心戊胃己脾乡，庚属大肠辛属肺，壬属膀胱癸肾脏，三焦阳腑须归丙，包络从阴丁火旁。
旧云：三焦亦向壬中寄，包络同归入癸方。虽三焦为决渎，犹可言壬；而包络附心主，安得云癸。且二脏表里，皆相火也，今改正之。

十二经气血多少歌  ***************************
多气多血惟阳明，少气太阳同厥阴，二少太阴常少血，六经气血须分明。

十二经营行次序逆顺歌  ***************************
肺大胃脾心小肠，膀肾包焦肝胆续，手阴脏手阳手头，足阴足腹阳头足。（后二句言：凡手之三阴，从脏走手，手之三阳，从手走头，足之三阳，从头走足，足之三阴，从足走腹也。）

经络次序（出《十四经发挥》）  ***************************
十二经络始于手太阴，其支者从腕后出次指端，而交于手阳明。手阳明之支者，从缺盆上挟口鼻，而交于足阳明。足阳明之支者，从跗上出大指端，而交于足太阴。足太阴之支者，从胃别上膈，注心中，而交于手少阴。手少阴无支者，直至本经少冲穴，而交于手太阳。手太阳之支者，别颊上至目内眦，而交于足太阳。足太阳之支者，从膊内左右别下，合膕中下至小指外侧端，而交于足少阴。足少阴之支者，从肺出注胸中，而交于手厥阴。手厥阴之支者，从掌中循小指、次指出其端，而交于手少阳。手少阳之支者，从耳后出至目锐眦，而交于足少阳。足少阳之支者，从跗上入大指爪甲，出三毛，而交于足厥阴。足厥阴之支者，从肝别贯膈上注肺，入喉咙之后，上额循巅，行督脉，络阴器，过毛中，行任脉，入缺盆，下注肺中，而复交于手太阴也。

十二经脉起止歌  ***************************
经始太阴，而厥阴最后；穴先中府，而终则期门。
原夫肺脉，胸中始生；出腋下而行于少商，络食指而接乎阳明。
大肠起自商阳，终迎香于鼻外；胃厉承泣而降，寻厉兑于足经。
脾自足之隐白，趋大包于腋下；心由极泉而出，注小指之少冲。
小肠兮起端于少泽，维肩后上络乎听宫；膀胱穴自睛明，出至阴于足外。
肾以涌泉发脉，通俞府于前胸；心包起乳后之天池，络中冲于手中指。
三焦始名指之外侧，从关冲而丝竹空；胆从瞳子髎穴，连窍阴于足之四指。
肝因大敦而上至期门，而复于太阴肺经。

周身经络部位歌  ***************************
脉络周身十四经，六经表里督和任，阴阳手足经皆六，督总诸阳任总阴。
诸阳行外阴行里，四肢腹背皆如此，督由脊骨过龈交，脐腹中行任脉是。
足太阳经小指藏，从跟入膕会尻旁，上行夹脊行分四，前系睛明脉最长。
少阳四指端前起，外踝阳关环跳里，从胁贯肩行曲鬓，耳前耳后连眦尾。
大指次指足阳明，三里天枢贯乳行，腹第三行通上齿，环唇侠鼻目颧迎。
足有三阴行内廉，厥中少后太交前，肾出足心从内踝，侠任胸腹上廉泉。
太厥两阴皆足拇，内侧外侧非相联，太阴内侧冲门出，腹四行兮挨次编。
厥阴毛际循阴器，斜络期门乳肋间。手外三阳谁在上，阳明食指肩髃向。
颊中钻入下牙床，相逢鼻外迎香傍。三焦名指阳明后，贴耳周回眉竹凑。
太阳小指下行低，肩后盘旋耳颧遘。还有三阴行臂内，太阴大指肩前配。
厥从中指腋连胸，极泉小内心经位。手足三阳俱上头，三阴穴止乳胸游。
唯有厥阴由颡后，上巅会督下任流。经脉从来皆直行，络从本部络他经。
经凡十四络十六，请君切记须分明。
十六络者，自十五络之外，复有胃之大络，名曰虚里也。

十二经流注时序歌  ***************************
肺寅大卯胃辰宫，脾巳心午小未中，膀申肾酉心包戍，亥三子胆丑肝通。
此歌出《子午流注》等书，及张世贤等注释。其以十二时分配十二经，似乎近理，然而经之长短，穴之多少，大相悬绝，又安能按时分配，且失五十周于身之义。今录之以俟辩正。

十六络穴歌  ***************************
手太阴络名列缺，阳明之络偏厉当，丰隆穴系阳明足，胃之大络虚里乡。
足太阴络公孙穴，脾经大络大包场，手少阴络在通里，手太阳络支正疆。
足太阳络飞阳记，足少阴络大钟藏，手厥阴络内关地，手少阳络外关央。
足少阳络光明位，足厥阴络蠡沟堂，屏翳相承任脉络，督之络脉号长强。
《经脉篇》只十五络。《平人气象论》曰：胃之大络，名曰虚里，是共十六络也。然足太阴络曰公孙，而复有脾之大络曰大包；足阳明络曰丰隆，而复有胃之大络曰虚里；故诸经之络皆一，而惟脾胃之络皆二也。

宗营卫三气论  ***************************
宗气积于胸中，出于喉咙，以贯心脉而行呼吸。《决气上篇》曰：上焦开发，宣五穀味，熏肤，充身，泽毛，若雾露之溉者，是谓宗气。宗之为言大也。
营气者，阴气也，水穀之精气也，其精气之行于经者为营气。营气出于中焦，并胃中，出上焦之后，上注于肺，受气取汁，化而为血，以奉生身，莫贵于此。其行始于太阴肺经，渐降而下，而终于厥阴肝经，随宗气而行于十二经隧之中。故曰：清者为营，营行脉中。
卫气者，阳气也，水穀之悍气也，其浮气之慓疾滑利而不循于经者为卫气。卫气出于下焦，渐升而上。每日平旦，阴尽，阳气出于目之睛明穴，上行于头，昼自足太阳始，行于六阳经以下阴分；夜自足少阴始，行于六阴经，复注于肾；昼夜各二十五周，不随宗气而自行于各经皮肤分肉之间。故曰：浊者为卫，卫行脉外。

标本运气歌（张子和）  ***************************
少阳从本为相火，太阴从本湿土坐。厥阴从中火是家，阳明从中湿是我。
太阳少阴标本从，阴阳二气相包裹。风从火断汗之宜，燥与湿兼下之可。
万病能将火湿分，彻开轩岐无缝锁。

十一募穴歌（募，结募也，为经气之所聚）  ***************************
大肠天枢肺中府，小肠关元心巨阙，膀胱中极肾京门，肝募期门胆日月，胃中腕兮脾章门，三焦募在石门穴。
（按：募只是十一者，心与心包共一募也。）

八会穴歌  ***************************
腑会中脘脏章门，髓会绝骨筋阳陵，骨大椎兮血膈俞，气膻中兮脉太渊。（绝骨，即悬钟穴所。）

前面颈穴总图  ***************************
前面颈穴总图（图缺）

胸腹总图  ***************************
胸腹总图（图缺）

后头顶穴总图  ***************************
后头顶穴总图（图缺）

背部总图  ***************************
背部总图（图缺）

侧面肩项总图  ***************************
侧面肩项总图（图缺）

侧胁肋总图  ***************************
侧胁肋总图（图缺）

阴手总图  ***************************
阴手总图（图缺）

阳手总图  ***************************
阳手总图（图缺）

阴足总图  ***************************
阴足总图（图缺）

阳足总图  ***************************
阳足总图（图缺）


卷二  ——————————————————————————————————————————————————————————————————————————————————————————

肺经循行图  ***************************
肺经循行图（图缺）

肺经循行经文（十二经脉俱出《灵枢·经脉篇》）  ***************************
肺手太阴之脉，起于中焦，下络大肠，还循胃口，上膈属肺，从肺系横出腋下，下循臑内，行少阴心主之前，下肘中，循臂内上骨下廉，入寸口，上鱼，循鱼际，出大指之端；其支者，从腕后直出次指内廉，出其端。（歌见穴图后。）

肺经穴图  ***************************
（左右共二十二穴，脉长三尺五寸）
肺经穴图（图缺）

肺经脏象图  ***************************
肺经脏象图（图缺）

肺脏经文  ***************************
肺者，相傅之官，治节出焉。其形四垂，附著于脊之第三椎中。有二十四空，行列分布，以行诸脏之气，为脏之长，为心之盖。是经常多气少血，其合皮也，其荣毛也，开窍于鼻。《难经》曰：肺重三斤三两，六叶、两耳，凡八叶，主藏魄。华元化曰：肺者生气之原，乃五藏之华盖。肺叶白莹，谓为华盖，以覆诸藏，虚如蜂窠，下无透窍，吸之则满，呼之则虚，一呼一吸，消息自然，司清浊之运化，为人身之槖籥。

肺经循行主病总歌  ***************************
手太阴肺中焦起（中焦当胃中脘，在脐上四寸之分。手之三阴从脏走手，皆自内而出也），下络大肠胃口行（络，联络也；十二经相通各有表里，凡在本经皆曰属，以此通彼皆曰络；当任脉水分穴之分，肺脉络于大肠，自大肠而上覆循胃口，即贲门也），上膈属肺从肺系（膈，膈膜也；肺系即肺管），横出腋下（膊之下、胁之上曰腋，腋下即中府之旁，谓从肺系而横出腋下也）臑内萦（膊之内侧，上至腋，下至肘，嫩突白肉曰臑；天府、侠白之次也），前于心与心包脉（手之三阴，太阴在前，厥阴在中，少阴在后也），下肘循臂骨下廉（臑尽处为肘，肘以下为臂，肘臂之交曰肘中骨，即掌后高骨下廉、骨下侧也），遂八寸口上鱼际（寸口即太渊穴处；手腕之前，大指本节之间，其肉隆起者为鱼；寸之前、鱼之后曰鱼际穴），大指内侧爪甲根（少商穴止），支络还从腕后出，接次指交阳明经（臂掌之交曰腕，此本经别络从腕后上侧列缺穴，直出次指之端，而接乎手阳明经也）。此经多气而少血，是动则为喘满咳（动，变也，言变常而为病也。肺主气），膨膨肺胀缺盆痛（缺盆虽十二经之道路，而肺为尤近，故肺病则痛；其穴在肩下横骨陷中，属足阳明经），两手交瞀（音茂）为臂厥（瞀，木痛不仁也；手太阴脉由中府出腋下，行肘臂间，故为臂厥）。肺所生病咳上气，喘渴烦心胸满结（渴，当作喝，言声粗急也；肺脉行厥阴心主之前，掌心劳宫属心包，故有烦心胸满之病），臑臂之内前廉痛，为厥或为掌中热（太阴之别直入掌中，故为痛厥掌热）。肩背痛是气有馀（手太阴筋结于肩，藏附于背，故邪气盛则肩背痛），小便数欠或汗出（肺为肾母，邪伤其气，故小便数而欠；肺主皮毛，而风寒在表，故汗出中风），气虚亦痛溺色变，少气不足以报息（肩背者，上焦之阳分也；气虚则阳病，故为痛、为寒，而怯然少气；金衰则水涸，故溺色变黄赤，母病及子也）。

肺经穴歌  ***************************
手太阴经十一穴，中府云门天府列，侠白尺泽孔最存，列缺经渠太渊涉，鱼际直出大指端，内侧少商如韭叶。

取穴分寸  ***************************
中府：（一名膺中俞）。在云门下一寸，去任脉中行六寸，乳上三肋间陷中，动脉应手，仰而取之。肺之募也。（募，结募也，为经气之所聚；他仿此）。手足太阴之会。
云门：在巨骨下夹气户旁二寸，去中行六寸陷中，动脉应手，举臂取之。（胁肋烦满彻痛，喉痹，瘿气，臂不得举，可灸之。）
天府：在臂臑内廉，腋下三寸，动脉陷中，以鼻取之。
侠白：在天府下，去肘上五寸，动脉中。手太阴之别。
尺泽：（《千金》一名鬼堂。）在肘中约文上，屈肘，横文筋骨罅中动脉。手太阴所入为合。（从此会合为合穴。甄权云：臂屈伸横文间筋骨罅中，不宜灸。）
孔最：在腕上七寸陷中。手太阴之郄。（郄，音隙，与郄同，地名注郄地，谓开隙之地；又骨肉之交也。）
列缺：在腕后侧上一寸五分。滑氏曰：以手交叉，当食指末、筋骨罅中是穴。（《千金》云：男子阴中疼痛，尿血，精出，灸五十壮。治偏风口眼喎斜，手肘痛，无力，口噤不开，痎疟寒热，烦躁，咳嗽，喉痹，呕沫，纵唇，健忘，惊痫，善笑，妄言，妄见，面目四肢痈肿，小便热痛，四肢厥逆，瘛瘲，尸厥，灸至壮百。又：《马丹阳天星十二穴》云：此穴善疗偏头患，偏身风痹麻，痰涎频上壅，口噤不开牙，若能明补泻，应手疾如拿。）
此手太阴之络，从腕后别走阳明，直出食指内廉，出其端。凡人有反关脉者，寸关尺三部正脉不见，而见于列缺、阳溪，此经脉虚而络脉满。《千金翼》谓阳脉逆反，大于寸口三倍者是也。
经渠：在寸口陷中。手太阴所行为经。（又从而行为经穴。）
太渊：在手掌后陷中。手太阴所注为腧，即原也。（腧与输通，从此而注为输穴。）脉会太渊。每日平旦寅时，脉从此始。故《一难》曰：寸口者，脉之大会。（《神农经》曰：治牙疼，手腕无力，疼痛，可灸七壮。）
鱼际：在手大指本节后内侧陷中。又云：散脉中白肉际。手太阴所溜为荥。（溜，流通，流如小水为荥穴。一传齿痛不能食饮，左患灸左，右患灸右，男三女四。）
少商：在手大指内侧端，去爪甲角如韭叶，白肉际宛宛中。手太阴所出为井。（如水始出为井穴。唐刺史成君绰忽项肿如升，喉闭，水粒不下，甄权以三稜针刺之微出血，立愈。主治项肿喉痹，烦心，呕哕，心下满，汗出，咳逆，痎疟振寒，腹胀肠满，雀目不明，唇乾，唾沫引饮，食不下，寒慄鼓颔，手挛指痛，小儿乳蛾。《乾坤生意》云：此为十井穴，凡初中风，卒暴昏沉，痰涎壅盛，不省人事，牙关紧闭，药水不下，急目三稜针刺此穴，乃少冲、中冲、关冲、少泽、商阳，使血气流行，乃起死回生急救之妙诀。）

正筋别本标  ***************************
手太阴之正，别入渊腋，少阴之前，入走肺，散之大肠，上出缺盆循喉咙，复合阳明。（手太阴之正，其内行者，自天府别入渊腋，由手少阴心经之前入内走肺，散之大肠，其上行者，出缺盆，循喉咙，复合于手阳明经。）
手太阴之筋，起于大指之上，循指上行，结于鱼后，行寸口外侧，上循臂，结肘中，上臑内廉，入腋下。（自大指而上，皆本经经穴所行之分，入腋下方，与手少阴之筋合，此上皆刚筋也。）出缺盆，结肩前髃，（此自腋下上出缺盆，行肩上三阳之前，而结于肩之前髃。）上结缺盆，下结胸里，散贯贲，合贲下，抵季胁。（此上行者，自腋而上，并足三阳之筋，上结于缺盆；下行者，自腋入胸，结于胸里，散贯于胃上口贲门之分，与手厥阴之筋合，下行抵季胁，与足少阳、厥阴之筋合也。）
手太阴之别，名曰列缺，起于腕上分间，并太阴之经直入掌中，散于鱼际。（此手太阴络穴也；不曰络而曰别者，以本经由此别走邻经也；太阴自此别走阳明，其太阴本经之脉由此直入掌中，散于鱼际也。）其病实则手锐掌热，虚则欠㰦，小便遗数，取之去腕寸半，别走阳明也。（㰦，音去，欠㰦，张口伸腰也；实因邪热有馀，虚因肺气不足；治此者取列缺，谓实可泻之，虚可补之。此太阴之络别走阳明，而阳明之络曰偏历，亦入太阴，以其相为表里，故互为注络，以相通也；他经皆然。）
手太阴之本，在寸口之中；（太渊穴也。）标在腋内动也。（天府穴也。）

大肠经循行图  ***************************
大肠经循行图（图缺）

大肠经循行经文  ***************************
大肠手阳明之脉，起于大指次指之端，循指上廉，出合谷两骨之间，上入两筋之中，循臂上廉，入肘外廉，上臑外前廉，上肩出髃骨之前廉，上出于柱骨之会上，下入缺盆络肺，下膈属大肠；其支者，从缺盆上颈贯颊，入下齿中，还出挟口，交人中，左之右，右之左，上挟鼻孔。

大肠经穴图  ***************************
（左右共四十穴，脉长五尺）
大肠经穴图（图缺）

大肠经腑象图  ***************************
大肠经腑象图（图缺）

大肠经文  ***************************
大肠者，传道之官，变化出焉。回肠当脐左回十六曲，大四寸，径一寸，寸之少半，长二丈一尺，受谷一斗，水七升半。广肠傅脊以受回肠，乃出滓秽之路。大八寸，径二寸，寸之大半，长二尺八寸，受谷九升三合八分合之一。是经常多气多血。《难经》曰：大肠重二斤十二两，肛门重十二两。按：回肠者，以其回叠也；广肠者，即回肠之更大者；直肠者，又广肠之末节也，下连肛门，是为穀道后阴，一名魄门；总皆大肠也。

大肠经循行主病总歌  ***************************
手阳明经大肠脉，次指内侧起商阳（次指，大指次指，即食指也；手之三阳从手走头），循指上廉入合骨（循，巡绕也；上廉，上侧也；凡经脉阳行于外，阴行于内，合谷在大指、次指岐骨间，俗名虎口），两骨两筋中间行（腕中上侧两筋陷中，阳溪穴也），循臂（上廉）入肘（外廉）上臑外（廉），肩髃（音隅，肩端骨罅为肩髃）前廉柱骨旁（肩背之上，颈项之根，为天柱骨；本经由肩髃上出膀胱之天柱，会于督脉之大椎，六阳经皆会于督脉之大椎，故《内经》以此为会上），会此下入缺盆内，络肺下膈属大肠（自大椎而前入足阳明之缺盆，络于肺中，复下膈，当脐旁天枢之分，属于大肠与肺相表里）。支从缺盆上入颈，斜贯两颊下齿当（耳下曲处为颊），挟口人中交左右，上挟鼻孔尽迎香（人中，即督脉之水沟穴，由人中而左右互交上挟鼻孔者，自禾髎以交迎香，手阳明经止，此乃自山根交承泣穴，而接乎足阳明经也）。此经血盛气亦盛，是动颈肿下齿痛。是主津液病所生（大肠与肺为表里，肺主气，而津液由于气化，故凡大肠之或泄，或秘，皆津液所生之病，而主在大肠也），目黄（大肠内热）口乾（无津）鼽衄动，喉痹（金燥）痛在肩前臑，大指次指痛不用（手阳明之别者，合于宗脉，故目黄；其他诸病，皆本经之脉所及）。虚则寒慄不易复（不易温也），有馀当脉热肿痛。

大肠经穴歌  ***************************
手阳明穴起商阳，二间三间合谷藏，阳溪偏历历温溜，下廉上廉三里长。曲池肘臑迎五里，臂髎肩髃巨骨起，天鼎扶突接禾髎，终以迎香二十止。

取穴分寸  ***************************
商阳：（一名绝阳。）在手食指内侧，去爪甲角如韭叶。手阳明所出为井。（《乾坤生意》云：此为十井穴，领肿，喉痹，鼽衄，齿痛，灸三壮。）
二间：（一名间谷。）在食指本节前内侧陷中。手阳明所溜为荥。（主治领肿，喉痹，鼽衄，齿痛，灸三壮。）
三间：（一名少谷。）在食指本节后内侧陷中。手阳明所注为输。
合谷（一名虎口。）在手大指、次指歧骨间陷中。手阳明所过为原。（《神农经》云：治鼻衄，目痛不明，牙疼喉痹，疥疮，可灸三壮至七壮，并治小儿乳蛾。）
阳溪：（一名中魁。）在手腕中上侧两筋间陷中。手阳明所行为经。
偏历：在手腕后三寸。手阳明络，别走太阴。
温溜：（一名逆注，一名蛇头。）在手腕后，小士五寸，大士六寸。（大士、小士，谓大人，小儿也。）《明堂》云：腕后五寸六寸间。手阳明郄。
下廉：在曲池下四寸，辅骨下，去上廉一寸，辅兑肉其分外斜。
上廉：在三里下一寸，曲池下三寸，其分独抵阳明之会。（外斜。）
三里：（一名手三里。）在曲池下二寸，兑肉之端，按之肉起。
曲池：（十三鬼穴名鬼臣。）在肘外辅骨，屈肘，曲骨之中，以手拱胸取之。手阳明所入为合。（秦承祖《明堂》云：主大人、小儿遍身风疹，痂疥。）
肘髎：在肘大骨外廉陷中，与天井相併，相去一寸四分。
五里：在肘上三寸，行向里大脉中央。一云在天府下五寸。
臂臑：在肘上七寸，㿉肉端，肩髃下一寸，两筋两骨罅宛宛陷中，平手取之。手阳明络也，络手少阳之臑会。一曰手足太阳、阳维之会。（《明堂》：禁刺，灸七壮。主治臂痛无力，寒热，瘰疬，颈项拘急。）
肩髃：（一名中肩井，一名偏肩。）在膊骨头肩端上，两骨罅陷中，举臂取之有空。手太阳、阳明、阳跷之会。一曰足少阳、阳跷之会。（《千金》云：灸瘿气，左右相当，男左十八、右十七壮，女右十八、左十七壮，再三以差止。）
巨骨：在肩尖上行两叉骨间陷中。手阳明阳跷之会。
天鼎：在颈中缺盆上，直扶突后一寸。《甲乙经》曰：直扶突，气舍后一寸五分。《气府论注》曰：在扶突后半寸。（灸三壮，主治喉痹，嗌肿，不得食，暴喑，气硬。）
扶突：（一名水穴。）在颈当曲颊下一寸。《甲乙经》曰：在人迎后一寸五分，仰而取之。一云：气舍后一寸五分。由此上贯颊，入下齿中。
禾髎：（一名长频。）直鼻孔下，夹水沟旁五分。（灸三壮，主治鼻疮，息肉，鼻塞，鼽衄。）
迎香：（一名冲阳。）在禾髎上一寸，鼻孔旁五分。手足阳明之会。

正筋别本标  ***************************
手阳明之正，从手循膺乳别于肩髃，入柱骨，下走大肠，属于肺，上循喉咙，出缺盆，合于阳明也（此大肠与肺为表里经脉，相为一合也。手阳明之正，循胸前膺乳之间，其内行者别于肩髃，入柱骨，由缺盆下走大肠，属于肺；其上者循喉咙，复出缺盆，而合于阳明本经也。）
手阳明之筋，起于大指次指之端，结于腕上，循臂上结于肘外，上臑结于髃；（自食指尖而上，皆本经经穴所行之次，上臑会，与足太阳之筋合结于肩髃，此皆刚筋也。）其支者，绕肩胛，挟脊；（此支自肩髃屈曲后行，绕肩胛，与手足太阳之筋合，而挟于脊。）直者，从肩髃上颈；（此直者，自肩髃行巨骨上，颈中天鼎、扶突之次。）其支者，上颊，结于鸠；（此支者，自颈上颊，下入齿中，上结于手太阳颧髎之分。）直者，上出手太阳之前，上左角，络头，下右颔。（此直者，自颈出手太阳天窗、天容之前，行耳前，上额左角，络头，以下右颔；此举左而言，右在其中，亦如经脉之左之右、右之左也；故右行者亦上额右角，交络于头，下左颔，以合于太阳、少阳之筋。）
手阳明之别，名曰偏历，去腕三寸，别入太阴；其别者，上循臂，乘肩髃，上曲颊偏齿；其别者，入耳合于宗脉。实则龋聋，虚则齿寒痹隔，取之所别也。（手阳明之络，名偏历，在腕后三寸上侧间，别走手太阴者也。按：本经筋脉，皆无入耳、上目之文，惟此别络有之。宗脉者，脉聚于耳目之间者也。龋齿，蠹病也，此经上曲颊偏齿，入耳络肺下膈，故实则为齿龋耳聋；虚则为齿寒，内痹而隔。治此者，当取所别之偏历。）
手阳明之本，在肘骨中，（曲池穴。）上至别阳；（义未详。）标在颜下，（颜，额庭也。）合钳上也。（谓脉由足阳明大迎之次，夹耳之两旁也。）

胃经循行图  ***************************
胃经循行图（图缺）

胃经循行经文  ***************************
胃足阳明之脉，起于鼻之交頞中，旁纳太阳之脉，下循鼻外，入上齿中，还出挟口环唇，下交承浆，却循颐后下廉，出大迎，循颊车，上耳前，过客主人，循发际，至额颅；其支者，从大迎前下人迎，循喉咙，入缺盆，下膈属胃络脾；其直者，从缺盆下乳内廉，下挟脐，入气街中；其支者，起于胃口，下循腹里，下至气街中而合，以下髀关，抵伏兔，下膝膑中，下循胫外廉，下走跗，入中指内间；其支者，下廉三寸而别，下入中指外间；其支者，别跗上，入大指间，出其端。

胃经穴图  ***************************
（左右共九十穴，脉长八尺）
胃经穴图（图缺）

胃经腑象图  ***************************
胃经腑象图（图缺）

胃腑经文  ***************************
胃之上口，名曰贲门，饮食之精气，从此上输于脾，肺宣布于诸脉。胃之下口，即小肠上口，名曰幽门。
脾胃者，仓廪之官，五味出焉。胃者，水穀气血之海也。胃大一尺五寸，径五寸，长二尺六寸，横屈，受水穀三斗五升；其中之谷，常留二斗，水一斗五升而满。是经多气多血。《难经》曰：胃重二斤一两。

胃经循行主病总歌  ***************************
足阳明胃鼻頞起（頞，鼻茎也，亦曰山根；足之三阳从头走足），互交旁纳足太阳（纳，入也，足太阳起睛明穴，与頞相近，阳明由頞中互交而下行，故入之也，）下循鼻外入上齿（鼻外，即承泣、四白、巨髎之分），挟口环唇交承浆（环，绕也；承浆，任脉穴），颐后（下廉）大迎颊车游（腮下为颔，颔下为颐，颊车在耳下大迎颔下，穴名），耳前发际至额颅（耳前，下关也；循发际，以上头维至额颅，会于督脉之神庭；额颅，发际前也），支循喉咙入缺盆，下膈属胃络脾州（胃与脾为表里，此支自缺盆入内，下膈，当上脘、中脘之分，属胃络脾）。直者下乳挟脐中（直者，由缺盆直下而外行，自乳中天枢、外陵等穴下入气街中，气街在毛际两旁，鼠鼷上一寸），支起胃口腹里通，下至气街中而合（由幽门循腹里，过足少阴肓腧之外，此即上文支者之脉，由胃下行，而与直者复合于气街之中），遂下髀关伏兔逢（膝上穴名），膝膑之中循胫外，足跗中指内间终（膝盖曰膑，䯒骨曰胫，足面曰跗；此三者，犊鼻、巨虚、冲阳等穴之次也；乃循内庭入中指内间而出厉兑，足阳明经止此）。支者下廉三寸别，下入中指外间列（廉，上廉也；下廉三寸，即丰隆穴，是为阳明别络，故下入中指外间），又有支者别跗上，大指之间太阴接。（又其支者，自跗上冲阳穴次别行，入大指间，斜出足厥阴行间之次，循大指出其端，而接乎足太阴经也）。此经多气复多血，振寒呻欠面颜黑（土病而洒洒振寒者，风之胜也；善呻数欠，胃之郁也；黑，水色也；土病则水无所畏，故黑色反见于面颜）。病至恶见火与人（阳明厥逆，则喘而惋，惋则恶人也；恶火者，邪客阳明则甚也），忌闻木声心惕惕（土恶木也），闭户塞牖欲独处（阴阳相薄而阴胜阳也），甚则登高弃衣走（阳盛则四支实，故上高而歌；热盛于身，故弃衣而走）。贲响腹胀（脉循腹里，水火相激而雷鸣）为骭厥（骭，足胫也；脉自膑下胫骨外廉，故为胫骭厥逆），是主血所生病者，狂疟温淫及汗出（热胜则狂，风胜则疟，温气淫泆则汗出），鼽衄口骭并唇胗（音疹，唇疡，脉挟口环唇），颈肿喉痹腹水肿（土不能制水，故大腹水肿），膺乳膝膑股伏兔，骭外（廉）足跗上皆痛（阳明脉，从缺盆下乳内廉，挟脐腹、前阴，由股下足，以入中指，或为痛与不用）。气盛热在身以前（阳明行身之前），有馀消穀（善饥）溺黄甚，不足身以前皆寒，胃中寒而腹胀满（此阳明虚实寒热在经在脏之辨）。

胃经穴歌  ***************************
四十五穴足阳明，承泣四白巨髎临，地仓大迎登颊车，下关头维对人迎，
水突气舍连缺盆，气户库房屋翳屯，膺窗乳中下乳根，不容承满出梁门。
关门太乙滑肉起，天枢外陵大巨里，水道归来达气冲，髀关伏兔走阴市，
梁邱犊鼻足三里，上巨虚连条口底，下巨虚下有丰隆，解溪冲阳陷谷同，
内庭厉兑阳明穴，大指次指之端络。

取穴分寸  ***************************
承泣：（一名面髎，一名鼷穴。）在目下七分上，直瞳子陷中。阳跷、任脉、足阳明三脉之会。
四白：在目下一寸，直瞳子，向鸠骨颧空，正视取之。
巨髎：夹鼻孔旁八分，直瞳子。阳跷、足阳明之会。由此入上齿中，复出，循地仓。
地仓：（一名会维。）夹口吻旁四分外。如近下微有动脉，若久患风，其脉亦有不动者。手足阳明、任脉、阳跷之会。（《灵官赋》云：地仓能止口流涎。灸七壮或二七壮，病右治左，病左治右；艾炷宜小，如粗钗脚，若过大口反喎。）
大迎：（一名髓孔。）在曲颔（颔腮下也）。前一寸三分，骨陷中动脉。本经自大迎循颊车，上耳前下关、头维；其支者从大迎前下人迎。（《寒热病》篇曰：臂阳明有入鸠偏齿者，名曰大迎，则此为手足阳明之会。灸三壮、七壮，炷如小麦。主治中风，牙关不开，失音不语，口眼歪斜，颊肿，牙痛失欠，牙关脱臼。）
颊车：（一名机关，一名曲牙。）在耳下，曲颊端近前陷中。侧卧开口取之。
下关：在客主人下，耳前动脉下廉，合口有空，开口则闭，侧卧闭口取之。足阳明、少阳之会。
头维：在额角，入发际，夹本神旁一寸五分，神庭旁四寸五分。足少阳、阳明之会。
人迎：（一名天五会。）在颈下，夹结喉旁一寸五分，大动脉应手，仰而取之。足阳明、少阳之会。《甲乙经》曰：夹结喉，以候五脏气。（灸三壮。主治咳逆上气，咽喉痈肿，短气，喘息不得卧。）
水突：（一名水门。）在颈大筋前，直人迎下，夹气舍上，内贴气喉。
气舍：在颈大筋前，直人迎下，夹天突边陷中，贴骨尖上有缺。
缺盆：（一名天盖。）在肩上横骨陷者中。为五脏六腑之道。
气户：在巨骨下，夹俞府两旁各二寸，去中行四寸陷中，仰而取之。
库房：在气户下一寸六分，去中行四寸陷中，仰而取之。
屋翳：在库房下一寸六分，去中行四寸陷中，仰而取之。
膺窗：在屋翳下一寸六分，巨骨下四寸八分，去中行四寸陷中，仰而取之。
乳中：当乳之中。（一传胎衣不下，以乳头向下尽处，俱灸之，即下。）
乳根：在乳中下一寸六分，去中行四寸陷中，仰而取之。（灸三壮、五壮。主治胸下满痛，臂痛，乳痛悽悽，寒热，霍乱转筋，四厥。华佗《明堂》云：主膈气不下食，噎病。）
不容：在第四肋端，幽门旁一寸五分，去中行二寸，对巨阙。《甲乙经》曰：去任脉二寸，至两肘端，相去四寸。按：《甲乙经》曰：腹自不容以下至气冲二十四穴，夹幽门旁各一寸五分，诸书皆同。及考幽门，则止去中行五分，是不容以下诸穴，当去中行二寸，而诸云三寸者非，今悉改为二寸。
承满：在不容下一寸，去中行二寸，对上脘。
梁门：在承满下一寸，去中行二寸，对中脘。（主治积气胀满，肠鸣切痛，泄痢不食，走气侠脐急痛，痎疟振寒，遗溺，灸五壮。）
关门：在梁门下一寸，去中行二寸，对建里。
太乙：在关门下一寸，去中行二寸，对下脘。
滑肉门：在太乙下一寸，天枢上一寸，去中行二寸，对水分。（灸五壮。主治癫狂，呕逆，吐血，重舌，舌强。）
天枢：（一名长溪，一名谷门。）夹脐旁二寸，去肓俞一寸五分陷中。大肠募也。
外陵：在天枢下一寸，去中行二寸，对阴交。（灸五壮，主治腹痛，心下如悬，下引脐痛。）
大巨：（一名腋门。）在天枢下二寸，去中行二寸，对石门。
水道：在大巨下三寸，去中行二寸。
归来：（一名溪穴。）在水道下二寸，去中行二寸。（灸五壮。主治奔豚，丸疝，阴丸上缩入腹引痛，妇人血脏积冷。）
气冲：（一名气街。）在归来下，鼠溪上一寸，动脉应手宛宛中，去中行二寸。《骨空论王氏注》曰：在毛际两旁，鼷上一寸动脉处也。《刺禁论王氏注》曰：气街之中，胆胃脉也。胆之脉，循胁里，出气街，绕毛际；胃之脉，夹脐入气街中。冲脉所起。（《金鉴》云：归来下行在腿班中有肉核，名曰鼠溪。直上一寸，动脉应手，旁开中行二寸，气街穴也。）
髀关：在膝上伏兔后交文中。一云在膝上一尺二寸。
伏兔：在膝上六寸起肉间，正跪坐而取之。一云在膝盖上七寸，左右各三指按捺，上有肉起如兔状，因以此名。
阴市：（一名阴鼎。）在膝上三寸，伏兔下陷中，拜而取之。一云在膝内辅骨后，大筋下、小筋上，屈膝得之。
梁邱：在膝上二寸两筋间。足阳明郄。（《神农经》云：治膝痛，屈伸不得，可灸三壮、七壮。）
犊鼻：在膝膑下，胻骨上，骨解大筋陷中，形如牛鼻，故名。一曰在膝头下，近外窟解中。（灸三壮，主治膝痛不仁，难跪起，脚气。若膝膑痈肿溃者，不可治；不溃者，可疗；若犊鼻坚硬，勿便攻之，先用洗熨，而后微刺之愈。）
三里：（即下陵，出《本输篇》。）在膝眼下三寸，胻骨外廉，大筋内宛宛中，坐而坚膝，低跗取之，极重按之，则跗上动脉止矣。足阳明所入为合。（《千金》）云：灸二百壮至五百壮。一云：小儿忌灸三里，三十外方可灸，不尔反生疾。）
上巨虚：（一名巨虚上廉。）在三里下三寸，两筋骨陷中，举足取之。《海论》曰：冲脉者，其输下出于巨虚之上下廉。巨虚上廉，足阳明与大肠合（上廉属大肠，下廉属小肠，出《本输篇》及《邪气藏府病形篇》）。
条口：在三里下五寸，下廉上一寸，举足取之。
下巨虚：（一名巨虚下廉。）在上廉下三寸，两筋骨陷中，蹲地举足取之。巨虚下廉，足阳明与小肠合，又为冲脉下输。
丰隆在外踝上八寸，下廉胻骨外廉陷中。足阳明络，别走太阴。（灸三壮，主治头痛面肿，喉痹不能言。）
解溪：在冲阳后一寸五分，足腕紧鞋带处陷中。一曰在足大指、次指之间，直上跗上陷者宛宛中。《刺疟论注》曰：在冲阳后三寸半。《气穴论注》曰：二寸半。《甲乙经》曰：一寸半。足阳明所行为经。（疗痎疟寒热，须兼刺厉兑、三里、解溪、商丘出血。）
冲阳：（一名会原，即仲景所谓趺阳也。）在足跗上五寸，高骨间动脉，去陷谷二寸。足阳明所过为原。（《刺禁论》曰：刺跗上中大脉，血出不止，死，即此穴也。）
陷谷：在足大指次指外间，本节后陷中，去内庭二寸。足阳明所注为输。
内庭：在足大指次指外间陷中。足阳明所溜为荥。
厉兑：在足大指次指端，去爪甲如韭叶。按：《本输篇》曰：厉兑者，足大指内次指之端也。《经脉》《经筋》等篇俱云中指。《缪刺篇》曰：邪客于足阳明之络，刺足中指、次指爪甲上各一痏。据此诸篇之说，可见中指、次指之间，皆阳明脉气所发也。足阳明所出为井。（刺一分，留一呼，灸一壮。主治尸厥，口噤气绝，状如中恶，心腹满，水肿，热病汗不出，寒热疟，不食面肿，喉痹，齿龋，恶风，鼻不利，多惊发狂，好卧，足寒，膝膑肿痛。）

正筋别本标  ***************************
足阳明之正，上至髀，入于腹里，属胃，散之脾，上通于心，上循咽，出于口，上额䪼，还击目系，合于阳明也（此脾胃二经表里相为一合也。足阳明上至髀关，其内行者由气街入腹里，属于胃，散于脾，上通于心，循咽，出于口，上额䪼，入承泣之次，系目系，为目下纲，以合于阳明本经也。）
足阳明之筋，起于中三指，结于跗上，斜外上加于辅骨，上结于膝外廉，直上结于髀枢，上循胁属脊；中三指，即足之中指，厉兑之旁也；结于跗上冲阳之次，乃从足面邪行出太阴、少阳两筋之间，上辅骨，结于膝之外廉，直上髀枢，行少阳之前，循胁向后，内属于脊。）其直者，上循骭，结于膝；其支者，结于外辅骨，合少阳；（其直者，自跗循骭，结于膝下外廉三里之次，上膑中；其支者，自前跗上斜外上行，结于外辅骨阳陵泉之分，与少阳相合。）其直者，上循伏兔，上结于髀，聚于阴器，上腹而布，（此直者，出膝膑直上，循伏兔、髀关之分，结于髀中，乃上行聚于阴器；阴阳总宗筋之会，会于气街，而阳明为之长；乃自横骨之分左右夹行，循天枢、关门等穴而上布于腹，此上至颈皆刚筋也。）至缺盆而结，上颈，上挟口，合于頄，下结于鼻，上合于太阳，太阳为目上纲，阳明为目下纲；（自缺盆上人迎，循颐颊，上挟口吻，与阳跷会于地仓，上合于颧髎，下结于鼻旁，复上睛明穴，合于足太阳，太阳细筋散于目上，故为目上纲，阳明细筋散于目下，故为目下纲。）其支者，从颊结于耳前。（其支者，自颐颊间上结耳前，会于足少阳之上关、颔厌，上至头维而终也。）
足阳明之别，名曰丰隆，去踝八寸，别走太阴；其别者，循胫骨外廉，上络头项，合诸经之气，下络喉嗌。其病气逆，则喉痹瘁喑，实则狂巅；虚则足不收，胫枯；取之所别也。（胃为五脏六腑之海，而喉嗌、缺盆为诸经之孔道，故合诸经之气下行而络喉嗌，为病如此，治之者，当取所别之丰隆也。）
胃之大络，名曰虚里，贯膈络肺，出于左乳下，其动应衣，脉宗气也。（此言胃气所出之大络，名曰虚里，其脉从胃贯膈，上络于肺，而出左乳之下。其动应于衣，是为十二经脉之宗，故曰脉宗气也。宗，主也，本也，盖宗气积于膻中，化于水谷，而出于胃也。《经脉篇》所载十五络，并此共十六络也。）
足阳明之本，在厉兑；（在足次指端。）标在人迎、颊、挟颃颡也。（人迎在结喉旁。）

脾经循行图  ***************************
脾经循行图（图缺）

脾经循行经文  ***************************
脾足太阴之脉，起于大指之端，循指内侧白肉际，过核骨后，上内踝前廉，上踹内，循胫骨后，交出厥阴之前，上膝股内前廉，入腹属脾，络胃上膈，挟咽连舌本，散舌下。其支者，复从胃，别上膈，注心中。

脾经穴图  ***************************
（左右共四十二穴，脉长六尺五寸）
脾经穴图（图缺）

脾经脏象图  ***************************
脾经脏象图（图缺）

脾脏经文  ***************************
脾者，仓廪之官，五味出焉。形如刀镰，与胃同膜，而附其上之左俞，当十一椎下。闻声则动，动则磨胃，而主运化。其合肉也，其荣唇也，开窍于口。是经常多气少血。《难经》曰：脾重二斤三两，广扁三寸，长五寸，有散膏半斤，主裹血，温五脏，主藏意与智。滑氏曰：掩乎太仓。华元化曰：脾主消磨五穀，养于四旁。

脾经循行主病总歌  ***************************
太阴脾起足大指（脾起足大指端隐白穴，足之三阴，从足走腹），循指内侧白肉际，过核骨后内踝前（核骨，大指本节后，内侧圆骨也；滑氏言为孤拐骨，非，盖孤拐即踝骨，核骨惟一，踝骨则有内外之分；滑氏以足根为踝，亦非，）上踹（音煅，经中与腨通用，足肚也，亦名腓肠）循胫（本经由胫后漏谷上行，交出足厥阴之前，即地机之分）膝股里（股，大腿也，一曰髀内为股）。股内前廉入腹中（自冲门穴入腹内行），属脾络胃（当中脘、下脘之分）上膈通，挟咽连舌散舌下（自胃脘上行，连舌本、散舌下而终），支者从胃注心宫（足太阴外行者，由腹之四行上府舍、腹结等穴，而散于胸中，而止于大包；其支者，内行从胃脘别上膈，注心中，而接乎手少阴经也）。此经血少而气旺，是痛即病舌本强，食则呕出（脾不能运，则物盛满而溢）胃脘痛，心中善噫而腹胀（噫，音隘，嗳叹声。阴邪盛则上走阳明，阳明之正上通于心，故上走心，为噫，气滞故也）。得后（大便）与气（失气）快然衰（阳气出则阴邪散，故快然如衰），脾病身重（脾主肌肉，木剋土也）不能（动）摇，瘕泄（滞则为症瘕，寒则为溏泄）水闭及黄疸（土不制水，则为泄，为水闭，为不能卧），烦心心痛（本经支脉上膈，注心中）食难消（食不下）。强立股膝内多肿（脾主四肢，脉起于足拇，以上膝股，故为肿为厥，为大指不用），不能卧因胃不和。

脾经穴歌  ***************************
足太阴脾起足拇，隐白先从内侧起，大都太白继公孙，商邱直上三阴坞。
漏谷地机阴陵泉，血海箕门冲门前，府舍腹结大横上，腹衰食窦天溪连。
胸乡周荣大包尽，二十一穴太阴全。

取穴分寸  ***************************
隐白：在足大指内侧端，去爪甲角如韭叶。足太阴所出为井。（刺一分，留三呼，灸三壮。主治小儿客忤，惊风。）
大都：在足大指本节后，内侧骨缝，白肉际陷中。足太阴所溜为荥。
太白：在足大指后，内侧核骨下，赤白肉际陷中。足太阴所注为输，即原也。
公孙：在足大指内侧，本节后一寸，内踝前陷中，正坐，合足掌相对取之。太阴络，别走阳明。（主治寒疟不食，痫气，好太息，多寒热，汗出，喜呕，卒面肿，心烦，多饮，胆虚，腹虚，水肿，腹胀如鼓，脾冷胃痛。刺四分，留七呼，灸三壮。《截法》云：能治心肝脾肺肾胃胆俱疟，及诸黄疸。）
商邱：在内踝下微前陷中。前有中封，后有照海，此穴居中。内踝下有横文如偃口形。足太阴所行为经。（灸三壮《百证赋》云：专治痔漏，最良。）
三阴交：在内踝上，除踝三寸，骨下陷中。足三阴之交会。（刺此穴能落死胎，妊娠不可刺。灸五十壮，主喉痹，项颈满，肠痔，气逆，痔血，阴急，鼻衄，梦泄，脚气。）
漏谷：（一名太阴络。）在内踝上六寸，骨下陷中。
地机：（一名脾舍。）在膝下五寸，内侧骨下陷中，伸足取之。一曰在别走上一寸，孔在膝下五寸。足太阴郄。（灸五壮。主治腰痛不可俯仰，溏泄，腹胀，水肿，不嗜食，精不足，小便不利，足痹痛，女子症瘕。）
阴陵泉：在膝下，内辅骨下陷中，伸足取之，或曲膝取之；与少阳经阳陵泉内外相对，一曰稍高一寸。足太阴所入为合。（《天星秘诀》云：若是小肠连脐痛，先刺阴陵后涌泉。）
血海：（一名百虫窠。）在膝膑上一寸，内廉白肉际陷中。一云在膝内辅骨上，横入五分。
箕门：在鱼腹上，越两筋间，阴股内廉，动脉应手。一云股上起筋间。《甲乙经》曰：太阴内市。
冲门：（一名慈宫。）上去大横五寸，在府舍下，横骨两端约文中动脉，去腹中行三寸半。足太阴、厥阴之会。
府舍：在腹结下三寸，去腹中行三寸半。足厥阴、太阴、阴维之会。《甲乙经》曰：此脉上下入腹，络胸结心肺，从胁上至肩，此太阴郄，三阴、阳明支别。
腹结：（一名腹屈。）在大横下一寸三分，去腹中行三寸半。（灸五壮。主治咳逆，绕脐腹痛，中寒，泻痢，心痛。）
大横：在腹哀下三寸五分，平脐，去腹中行三寸半。足太阴、阴维之会。
腹哀：在日月下一寸五分，去腹中行三寸半。足太阴、阴维之会。
食窦：在天溪下一寸六分陷中，举臂取之。
天溪：在胸乡下一寸六分陷中，仰而取之。
胸乡：在周荥下一寸六分陷中，仰而取之。
周荥：在中府下一寸六分陷中，仰而取之。
大包：在渊腋下三寸。脾之大络，布胸胁中，出九肋间及季胁端。总统阴阳诸络，由脾灌溉五脏。（刺三分，灸三壮。主治胸中喘痛，腹有大气不得息，实则其身尽寒，虚则百节皆纵。）

正筋别本标  ***************************
足太阴之正，上至髀，合于阳明，与别俱行，上结于咽，贯舌中。（足太阴之正，上股内，合于足阳明，与别者俱行，上咽贯舌。）
足太阴之筋，起于大指之端内侧，上结于内踝；（自隐自循核骨而上，结于内踝下商邱穴。）其直者，结于膝内辅骨，（阴陵泉）上循阴股，结于髀，（箕门）聚于阴器，（自箕门乃上横骨两端，与足厥阴会于冲门，横绕曲骨，并足少阴、阳明之筋，而聚于阴器，皆刚筋也。）上腹，结于脐，循腹里，结于肋，散于胸中；其内者，著于脊。（其前行者，自阴器上腹，会手少阴之筋，结于脐，循腹里，由大横、腹哀之次，结于肋，乃散为柔细之筋，上行布于胸中胸乡、大包之次；其内行者，由阴器、宗筋之间，并阳明、少阴之筋，而上著于脊。）
足太阴之别，曰公孙，去本节之后一寸，别走阳明；其别者，入络肠胃。厥气上逆则霍乱，实则肠中切痛，虚则鼓胀，取之所别也。（厥气者，脾气失调而或寒或热，皆为厥气逆而上行，则为霍乱；本经入腹，属脾络胃，故为如此之病；治此者，当取所别之公孙也。）
脾之大络，名曰大包，出渊腋下三寸，布胸胁。实则身尽痛，虚则百节尽皆纵，此脉若罗络之血者，皆取之脾之大络脉也。（脾之大络，名大包，在渊腋下三寸，布胸胁，出九肋间，总统阴阳诸络，由脾灌溉五脏者也，故其为病如此；罗络之血者，言此大络包罗诸络之血，故皆取脾之大络，以去之大络，即大包也。）
足太阴之本，在中封前上四寸之中；（中封，足厥阴经穴，前上四寸之中，当是三阴交也。）标在背俞与舌本也。（背腧即脾俞也，舌本，舌根也。）

心经循行图  ***************************
心经循行图（图缺）

心经循行经文  ***************************
心手少阴之脉，起于心中，出属心系，下膈络小肠；其支者，从心系上挟咽，系目系；其直者，复从心系却上肺，下出腋下，下循臑内后廉，行太阴心主之后，下肘内，循臂内后廉，抵掌后锐骨之端，入掌内后廉，循小指之内，出其端。

心经穴图  ***************************
（左右共十八穴，脉长三尺五寸）
心经穴图（图缺）

心经脏象图  ***************************
心经脏象图（图缺）
四脏皆繫于心

心脏经文  ***************************
心者，君主之官，神明出焉。心居肺管之下，膈膜之上，附著于脊之第五椎。是经常少血多气，其合脉也，其荣色也，开窍于耳，又曰舌。《难经》曰：心重十二两，中有七孔三毛，盛精汁三合，主藏神。心象尖圆，形如莲蕊，其中有窍，多寡不同，以导引天真之气。下无透窍，上通乎舌，共有四系，以通于四脏。心外有赤黄裹脂，是为心包络。心下有膈膜，与脊胁周回相著，遮蔽浊气，使不得上熏心肺，所谓膻中之虚谷也。

心经循行主病总歌  ***************************
手少阴脉起心经，（心当五椎之下，其繫有五，上系连肺，肺下繫心，心下三系连脾肝肾，故心通五脏之气，而为之主也。）下膈直络小肠承，（当脐上二寸，下脘之分，络小肠也。）支者挟咽系目系，（支者，从心系出任脉之外，上行挟咽，系目系，以合于内眦。）直（者）从心系上肺腾，下腋（其正脉自前心系复上肺，由足少阳渊腋之分，出腋下，行极泉，本经之外行者始此。）循臑后廉（青灵穴）出，太阴心主之后行，（手之三阴，少阴居太阴、厥阴之后。）下肘循臂（内后廉）抵掌后，锐骨之端（手腕下踝为锐骨，即神门穴也）。小指停。（入掌内后廉，循小指之内，出其端，手少阴经止此，乃交小指外侧，而接乎大肠经也。滑氏曰：心为君主之官，尊于他脏，故其交经受授，不假支别云。）此经少血而多气，是动咽乾心内疼，（本经支脉，从心系上挟咽。）目黄胁痛（系目，出腋。）渴欲饮，（心火炎，则心液津耗。）臑臂痛厥（脉行臑臂内后廉）。掌热蒸。（脉入掌内后廉。）

心经穴歌  ***************************
手少阴心起极泉，青灵少海灵道全，通里阴郄神门下，少府少冲小指边。

取穴分寸  ***************************
极泉：在臂内腋下筋间，动脉入胸中。
青灵：在肘上三寸，伸肘举臂取之。滑氏曰：自极泉下循臑内后廉，行太阴、心主两经之后，历青灵穴。《甲乙经》：无此穴。
少海：（一名曲节。）在肘内廉，节后陷中。又云：肘内大骨下，去肘端五分，肘内横文头，屈肘向头取之。手少阴所入为合。
灵道：在掌后一寸五分，一曰一寸。手少阴所行为经。
通里：在腕侧后一寸陷中。手少阴络，别走手太阳经。
阴郄：（一曰手少阴郄。）在掌后脉中，去腕五分，当小指之后。
神门：（一名兑冲，一名中都。）在掌后锐骨端陷中，当小指后。手少阴所注为输。
少府：在小指本节后，骨缝陷中，直劳宫。手少阴所溜为荥。（此穴灸三壮，主治痎疟久不愈，振寒，烦满，少气，胸中痛，悲恐畏人，臂酸，肘腋挛急，阴挺出，阴痒，阴痛，遗尿，偏坠，小便不利。）
少冲：（一名经始。）在手小指内侧端，去爪甲角如韭叶。手少阴所出为井。（《乾坤生意》云：此为十井穴，治同手太阴。）

正筋别本标  ***************************
手少阴之正，别入于渊腋两筋之间，属于心，上走喉咙，出于面，合目内眦。（手少阴之正，自腋下三寸，足少阳渊腋之次，行两筋之间，内属于心与手太阳，入腋走心者合，乃上行挟于咽，出于面，合于目内眦，是当与足太阳睛明相会矣。）
手少阴之筋，起于小指之内侧，结于锐骨（神门），上结肘内廉（少海），上入腋（极泉），交太阴，挟乳里，（此经自指至腋，入腋而交手太阴之筋，斜络挟乳内行以上，皆刚筋也。）结于胸中，循贲，下繫于脐。（自乳里内行，结于胸中，与三阴之筋合。盖心主、少阴之筋，皆与太阴合于贲，而下行也。）
手少阴之别，名曰通里，去腕一寸半，别而上行，（走手太阳。）循经入于心中，系舌本，属目系。其实则支膈，虚则不能言，取之掌后一寸，别走太阳也。（本经入心，下膈，故邪实则支膈，谓膈间若有所支而不畅也；其支者上系舌本，故虚则不能言；当取通里以治之也。）
手少阴之本，在锐骨之端；（神门穴也。）标在背输也。（心输也。）

小肠经循行图  ***************************
小肠经循行图（图缺）

小肠经循行经文  ***************************
小肠手太阳之脉，起于小指之端，循手外侧，上腕出踝中，直上循臂骨下廉，出肘内侧两筋之间，上循臑外后廉，出肩解，绕肩肿，交肩上，入缺盆，络心循咽，下膈抵胃，属小肠；其支者，从缺盆循颈上颊，至目锐眦，却入耳中；其支者，别颊上䪼抵鼻，至目内眦，斜络于颧。

小肠经穴图  ***************************
小肠经穴图（图缺）
（左右共三十八穴，脉长五尺）

小肠经腑象图  ***************************
小肠经腑象图（图缺）

小肠经文  ***************************
小肠者，受盛之官，化物出焉。小肠后附于脊，前附于脐，上左回叠，积十六曲，大二寸半，径八分，分之少半，长三丈二尺，受谷二斗四升，水六升三合，合之大半。小肠上口，在脐上二寸近脊，水穀由此而入。复下一寸，而外附于脐，为水分穴，当小肠之下口，至是而泌别清浊，水液渗入膀胱，滓秽流入大肠。是经常多血少气。《难经》曰：小肠重二斤十四两。

小肠经循行主病总歌  ***************************
手太阳经小肠脉，小指之端（外侧）起少泽，循手（外侧）上腕出踝中（锐骨），上臂骨出肘内侧。两筋之间（本经循臂骨下廉阳谷等穴，出肘内侧两骨尖中小海穴也，此处捺之应于小指之上）臑（外）后廉（行手阳明、少阳之外），出肩解（肩后骨缝曰肩解，即肩贞穴）而绕肩胛（臑俞、天宗等处。滑氏曰：脊两傍为膂，膂上两角为肩解，肩解下成片骨为肩胛，即肩膊也。）交肩之上（秉风、曲垣等穴，左右交于两肩之上，会于督脉之大椎）入缺盆，直络心中（自缺盆由胸中下行，入膻中络心）循咽嗌，下膈抵胃属小肠（自缺盆循咽下膈抵胃，下行当脐上二寸之分，属小肠，此经之内行者），支从缺盆上颈颊。至目锐眦入耳中（其支行于外者，出缺盆，循颈中之天窗，上颊后之天容，由颧髎以入耳中之听宫，手太阳经止于此），支者别颊（颊车、颧髎之次）斜上䪼（目下也），抵鼻至于目内眦，其络与足太阳接（交目内眦足太阳之睛明穴也）。嗌痛颈肿（本经脉循咽下膈，支者循颈上颊，此寒淫所胜，病及火府也）头难回（不可以顾），肩似拔兮臑似折（脉循臑出肩），耳聋目黄肿颊间（脉入耳，至目外眦，上颊），是所生病为主液（小肠主泌别清浊，病则水穀不分而流衍无制），颈颔肩臑肘臂（外后廉）痛，此经少气而多血。

小肠经穴歌  ***************************
手太阳经小肠穴，少泽先于小指设，前骨后溪腕骨间，阳谷须同养老列。
支正小海上肩贞，臑俞天宗秉风合，曲垣肩外复肩中，天窗循次上天容。
此经穴数一十九，还有颧髎入听宫。

取穴分寸  ***************************
少泽：（一名小吉。）在手小指外侧端，去爪甲角一分陷中。《甲乙经》曰：在小指之端，去爪甲一分陷中。手太阳所出为井。（刺一分，留二呼，灸一壮。主治痎疟，寒热汗不出，喉痹，舌强，心烦，咳嗽，瘛瘲，臂痛，颈项痛不可顾，目生翳，及疗妇人无乳。先泻后补。《乾坤生意》云：此为十井穴，治同手太阴。）
前谷：在手小指外侧，本节前陷中。手太阳所溜为荥。
后溪：在手小指本节后，外侧横文尖上陷中，仰手握拳取之。一云在手腕前外侧，拳尖起骨下陷中。手太阳所注为输。（刺一分，留二呼，灸一壮、三壮。《玉龙赋》云：专治时疫，痎疟。一传治早食午吐，午食晚吐，灸此左右二穴九壮，立愈。）
腕骨：在手外侧，腕前起骨下陷中。手太阳所过为原。
阳谷：在手外侧，腕中锐骨下陷中。手太阳所行为经。（灸三壮，治小儿瘛瘲，舌强。）
养老：在手外踝骨上一空，腕后一寸陷中。手太阳郄。
支正：在腕后外廉五寸。手太阳络，别走少阴。
小海：在肘内大骨外，去肘端五分陷中，屈手向头取之。手太阳所入为合。（刺二分，留七呼，灸五壮、七壮。主治肘臂肩臑颈项痛，寒热，齿根痛，风眩疡肿，小腹痛，五痫，瘛瘲。）
肩贞：在肩曲胛下两骨解间，肩髃后陷中。
臑俞：在肩髎后，大骨下胛上廉陷中，举臂取之。手足太阳、阳维、阳跷之会。
天宗：在秉风后，大骨下陷中。
秉风：在肩上，天髎外小髃骨，举臂有空。手太阳、阳明，手足少阳之会。
曲垣：在肩中央曲胛陷中，按之应手痛。
肩外俞：在肩胛上廉，去脊大椎旁三寸陷中，与大杼平。
肩中俞：在肩胛内廉，去脊大椎旁二寸陷中。
天窗：（一名窗笼。）在颈大筋前，曲颊下、扶突后，动脉应手陷中。（《千金》云：狂邪鬼语，灸九壮；瘾疹，灸七壮。）
天容：在耳下，曲颊下后。（灸三壮。主治瘿气，颈痈不可回顾，不能言，齿噤，耳鸣，耳聋，喉痹，咽中如梗，寒热胸满，呕逆吐沫。）
颧髎：（一名兑骨。）在面頄骨下廉，锐骨端陷中。手少阳、太阳之会。（刺二分，禁灸，主治口喎，面赤，目黄，眼瞤不止，䪼肿，齿痛。）
听宫：（一名多所闻。）在耳中珠子，大如赤小豆。手足少阳、手太阳之会。

正筋别本标  ***************************
手太阳之正，指地，别于肩解，入腋走心，系小肠也。（此小肠与心为表里经脉，相为一合也；指地者，地属阴，居天之内，手太阳内行之脉，别于肩解，入腋走心，繫于小肠，皆自上而下，自外而内，故曰指地；《经脉篇》言交肩上，入缺盆，络心，此言别于肩解，入腋走心，盖前后皆有入心之脉也。）
手太阳之筋，起于小指之上，结于腕，上循臂内廉，结于肘内锐骨之后，弹之应小指之上，入结于腋下；（手小指之上外侧，少泽穴也；上行结于手腕外侧腕骨、阳谷之次，上循臂内侧，结于肘下锐骨之后，小海之次，但于肘尖上两骨罅中，以指捺其筋，则痠麻应于小指之上，是其验也；又由肘上臑外廉，入结于后腋之下，此皆刚筋也。）其支者，后走腋后廉，上绕肩胛，循颈出走太阳之前，结于耳后完骨；（其支者，自腋下与足太阳之筋合，走腋后廉上绕肩胛，行肩外俞、肩中俞，循颈中天窗之分，出走太阳经筋，自缺盆出者之前，同上结于耳后完骨之次也。）其支者，入耳中；直者，出耳上，下结于颔，上属目外眦。（此支者，自颈上曲牙，入耳中听宫之分；其直者，上行出耳上，会于手少阳角孙之次；其前而下者，循颐结于颔，与手阳明之筋会合；其前而上者，属目外眦瞳子髎之次，与手足少阳之筋合也。）
手太阳之别，名曰支正，上腕五寸，内注少阴；其别者，上走肘，络肩髃。实则节弛肘废，虚则生疣，小者如指痂疥，取之所别也。（支正在腕后五寸，走臂内则注手少阴者也；此经走肘络肩，故邪实则脉络壅滞，而节弛肘废；正虚则血气不行，大则为疣，即赘瘤也，小则为指间痂疥之类；治此者，当取所别之支正也。）
手太阳之本，在外踝之后；（当是养老穴也。）标在命门之上一寸也。（当是睛明穴上一寸，盖睛明为手足太阳之会。）


卷三  ——————————————————————————————————————————————————————————————————————————————————————————

膀胱经循行图  ***************************
膀胱经循行图（图缺）

膀胱经循行经文  ***************************
膀胱足太阳之脉，起于目内眦，上额交巅；其支者，从巅至耳上角；其直者，从巅入络脑，还出别下项，循肩膊内，挟抵腰中，入循膂，络肾属膀胱；其支者，从腰中下挟脊贯臀，入膕中；其支者，从膊内左右，别下贯胛，挟脊内，过髀枢，循髀外从后廉下合膕中，以下贯腨内，出外踝之后，循京骨，至小指外侧。

膀胱经穴图  ***************************
膀胱经穴图（图缺）
（左右共一百二十六穴，脉长八尺）

膀胱经腑象图  ***************************
膀胱经腑象图（图缺）

膀胱经文  ***************************
膀胱者，州都之官，津液藏焉，气化则能出矣。膀胱当十九椎，居肾之下，大肠之前。有下口，无上口。当脐上一寸水分穴处，为小肠下口，乃膀胱上际，水液由此别回肠，随气泌渗而入。其出其入皆由气化，入气不化，则水归大肠，而为泄泻；出气不化，则闭塞下窍，而为癃肿。后世诸书有言其有上口、无下口，有言上下诸有口者，皆非。是经常多血少气。《难经》曰：膀胱重九两二铢，纵广九寸，盛溺九升九合，口广二（寸半）。

膀胱经循行主病总歌  ***************************
足太阳经膀胱脉，目内眦（睛明）上额交巅（由攒竹而上至络却穴，左右斜行而交于巅顶之百会），支者从巅入耳（上）角（其支者，由百会旁行至耳上角，过足少阳之曲鬓、率骨、天冲、浮白、窍阴、完骨，故此六穴者，皆为足太阳、少阳之会），直者从（百会）巅（入）络脑间（自百会行通天、络却、玉枕，入络于脑中也）。还出（别）下项循肩膊（自脑复出，别下项，由天柱而下会于督脉之陶道、络却，循肩膊内，分作四行而下），挟脊抵腰（此言内两行者，去脊一寸五分，行十二俞等穴而抵腰中也）循膂旋（脊两旁之内为膂），络肾正属膀胱腑（自腰中入膂，络肾前，属膀胱），一支贯臀入膕传（从腰中循髋骨下，夹脊历四髎穴，贯臀之会阳下行承扶、委阳等穴，入之委中也；尻旁大肉曰臀，膝后曲处曰膕）。一支从膊（内左右）别贯胛（此言肩膊内大杼下外两行也，左右贯胛，去脊各三寸别行，历附分、魄户等穴而下行也），挟脊（内过髀枢）循髀（外从后廉下）合膕行（由秩边过髀枢，会于足少阳环跳穴，循髀外后廉，去承扶一寸五分之间下行，复与前之入膕中者相合），贯腨（内）出（外）踝循京骨（小趾本节后大骨曰京骨），小趾外侧至阴全（足太阳经止此，乃交于小趾之下，而接乎足少阴经）。此经少气而多血，头痛脊痛腰如折，目似脱兮项似拔，膕如结兮腨如裂，髀不可曲（以上皆足太阳经脉所历之处，而见诸证，皆湿淫所胜，土邪伤水也）及（为）踝厥（脉出外踝之后筋，亦结于外踝也），是所生病在筋结（周身筋脉，惟足太阳为多、为巨，其下者结于肿腨膕臀等处，其上者挟腰脊，络肩项上头，为目上纲，下结于頄，故凡为挛、为弛、为反张、戴眼之类，皆足太阳之水亏，而主筋所生病）。痔（脉入肛）疟（经为表）狂癫（邪入于阳）疾并生，鼽衄（太阳经气不能循经下行，上冲于脑而为是病也）目黄而泪出（头），囟项背腰尻膕腨，病若动时皆痛彻。（以上皆经脉所过。）

膀胱经穴歌  ***************************
足太阳经六十三，睛明攒竹曲差参，五处承光接通天，络却玉枕天柱边。
大杼风门引肺俞，厥阴心膈肝胆居，脾胃三焦肾俞次，大肠小肠膀胱如。
中膂白环皆二行，去脊中间二寸许，上髎次髎中复下，会阳须向尻旁取。
还有附分在三行，二椎三寸半相当，魄户膏肓与神堂，譩譆膈关魂门旁。
阳纲意舍及胃仓，肓门志室连胞肓，秩边承扶殷门穴，浮郄相邻是委阳。
委中再下合阳去，承筋承山相次长，飞阳跗阳达崑崙，仆参申脉过金门。
京骨曲骨近通谷，小指外侧寻至阴。

取穴分寸  ***************************
睛明：（一名泪孔。）在目内眦外一分宛宛中。《气府论注》曰：手足太阳、足阳明、阴阳跷五脉之会。
攒竹：（一名始光，一名员柱，一名夜光，一名光明。）在眉头陷者中。（《明堂》：用细三稜针刺之，宣泄热气，眼目大明，宜刺三分出血。）
曲差：（一名鼻冲。）在神庭旁一寸五分，入发际，正头取之。
五处：在曲差后五分，夹上星旁一寸五分。
承光：在五处后一寸五分。《水热穴论注》曰：五处后一寸。《甲乙经》：五处后二寸。（此穴刺三分，禁灸。）
通天：（一名天曰。）在承光后一寸五分，一曰横直百会旁一寸五分。（刺三分，留七呼，灸二壮。《千金》云：瘿气面肿，灸五十壮。《百证赋》云：能去鼻内无闻之苦。）
络却：（一名强阳，一名脑盖。）在通天后一寸五分。《甲乙经》：一寸三分。
玉枕：在络却后一寸五分。《甲乙经》曰：在络却后七分，夹脑户旁一寸三分，起肉枕骨上，入后发际三寸。（按：《甲乙经》之数与督脉之数不合。）
天柱：侠项后大筋外廉，发际陷中。
大杼：在项后第一椎下两旁，相去脊中各二寸陷中，正坐取之。《海论》曰：冲脉者，其输上在于大杼。《气穴论注》曰：督脉别络，手足太阳三脉之会。
风门：（一名热府。）在二椎下两旁，各去脊中二寸，正坐取之。督脉、足太阳之会。热府腧也。（刺五分，留七呼，灸五壮。主治伤寒，头痛项强，目瞑，鼽嚏，胸中热，呕逆，气喘卧不安，身热黄疸，痈疽发背。此穴能泻一身热气，常灸之，永无痈疽疮疥等患。）
肺俞：在三椎下，去脊中各二寸。又以手搭背，左取右，右取左，当中指末处是穴，正坐取之。《千金》曰：肺俞对乳，引绳度之。《素问》曰：刺中肺，三日死。《千金》云：治吐血唾血，上气咳逆，喉痹，灸随年壮；主治内言治腰脊强痛，背偻如龟，寒热，瘿气，黄疸。
厥阴俞：在四椎下，去脊中二寸，正坐取之。（此穴出《山眺经》《甲乙经》无。
心俞：在五椎下，去脊中二寸，正坐取之。（《素问》曰：刺中心，一日死。《神农经》云：小儿气不足者，数岁不能语，可灸五壮，艾炷如麦粒。）
膈俞：在七椎下，去脊中二寸，正坐取之。为血之会。（此血会也，诸血病者皆宜灸之。）
肝俞：在九椎下，去脊中二寸，正坐取之。（《素问》曰：刺中肝，五日死。）
胆俞：在十椎下，去脊中二寸，正坐取之。（《素问》曰：刺中胆，一日半死。）
脾俞：在十一椎下，去脊中各二寸，正坐取之。（《素问》曰：刺中脾，十日死。）
胃俞：在十二椎下，去脊中二寸，正坐取之。
三焦俞：在十三椎下，去脊中二寸，正坐取之。（《千金》云：少腹坚大如盘盂，胸腹胀满，饮食不消，妇人症聚瘦瘠，灸三焦俞百壮，三报之。治屎血，灸百壮。）
肾俞：在十四椎下，与脐平，去脊中二寸，正坐取之。（《素问》曰：刺中肾，六日死。《素问·血气形志篇》有五脏俞度。）
黄帝问于岐伯曰：愿闻五脏出于背者。（五脏居中，其脉气俱出于背之足太阳经，是为五脏之俞。）岐伯曰：背中大俞，在杼骨之端，（大俞即大杼穴。）肺俞在三焦之间，心俞在五焦之间，膈俞在七焦之间，肝俞在九焦之间，脾俞在十一焦之间，肾俞在十四焦之间，皆挟脊相去三寸所。（焦，即椎之义，指脊骨之节间也；自大杼至肾俞，左右各去脊中一寸五分，故云挟脊相去三寸所也。）则欲得而验之，按其处，应在中而痛解，乃其俞也。（验取穴之法，但按其俞穴之处，必痛而且解，即其所也；解，痠软、解散之谓。）欲知背俞，先度其两乳，间中折之，更以他草度去半已，即以两隅相拄也。（拄音主，支也，撑也。）乃举以度其背，令其一隅居上，齐脊大椎，两隅在下，当其下隅者，肺之俞也。（此亦取五脏俞之法，先以草横量两乳之间，中半折折之，又另以一草，比前草而去其半，取齐中折之数，乃竖立长草，横置短草于下，两头相拄，象△三隅，乃举此草以量其背，令一隅居上，齐脊中之大椎，其在下两隅当三椎之前，即肺俞穴。）复下一度，（谓以上隅齐三椎，即肺俞中央，其下两隅即五椎之间。）心之俞也。复下一度，左角肝之俞也，右角脾之俞也。复下一度，肾之俞也。是谓五藏之俞，灸刺之度也。（按：肝、脾、肾俞取法与诸书不合。当以《背俞篇》及《甲乙经》等书为是。）
大肠俞：在十六椎下，去脊中二寸，伏而取之。（刺三分，留七呼，灸三壮。主治脊强不得俯仰，腰痛，腹胀，绕脐切痛，肠癖，泻痢，食不化，大小便不利。）
小肠俞：在十八椎下，去脊中二寸，伏而取之。（《千金》云：消渴，口乾不可忍者，灸百壮，横三间寸灸之。）
膀胱俞：在十九椎下，去脊中二寸，伏而取之。
中膂内俞：（一名脊内俞。）在二十椎下，去脊中二寸，夹脊胛起肉间，伏而取之。
白环俞：在二十一椎下，去脊中二寸，伏而取之。
上髎：在腰髁骨下一寸，夹脊两旁第一空陷中。《缪刺论注》曰：腰下夹尻有空骨各四，盖即此四穴也。《刺腰痛论注》曰：上髎，当髁骨下陷中，馀三髎少斜下，按之陷中是也。（腰髁者，即十六椎下、腰脊两旁起骨之夹脊者。）足太阳、少阳之络。
次髎：夹脊旁第二空陷中。
中髎：夹脊旁三空陷中。
下髎：夹脊旁四空陷中。《刺腰痛篇》及《缪刺论》王注皆曰：足厥阴支别者，与太阴、少阳结于腰踝下，夹脊第三、第四骨空中，其穴即中髎、下髎也。
会阳：（一名利机。）在阴尾尻骨两旁。《甲乙经》曰：督脉气所发。（刺二分，灸五壮；一曰刺八分。主治腹中寒气泄泻，肠癖，便血，久痔，阳气虚乏，阴汗湿。）
附分：在二椎下，附项内廉两旁，相去脊中各三寸半，正坐取之。手足太阳之会。
魄户：在三椎下，去脊中各三寸半，正坐取之。（《神农经》云：治虚劳发热，可灸十四壮。）
膏肓俞：在四椎下、五椎上，去脊中各三寸半，正坐曲脊取之。《千金翼》云：先令病人正坐，曲脊，伸两手，以臂著膝前，令正直，手大指与膝头齐，以物支肘，勿令臂动，乃从胛骨上角摸索至胛骨下头，其间当有四肋三间，依胛骨之际，相去骨际如容侧指许，按其中一间空处，自觉牵引肩中，是其穴也。左右各灸至百壮，或三、五百，多至千壮，当气下咙咙然，如流水之降；若停痰宿疾，亦必下也。若病人已困，不能正坐，当令侧卧，挽上臂令前，索孔穴灸之。又法：但以右手搭左肩上，中指稍所不及处是其穴也，左手亦然，乃以前法灸之。其有不能久坐伸臂者，亦可伏衣幞上，伸两臂，令人挽两胛骨，使相离远；不尔，胛骨覆穴，不得其真也。所伏衣幞，当令大小得宜；不尔，则前郄亦失其穴也。此穴灸后令人阳气日盛，当消息自为补养，令得平复，则诸病无所不治。又法：如其人骨节分明，则以椎数为准；若脊背肥厚，骨节难寻，须以大椎至尾骶，量分三尺折取之；不然，则以平脐十四椎命门为则，逐椎分寸取之，则穴无不真。然取大椎之法，除项骨三节不在内，或人亦有项骨短而无可寻者，但当以平肩之处为第一椎，以次求之，可无差也。《捷经》云：灸膏肓功效，诸书例能言之，而取穴则未也。《千金》等方之外，庄绰论之最详，然繁而无统，不能归定于一。余尝以意取之，令病人两手交在两膊上，灸时亦然，胛骨遂开，其穴立见，以手指摸索第四椎下两旁各三寸，四肋三间之中，按之痠疼是穴，灸至千壮，少亦七七壮，当以《千金》立点、立灸，坐点、坐灸，卧点、卧灸为的。刘瑾云：取膏肓二穴，当除第一椎小骨不算，若连第一椎数下，当在五椎下两旁各三寸半，共折七寸，分两旁，按其痠疼处，乃是真穴。每依此灸疗，多获全愈。灸七七壮至百壮、千壮。一云灸后当灸足三里，以引火实下。此穴自晋以前所未有，乃后人之所增也。（此穴主治百病，无所不疗，虚羸瘦损，五劳七伤诸病，梦遗失精，上气咳逆，痰火发狂，健忘，胎前产后，可灸二七至七七壮。）
神堂：在五椎下，去脊中各三寸半陷中，正坐取之。
譩譆：在肩膊内廉，六椎下，去脊中各三寸半，正坐取之。《甲乙经》曰：以手痛按之，病者呼譩譆是穴，盖因其痛也。（《千金》云：多汗疟病，灸五十壮。）
膈关：在七椎下，去脊中各三寸半陷中，正坐开肩取之。此亦血会。（刺五分，灸五壮，治诸血病。）
魂门：在九椎下，相去脊中各三寸半陷中，正坐取之。
阳纲：在十椎下，去脊中三寸半陷中，正坐取之。
意舍：在十一椎下，去脊中三寸半陷中，正坐取之。
胃仓：在十二椎下，去脊中各三寸半，正坐取之。
肓门：在十三椎下，去脊中各三寸半，又肋间陷中，前与鸠尾相直，正坐取之。
志室：在十四椎下，去脊中各三寸半陷中，正坐取之。
胞肓：在十九椎下，去脊中各三寸半陷中，伏而取之。
秩边：在二十一椎下，去脊中各三寸半陷中，伏而取之。（刺五分，灸三壮。主治腰痛，五痔，小便赤涩。）
承扶：（一名肉郄，一名阴关，一名皮部。）在尻臀下、股阴上约文中。
殷门：在承扶下六寸，膕上两筋之间。
浮郄：在委阳上一寸，屈膝得之。
委阳：在承扶下六寸，屈伸取之。《邪气脏腑病形篇》曰：三焦合入于委阳。《甲乙经》曰：委阳，三焦下辅腧也，在足太阳之前，少阳之后，出于膕中外廉两筋间，此足太阳别络也。《本输篇》曰：三焦下腧出于委阳，并太阳之正，入络膀胱，约下焦，实则闭癃，虚则遗溺；遗溺则补之，闭癃则泻之。（刺七分，留五呼，灸三壮。）
委中：（一名血郄。）在膕中央约文动脉陷中，伏卧屈足取之。足太阳所入为合。（刺五分，留七呼，灸三壮。一云禁灸。春月勿令出血，盖太阳合肾，主于冬，水衰于春，故春毋令出血。）
合阳：在膝膕约文下二寸。
承筋：（一名腨肠，一名直肠。）在腨肠中央陷中，脚跟上七寸。（灸三壮，禁刺。）
承山：（一名肉柱，一名鱼腹。）在兑腨肠下分肉间陷中。一云腿肚下尖分肉间。（《灵光赋》云：治转筋并久痔。今时多用此穴治伤寒，立效。亦有初发疟疾者，灸之立已。）
飞阳：（一名厥阳。）在足外踝上七寸后陷中。足太阳络，别走少阴。
跗阳：在足外踝上三寸，太阳前、少阳后筋骨之间。阳跷之郄。
崑崙：在足外踝后五分，跟骨上陷中，细动脉应手。足太阳所行为经。（刺三分，留七呼，灸三壮。马丹阳《天星十二穴》云：治转筋腰尻痛，膊重更连阴，头疼脊背急，暴喘满冲心，举步行不得，动足即呻吟，若欲求安乐，须寻此穴针。《神农经》云：小儿阴肿，可灸三壮，炷如小麦。）
仆参：（一名安邪。）在跟骨下陷中，拱足得之。足太阳、阳跷之会。
申脉：在足外踝下五分陷中，容爪甲许白肉际。阳跷脉所生。（刺三分，留七呼，灸三壮。《灵光赋》云：阳跷、阴跷及阳陵、阴陵四穴，治脚气；又兼足三里，同治脚气，亦去在腰诸疾。）
金门：（一名关梁。）在足外踝下一寸。足太阳郄，阳维别属也。
京骨：在足小指外侧，本节后、大骨下、赤白肉际陷中，可按而得。足太阳所过为原。
束骨：在足小指外侧，本节后陷中，赤白肉际。足太阳所注为输。
通谷：在足小指外侧，本节前陷中。足太阳所溜为荥。
至阴：在足小指外侧，去爪甲角如韭叶。足太阳所出为井。（张仲文治妇人横产手先出，诸符药不效，为灸右脚小指尖三壮，炷如小麦，下火立产。）

正筋别本标  ***************************
足太阳之正，别入于膕中，其一道下尻五寸，别入于肛，属于膀胱，散之肾，循膂当心入散；直者，从膂上出于项，复属于太阳，此为一经也。（此膀胱与肾为表里，故其经脉相为一合也。足太阳之正入膕中，与少阴合而上行，其别一道下尻五寸，当承扶之次，上入肛门内，行腹中，属于膀胱，散于肾，循膂当心入散，上出于项，而复属于本经太阳，此内外同为一经也。）
足太阳之筋，起于足小指，上结于踝，邪上结于膝，（足太阳之筋，起于足小指爪甲之侧，即足太阳经脉所止之处至阴穴次也；循足跗外侧，上结于外踝崑崙之分，乃邪上跗阳而结于膝膕之分。结，聚也。）其下循足外踝，结于踵，上循跟，结于膕；（其下，足跗之下也；踵即足跟之突出者，跟即踵上之鞭筋处也，乃仆参、申脉之分；结于膕，委中也。膕，音国；鞭，硬同。）其别者结于腨外，上膕中内廉，与膕中并，（此即大筋之旁出者，别而为柔软短筋，亦犹木之有枝也。后凡言别者、支者，皆仿此。此支自外踝别行，由足腨肚之下尖处，行少阳之后，结于腨之外侧，络穴飞阳之分，乃上膕内廉，合大筋于委中而一之也。）上结于臀，（尾骶骨旁会阳之分也。臀，音屯。）上挟脊上项，（夹脊背，分左右上项，会于督脉之陶道、大椎，此皆附脊之刚筋也。）其支者，别入结于舌本；（其支者，自项别入内行，与手少阳之筋结于舌本，散于舌下，自此以上皆柔软之筋，而散于头面。）其直者，结枕骨，上头下颜结于鼻；（其直者，自项而上，与足少阴之筋合于脑后枕骨间，由是而上过于头前，下于颜，以结于鼻下之两旁也；额上曰颜。）其支者，为目上纲，下结于頄；纲，纲维也，所以约束目睫，司开阖者也。目下曰頄，即颧也。此支自通顶于脑者，下属目本，散于目上，为目上纲；下行者，结于頄，与足少阳之筋合。頄，音求。）其支者，从腋后外廉，结于肩髃；（又其支者，从挟脊循腋后外廉，行足少阳之后，上至肩，会手阳明之筋，结于肩髃。）其支者，入腋下，上出缺盆，上结于完骨；（此支后行者，从腋后、腋下向前，邪出阳明之缺盆，乃从耳后直上，会于手太阳、足少阴之筋，结于完骨。完骨，耳后高骨也。）其支者，出缺盆，邪上出于頄。（此支前行者，同前缺盆之筋岐出别上颐颔，邪行出于頄，与前之下结于頄者相合也。）
足太阳之别，名曰飞阳，去踝七寸，别走少阴，实则鼽窒、头背痛，虚则鼽衄，取之所别也。（足太阳之络，名飞阳，在足外踝上七寸，别走足少阴者也；此经起于目内眦，络脑行头背，故其病如此；治此者，当取所别之飞阳。）
足太阳之本，在跟以上五寸中；（跗阳穴也。）标在两络命门。命门者，目也。（即睛明穴。）

肾经循行图  ***************************
肾经循行图（图缺）

肾经循行经文  ***************************
肾足少阴之脉，起于小指之下，邪走足心，出于然谷之下，循内踝之后，别入跟中，以上腨内，出膕内廉，上股内后廉，贯脊属肾络膀胱；其直者，从肾上贯肝膈，入肺中，循喉咙，挟舌本；其支者，从肺出络心，注胸中。

肾经穴图  ***************************
左右共五十四穴，脉长六尺五寸
肾经穴图（图缺）

肾经脏象图  ***************************
肾经脏象图（图缺）

肾脏经文  ***************************
肾者，作强之官，伎巧出焉。肾附于脊之十四椎下。是经常少血多气。其合骨也，其荣发也，开窍于二阴。《难经》曰：肾有两枚，重一斤二两，主藏精与志。华元化曰：肾者，精神之舍，性命之根也。肾有两枚，形如豇豆，相併而曲，附于脊之两傍、相去各一寸五分；外有黄脂包裹，各有带二条，上条繫于心，下条趋脊下大骨，在脊骨之端，如半手许；中有两穴，是肾带经过之处，上行脊间至脑中，连于髓海。

肾经循行主病总歌  ***************************
足肾经脉属少阴，斜从小指趋足心（足太阳之脉，终于足小指，而足少阴脉于小指下接之，斜走足心涌泉穴），出于然骨（在内踝前大骨下）循内踝，（之后别）入跟（中）上腨（内出）膕内（廉）寻（自复溜交信，过足太明之三阴交，以上腨内之筑宾，出膕内廉之阴谷），上股（内）后廉直贯脊（结于督脉之长强，贯脊中而后属肾），属肾下络膀胱深（前当关元、中极之分，而络于膀胱。滑氏曰：由阴谷上股内后廉，贯脊会于长强，还出于前，循横骨而上至肓俞之次、脐之左右，属肾下脐，至关元、中极之分而络膀胱也），直者从肾（肓俞之分）贯肝膈，入肺（中）挟舌（本）循喉咙（自肓俞上行，循商曲等穴，至俞府而上循喉咙，并人迎、挟舌本而终。按：足少阴经，考之本篇及经别、经筋等篇，皆言由脊里上注心肺，而散于胸中。惟《骨空论》曰：冲脉起于气街，并少阴之经，侠脐上行，至胸中而散。故《甲乙经》曰：于俞府下至步廊等六穴，皆云足少阴脉气所发；幽门至横骨等十一穴，皆云冲脉、足少阴之会；故滑氏注如此，实本《甲乙》《铜人》诸书，而《甲乙》又本于《骨空论》也），支者从肺络心上，注胸（膻中）交于手厥阴（其支者，自神藏之际，从肺络心注胸中。以上俞府诸穴，少阴经止此，而接乎手厥阴经也）。此经多气而少血，是动病饥不欲食（肾虽阴脏，元阳所居，水中有火，为脾胃之关；阴动则阳衰而脾困，真火不能温养化源也），面如漆柴（水色黑，阴邪见也，肾藏脾精，衰则枯如柴而无发生也）咳唾（有）血，喝喝而喘（真阴损则虚火上奔，子病及母也）坐（而欲）起辄（阴处不能静也），两目䀮䀮（如）无所见（目瞳子者，骨之精也，肾精内夺则䀮䀮如无所见，故凡目多昏黑者，必真水亏也），心（如）悬（心肾不交，则精离散）若饥（阴虚则内馁，故常若饥状；土邪淫胜，病本于肾也）皆精失，善恐（心惕惕）如人将捕之（肾在志为恐，肾气怯，故为病如此），咽肿舌乾兼口热，上气（肾水上溢为肿）心痛或心烦（本经之脉循喉咙、侠舌本；其支者，从肺出络心，故为病如此），黄疸（阴虚阳实为黄疸，云肾水乘脾，或为女劳疸）肠澼（阳邪自表入脏，并聚于阴，留薄下集，则为肠澼）及痿（骨痿）厥（下不足则上逆），脊股后廉之内痛（皆经脉所过），嗜卧（多阴少阳，精神匮也。《逆调论》曰：肾者水脏，主津液，主卧与喘也）足下热痛切（脉起足心）。

肾经穴歌  ***************************
足少阴穴二十七，涌泉然谷太溪立，大钟水泉连照海，复溜交信筑宾实，
阴谷膝内辅骨后，已上从足走至膝，横骨大赫联气穴，四满中注肓俞脐，
商曲石关阴都密，通谷幽门寸半辟，折量腹上分十一，步廊神封膺灵墟，
神藏彧中俞府毕。

取穴分寸  ***************************
涌泉：（一名地冲。）在足心陷中，屈足卷指宛宛中。足少阴所出为井。（《史记》：汉北齐王阿母患足下热，喘满，淳于意曰：热厥也，刺足心立愈。《千金》云：鼻衄不止，灸二百壮。）
（然谷：一名龙渊，一名然骨。）在足内踝前起大骨下陷者中，别于足太阴之郄。足少阴所溜为荥。（刺三分，留三呼，灸三壮。一曰刺不宜见血。治喘，烦满，咳血，喉痹，消渴，舌纵，心恐，气少，涎出，小腹胀，痿厥，寒疝，足跗肿，胻酸，寒热，不久立，男子遗精，妇阴挺，月经不调，难成孕，初生小儿脐风动撮口，洞泄，此穴泻。《百证赋》云：此穴易醒脐风。）
太溪：（一名吕细。）在足内踝后五分，跟骨上动脉陷中。男子、妇人病，有此脉则生，无此脉则死。足少阴所注为输，即原也。（《神农经》云：治牙疼，可灸七壮。）
大钟：在足跟后冲中，大骨上两筋间。《水热穴论注》曰：在足内踝后冲中。足少阴络，别走太阳。
水泉：在足内踝下，太溪下一寸。足少阴郄。
照海：在足内踝下一寸陷中，容爪甲。一云在内踝下四分，微前高骨陷中，前后有筋，上有踝骨，下有软骨，其穴居中。《神农经》云：在内踝直下白肉际是穴。阴跷所生。（《拦江赋》云：治噤口喉风，用三稜针出血即安。）
复溜：（一名昌阳，一名伏白。）在足内踝后上，除踝二寸陷者中。前傍骨是复溜，后傍筋是交信二穴，止隔一筋。足少阴所行为经。（刺三分，留三呼，灸五壮、七壮。《灵光赋》云：治肿如神。）
交信：在足内踝上二寸，少阴前、太阴后筋骨间。阴跷之郄。
筑宾：在足内踝后上腨分中。阴维之郄。（刺三分，灸五壮，主治小儿胎疝，癫疾，吐舌，发狂，骂詈，腹痛，呕吐涎沫，足腨痛。）
阴谷：在膝下内辅骨后，大筋下，小筋上，按之应手，屈膝乃得之。足少阴所入为合。
横骨：（一名下极。）在大赫下一寸，肓俞下五寸，宛曲如仰月中央，去任脉之中行旁开五分，阴上横骨中。按：少腹下尖自横骨上行，不可概用腹中分寸，当以太阴之冲门起，自横骨两端以至阳明之气冲，少阴之横骨，至中行之曲骨穴，通计折量，始得其准。凡上至腹中，皆当以此类推。冲脉、足少阴之会。
大赫：（一名阴维，一名阴关。）在气穴下一寸，去中行五分。冲脉、足少阴之会。
气穴：（一名胞门，一名子户。）在四满下一寸，去中行五分。冲脉、足少阴之会。
四满：（一名髓海。）在中注下一寸，去中行五分。冲脉、足少阴之会。
中注：在肓俞下一寸，去中行五分。冲脉、足少阴之会。
肓俞：在商曲下一寸，（当作二寸，）直脐旁去脐中五分。冲脉、足少阴之会。
商曲：在石关下一寸，去中行五分。冲脉、足少阴之会。
石关：在阴都下一寸，去中行五分。冲脉、足少阴之会。
阴都：（一名食宫。）在通谷下一寸，夹中脘相去五分。冲脉、足少阴之会。
通谷：在幽门下一寸陷中，夹上脘相去五分。冲脉、足少阴之会。
幽门：（一名上门。）夹巨关两旁各五分陷中。冲脉、足少阴之会。
步廊：在神封下一寸六分陷中，去中行二寸，夹中庭仰而取之。
神封：在灵墟下一寸六分，去中行二寸，仰而取之。
灵墟：在神藏下一寸六分，去中行二寸陷中，仰而取之。
神藏：在彧中下一寸六分陷中，去中行二寸，仰而取之。
彧中：在俞府下一寸六分陷中，去中行二寸，仰而取之。
俞府：在巨骨下，夹璇玑旁二寸陷中，仰而取之。

正筋别本标  ***************************
足少阴之正，至膕中，别走太阳而合，上至肾，当十四顀，（椎同）出属带脉；直者，系舌本，复出于项，合于太阳，此为一合。成以诸阴之别，皆为正也。（足少阴之正，自膕中合于太阳，内行上至肾，当十四椎旁肾俞之次，出属带脉；其直者，上系舌本，复出于项，合于太阳，是为六合之一也。然有表必有里，有阳必有阴，故诸阳之正必成于诸明之别，此皆正脉相为离合，非旁通交会之谓也，余仿此。）
足少阴之筋，起于小指之下，并足太阴之筋，邪走内踝之下，结于踵，与太阳之筋合而上结于内辅之下，（足少阴之筋，起小指下，邪趋足心，又邪趋内侧上然骨，并足太阴商邱之次，走内踝之下，结于跟踵之间，与太阳之筋合，由踵内侧上行，结于内辅骨下阴谷之次。）并太阴之筋而上循阴股，结于阴器，（自内辅并太阴之筋，上循阴股，上横骨，与太阴、厥阴、阳明之筋合而结于阴器，皆刚筋也。）循脊内挟膂，上至项，结于枕骨，与足太阳之筋合。（自阴器内行，由子宫上系肾间，并冲脉，循脊两旁，挟膂上至项，与足太阳之筋合结于枕骨内，属髓海。膂，音旅。）
足少阴之别，名曰大钟，当踝后绕跟，别走太阳；其别者，并经上走于心包，下外贯腰脊。其病气逆则烦闷，实则闭癃，虚则腰痛，取之所别也。（足少阴之络，名大钟，在足跟后骨上两筋间，别走足太阳者也。按：十二经脉言本经从肺出络心，此言上走心包下，外贯腰脊，故其为病如此。）
足少阴之本，在内踝下上三寸中；（踝上二寸，复溜、交信也，踝下一寸，照海也。）标在背俞与舌下两脉也。（背俞，肾俞也；舌下两脉，廉泉也。）

心包络经循行图  ***************************
心包络经循行图（图缺）

心包络经循行经文  ***************************
心主手厥阴心包络之脉，起于胸中，出属心包络，下膈，历络三焦；其支者，循胸出胁，下腋三寸，上抵腋，下循臑内，行太阴、少阴之间，入肘中，下臂行两筋之间，入掌中，循中指出其端；其支者，别掌中，循小指次指出其端。

心包络经穴图  ***************************
心包络经穴图（图缺）
（左右共十八穴，脉长三尺五寸）

心包络经脏象图  ***************************
心包络经脏象图（图缺）

心包络经文  ***************************
按：心包一脏，《难经》言其无形。滑伯仁曰：心包一名手心主。以脏象校之，在心下横膜之上，竖膜之下，其与横膜相黏，而黄脂裹者，心也；脂漫之外，有细筋膜如丝，与心肺引连者，乃心包络也。此说为是，凡言无形者非。又按：《灵兰秘典论》有十二官，独少心包一官，而多「膻中者，臣使之官，喜乐出焉。」今考心包，脏居膈上，经始胸中，正值膻中之所，位居相火，代君主行事者，实臣使也。此一官者，其即此经之谓欤。

心包络经循行主病总歌  ***************************
手厥阴经心主标（邪之中心，皆在包络，代君火行事也；以用而言，则曰心主；以经而言，则曰心包络），心包下膈（历）络三焦（包络为心主之外卫，三焦为脏腑之外卫，故为表里相络；三焦有上、中、下，故必下膈而遍历之也），起自胸中（膻中）支（者）出胁（循胃出胁），下腋三寸（天池穴，经之外行者始此，由此而上抵腋下之天泉）循臑（内）迢，太阴（肺）少阴（心）中间走（手之三阴，厥阴在中也），入肘（中曲泽穴）下臂（行）两筋（之间）超（掌后两筋横纹陷中，内关、大陵等穴），行掌心（劳宫穴）出中指（其出）端（中冲穴而终），支（者别掌中）从小指次指交（自劳宫别行无名指端，而接乎手少阳经也）。是经少气原多血，是动则病手心热，臂肘挛急腋下肿，甚则支满在胸胁，心中憺憺时大动（以上皆经脉所及），面赤目黄（心之华在面，目者心之使，寒淫所胜，心火受病也）笑不歇（心在声为笑），是主脉所生病者（心主脉），掌（中）热心烦心痛掣（皆经脉所过）。

心包络经穴歌  ***************************
心包九穴天池近，天泉曲泽郄门认，间使内关逾大陵，劳宫中冲中指尽。

取穴分寸  ***************************
天池：（一名天会。）在乳后一寸、腋下三寸，著胁直腋撅间。《气府论注》曰：在乳后同身寸之三寸。手厥明、足少阴之会。《千金》云：治颈漏瘰疬。灸百壮。
天泉：（一名天湿。）在曲腋下，去肩臂二寸，举臂取之。
曲泽：在肘内廉横纹陷中，筋内侧动脉，屈肘得之。手厥阴所入为合。
郄门：在掌后去腕五寸。手厥阴郄。（刺三分，灸五壮。主治呕血，衄血，心痛，呕哕，惊恐，神气不足，久痔。）
间使：在掌后三寸两筋间陷中。手厥阴所行为经。（小儿客忤，久疟，可灸。《千金》云：乾呕不止，所食即吐不停，灸三十壮；若四肢脉绝不至者，灸之便通，此法能起死人。又治卒死，灸百息。）
内关：在掌后去腕二寸两筋间，与外关相对。手厥阴络，别走手少阳。（《神农经》云：治心疼，腹胀，腹内诸疾，可灸七壮。）
大陵：在掌后骨下横纹中，两筋间陷中。手厥阴所注为输，即原也。（《千金》云：吐血，呕逆，灸五十壮。又云：凡卒患腰肿附骨痈疽，节肿游风热毒，此等疾但初觉有异，即急灸之，从手掌后第一横纹后两筋间，灸五壮立愈；患左灸右，患右灸左，当中者两手俱灸。）
劳宫：（一名五里，一名掌中。）在掌中央动脉，屈无名指取之。手厥阴所溜为荥。（一传：癫狂灸此效。）
中冲：在手中指端，去爪甲如韭菜陷中。手厥明所出为井。（刺一分，留三呼，灸一壮。《神农经》云：治小儿夜啼，多哭，灸一壮，炷如小麦。《乾坤生意》云：此为十井穴，治同肺经。）

正筋别本标  ***************************
手心主之正，别下渊腋三寸，入胸中，别属三焦，出循喉咙，出耳后，合少阳完骨之下。（手厥阴之正，其别而入行者，与少阴之脉同，自腋下三寸足少阳渊腋之次，入胸中属于三焦，乃出循喉咙，行耳后，合手足少阳于完骨之下。）
手心主之筋，起于中指，与太阴之筋并行，结于肘内廉，（中指端中冲之次也，循指入掌中至掌后大陵之次，并手太阴之筋上结于肘内廉曲泽之次），上臂阴，结腋下，下散前后挟胁；（上臂阴，天泉之次，由腋间并太阴之筋结于腋下，当天池之次下行，前后布散挟胁，联于手太阴、足少阳之筋，此经自掌至腹，皆刚筋也）。其支者，入腋散胸中，结于臂。（此支者，自天池之分入腋内，散于胸中；臂，当作贲，盖此支并太阴之筋入散胸中，故同结于贲也。）
手心主之别，名曰内关，去腕二寸，出于两筋之间，循经以上繫于心，包络心系。实则心痛，虚则为头强，取之两筋间也。（手厥阴之络，名内关，在掌后去腕二寸两筋间，别走手少阳者也；此经繫心，包络心系；又去耳后，合少阳完骨之下；故邪实则心痛，虚则头强不利也，皆取内关治之。）
手心主之本，在掌后两筋之间二寸中；（内关也。）标在腋下下三寸也。（天池也。）

三焦经循行图  ***************************
三焦经循行图（图缺）

三焦经循行经文  ***************************
三焦手少阳之脉，起于小指次指之端，上出两指之间，循手表腕，出臂外两骨之间，上贯肘，循臑外上肩，而交出足少阳之后，入缺盆，布膻中，散络心包，下膈，循属三焦；其支者，从膻中上出缺盆，上项，系耳后直上，出耳上角，以屈下颊至䪼；其支者，从耳后入耳中，出走耳前，过客主人前，交颊，至目锐眦。

三焦经穴图  ***************************
三焦经穴图（图缺）
（左右共四十六穴，脉长5尺）

三焦经腑象图  ***************************
三焦经腑象图（图缺）

三焦经文  ***************************
三焦者，决渎之官，水道出焉。是经常少血多气。《中藏经》曰：三焦者，人之三元之气也。总领五脏六腑，营卫经络，内外、左右、上下之气。三焦通则内外、左右、上下皆通。其于周身灌体，和内调外，荣左养右，导上宣下，莫大如此。

三焦经循行主病总歌  ***************************
手少阳经三焦脉，起于（手）小指次指端（无名指），两指之间（液门、中渚）循（手）表腕（阳池也），出臂（外）两骨（之间）行外关（历支沟），上行贯肘（天井）循臑外，上肩交出（足）少阳（之后）寰。（循臑外，行手太阳之前，历清冷渊、消泺、臑会上肩髎，过足少阳之肩井，自天髎而交出足少阳之后也。）入缺盆而布膻中，散络心包下膈从，循属三焦并（足）太阳，下辅腧在委阳（足太阳穴）宫（其内行者，入缺盆，复由足阳明之外下布膻中，散络心包而为表里，乃自上焦下膈，循中焦下行，并足太阳之正，入络膀胱，以约下焦，故委阳为三焦之下辅腧也。）支（行于外者）从膻中（上）出缺盆（循天髎），上项（会于督脉之大椎，循天牖）系耳（后之翳风穴直上）上角孙（在耳之上角，由是过足少阳之悬釐、颔厌），下行耳颊至䪼（目下也）际，支从耳后（翳风入）耳中存（过手太阳之听宫），出走耳前（由耳门过足少阳之客主人）交两颊（循和髎，上丝竹空），至目锐眦（会于瞳子髎）胆经论（手少阳经止此而接乎足少阳经也）。是经少血还多气，耳聋（浑浑淳淳，听不明也）嗌肿及喉痹（脉上项系耳后，故为是病，以少阳相火动也），气所生病（三焦为水渎之腑，水病必由于气也）汗出多（三焦出气以温肌肉、充肤，故汗出），颊肿痛及目锐眦，耳后肩臑肘臂外，小指次指不如意（皆经脉所过，邪犯之也。）

三焦经穴歌  ***************************
手少阳三焦所从，二十三穴起关冲，向液门中渚阳池，历外关支沟会宗，三阳络入于四渎，注天井清冷渊中，消泺臑会肩髎同，天髎天牖经翳风，瘛脉颅息角孙入，耳门和髎丝竹空。

取穴分寸  ***************************
关冲：在手名指外侧端，去爪甲角如韭叶。手少阳所出为井。（刺一分，留三呼，灸三壮。主治头痛，口乾，喉痹，霍乱，胸中气噎，不食，肘臂动不能举，目昏昏。《乾坤生意》云：此为十井穴，治同肺经。）
液门：在手小指、次指岐骨间陷者中，握拳取之。手少阳所溜为荥。
中渚：在手名指本节后间陷中，在液门上一寸，把拳取之。手少阳所注为输。
阳池：（一名别阳。）在手表腕上陷者中，自本节后骨直对腕中。手少阳所过为原。（《神农经》云：治手腕疼，无力，不能上举至头，可灸七壮。）
外关：在腕后二寸两筋间陷中，与内关相对。手少阳络，别走心主。（《神农经》云：治肘臂不得屈伸，五指尽疼，不能握物，可灸七壮。《捷经》云：通治诸证。）
支沟：（一名飞虎。）在腕后三寸，两骨间陷中。手少阳所行为经。
会宗：在腕后三寸空中，一云空中一寸。手少阳郄。（《金鉴》云：支沟、会宗二穴，相併平直，空中相离一寸。）
三阳络：（一名通间。）在臂上大交脉，支沟上一寸。
四渎：在肘前五寸外廉陷中。
天井：在肘外大骨尖后，肘上一寸两筋间陷中，屈肘得之。甄权云：在曲肘后一寸，又手按膝头取之。手少阳所入为合。（刺三分，留七呼，灸三壮。主治：泻一切瘰疬，疮肿，瘾疹。）
清冷渊：在肘上二寸，伸肘举臂取之。
消泺：在肩下臂外间，腋斜肘分下行。（一传海南治牙疼灸此穴。）
臑会：一名臑髎。在臂前廉，去肩端三寸宛宛中。手阳明、少阳二络之会。
肩髎：在肩端臑上陷中，斜举臂取之。
天髎：在肩缺盆中上毖骨陷者中，一曰直肩井后一寸，又云须缺盆陷处上有空起肉上是穴。手足少阳，阳维三脉之会。
天牖：在颈大筋外、缺盆上、天容后、天柱前、完骨下发际中，上夹耳后一寸。
翳风：在耳后尖角陷中，按之引耳中痛。手足少阳之会。
瘛脉：（一名资脉。）在耳本后，鸡足青络脉中。（刺一分，灸三壮。主治头风，耳鸣，小儿惊痫，瘛瘲，呕吐，泻痢无时，惊恐，目涩眵膏。）
颅息：在耳后间青络脉中。（《百证赋》云：痓病非颅息不愈。《甲乙经》曰：灸三壮，禁刺，出血多则杀人。）
角孙：在耳廓中间上、发际下，开口有空。手太阳、手足少阳三脉之会。（《甲乙经》：手太阳作手阳明。）《寒热病篇》曰：足太阳有入頄遍齿者，名曰角孙，则足太阳脉亦会于此。（刺三分，灸三壮，主治目生翳，齿龈肿不能嚼，唇吻燥，颈项强。一云堪治耳齿之病。）
耳门：在耳前起肉、当耳缺处陷中。（刺三分，留三呼，灸三壮，一云禁灸。主治耳聋，聤耳脓汁，耳生疮，齿龋，唇吻强。《百证赋》云：兼丝竹空，能住牙疼于顷刻。）
和髎：在耳前兑发下横动脉。手足少阳手太阳三脉之会。
丝竹空：（一名目髎。）在眉后陷中。《甲乙经》曰：足少阳脉气所发，一云手足少阳脉气所发。（刺三分，留三呼，噤灸，灸之不幸令人目小及盲。主治头痛，目赤，目眩，视物䀮䀮，拳毛倒睫，风痫，戴眼，发狂，吐涎沫，偏正头风痛，宜出血。《百证赋》云：兼耳门，治牙疼于顷刻。）

正筋别本标  ***************************
手少阳之正，指天，别于巅，入缺盆，下走三焦，散于胸中也。（此三焦心主表里经脉相为一合也；指天者，天属阳，运于地之外，手少阳之正，上别于巅，入缺盆，下走三焦，散于胸中，包罗脏腑之外，故曰指天。）
手少阳之筋，起于小指次指之端，结于腕中，循臂结于肘，上绕臑外廉，上肩走颈，合于手太阳；（小指次指之端，无名指关冲之次也；上结于手腕之阳池，循臂外关、支沟之次，出臂，出两骨间，结于肘，自肘上臑外廉，由臑会行太阳之里、阳明之外，上肩髎，走颈中天牖之分，与手太阳之筋合，皆刚筋也）。其支者，当曲颊入系舌本；（其支者，自颈中当曲颊下入系舌本，与足太阳之筋合。）其支者，上曲牙，循耳前，属目外眦，上乘颔，（颔当作额，经文是颔字。）结于角。（又支者，自颊行曲牙，会足阳明之筋，循耳前上行，与手太阳、足太阳之筋屈曲交绾而会于耳上之角孙，乃属目外眦，而复会于瞳子髎之次，与三阳交会，上出两额之左右，以结于额之上角也。）
手少阳之别，名曰外关，去腕二寸，外绕臂，注胸中，合心主。病实则肘挛，虚则不收，取之所别也。（手少阳之络名外关，在腕后二寸两筋间，别走手厥阴心主者也；此经绕臂，故为肘挛及不收之病，治此当取所别之外关。）
手少阳之本，在小指次指之间上二寸；（当是液门穴也。）标在耳后上角，（当是角孙穴也。）下外眦也。（当是丝竹空穴。）

胆经循行图  ***************************
（左右共八十六穴，脉长八尺）
胆经循行图（图缺）

胆经循行经文  ***************************
胆足少阳之脉，起于目锐眦，上抵头角，下耳后，循颈行手少阳之前，至肩上却交出手少阳之后，入缺盆；其支者，从耳后入耳中，出走耳前，至目锐眦后；其支者，别锐眦，下大迎，合于手少阳，抵于䪼，下加颊车，下颈合缺盆以下胸中，贯膈络肝属胆，循胁里，出气街，绕毛际，横入髀厌中；其直者，从缺盆下腋，循胸过季胁，下合髀厌中，以下循髀阳，出膝外廉，下外辅骨之前，直下抵绝骨之端，下出外踝之前，循足跗上，入小指次指之间；其支者，别跗上，入大指之间，循大指岐骨内出其端，还贯爪甲，出三毛。

胆经穴图  ***************************
胆经穴图（图缺）

胆经腑象图  ***************************
《六节脏象论》曰：凡十二脏，皆取决于胆也。
胆经腑象图（图缺）

胆腑经文  ***************************
胆者，中正之官，决断出焉。《难经》曰：胆在肝之短叶间，重三两三铢，长三寸，盛精汁三合。是经常多气少血。华元化曰：胆者中清之腑，号曰将军。主藏而不泻。《六节脏象论》曰：凡十二脏，皆取决于胆也。

胆经循行主病总歌  ***************************
足少阳脉胆经传，起于两目锐眦边（瞳子髎穴），上抵头角下耳后（自目锐眦由听会客主人上抵头角，循颔厌，下悬颅、悬釐，从耳上发际入曲鬓、率谷，历手阳明之角孙，外折下耳后，行天冲、完骨等穴，又自完骨外折上行，循本神前至阳白，复内折上行，循临泣、脑空等穴，由风池而下行也），循颈（过手少阳之天牖）行手少阳前，（下）至肩（上肩井）却（交）出（手）少阳后（过督脉之大椎，会于手太阳之秉风，则前行），阳明缺盆之外旋。支者耳后（颞颥之次，过手少阳之翳风穴）入耳中（过手太阳之听宫），出走耳前（复自听会至目）锐眦逢，支别锐眦下大迎（足太阳穴，在颔前一寸三分动脉陷中），合手少阳（丝竹、和髎之次而下）抵䪼宫，下加颊车下颈行，合于缺盆胸中承（其下于足阳明者合于下关，乃自颊车下颈，循本经之前，与前之入缺盆者相合，内行而下入胸中），贯膈络肝原属胆（自胸中手厥阴天池之分，贯膈足厥阴期门之分，络肝本经日月之分，属胆而为表里也），胁里（出）气街毛际萦（循胁里，由足厥阴之章门下行足阳明之气街，绕毛际合于足厥阴），入髀厌中（环跳穴）脉来横，直者缺盆下腋（循）胸。（过）季胁（肝经章门）下合髀厌中（直下而行于外者，从缺盆下腋，循胸，历渊液、辄筋、日月过季胁，循京门、带脉等穴下行，由居髎入足太阳之四髎，下行复与前之入髀厌者相合于环跳穴也），下循髀阳（髀之外侧出）膝外廉，下于外辅骨（膝下两旁高骨）之前（由髀阳行太阳、阳明之中，历中渎、阳关出膝外廉，下外辅之前，自阳陵泉以下阳交等穴也），直（下）抵绝骨（之端）出外踝（之前），循（足）跗（上）入小（指）次指间（外踝上骨际曰绝骨，其端即阳辅穴，下悬钟，循足面上之丘墟、临泣等穴入足小指次指之间，抵窍阴穴而终也），支别跗上入大指（之间），循（大）指岐骨（内）出其端，还贯爪甲出三毛，足厥阴经于此连（足大指次指本节后骨缝为岐骨，大指爪甲后二节间为三毛）。此经多气而少血，是动口苦（胆病则液泄而上溢）善太息（木郁不舒），心胁疼痛转侧难（本经之别贯心、循胁里），甚则面（微有）尘体无（膏）泽（本经之别散于面，胆木病则郁而不能生荣，燥金胜之也），足外反热为阳厥（本经行足之外，木病从火故为阳厥），骨所生病刚气失（胆味苦，苦走骨，故胆主骨所生病。又骨为干，其质刚；胆为中正之官，其气亦刚；胆病则失其刚，故病及于骨。凡惊伤胆者，骨必软，即其明证），目之锐眦及头颔，缺盆腋下肿痛惨，马刀（瘰疬也）侠瘿（夹颈瘤属）颈腋生，汗出振寒疟疾成（少阳居三阳之中，半表半里，故阳盛则汗出，风胜则振寒为疟），胸胁肋髀膝至胫，绝骨外踝诸节疼（皆本经之脉所及）。

胆经穴歌  ***************************
足少阳经瞳子髎，四十三穴行迢迢。听会客主颔厌集，悬颅悬釐曲鬓翘。
率谷天冲浮白次，窍阴完骨本神至。阳白临泣开目窗，正营承灵脑空是。
风池肩井渊腋长，辄筋日月京门乡。带脉五枢维道续，居髎环跳下中渎。
阳关阳陵复阳交，外邱光明阳辅高。悬钟邱墟足临泣，地五侠溪窍阴毕。

取穴分寸  ***************************
瞳子髎：（一名太阳，一名前关。）在目外去眦五分。手太阳、手足少阳三脉之会。（刺三分，灸三壮。主治头痛，目痒，外眦赤痛，翳膜，青盲，远视䀮䀮，泪出，多眵。）
听会：（一名听河，一名后关。）在耳前陷中，客主人下一寸动脉腕腕中，去耳珠下，开口有空，侧卧，张口取之。（刺四分，灸三壮。主治耳聋耳鸣，牙车脱臼，齿痛，中风，瘛瘲，喎斜。）
客主人：（一名上关。）在耳前起骨上廉，开口有空，侧卧，张口取之。手足少阳、足阳明三脉之会。《本输篇》曰：刺之则呿不能欠者，即此穴。
颔厌：在耳前曲角颞颥上廉，（即脑空之上。）手足少阳、足阳明之会。
悬颅：在耳前曲角颞颥之中。《寒热病》篇曰：足阳明有挟鼻入于面者，名曰悬颅，是此，为足少阳、阳明之会，故《气府论》注为足阳明脉气所发。
悬釐：在耳前曲角上颞颥下廉。手足少阳、阳明四脉之会。
曲鬓：在耳上，入发际曲隅陷中，鼓颔有空。足太阳、少阳之会。
率谷：在耳上入发际一寸半陷中，嚼牙取之。足太阳、少阳之会。（小儿急慢惊风，灸三壮，炷如小麦。）
天冲：在耳后入发际二寸，一曰在耳上如前三分。足太阳、少阳之会。
浮白：在耳后入发际一寸。足太阳、少阳之会。
窍阴：（一名枕骨。）在完骨上、枕骨下，摇动有空。足少阳、太阳之会。
完骨：在耳后入发际四分。足太阳、少阳之会。
本神：在曲差旁一寸五分，一曰直耳上入发际四分。足少阳、阳维之会。
阳白：在眉上一寸，直瞳子。《甲乙经》曰：足少阳、阳维之会。《气府论》王氏注曰：足阳明、阳维二脉之会。
临泣：在目上直入发际五分陷中，正睛取之。足太阳、少阳、阳维三脉之会。（刺三分，留七呼，灸三壮，一曰禁灸。主治鼻塞，目眩，生翳眵䁾，冷眼，目诸疾，惊痫反视，卒暴中风不识人，胁下痛，疟疾日西发。）
目窗：（一名至荣。）在临泣后一寸。足少阳、阳维之会。一云在临泣后半寸。
正营：在目窗后一寸，一云半寸。足少阳，阳维之会。
承灵：在正营后一寸五分。足少阳、阳维之会。
脑空：（一名颞颥。）在承灵后一寸五分，夹玉枕骨下陷中。《气府论》王氏注曰：夹枕骨后枕骨上。足少阳、阳维之会。（昔魏公苦患头风，发即心乱目眩，华佗刺此立愈。）
风池：在耳后颞颥后，脑空下发际陷中，按之引耳。一云耳后陷中，后发际大筋外廉。足少阳、阳维之会。（刺四分，灸三壮、七壮，炷不用大，《千金》云：治瘿气灸百壮。《玉龙赋》云：兼绝骨可疗伛偻。）
肩井：（一名膊井。）在肩上陷解中，缺盆上大骨前一寸半，以三指按，取之当中指下陷者中。手足少阳、足阳明、阳维之会。（灸㿗疝，随年壮。《百证赋》云：治乳痈极效。）
渊液：（一名泉腋。）在腋下三寸宛宛中，举臂取之。（禁灸，刺三分。）
辄筋：在腋下三寸，复前行一寸著胁。《针灸大成》曰：一名神光，一名胆募。其穴则曰腋下三寸，复前一寸三肋端，横直蔽骨旁七寸五分，平直两乳，侧卧屈上足取之。胆之募，足太阳、少阳之会。
日月：（一名神光。）在期门下五分。《气府论》注曰：在第三肋端，横直心蔽骨旁各同身寸之二寸五分，上直两乳。胆之募也。足太阴、少阳、阳维之会。
京门：（一名气俞，一名气府。）在监骨腰中季胁本夹脊。一云在脐上五分，旁九寸半，季胁本夹脊。侧卧，屈上足，伸下足，举臂取之。肾之募也。
带脉：在季胁下一寸八分陷中，一云在脐旁八寸半，肥人九寸，瘦人八寸，如带绕身，管束诸经。足少阳、带脉之会。
五枢：在带脉下三寸，一曰在水道旁一寸半陷中。足少阳、带脉之会。
维道：（一名外枢。）在章门下五寸三分。一曰在中极旁八寸五分。足少阳、带脉之会。
居髎：在章门下八寸三分，监骨上陷中。足少阳、阳跷之会。
环跳：在髀枢中，侧卧，伸下足、屈上足取之。足少阳、太阳之会。（《马丹阳天星十二穴》云：能针偏废躯，折腰莫能顾，冷风并湿痹，身体似绳拘，腿胯连腨痛，屈转重欷吁，若人能针灸，顷刻病消除。）
中渎：在髀骨外，膝上五寸，分肉间陷中。足少阳络，别走厥阴。
阳关：在阳陵泉上三寸，犊鼻外陷中。
阳陵泉：在膝下一寸外廉陷中，尖骨前、筋骨间，蹲坐取之。足少阳所入为合。为筋之会。（《神农经》云：治足膝冷痹不仁，屈伸不得，半身不遂，胁肋疼痛，可灸十四壮至二十一壮。）
阳交：（一名别阳，一名足髎。）在足外踝上七寸，斜属三阳分肉间。阳维之郄。
外邱：在外踝上七寸。《甲乙经》曰：足少阳郄。
光明：在外踝上五寸。足少阳络，别走厥阴。
阳辅：（一名分肉。）在足外踝上除骨四寸，辅骨前、绝骨端，如前三分。《刺腰痛论注》曰：如后二分，去邱墟七寸，筋肉分间。《气穴论注》曰：阳维脉气所发。足少阳所行为经。（《神农经》云：治膝胻痠疼，偏风不随，可灸十四壮。）
悬钟：（一名绝骨。）在足外踝上三寸，当骨尖前动脉中寻按取之。《针灸经》曰：寻摸尖骨者，乃是绝骨两分开。为足三阳之大络，按之阳明脉绝，乃取之。为髓之会。
邱墟：在足外踝下如前陷中，去临泣三寸。足少阳所过为原。
临泣：在足小指次指本节后间陷中，去侠溪一寸五分。足少阳所注为输。
地五会：在足小指次指本节后陷中，去侠溪一寸。（刺一分，禁灸。）
侠溪：在足小指、次指本节前，岐骨间陷中，足少阳所溜为荥。
窍阴：在足小指次指端，去爪甲如韭叶。足少阳所出为井。（刺一分，留三呼，灸三壮。主治胁痛，咳逆不得息，手足烦热，汗不出，痈疽，口乾，头痛，喉痹，舌强，耳聋，转筋肘不能举。）

正筋别本标  ***************************
足少阳之正，绕髀入毛际，合于厥阴；别者，入季胁之间，循胸里属胆，散之上肝贯心，以上挟咽，出颐颔中，散于面，系目系，合少阳于外眦也。（此胆肝二经为表里经脉，相为一合也。足少阳绕髀阳，入毛际，与足厥阴合其内行；而别者，乃自季胁入胸属胆，散之上肝，由肝之上系贯心，上挟咽，自颐颔中出散于面，上系目系，复合少阳之本经于目外眦瞳子髎也。）
足少阳之筋，起于小指次指，上结外踝，上循胫外廉，结于膝外廉；（小指次指，即第四指窍阴之次也；外踝，邱墟之次；胫外廉，外邱、阳交之次；膝外廉，阳陵泉、阳关之次；此皆刚筋也。）其支者，别起外辅骨，上走髀，前者结于伏兔之上，后者结于尻；（膝下支自外辅骨上走于髀，分为二岐，前结于阳明之伏兔，后结于督脉之尻，至此刚柔相制，所以联臀膝而运枢机也。）其直者，上乘䏚季胁，上走腋前廉，繫于膺乳，结于缺盆；（季胁下两旁软处曰䏚，胸上两旁高处曰膺，此直者，自外辅骨走髀，由髀枢上行乘䏚，循季胁上走腋，当手太阴之下出腋前廉，横繫于胸乳之分，上结于缺盆，与手太阴之筋相合，皆刚筋也。䏚，音秒，《五音篇》曰：少也。）直者，上出腋，贯缺盆，出太阳之前，循耳后，上额角，交巅上，下走颔，上结于頄；（此直者，自上走腋处，直上出腋，贯于缺盆，与上之结于缺盆者相合，乃行足太阳经筋之前，循耳上额角，交太阳之筋于巅上，复从足阳明头维之分走耳前，下腮颔，复上结于頄。）支者，结于目眦为外维。（此支者，从颧上斜趋结于目外眦，而为目之外维。凡人能左右盼视者，正以此筋为之伸缩也。）
足少阳之别，名曰光明，去踝五寸，别走厥阴，下络足跗。实则厥，虚则痿躄，坐不能起，取之所别也。（足少阳之络名光明，在外踝上五寸，别走足厥阴者也。此经下络足跗，故为厥、为痿躄，治此者，当取所别之光明也。）
足少阳之本，在窍阴之间；（在小指次指之端。）标在窗笼之前。窗笼者，耳也。（即手太阳听宫穴。）

肝经循行图  ***************************
肝经循行图（图缺）

肝经循行经文  ***************************
肝足厥阴之脉，起于大指丛毛之际，上循足跗上廉，去内踝一寸，上踝八寸，交出太阴之后，上膕内廉，循股阴入毛中，过阴器，抵小腹，挟胃属肝络胆，上贯膈，布胁肋，循喉咙之后，上入颃颡，连目系，上出额，与督脉会于巅；其支者，从目系下颊里，环唇内；其支者，复从肝别贯膈，上注肺。

肝经穴图  ***************************
（左右共二十八穴，脉长六尺五寸）
肝经穴图（图缺）

肝经脏象图  ***************************
肝经脏象图（图缺）

肝脏经文  ***************************
肝者，将军之官，谋虑出焉。肝居膈下，上著脊之第九椎下。是经常多血少气。其合筋也，其荣爪也。主藏魂，开窍于目。其繫上络于心肺，下亦无窍。《难经》曰：肝重二斤四两，左三叶右四叶，凡七叶。《刺禁论》曰：肝生于左。滑氏曰：肝之为脏，其治在左，其脏在右胁、右肾之前，并里著脊之第九椎。

肝经循行主病总歌  ***************************
足厥阴肝脉所终，起于大指毛际丛（足大指爪甲横纹后毛际，大敦穴），循足跗上（廉）上内踝（内踝前一寸，中封也），出太阴后入膕中（上踝八寸中都之分，交出足太阴之后，上膕内廉至膝关、曲泉等穴），循股（阴）入毛（中）绕阴器（股阴，内侧也，循股内之阴包、五里、阴廉，上会足太阴之冲门、府舍，入阴毛中之急脉，遂左右相交环绕阴器，而会于任脉之曲骨），上抵小腹挟胃通，属肝络胆（自阴上入小腹，会于任脉之中极、关元，循章门至期门之所，挟胃属肝，下足少阳日月之所，络胆）上贯膈，布于胁肋（自期门上贯膈，行足太阴食窦之外、大包之里，散布胁肋，上足少阳渊腋、手太阴云门之下，足厥阴经穴止此）循喉咙，（之后）上入颃颡（咽颡）连目系（目内深处），出额会督顶巅逢（其内行而上者，自胁肋间由足阳明人迎之外，循喉咙之后入颃颡，行足阳明大迎、地仓、四白之外，内连目系，上出足少阳阳白之外、临泣之里，与督脉相会于顶之百会），其支复从目系出，下行颊里交环唇（此支从前目系之分，下行任脉之外、本经之里，环于口唇之内），支者从肝别贯膈，上注于肺乃交宫（又其支者，从前期门属肝所，行足太阴食窦之外、本经之里，别贯膈，上注于肺，下行至中焦、挟中脘之分，复接于手太阴之肺经，以尽十二经之一周，终而复始也）。是经血多而气少，腰痛俯仰难为工（本经支别者，与脾胆之脉同结于腰踝下中髎、下髎之间，故为腰痛。《刺腰痛篇》曰：厥阴之脉，令人腰痛，腰中如张弓弩弦），妇少腹肿（即疝病也）男㿉（音颓）疝（本经气逆，则为睾肿卒疝），嗌乾（脉循喉咙）脱色面尘蒙（皆经脉所及，燥淫所胜，病本于肝也。一云木郁为病，故有脱色尘蒙），胸满呕逆及飧泄（本经上行者，挟胃贯膈，木剋土也），狐疝遗尿（肝虚）或闭癃（肝火也；本经下行者，过阴器，抵小腹，故为此诸病）。

肝经穴歌  ***************************
足厥阴经一十四，大敦行间太冲是，中封蠡沟伴中都，膝关曲泉阴包次，五里阴廉上急脉，章门才过期门至。

取穴分寸  ***************************
大敦：在足大指端，去爪甲如韭叶，及三毛中。一云：内侧为隐白，外侧为大敦。足厥阴所出为井。（凡疝气，腹胀，足踵者，皆宜灸之，以泄肝木而脾胃之土自安。又治五淋，灸三十壮；又失尿不禁，灸七壮；小儿灸一壮。）
行间：在足大指间，动脉应手陷中。一云在足大指次指岐骨间，上下有筋，前后有小骨尖，其穴正居陷中，有动脉应手。足厥阴所溜为荥。（失尿不禁，灸七壮。《通玄赋》云：治膝肿腰疼。《千金》云：小儿重舌，灸行间随年壮；又茎中痛，灸五十壮。）
太冲：在足大指本节后二寸，一云一寸五分，内间陷者中，动脉应手。一云在足大指本节后，行间上二寸，内间有络亘连至地五会二寸骨罅间，动脉应手陷中。足厥阴所注为输，即原也。（刺三分，留十呼，灸三壮。《神农经》云：治寒湿脚气痛，行步难，可灸三壮。《马丹阳天星十二穴》云：能治生死病，能医惊痫风，咽喉并心胀，两足不能动，七疝偏坠肿，眼目似云矇，亦能疗腰痛，针下有神功。）
中封：（一名悬泉。）在足内踝前一寸，筋里宛宛中。一云在内踝前一寸，斜行小脉上，贴足腕上大筋陷中，仰足取之。足厥阴所行为经。
蠡沟：（一名交仪。）在足内踝上五寸。足厥阴络，别走少阳。
中都：（一名中郄。）在足内踝上七寸，当胻骨中，与少阴相直。足厥阴郄。
膝关：在犊鼻下二寸旁陷者中。（刺四分，灸五壮。主治风痹，膝内肿痛引膑，不可屈伸，及寒湿走注，白虎厉节风痛，不能举动，咽喉中痛。）
曲泉：在膝内辅骨下，大筋上、小筋下陷中，屈膝横文头取之。足厥阴所入为合。
阴包：在膝上四寸，股内廉两筋间，卷足取之，看膝内侧有槽者中。足厥阴别走者。
五里：在气冲下三寸，阴股中动脉应手。《千金翼》曰：在阴廉下二寸。
阴廉：在羊矢下斜里三分直上，去气冲二寸，动脉陷中。（羊矢在阴旁股内约文缝中，皮肉间有核如羊矢。）
急脉：《气府论》曰：厥阴毛中急脉各一。王氏注曰：在阴毛中，阴上两旁相去同身寸之二寸半，按之隐指坚然，甚按则痛引上下。其左者中寒，则上引少腹，下引阴丸，善为痛，为小腹急中寒。此两脉皆厥阴之大络通行其中，故曰厥阴急脉，即睾之系也。可灸而不可刺，病疝小腹痛者，即可灸之。按：此穴自《甲乙经》以下诸书皆无，是遗误也。《经脉篇》曰：足厥阴循股阴入毛中，过阴器。又曰：其别者，胫上睾结于茎。然此实厥阴之正脉，而会于阳明者也，今增入之。
章门：（一名长平，一名胁髎。）在大横外直脐季肋端，侧卧，屈上足伸下足，举臂取之。一云肘尖尽处是穴。一云在脐上一寸八分，两旁各八寸半季肋端。一云在脐上二寸，两旁各六寸。寸法以胸前两乳间横折八寸约取之。脾之募也。为脏之会。足厥阴、少阳之会。（《难疏》曰：脏会季肋，脏病治此。《千金》云：奔豚积聚，坚满胀痛，吐逆不下食，腰脊冷疼，小便白浊，灸脾募百壮，三报之。）
期门：在不容旁一寸五分，上直乳，第二肋端。肝之募也。足厥阴、太阴、阴维之会。（刺四分，灸五壮、七壮。《千金》云：主奔豚，灸百壮。上气咳逆，胸满痛彻胸背，灸巨关、期门各五十壮。一妇人患伤寒热入血室，医者不识，许学士曰：小柴胡已迟，当刺期门，予不能针，请善针者针之，如言而愈。

正筋别本标  ***************************
足厥阴之正，别跗上，上至毛际，合于少阳，与别俱行，此为二合也。（足厥阴之正，别跗内行，上至阴毛之际，合于足少阳，与别者俱行，上布胁肋，是为六合之二也。）
足厥阴之筋，起于大指之上，上结于内踝之前，（大指上、三毛际，大敦次也，行跗上足太阴之筋，并行结于内踝前中封之次。）上循胫，上结内辅之下，上循阴股，结于阴器，络诸筋。（由内踝上足胫，循三阴交之分上行，并足少阴之筋上结于内辅骨下曲泉之次，复并太阴之筋上循阴股中五里、阴廉之分，上急脉而结于阴器。阴器者，合于太阴、厥阴、阳明、少阴之筋，以及冲任督之脉，皆聚于此，故曰宗筋。厥阴属肝主筋，故络诸筋，而一之以成健运之用。）
足厥阴之别，名曰蠡沟，去内踝五寸，别走少阳；其别者，循胫上睾，结于茎。其病气逆则睾肿卒疝，实则挺长，虚则暴痒，取之所别也。（足厥阴之络，名蠡沟，在足内踝上五寸，别走足少阳者也。本经络阴器，上睾，结于茎，故其所病如此，而治此者，当取所别之蠡沟。）
足厥阴之本，在行间上五寸所；（中封穴，）标在背腧也。（即肝俞。）


卷四  ——————————————————————————————————————————————————————————————————————————————————————————

奇经八脉总说（李时珍）  ***************************
凡人一身，有经脉、络脉，直行曰经，旁支曰络。经凡十二，手之三阴三阳，足之三阴三阳是也。络凡十五，乃十二经各有一别络，而脾又一大络，并任督二络，为十五络也。（《难经》作阴络、阳络。）共二十七气，相随上下，如泉之流，如日月之行，不得休息，故阴脉营于五脏，阳脉营于六腑，阴阳相贯，如环无端，莫知其纪，终而复始。其流溢之气，入于奇经，转相灌溉，内温脏腑，外濡腠理。奇经凡八脉，不拘制于十二正经，无表里配合，故谓之奇。盖正经犹夫沟渠，奇经犹夫湖泽，正经之脉隆盛，则溢于奇经，故秦越人比之天雨降下，沟渠溢满，雾霈妄行，流于湖泽，此发《灵》《素》未发之秘者也。八脉散在群书者，略而不悉，医不知此，罔探病机，仙不知此，难安炉鼎，时珍不敏，参考诸说，以备学仙医者筌蹄之用云。

奇经八脉总歌  ***************************
正经经外是奇经，八脉分司各有名，任脉在前督属后，冲起会阴肾同行。
阳跷跟外膀胱别，阴起跟前随少阴，阳维维络诸阳脉，阴维维络在诸阴。
带脉围腰如束带，不由常度号奇经。
脉有奇常。十二经者，常脉也；奇经则不拘于常，故谓之奇也。奇经有八，曰任、督、冲、带、阳跷、阴跷、阳维、阴维是也。任脉起于会阴，循腹而行于身之前，为阴脉之承任，故曰阴脉之海。督脉起于会阴，循背而行于身之后，为阳脉之总督，故曰阳脉之海。冲脉起于会阴，夹脐而行，直冲于上，为诸脉之冲要，故曰十二经脉之海。带脉则横围于腰，状如束带，所以总约诸脉也。阳跷起于跟中，循外踝上行于身之左右；阴跷起于跟中，循内踝上行于身之左右；所以使机关之跷捷也。阳维起于诸阳之会，由外踝而上行于卫分；阴维起于诸阴之交，由内踝而上行于营分；所以为一身之纲维也。是故任冲主身前之阴，督主身后之阳，以南北言也。带脉横束诸脉，以六合言也。阳跷主一身左右之阳，阴跷主一身左右之阴，以东西言也。阳维主一身之表，阴维主一身之里，以乾坤言也。是故医而知乎八脉，则十二经、十五络之大指得矣。仙而知乎八脉，则虎龙升降、玄牝幽微之窍妙得矣。

任脉循行图  ***************************
任脉循行图（图缺）

任脉循行主病歌（经文附注内）  ***************************
任脉起于中极下（中极，穴名，在脐下四寸。任脉起于其下，由少腹内胞门之宫、会阴之分上行，而外出循曲骨上毛际至中极），上行腹里循关元（同足厥阴、太阴、少阴并行腹里，循脐下三寸之关元，小肠之募，三阴、任脉之会），循内上行会冲脉，浮外循脐至喉咽，别络口唇承浆已，过足阳明上颐间，循面入目至睛明，会督为阴脉海传（《灵枢·五音五味篇》曰：冲脉、任脉，皆起于胞中，上循背里，为经络之海；其浮而外者，循腹上行会于咽喉，别而络唇口，至承浆而终；上颐循面入目至睛明，会于督脉，总为阴脉之海也。按：任脉由腹上行会于咽喉，别而络唇口。血气盛则肌肉热，血独盛则渗灌皮肤、生毫毛；妇人有馀于气，不足于血，以其月事数下，任冲并伤，故脉不营于口唇，则髭鬚不生），男子内结七疝病，女人带下瘕聚团（任脉自前阴上行于腹，故男女之为病如此）。

任脉穴图  ***************************
（脉长四尺五寸）
任脉穴图（图缺）
凡此任脉之行，从胞中上注目，长四尺五寸，总二十四穴。按：《气府论》曰：任脉之气所发者二十八穴。本经原缺一穴，实只二十七穴；内龈交一穴，属督脉；承泣二穴，属足阳明、跷脉；故只二十四穴。

任脉穴歌  ***************************
任脉中行二十四，会阴潜伏两阴间，曲骨之上游中极，关元石门气海边，阴交神阙水分处，下脘建里中脘前。上脘巨阙连鸠尾，中庭膻中玉堂里，紫宫华盖运璇玑，天突廉泉承浆止。

取穴分寸并别  ***************************
会阴：（一名屏翳。）在大便前、小便后，两阴之间。任脉别络，侠督脉、冲脉之会。一云任督冲三脉所起，任由此而行腹，督由此而行背，冲由此而行少阴之分。
曲骨：在横骨上，中极下一寸，毛际陷中动脉。任脉、足厥阴之会。
中极：（一名玉泉，一名气原。）在脐下四寸。膀胱募也。足三阴、任脉之会。
关元：（一名次门，一名下纪。）在脐下三寸。此穴当人身上下四旁之中，故又名大中极，乃男子藏精、女子蓄血之处。小肠募也。足三阴、阳明、任脉之会。（《千金》云：治久痢百治不瘥，灸三百壮，分十日灸之；又治冷痢腹痛，及脐下结痛，流入阴中，发作无时，仍灸天井百壮。《神农经》云：治痃癖气痛，可灸二十一壮。）
石门：（一名命门，一名丹田，一名精露，一名利机。）在脐下二寸。三焦募也。
气海：（一名脖胦，一名下肓。）在脐下一寸半宛宛中。肓之原也，为男子生气之海。（刺八分，灸五壮。此气海也，凡脏气惫，一切真气不足，久疾不瘥者，悉皆灸之。《甲乙经》曰：刺一寸三分，一日灸百壮。昔柳公度曰：吾养生无他术，但不使元气佐喜怒，使气海常温尔。今人既不能不以元气佐喜怒，若能时灸气海使温，亦其次也。予旧多病，常若气短，医者教灸气海，气遂不促，自是每岁一二次灸之，则以气怯故也。）
阴交：（一名少关，一名横户。）在脐下一寸，一曰当膀胱上际。三焦募也。任、冲、少阴之会。（刺八分，灸五壮，一曰灸百壮。主治冲脉生病，从少腹冲心而痛，不得小便，疝痛，阴汗，湿痒，奔豚，腰膝拘挛，妇人月事不调，崩中，带下，阴痒，产后恶露不止，绕脐冷痛。）
神阙：（一名气舍。）当脐中。（灸三壮，禁刺，刺之令人恶疡溃矢，死不治。一曰纳炒乾净盐满脐，上加厚姜一片盖定，灸百壮，或以川椒代盐亦妙。《千金》云：纳盐脐中灸三壮，治淋。又：霍乱纳盐灸二七壮。又：灸神阙，主治阴证伤寒，中风不省人事，腹中虚冷伤惫，肠鸣泄泻不止，水肿鼓胀，小儿乳痢不止，腹大风痫，角弓反张，脱肛。妇人血冷不受胎者，灸此永不脱胎。此穴在诸家俱不言灸，只云禁针。《铜人》云：宜灸百壮。有徐平者，卒中不省，得桃源为灸脐中百壮始苏，更数月复不起。郑纠云：有一亲卒中风，医者为灸五百壮而苏，后年逾八十。向使徐平灸至三、五百壮，安知其不永年耶。故神阙之灸，须填细盐，然后灸之，以多为良。若灸至三五百壮，不惟愈疾，而且延年；若灸少，则时或暂愈，后恐复发，必难灸矣。但夏月人神在脐，乃不宜灸。）
水分：（一名分水，一名中守。）在下脘下一寸，脐上一寸。当小肠下口至是而泌别清浊。水液入膀胱，渣滓入大肠，故曰水分。
下脘：在建里下一寸，脐上二寸。当胃下口、小肠上口。足太阴、任脉之会。
建里：在脐上三寸，中脘下一寸。
中脘：（一名太仓，一名胃脘，一名上纪。）在上脘下一寸，脐上四寸，居岐骨与脐之中。胃之募也，为腑之会。手太阳、少阳、足阳明所生，任脉之会。（此穴刺八分，灸七壮；一云二七壮，至百壮。此为腑会，故凡腑病者当治之。）
上脘：在巨阙下一寸五分，去蔽骨三寸，脐上五寸。足阳明、手太阳、任脉之会。（《千金》云：日灸二七壮至百壮，三报之。《神农经》云：治心疼积块呕吐，可灸十四壮。《玉龙赋》云：阁中脘，治九种之心疼。）
巨阙：在鸠尾下一寸。心之募也。（《千金》云：治吐逆不下食，灸五十壮。又：治卒忤，灸百壮。《神农经》云：治小儿诸痫病，如口哕吐沫，可灸三壮，艾炷如小麦。）
鸠尾：（一名[骨曷]骬，一名尾翳。）在臆前蔽骨下五分。人无蔽骨者，从岐骨际下行一寸，《甲乙经》曰一寸半。膏之原也。（禁刺灸。此穴大难下针，非甚妙高手，不可轻刺也。）
中庭：在膻中下一寸六分陷中，仰而取之。
膻中：（一名元儿，又一名上气海。）在玉堂下一寸六分，横两乳间陷中，仰而取之。（禁刺，灸七壮。此穴乃气之会也，凡上气不及下气、嗌气、膈气、痛之类，均宜灸之。）
玉堂：（一名玉英。）在紫宫下一寸六分陷中，仰而取之。（刺三分，灸五壮，一云少灸。主治胸膺满痛，烦咳喘急，喉痹咽壅，水浆不入等证。）
紫宫：在华盖下一寸六分陷中，仰而取之。（刺三分，灸五壮，治同玉堂。）
华盖：在璇玑下一寸陷中，仰而取之。（刺灸主治同上。）
璇玑：在天突下一寸陷中，仰而取之。（刺灸主治同上。）
天突：（一名玉户。）在结喉下三寸宛宛中。阴维、任脉之会。（《神农经》云：治气喘咳嗽，可灸七壮。）
廉泉：（一名本池，一名舌本。）在颔下结喉上中央舌本下，仰而取之。阴维、任脉之会。（按：《刺疟论》所载曰：舌下两脉者，廉泉也。《气府论》曰：足少阴舌下各一。《卫气篇》曰：足少阴之标，在背腧与舌下两脉。然则廉泉非一穴，当是舌根下之左右泉脉，而且为足少阴之会也。）
承浆：（一名天池，一名悬浆。）在颐前下唇稜下陷中。足阳明、任脉之会。（刺二分，留五呼，灸三壮。主治偏风半身不遂，口眼喎斜，口噤不开，暴喑不能言，刺三分，徐徐引气而出，及治任之为病，其苦内结，男子为七疝，女子为症聚。一云疗偏风口喎面肿，消渴饮水不休，口齿疳蚀生疮，灸之亦佳，日可七壮，至七七壮止，即血脉宣通，其风应时立愈，艾炷不必大，但令当脉，即能愈疾。《千金》云：小儿唇紧，灸三壮。《百证赋》云：泻牙疼而即移。）
任脉之别，名尾翳，下鸠尾，散腹。实则腹皮痛，虚痒搔，取之所别。（注：尾翳，误也。任脉之络名屏翳，即会阴穴，在大便前、小便后两阴之间，任督冲三脉所起之处。此经由鸠尾下行散腹，故为病若此，而治之者，当取所别之会阴也。）

督脉循行图  ***************************
督脉循行图（图缺）

督脉循行主病歌  ***************************
督起少腹骨中央（少腹，胞宫之所居；骨，横骨中央，下近外之中央也），入系廷孔络阴器（廷孔，言中正之直孔，即溺孔也。女人孔在前阴中横骨之下孔上际。谓之端乃督脉外起之所。此虽言女子，然男子溺孔亦在横骨下中央，循宗筋而出茎端也。别络自溺孔之端，循顺分行向后也），合篡至后别绕臀（篡谓两便争行之所，即前后二阴之间；合者循阴器向后复合篡间，分而为二，绕行篡后之臀也），与巨阳络（太阳中络）少阴比（合少阴肾脉，并行）至股（内后廉）贯脊属肾行，相随大肠起（目）内眦，上额交巅络脑间，（还出别）下项循肩（膊内）仍侠脊。抵腰（中，入循膂）络肾循男茎（络督之别络，并足太阳经上头下项，侠脊抵腰中，复络于肾；若直行者，自尻上循脊里上头，由鼻而至人中也；茎，男子阴茎），下篡亦与女子类。又从少腹贯脐中，（央）贯心入喉颐唇宫（上颐还唇），上系两目下中央，此为并任（并任脉而行）亦同冲，大抵三脉同道起（督冲任皆起于会阴之中下，一原而三岐，异名而同体），灵素言之每错综（《五音五味篇》曰：冲任脉皆起胞中，上循背里；是又言冲任行背，故经亦有谓冲任脉为督脉者。古图经有以任脉循背谓之督，自少腹直上者谓之任，亦谓之督。今人大率以行身背者为督，行身前者为任，侠脐膀左右上行者为冲。然循任督二经所行穴道，一在身前，一在身后，而冲脉居中，本无穴道，伴行足少阴肾经穴道，似当以此说为正），督病少腹（上）冲心痛，不得前后（二便不通）冲疝攻（此督脉为病，而兼于冲任二脉之症），其在女子为不孕（冲为血海，任主胞脉），嗌乾（脉冲咽喉）遗溺及痔癃（络阴器，合篡间，此督脉为病同于冲脉，考）督脉生病治督脉，骨上脐下可收功（骨上，横骨上毛际下曲骨穴；脐下，谓脐下一寸阴交穴；皆任脉之穴，其治而言督，何也。盖督冲任三脉同一体，督即任冲之纲领，任冲即督之别名也，故言治若此），别络病实则脊强，虚而头重高摇空（注见别络之后）。

督脉穴图  ***************************
（脉长四尺五寸）
督脉穴图（图缺）

督脉穴歌  ***************************
督脉行背之中行，二十八穴始长强，腰俞阳关入命门，悬枢脊中中枢长。筋缩至阳归灵台，神道身柱陶道开，大椎痖门连风府，脑户强间后顶排。百会前顶通囟会，上星神庭素髎对，水沟兑端在唇上，龈交上齿缝之内。
凡取脊间督脉诸穴，当于骨节突处取之，但验于鱼骨为可知也，若取于节下，必不见效。
按：督脉始于长强者，本自《灵枢·经脉篇》，曰督脉之别名长强，侠脊上项散头上下，当肩胛左右别走太阳，入贯膂；《难经·二十八难》曰：督脉者，起于下极之俞，并于脊里之上，至风府入属于脑；乃指穴而言也。前论督脉起于少腹者，是指循行而言也。

取穴分寸并别  ***************************
长强：（一名气之阴郄，一名撅骨，《灵枢》谓之穷骨，亦名尾骶。）在脊骶骨端，伏地取之。督脉之络，别走任脉，足少阴所结。一云足少阴、少阳之会。（《千金翼》云：治赤白下痢，灸穷骨头百壮，多多惟佳。又：下漏五痔，疳虫食下部，刺三分，伏地取之，以大痛为度；灸亦良，日三十壮，至七日止，但不及针。又：灸尾翠骨七壮，治脱肛神良。《千金》作龟尾，即穷骨也。此穴为五痔之本。）
腰俞：（一名腰柱，一名背解，一名腰户，一名随室。）在二十一椎节下间宛宛中。（《千金》云：腰卒痛，去穷骨上一寸，灸七壮者，即此。）
阳关：在十六椎节下间，伏而取之。（《甲乙经》无此穴。）
命门：（一名属累。）在十四椎节下间，伏而取之。一云：平脐，用线牵而取之。（《千金》云：腰痛不得动者，令病人正立，以竹杖拄地，度至脐，乃取杖度背脊，灸杖头尽处，随年壮良。丈夫痔漏下血，脱肛不食，长泄痢，妇人崩中出血，带下淋浊赤白，皆灸之，此侠两旁各一寸，横三间寸灸之。《标幽赋》云：兼肝俞，能使瞽士视秋毫之木。）
悬枢：在十二椎节下间，伏而取之。
脊中：（一名神宗，一名脊俞。）在十一椎节下间，俯而取之。
中枢：在第十椎节下间，俯而取之。此穴诸书皆失之，惟《气府论》督脉下王氏注中有此穴，及考之《气穴论》，曰背与心相控而痛，所治天突与十椎者，其穴即此。
筋缩：在九椎节下间，俯而取之。
至阳：在七椎节下间，俯而取之。（刺五分，灸三壮，主治腰脊强痛，胃中寒不食，少气，胸胁支满，羸瘦，身黄，淫泺胫酸，四肢重痛，寒热解㑊。）
灵台：在六椎节下间，俯而取之。《甲乙经》无此穴，出《气府论注》。
神道：在五椎节下间，俯而取之。
身柱：在三椎节下间，俯而取之。（刺五分，留五呼，灸五壮。一曰灸七七壮。主治腰脊痛，癫痫，狂走，怒欲杀人，瘛瘲身热，妄言见鬼，小儿惊痫。《神农经》云：治颏嗽可灸十四壮。）
陶道：在大椎节下间，俯而取之。督脉、足太阳之会。
大椎：（一名百劳。）在第一椎上陷者中，一曰平肩。手足三阳、督脉之会。（大椎为骨会，骨病者可灸之。《千金》云：凡疟有不可瘥者，从未发时前灸大椎，至发时满百壮，无不瘥。时传以此治百病。《神农经》云：治小儿急慢惊风。）
哑门：（一名喑门，一名舌厌，一名舌横。）在项后入发际五分宛宛中，仰头取之。督脉、阳维之会，入系舌本，禁灸，灸之令人哑。
风府：（一名舌本。）在项上入发际一寸，大筋内宛宛中。疾言其肉立起，言休其肉立下。督脉、阳维之会。《热论》曰：巨阳者，诸阳之属也，其脉连于风府。（此穴刺三分，留三呼，禁灸，灸之令人喑。《席弦赋》云：风府风池寻得到，伤寒百病一时消。又云：从来风府最难寻，须用功夫度浅深，倘若膀胱气未散，更宜三里穴中寻。）
脑户：（一名匝风，一名会额，一名合颅。）在枕骨上，强间后一寸五分。一曰在发际上二寸。督脉、足太阳之会。禁刺灸，刺中脑户，入脑立死。
强间：（一名大羽。）在后顶后一寸五分。
后顶：（一名交冲。）在百会后一寸五分，枕骨上。
百会：（一名三阳五会，一名巅上，一名天满。）在前顶后一寸五分，顶中央旋毛心，容豆许，直两耳尖，上对是穴。督脉、足太阳之会；手足少阳、足厥阴俱会于此。（刺二分，灸五壮。《甲乙经》曰：刺二分，灸三壮。一曰灸头顶不得过七七壮。主治头风头痛，耳聋，鼻塞鼻衄，中风言语蹇涩，口噤不开，或多悲哭，偏风半身不遂，风痫卒厥，角弓反张，吐沫心神恍惚，惊悸健忘，痎疟，女人血风，胎前产后风疾，小儿风痫惊风，脱肛久不瘥。一曰百病皆治，宜刺此二分，得气即泻。若灸至百壮，停三五日后，绕四畔用三稜针出血，以井花水淋之，令气宣通，否则恐火气上壅，令人目暗。一曰治悲笑欲死，四肢冷气欲绝，身口温，可针人中三分，灸百会三壮即苏。《史记》载扁鹊治虢太子尸厥，针取三阳五会而苏。《席弘赋》云：小儿脱肛患多时，先灸百会后尾骶。）
前顶：在囟会后一寸五分骨陷中，一云在百会前一寸。（《神农经》云：治小儿急慢惊风，可灸三壮，艾炷如小麦。）
囟会：在上星后一寸陷中。（刺二分，灸五壮，一曰灸二七至七七壮。小儿八岁以前禁针，盖其囟门未合，刺之不幸，令人夭。《千金》云：邪病鬼癫，囟上主之，一名鬼门。《神农经》云：治头风疼痛，可灸三壮。小儿急慢惊风，灸三壮，炷如小麦。一云：头风生白屑多睡，针之弥佳，针讫，以末盐生麻油相和，揩发根下，头风永除。）
上星：（一名神堂。）在鼻直上入发际一寸陷中，可容豆。（《千金》云：鼻中息肉，灸二百壮。一云宜三稜针出血，以泻诸阳热气。）
神庭：直鼻上入发际五分，发高者发际是穴，发低者加二三分。督脉、足太阳、阳明之会。禁刺，灸三壮，专理头风。
素髎：（一名面王。）在鼻端准头。刺一分，禁灸。（主治鼻中息肉不消，喘息不利，多涕，喎噼，衄血。一曰：治酒酢风，用三稜针出血。）
水沟：（一名人中。）在鼻下沟中央，近鼻孔陷中。督脉、足阳明之会。（刺三分，留六呼，得气即泻，灸三壮至七壮，炷如小麦，然灸不及针。主治中风口噤，牙关不开，卒中恶邪鬼击，不省人事，癫痫卒倒，消渴多饮，水气遍身浮肿，瘟疫，口眼喎噼，俱宜刺之。若风水面肿，针此一穴，出水尽即愈。《神农经》云：小儿急慢惊风，可灸三壮，炷如小麦。）
兑端：在上唇端。《甲乙经》曰：手阳明脉气所发。（刺二分，留六呼，灸三壮，炷如大麦，治齿龈痛，口疮，臭不可近。）
龈交：（龈，音银，齿根肉。）在唇内上齿缝中。任督二经之会。（逆刺三分，灸三壮，治鼻息，牙疳，小儿面疮。）
督脉之别，名曰长强，挟膂上项，散头上，下当肩胛左右，别走太阳，入贯膂。实则脊强，虚则头重高摇之，挟脊之有过者，取之所别也。（别者，别走任脉、足少阴者也。本经上头项，走肩背，故为病如此。头重高摇之，谓力弱不胜而颤掉也。治此者，当取所别之长强。）

冲脉循行图  ***************************
冲脉循行图（图缺）

冲脉循行主病歌（经文附注内）  ***************************
冲起气街并少阴（起，言脉外所起，非发源之谓也。气街，一名气冲，在少腹毛际两旁各二寸，横骨两端动脉宛宛中，足阳明穴也。并少阴穴合，皆云足少阴之会），侠脐上行胸中散（侠脐左右五分，而上至胸中而散，会于咽喉，别而络唇口，此言冲脉之前行者也）。冲为五脏六腑海（冲为血海。《痿论》曰：经脉之海也，主渗溪谷，与阳明合于宗筋。《海论》曰：十二经脉之海也，其输上注于大杼，下出于巨虚之上下廉）。五脏六腑皆禀气（上出颃颡）渗诸阳经灌诸精，从下冲上取兹义（故名冲）。其有并肾下行者，注少阴（大）络气街出，（循）阴股内廉入膕中，（膝后曲处）伏行骭骨内踝际。下渗三阴（肝脾肾）灌诸络，以温肌肉至跗指（《逆顺肥瘦篇》曰：并少阴气街，循阴股入膕中，伏行骭骨内，下至内廉之后属而别；其下者，并少阴经渗三阴；其前者，伏行出跗属，循跗入足大指间，渗诸络而温肌肉；别络结则跗上不动，不动则厥，厥则寒矣），总之内外布周身，前后上下无不至（冲脉之下行者，虽会于阳明之气街，而实并于足少阴之经，且其上自头、下自足、后自背、前自腹、内自溪谷、外自肌肉，阴阳表里，无所不涉。又：《岁露篇》曰：入脊内注于伏冲之脉。《百病始生篇》曰：传舍于伏冲之脉。所谓伏冲者，以其最深也。故凡十二经之气血，此皆受之，以营养周身，所以为五脏六腑之海），气不顺时血泣凝，为病逆气里急是（冲脉侠脐上行至于胸中，故其气不顺则膈塞逆，气血不和则胸腹里急矣）。

冲脉总释  ***************************
冲脉起于腹气之街者，是谓气所行之街也。一身之大气积于胸中者，有先天之真气，是所受者，即人之肾间动气也；有后天之宗气，是水穀所化者，即人之胃气也。此所谓起于腹气之街者，是起胃中谷气也。并于少阴，是并于肾间动气。真气与穀气相併，侠脐上行胸中而散，是大气分布五脏六腑诸经而充周身也。

冲脉穴图  ***************************
（穴位尺寸见足少阴肾经）
冲脉穴图（图缺）

冲脉穴歌  ***************************
冲脉侠脐起横骨，大气四注肓俞同，商石阴通幽门穴，至胸散布仍流行。

阳跷脉循行图  ***************************
阳跷脉循行图（图缺）

阳跷脉循行主病歌（经文附注内）  ***************************
阳跷太阳之别脉，脉气所发起跟中，上合三阳循外踝（《二十八难》曰：阳脉者，起于跟中，循外踝上行入风池），从胁循肩与頄通，会目内眦太阳地，上入发际下耳终（阳跷之脉起跟中，上合手阳明、手太阳、足阳明，从胁少阳循肩入颈頄，会任脉承泣，属目内眦而会太阳也），阴缓阳急阳跷病，邪客阳跷目内疼（《灵枢经》曰：阳跷而上行气并相还，则为濡目。《素问·缪刺论》曰：邪客于足阳跷之脉，令人目痛从内眦始）。

阳跷脉穴图  ***************************
阳跷脉穴图（图缺）

阳跷脉穴歌  ***************************
阳跷穴起申仆阳，居髎肩髃巨骨乡，臑俞地仓巨髎泣，终于睛明一穴强。

阳跷脉分寸歌  ***************************
阳跷脉起足太阳，申脉外踝五分藏，仆参后绕跟骨下，附阳外踝三寸乡。
居髎监骨上陷取，肩髃一穴肩尖当，肩上上行名巨骨，肩胛之上臑俞坊。
口吻旁四地仓位，鼻旁八分巨髎疆，目下七分是承泣，目内眦出睛明昂。
跷者，足也，奇经涉于足者之名也。曰阳者，以其所行阳经也。阳跷者，谓足太阳经之别脉也。起足太阳膀胱经、足外踝下五分陷中申脉穴，绕后跟骨下仆参穴，又前斜足外踝上三寸跗阳穴，又与足少阳会于季胁软骨端下八寸三分居髎穴，又与手足太阳、阳维会于肩后大骨下胛上廉臑俞穴，又与手足阳明会于膊骨头肩端上肩髃穴，又上行肩尖上两叉骨巨骨穴，又与手足阳明会夹口吻旁四分地仓穴、行于鼻孔旁八分巨髎穴，又与任脉、足阳明会于目下七分承泣穴，又与手足太阳、足阳明、阴跷会于目内眦外一分睛明穴也。

阴跷脉循行图  ***************************
阴跷脉循行图（图缺）

阴跷脉循行主病歌  ***************************
阴跷少阴之别脉，然骨后起循内踝，直上阴股入阴间（入阴间，即会阴穴。张紫阳曰：阴跷脉在尾闾前阴囊下，此脉才动，诸脉皆通），上由胸里缺盆过，出人迎（胃经颈旁动脉）前至咽喉（《二十八难》曰：阴跷脉者，亦起于跟中，循内踝，上行至咽喉，交贯冲脉），入頄（颧内廉）合阳内眦坐（《灵枢·脉度篇》曰：跷脉者，少阴之别脉。起于然骨之后，上内踝之上，直上循阴股入阴，上循胸里入缺盆，上出人迎之前，入頄属目内眦，合于太阳、阳跷而上行，）气并相还濡两目，气不荣兮目不合，二十九难著病情，阳缓阴急细推著。

阴跷脉穴图  ***************************
阴跷脉穴图（图缺）

阴跷脉穴歌  ***************************
阴跷起于然谷后，上行照海交信列，二穴原本足少阴，足之太阳睛明接。

阴跷脉分寸歌  ***************************
阴跷穴起足少阴，足内踝前然骨后，踝下一寸照海真，踝上二寸交信列。
阴跷者，以其所行阴经，为足少阴之别脉也。起于肾经足内踝前，大骨下陷中、然骨后，上循内踝之下一寸照海穴，又循太溪，郄于足内踝之上二寸，直行交信穴，从交信上循至目内眦，合于太阳、阳跷，上行气并相还，则为濡目之用矣，此阴跷循行之经穴也。

考正阴跷穴道（寿田）  ***************************
《灵枢·脉度篇》曰：跷脉者，少阴之别脉，起于然谷之后，上内踝之上，直上入頄属目内眦，合于太阳、阳跷而上行。非谓起于然谷穴，而终于睛明穴也。而李时珍乃谓起于然谷穴，终于睛明穴。张介宾《类经》亦纪然谷、交信、照海、睛明四穴。《金鉴》孚而合之。独《针灸大成》只有照海、交信二穴，左右凡四穴。（予）甚骇然，悉难为则，沉思细考《图经》，交信为阴跷之郄，照海乃阴跷所生，然谷无生、郄、会之语。而睛明穴下，《气府论注》曰：手足太阳、阳明、阳跷五脉之会，并无阴跷会、属之文，无他时珍先生之谓。起于然谷穴者，是误看后字也；终于睛明穴者，是误看属目内眦，合于太阳之合字也。介宾《类经》亦纪然谷、交信、照海、睛明四穴者，是著书之繁冗，失细谛之思也。何者，阴跷之穴纪四。而跷脉分男女之注内，按有云阴跷为少阴之别脉，起于照海穴，由此观之，矛盾不期而见之也。二先生者，俱为后学之指南，而著作犹有差失。吁，著作之难，不诚然哉。（予）不揣遵《图经》之交信、照海为阴跷之郄会者，而绘纪之，不知有小补于阴跷之当否。

跷脉数阴阳歌  ***************************
阳跷男经女是络，阴跷男络女为经。脉数阴阳分男女，左右七尺五寸许（《灵枢》曰：脉有阴阳，何脉当其数。岐伯曰：男子数其阳，女子数其阴，则知男子数左右之阳跷，女子数左右之阴跷也。长短，数左右合一丈五尺）。阴脉营脏阳荣腑，如环无端莫知纪，气之流溢表里周，内濡脏腑外腠理。

阳维脉循行图  ***************************
阳维脉循行图（图缺）

阳维脉循行主病歌  ***************************
阳维起于诸阳会，脉气所发足太阳（起于足太阳经外踝之下金门穴也），从胻循腹背肩项，头面维络会督场（从胻谓自外踝上行，会足少阳为郄，循膝髀抵少腹侧，循胁肋肘会臂，过肩会手少阳、足阳明，入肩后会手太阳、阳跷，上循耳后，上头下额，与手足少阳、阳明五脉相会，复循头后会于督脉，维络诸阳，以固其卫气也），假若阳不维阳络，溶溶不能自收藏（收藏，收持也），阳维为病苦寒热，受邪在表卫不强（出《二十九难》）。

阳维脉穴图  ***************************
阳维脉穴图（图缺）

阳维脉穴歌  ***************************
阳维脉起穴金门，阳交日月臑俞经。臂臑肩井天髎过，风池脑空接承灵。
正营目窗并临泣，阳白仍还循本神。风府哑门会督脉，左右三十四穴成。

阳维脉分寸歌  ***************************
阳维穴起足太阳，外踝一寸金门藏。踝上七寸阳交郄，肋端日月会少阳。
肩后胛上寻臑俞，臂臑肘上七寸当。肩上陷中肩井地，天髎穴在缺盆乡。
耳后陷中风池会，枕骨之下脑空彰。脑前寸五承灵市，灵前一寸正营场。
目窗只隔正一寸，入发五分临泣详。阳白眉端一寸度，本神入发四分量。
项后哑门入发际，入发一寸风府疆。

考正阳维穴道（寿田）  ***************************
粤稽阳维穴道，《类经》凡十三穴，则无日月、臂臑、承灵、目窗四穴。李时珍左右凡三十二穴，有居髎、臑会而无日月、风府、哑门三穴。又考《针灸大成》，穴凡三十四，有臑会而无臂臑。合诸家稽之《图经》穴道，无阳维之会郄者去之，有阳维之会郄者纪之，实得一十七穴，左右亦成三十四矣。今遵《图经》穴属，逐一而缕明之。金门穴，足太阳之郄，阳维别属也；起足外踝下一寸，行于足少阳经之足外踝上七寸。阳交穴，乃阳维之郄也。三肋端横之日月穴，足太阴、少阳、阳维之会，又与手足太阳及跷脉会于肩后大骨下、胛骨上廉臑俞穴也。肘上七寸之臂臑，是手足太阳、阳维之会，又会于肩上陷中肩井穴。缺盆中上毖骨际之天髎穴，乃手足少阳、阳维之会也。耳后陷中之风池，枕骨下之脑空，脑前寸五之承灵，灵前一寸之正营，隔营一寸之目窗，眉上一寸之阳白，入发四分之本神，俱属少阳、阳维之会。足太阳、少阳、阳维三脉之会者，入发五分之临泣穴也。项后入发之哑门，入发一寸之风府二穴者，系督脉、阳维之会也。约上诸穴，实阳维之左右三十四穴也，晰明于此，求正后之贤者。

阴维脉循行图  ***************************
阴维脉循行图（图缺）

阴维脉循行主病歌（经文附注内）  ***************************
阴维脉起诸阴交，内踝上行筑宾郄（筑宾，足少阴经穴，为阴维之郄，其脉发于此处），循腹至乳上咽喉，维络诸阴会任适，脉终上至在顶前（循腹谓自腨肉分中上循股内廉，上行入小腹；会足太阴、厥阴、少阴、阳明，上会足太阴；循胁肋，会足厥阴；上胸膈，挟咽喉，与任脉会上至顶前而络也），不自相维志豪失（《二十八难》曰：阳维、阴维者，维络于身，溢蓄不能环流灌溉诸经者也。故阳维起于诸阳之会，阴维起于诸阴之交。阳维维于阳，阴维维于阴，阴阳不能自相维，则怅然失志，溶溶不能自收持者也），阴维为病苦心痛，主治三阴可愈疾。
李濒湖曰：阳维之脉，与手足三阳相维，而足太阳、少阳则始终相联附者，寒热之证，惟二经有之。故阳维为病，亦苦寒热。盖卫气昼行于阳，夜行于阴，阴虚则内热，阳虚则外寒。邪气在经，内与阴争而恶寒，外与阳争而发热。则寒热之在表而兼太阳证者，有汗当用桂枝，无汗当用麻黄。寒热之在半表半里而兼少阳证者，当用小柴胡汤加减治之。若夫营卫惵卑而病寒热者，黄耆建中及八物汤之类主之。洁古独以桂枝一证属之阳维，似未扩充。至于阴维为病苦心痛，洁古独以三阴温里之药治之，则寒之中三阴者宜矣。而三阴热厥作痛，似未备矣。盖阴维之脉虽交三阴而行，实与任脉同归，故心痛多属少阴、厥阴、任脉之气上冲而然。暴痛无热，久痛无寒，按之少止者为虚，不可按近者为实。凡寒痛兼少阴及任脉者，四逆汤；兼厥阴者，当归四逆汤；兼太阴者，理中汤主之。凡热痛兼少阴及任脉者，金铃散、延胡索散；兼厥阴者，失笑散；兼太阴者，承气汤主之。若营血内伤，兼夫任、冲、手厥阴者，则宜四物汤、养营汤、妙香散之类。因病药之，如此则阴阳虚实庶乎其不差矣。

阴维脉穴图  ***************************
阴维脉穴图（图缺）

阴维脉穴歌  ***************************
阴维之穴起筑宾，府舍大横腹哀循，期门天突连舌本，此是阴维脉维阴。

阴维脉分寸歌  ***************************
阴维脉起足少阴，内踝之上寻筑宾，少腹之下称府舍，大横平脐是穴名，此穴去中三寸半，行至乳下腹哀明，期门直乳二肋缝，天突结喉下一寸，喉上中央舌本下，穴名廉泉通肾津。
阴维起于诸阴之交者，谓起于足少阴肾经之内踝后上腨分中筑宾穴，与足太阴交于少腹下、去腹中行三寸半府舍穴，又平脐去中行三寸半大横穴，又行至乳下二肋端缝之下二寸腹哀穴，又与足厥阴交于乳下二肋端缝期门穴，又与任脉交于结喉下一寸宛宛中天突穴，从天突上行在颔下结喉上、口中舌本下廉泉穴而终，此阴维脉气所发也。

带脉循行图  ***************************
带脉循行图（图缺）

带脉循行主病歌（经文附注内）  ***************************
带起季胁绕身行（《二十八难》曰：带脉者，起于季胁，回身一周），同足少阳之经循（足少阳经、带脉之会），围身一周如束带，又与少阳会枢维（枢维，穴名），灵枢说足少阴正，上膕别走太阳经，合肾十四椎属带（《经》曰：足少阴上至膕中，别走太阳而合，上至肾，当十四椎出属带脉。杨氏曰：带脉总束诸脉，使不妄行，如人束带而下垂，故名。妇人恶露随脉而下，故谓之带脉也），脉气所发是正名，主病溶溶（漫缓貌）囊水状，妇女月事杂证侵（《明堂》曰：妇人腹痛，里急后重，瘛瘲，月事不调，赤白带下。《素问》曰：邪客于太阴之络，令人腰痛引小腹痛控䏚，不可以养息。王海藏曰：女子经病血崩，久而成枯者，宜涩之益之；血闭而成竭者，宜益之破之。破血有三治：始则四物入红花，调黄耆、肉桂；次则四物入红花，调鲮鲤甲、桃仁、桂、童子小便，和酒煎服；末则四物入红花，调易老没药散）。

考正带脉穴道（寿田）  ***************************
带脉之穴，李时珍谓起于季胁之章门，循带脉，又与足少阳会于五枢、维道，左右凡八穴。张介宾《类经》谓脉气所发在季胁下一寸八分，穴名带脉，又与足少阳会于维道凡四穴。《金鉴》与《针灸大成》均言带脉、五枢、维道，凡六穴。考之《图经》，带脉、五枢、维道三穴属带脉之会，章门穴乃脾之募，脏之会，非带脉之会也。时珍穴之四，介宾穴之二，较之《图经》，俱有差失。今遵《图经》《金鉴》《大成》穴属而缕绘之，以质后之贤者。

带脉穴图  ***************************
带脉穴图（图缺）

带脉穴歌  ***************************
带起少阳带脉穴，绕行五枢维道间，京门之下居髎上，周回季胁束带然。

带脉分寸歌  ***************************
带脉部分足少阳，季胁寸八是其乡，由带三寸五枢穴，过章下三维道当。
带脉穴，在季胁下一寸八分。从带脉穴下三寸，即五枢穴也。从五枢下行过肝经之章门穴下五寸三分，即维道穴也。


卷四·诸部经络循行会通发明  ——————————————————————————————————————————————————————————————————————————————————————————

头面部  ***************************
巅：足太阳之脉交巅。其支者从巅。直者从巅。足厥阴之脉内行与督脉会于巅。手少阳之正别于巅。足少阳之筋交巅上。督脉上额交巅上（俱见经络类）。
脑髓：足太阳之脉直者入络脑。足阳明循眼系络脑。督脉入络脑。诸髓者皆属于脑。脑为髓之海（经络）。脑者阴也，髓者骨之充也。髓者以脑为主。肌肉之精为约束裹撷筋骨，血气之精而与脉併为系，上属于脑（疾病）。气在头者止之于脑（经络）。
额颅：足阳明之脉循发际至额颅。足太阳之脉上额。足厥阴之脉上出额。足少阳之筋，直者上额角。手少阳之筋结于角（俱经络）。手足少阴、太阴、足阳明，此五络皆上络左角（针刺）。
头：足少阳之脉上抵头角。足太阳之筋，直者上头。手阳明之筋，直者上左角络头。督脉之别散头上。头气有街（俱见经络类）。阴气从足上行至头。阳气从手上行至头。头者睛明之府（俱疾病）。三阳在头（脉色）。
面：任脉循面。足少阳之别散于面。手少阴之正出于面（经络类）。诸阳之会皆在于面（疾病）。十二经脉、三百六十五络，其血气皆上于面而走空窍。心者生之本，其华在面（脏象类）。
目（附命门）：目者，肝之官也（脉色）。东方色青，入通于肝，开窍于目。东方生风，在窍为目（脏象）。敷和之纪，其主目（运气）。任脉入目。督脉与太阳起于目内眦，其少腹直上者，上系两目之下。跷脉属目内眦，气不营则目不合（经络类）。足太阳之脉，有通项入于脑者，正属目本，名曰眼系。阴跷阳跷，阴阳相交，阳入阴，阴出阳，交于目锐眦，阳气盛则瞋目，阴气盛则瞑目（针刺）。足太阳之脉起目内眦。足太阳之筋，支者为目上纲。足阳明之筋上合于太阳，为目下纲。足阳明之正还系目系。足太阳之脉起目锐眦，支者至锐眦后。足少阳之筋，支者结于目眦为外维。足少阳之正系目系，合少阳于外眦。足厥阴脉之内行连目系。手太阳之脉至目锐眦，支者至目内眦。手少阳脉之支者至目锐眦。手少阴脉之支者系目系。手少阴之正合目内眦。手少阴之别系目系（俱经络类）。手阳明之别者合于宗脉（经脉）。肝气通于目，肝和则目能辨五色矣。平旦阴尽，阳气出于目，目张则气上行于头，夜则气行于阴而复合于目。诸脉者皆属于目（经络类），其精阳气上走于目而为睛（脏象），心者五脏之专精也，目者其窍也。目者，宗脉之所聚也，上液之道也。五脏六腑，目为之候。五脏六腑之精液尽上渗于目。五脏六腑之精气皆上注于目而为之精，精之窠为眼，骨之精为瞳子，筋之精为黑眼，血之精为络，其窠气之精为白眼，肌肉之精为约束。目者，五脏六腑之精也，营卫魂魄之所常营也，神气之所生也。目者，心使也（俱疾病类）。
命门：足太阳之标在两络（即睛明穴）。结于命门，命门者目也（经络）。手太阳之标在命门之上一寸。
鼻（附天牝）：鼻者肺之官也（脉色）。西方白色，入通于肺，开窍于鼻，肿主鼻，在窍为鼻。（脏象。）审平之纪，其主鼻。（运气。）手阳明脉之支者上挟鼻孔。足阳明之脉起于鼻之交頞中，下循鼻外。手太阳脉之支者抵鼻。足阳明之筋下结于鼻。足太阳之筋结于鼻。（俱经络类。）其宗气上出于鼻而为臭。（脏象。）肺气通于鼻，肺和则鼻能知香臭矣（经络）。
天牝：天牝从来，复得其往（天牝，鼻也）。
耳：耳者肾之官也（脉色）。南方赤色，入通于心，开窍于耳。肾主耳，在窍为耳。（脏象。）足太阳脉之支者至耳上角。足阳明之脉循颊车上耳前。足阳明之筋，其支者结于耳前。足少阳之脉下耳后，支入耳中，出耳前。足少阳之筋出太阳之前，循耳后。足少阳之标在窗笼者，耳也。手太阳脉之支者入耳中。手少阳脉之支者系耳后，出耳上角，又支从耳后入耳中，出耳前。手太阳之筋结于耳后完骨，支者入耳中，直者出耳上。手厥阴之正出耳后，合少阳完骨之下。手阳明之别者入耳，合于宗脉（俱经络类）。手足少阴、太阴、足阳明五络，皆会于耳中，上络左角（针刺）。十二经脉、三百六十五络，其别气走于耳而为听（脏象）。耳者，宗脉之所聚也（疾病）。肾气通于耳，肾和则耳能闻五音矣（经络）。
枕骨：足太阳之筋，直者结于枕骨。足少阴之筋循脊中，结于枕骨，与足太阳之筋合（经络）。
完骨：足太阳之筋，支者上结于完骨。手太阳之筋，支者结于耳后完骨。手厥阴之正出耳后，合少阳完骨之下（俱经络类）。
颧：手太阳之脉，斜络于颧（经络）。
頄：足太阳之筋，支者下结于頄；足阳明之筋，直者合于頄；手阳明之筋，支者结于頄。足少阳之筋，直者上结于頄。跷脉入頄（经络）。
䪼：手太阳之脉，支者上䪼。手少阳脉之支者至䪼。足少阳脉之支者抵于䪼。足阳明之正上䪼（经络）。
颊：手阳明脉之支者贯颊。手太阳脉之支者，循颈上颊。手少阳脉之支者下颊。手少阳之筋，其支者当曲颊。手阳明之别上曲颊。足少阳脉之支者下加颊车。足阳明之脉循颊车。足厥阴脉之支者下颊里（俱见经络）。
颐：任脉上颐。督脉上颐。足阳明之脉循颐后下廉。足少阳之别出颐颔中（俱经络）。
颔：足少阳之筋下走颔。手太阳之筋结于颔。手少阳之筋上乘颔。手阳明之筋，直者下右颔（俱经络）。
颜：足太阳之筋下颜。手阳明之标在颜下（经络）。
人中：手阳明脉之支者交人中（经络）。
承浆：足阳明之脉下交承浆（经络）。

喉口唇舌部  ***************************
咽喉（人有二喉，一软一硬，软者居后是谓咽喉，乃水穀之道，通于六腑者也；硬者居前，是谓喉咙，为宗气出入之道，所以行呼吸，通于五脏者也）：任脉至咽喉。足阳明脉之支者循喉咙。督脉入喉（经络）。冲脉、任脉会于咽喉（脏象）。足少阴脉之直者循喉咙。足厥阴脉之内行，循喉咙之后。足少阳之别上挟咽。足阳明之正上循咽。足阳明挟咽之动脉。足太阴之正合于阳明，上行结于咽。手少阴脉之支者上挟咽。手太阳脉之内行循咽。手少阴之正上走喉咙。手厥阴之正出循喉咙，手阳明之正上循喉咙。太阳之正循喉咙。上焦并咽以上（俱经络类）。咽喉者，水穀之道也；喉咙者，气之所以上下者也（针刺）。
颃颡（颃，颈也；颃颡即颈中之喉，颡当咽喉之上，悬雍之后，张口可见者也；颡前有窍息通于鼻，故为分气之所泄）：足厥阴之脉内行上入颃颡。足阳明之标在人迎颊，挟颃颡也。（经络。）冲脉上者出于颃颡。（针刺。）颃颡者，分气之所泄也。
嗌：足太阴脉络嗌（疾病）。足阳明之别，合诸经之气下络喉嗌（经络）。地气通于嗌（阴阳）。
会厌：厌小而疾薄，则发气疾，其开阖利；厌太而厚则开阖难，其气出迟。足之少阴络于横骨，终于会厌（针刺）。会厌者，声之户也（针刺）。
口：中央黄色，入通于脾，开窍于口，脾主口，在窍为口（脏象）。备化之纪，其主口。（运气。）手阳明脉之支者挟口。足阳明之脉挟口。足阳明之正出于口。脾气通于口，脾和则口能知五穀矣（经络）。冲任之脉络唇口（脏象）。
唇：脾之合肉也，其荣唇也。脾胃、大小肠、三焦、膀胱者，仓廪之本，其华在唇，四白（脏象）。口唇者，脾之官也（脉色）。唇舌者，肌肉之本也（疾病）。口唇者，音声之扇也（针刺）。
舌：舌者，心之官也（脉色）。中央黄色，入通于脾，开窍于口，故病在舌本。心主舌，在窍为舌（脏象）。升明之纪，其主舌（运气）。足少阴之脉，贯肾系舌本（疾病）。足太阴之脉，连舌本、散舌下。足太阴之正，贯舌中。足少阴之脉挟舌本。足少阴之正，直者系舌本。足少阴之标，在背腧与舌下两脉。足少阴，舌下（经络）。足之少阴上繫于舌（针刺）。足太阴之标，在背腧与舌本。足太阳之筋，支者别入结于舌本。手少阴之别系舌本。手少阳之筋，支者入系舌本。上焦上至舌（经络）。厥阴者，肝脉也，肝者筋之合也，筋者聚于阴器而脉络于舌本（疾病）。其浊气出于胃，走唇舌而为味（脏象）。心气通于舌，心和则舌能知五味矣（经络）。
舌者，音声之机也；悬雍垂者，音声之关也（悬雍垂者，悬而下垂，俗谓之小舌，当气道之冲，为喉间要会，故谓之关）。横骨者，神气所使，主发舌者也（即喉上之软骨连心肺，故为神气所使；上连舌本，故主发舌机）。
齿牙：足阳明之脉，下循鼻外，入上齿中。足阳明之动脉循牙车（经络）。足太阳脉亦有入遍齿者，名曰角孙，上齿龋取之（针刺）。手阳明脉之支者入下齿中。手阳明之别遍齿（经络）。臂阳明有人遍齿者，名曰大迎，下齿龋取之（针刺）。手少阳之筋，支者上曲牙（经络）。齿者骨之所终也（气味）。

颈肩部  ***************************
项颈：督脉之别上项。督脉还出，别下项。足太阳之脉下项。足太阳之筋上项。足少阳之脉循颈。足太阳之正，直者从膂上出于项。足阳明之别上头项。足少阳之筋，挟膂上至项。足少阴之正，系舌本，复出于项。手太阳脉之支者循颈。手太阳之筋，其支者循颈。手阳明脉之支者，从缺盆上颈。手阳明之筋，直者从肩髃上颈。手少阳脉之支者上项。颈中央之脉，督脉也。肌肉之精，为约束裹撷筋骨；血气之精，而与脉系后出于项中（疾病）。
肩：足太阳脉之直者，循肩膊内，支者下贯肿。足太阳之筋，支者结于肩髃。足少阳之脉至肩上。手太阳之脉，绕肩胛，交肩上。手太阳之别，络肩髃。手少阳之脉，循臑外上肩。手阳明之脉上肩。手阳明之筋，结于髃；其支者，绕肩胛。手阳明之别，上乘肩髃。手太阴之筋，结肩前髃。督脉之别，当肩胛左右走太阳。督脉循肩膊（俱见经络类）。
缺盆：足阳明脉之支者入缺盆。足阳明之筋，至缺盆而结。足少阳之脉入缺盆。足少阳之筋结于缺盆。足太阳之筋上出缺盆。手太阳之脉入缺盆。手阳明之脉下入缺盆。手少阳之脉出入缺盆。手太阴之正，上出缺盆（俱经络类）。五脏六腑，心为之主，缺盆为之道（脏象）。
胸：足少阳脉之支者，内行下胸中。足少阳脉之直者循胸。足少阴脉之支者注胸中。足太阴之筋散胸中。手厥阴之脉起胸中。手太阴之筋入腋散胸中。手少阳之别注胸中。手少阴之筋结下胸中。手太阴之筋下结胸里。手心主之正，别下渊腋三寸，入胸中。脾之大络布胸。冲脉侠脐上行，至胸中而散。
跷脉上循胸里（俱见经络）。
膻中：手少阳之脉布膻中。足厥阴经络于膻中（经络）。膻中者，心主之宫城也（疾病）。
膈：手太阳之脉下膈。手少阳之脉下膈。手厥阴之脉下膈。足少阳脉之支者贯膈。足太阴之脉上膈。足厥阴之脉上贯膈。足阳明脉之支者下膈。足少阴脉之直者，从肾上贯肝膈（俱经络）。
乳：足阳明脉之直者，下乳内廉。足少阳之筋繫于膺乳。手阳明之正，从手循膺乳。手少阴之筋，交太阴挟乳里（俱经络）。胃之大络，名曰虚里，出左乳下（脉色）。
腰：足太阳脉之直者抵腰中。足少阴之别贯腰。督脉挟脊抵腰中（经络）。腰者，肾之府也（疾病）。

胁肋部  ***************************
腋：足少阳脉之直者下腋。足少阳之筋，其直者上走腋前廉。足太阳之筋，支者从腋后外廉入腋下。手太阴之脉横出腋下。手少阴脉之直者，下出腋下。手厥阴脉之支者抵腋下。手太阳之正，入腋走心。手少阴之正，别入渊腋两筋之间。手心主之正，别下渊腋三寸入胸中。手太阴之正，别入渊腋少阴之前，入走肺。手太阳之筋入结于腋下。手少阴之筋上入腋。手太阴之筋入腋下。手厥阴之筋结腋下，其支者入腋。手太阴之标，在腋内动也。手心主之标，在腋下。脾之大络，名大包，出渊腋下三寸。上焦布胸中走腋（俱经络）。
胁：足少阳脉之支者循胁里，直者过季胁。足厥阴之脉布胁肋。足阳明之筋上循胁。足少阳之筋，其直者上乘䏚季胁。足少阳之正，别者入季胁之间。手太阴之筋，下抵季胁。手厥阴脉之支者出胁。手厥阴之筋前后挟胁。脾之大络布胁（俱经络）。
肋：足太阴之筋，循腹里，结于肋（经络）。

四肢部  ***************************
四肢：四肢皆禀气于胃，而不得至经，必因于脾乃得禀也（疾病）。四肢者，诸阳之本也（疾病）。
手大指：手太阴之脉，出手大指端（经络）。三阴在手（脉色）。阴气从足上行至头，而下行循臂至指端（疾病）。
手食指：手太阴脉之别络，直出次指内廉，出其端。手阳明之脉，起大指次指端（经络）。
手中指：手厥阴之脉循中指出其端（经络）。
手名指：手厥阴脉之支者，循小指次指出其端。手少阳之脉，起小指次指之端（经络）。
手小指：手太阳之脉起小指之端（经络）。手少阴之脉循小指之内，出其端（经络）。
手掌：手太阴之别，直入掌中。手少阴之脉，抵掌后锐骨之端，入掌内后廉。手厥阴之脉入掌中（经络）。
手腕：手太阴之脉从腕后。手太阳之脉循手外侧上腕。手少阳之脉循手表。手太阳之筋结于腕。手少阳之筋结于腕中。手阳明之筋结于腕。手太阴之别，名列缺，起腕上。手少阴之别，名通里，去腕寸半，别而上行。手心主之别，名内关，去腕二寸，出两筋间。手太阳之别，名支正，上腕五寸，内注少阴。手阳明之别，名偏历，去腕三寸，入太阴。手少阳之别，名外关，去腕二寸，外绕臂（俱经络）。
合谷：手阳明之脉，出合谷两骨间（经络）。
寸口：手太阴之筋，循大指上行，结于鱼后，行寸口外侧。手太阴之本，在寸口之中（经络）。
手踝：手太阳之脉，循手外侧出踝中（经络）。
肘：手太阳之脉，出肘内侧两筋之间。手阳明之脉，入肘外廉。手少阳之脉上贯肘。手太阴之脉，行心主之前，下肘中。手少阴之脉下肘内。手太阴之筋结肘中。手太阴之筋，结于肘内锐骨之后，弹之应手，小指之上。手少阴之筋上结肘内廉。手少阳之筋结于肘。手阳明之筋结于肘外。手厥阴之筋，与太阴并行，结于肘内廉。手太阳之别上走肘。手阳明之本在肘骨中。手阳明、少阳之大络起于五指间，上合肘中（俱见经络）。
臂：手太阳之脉循臂骨下廉。手太阴之脉循臂内。手少阴之脉循臂内后廉。手少阳之脉出臂外两筋之间。手阳明之脉循臂上廉。手厥阴之脉下臂，行两筋之间。手太阴之筋上循臂。手阳明之筋上循臂上。手阳明之别上循臂。手太阳之筋上循臂内廉。手少阳之筋循臂。手少阴之筋循臂。手厥阴之筋上臂阴，其支者结于臂。手少阳之正，外绕臂（俱经络）。
臑：手太阳之脉上循臑外后廉。手阳明之脉上臑外前廉。手少阳之脉循臑外。手太阴之脉下循臑内。手少阴之脉下循臑内后廉。手厥阴之脉循臑内，行太阴、少阴之间。手太阴之筋上臑内廉。手阳明之筋上臑。手少阳之筋上绕臑外廉（俱见经络）。
足：阳气从手上行至头而下行至足。阳气起于足五指之表。阴脉者集于足下，而聚于足心。阴气起于五指之里，集于膝下而聚于膝上（疾病）。
足大指：足太阴之脉起于大指之端，循内侧。足阳明脉之支者，入大指出其端。足少阳脉之支者，别跗上，入大指之间出其端，还贯爪甲，出三毛。足厥阴之脉起大指丛毛之际。足太阴之筋起于大指之端内侧。足厥阴之筋起于大指之上。冲脉入足大指（俱见经络）。
足中指：足阳明脉之支者，入中指内间口。又者入外间。足阳明之筋起于中三指（经络）。
足名指：足少阳脉之直者，入小指次指之间。足少阳之筋起于小指次指（经络）。
足小指：足太阳脉之支者，循京骨至小指外侧。足少阴之脉起于小指之下，邪走足心。足太阳之筋起于足小指。足少阴之筋起于小指之下（经络）。
足心：足少阴之脉邪走足心。冲脉入足下（经络）。
足本节：足太阴之别，名公孙，去本节后一寸，走阳明（经络）。
足跗：足阳明脉之支者下足跗。足少阳脉之直者循足跗上。足厥阴之脉上循足跗上廉。足阳明之筋结于跗上。冲脉别者出跗属上下（经络）。足少阳之别下络足跗（经络）。
足跟：足太阳之筋上循跟。足少阴之脉循内踝之后，别入跟中。（经络。）足少阴之别，当踝后绕跟，别走太阳（经络）。
踵：足太阳之筋循足外踝，结于踵。足少阴之筋并足太阴之筋，结于踵（经络）。
内踝：足太阴之脉上内踝前廉。足太阴之筋上结于内踝。足厥阴之脉上踝八寸，交出太阴之后。足厥阴之筋上结于内踝之前。足少阴之筋并足太阴之筋，邪走内踝之下。足少阴之别，名大钟，当踝后，绕跟走太阳。足厥阴之别，名蠡沟，去内踝五寸，走少阳。冲脉并少阴之经，下入内踝之后。跷脉上内踝之上（经络）。
外踝：足太阳脉之支者，出外踝之后。足少阳脉之直者，下出外踝之前。足太阳之筋上结于踝。足少阳之筋上结外踝。足太阳之别，名飞阳，去踝七寸，别走少阴。足少阳之别，名光明，去踝五寸，走厥阴。足阳明之别，名丰隆，去踝八寸，走太阴（俱见经络）。
足胫：足阳明脉之支者，循胫外廉。足太阴之脉循胫骨后。足少阳之筋上循胫外廉。足厥阴之别循胫。足厥阴之筋上循胫。足阳明之别循胫骨外廉。足阳明之筋上循骭。冲脉循胫骨内廉，温足胫，胫气有街。（俱见经络。）冲脉下者伏行骭骨内（针刺）。
腨：足太阳脉之支者下贯腨内。足少阴之脉上腨内。足太阳之筋别者结于腨外。三焦下腧，上踝五寸，别入贯腨肠（三焦下腧即足太阳之别络）。
膝：足阳明脉之支者，下膝膑中。足太阴之脉上膝股内前廉。足少阳脉之直者，出膝外廉。足太阳之筋，自外踝邪上结于膝。足阳明之筋。上结于膝外廉（俱见经络）。膝者筋之府。（疾病。）
辅骨：足少阳脉之直者，下外辅骨之前。足阳明之筋，其支者结于外辅骨，合少阳。足太阴之筋，直者结于膝内辅骨。足少阴之筋与太阳之筋合，而上结于内辅之下。足少阳之筋，支者别起外辅骨。足厥阴之筋，上结内辅之下（经络）。
膕中：足太阳脉之支者，从后廉下合膕中。足少阴之脉出膕内廉。足厥阴之脉上膕内廉。足太阳之正，别入膕中。足太阳之筋，结于膕。三焦下腧，是足太阳之络，出膕中外廉。冲脉邪入膕中（俱见经络）。足少阴之正至膕中，别走太阳而合。足太阳筋之别者，上膕中内廉与膕中并（经络）。
上廉下廉：足阳明下三里三寸，为巨虚上廉。复下上廉三寸，为巨虚下廉。大肠属上。小肠属下。足阳明胃脉也（经络）。大肠合于巨虚上廉。小肠合于巨虚下廉（针刺）。
伏兔：足阳明之筋，直者上循伏兔。足少阳之筋，前者结于伏兔之上（俱经络）。
股：足少阴之脉，上股内后廉。足厥阴之脉循股阴。足太阴之筋上循阴股。足少阴并太阴之筋，而上循阴股。冲脉循阴股内廉（俱见经络）。
髀：足太阳脉之支者，过髀枢，循髀外。足少阳之支者，横入髀厌中，直者下合髀厌中，以下循髀阳。足阳明之正上至髀。足少阳之正绕髀。足少阳之筋，其支者上走髀。足阳明之筋结于髀枢，其直者上结于髀。足太阴之筋结于髀。足太阴之正上至髀（经络）。
节：诸筋者皆属于节（经络）。身形支节者，脏腑之盖也（脏象）。所言节者，神气之所游行出入也（经络）。
溪谷：肉之大会为谷，肉之小会为溪，肉分之间，溪谷之会，以行荣卫，以会大气。人有大骨十二分。小溪三百五十四名（经络）。北方黑色，入通于肾，故病在溪（脏象）。四肢八溪之朝夕也（经络。四肢谓两手两足；八溪谓手有肘、腋，足有胯、膕，乃四肢之关节，故称为溪。朝夕者，言人之诸脉髓筋血气，无不由此入，而朝夕运行不离也）。
四关：（附十二原。）十二原出于四关，主治五脏，五脏有疾，当取之十二原（经络）。
十二原：肺之原出于太渊。心之原出于大陵。肝之原出于太冲。脾之原出于太白。肾之原出于太溪（俱各二）。膏之原出于鸠尾。肓之原出于脖胦（各一，经络）。
四末：四末，阴阳之会者，此气之大络也（经络）。阳受气于四末（针刺）。
四街：四街者，气之径路也。
左右：左右者，阴阳之道路也（经络）。能别左右，是谓大道（脉色）。

皮毛肌肉部  ***************************
皮毛：西方生燥，在体为皮毛。肺者，气之本，其华在毛，其充在皮。肺之合皮也，其荣毛也（脏象）。审平之纪，其养皮毛（运气）。肺合大肠，大肠者，皮其应。肾合三焦、膀胱，三焦、膀胱者，腠理、毫毛其应。肺朝百脉，输精于皮毛（脏象）。皮者脉之部也。
发：肾者主蛰，封藏之本，其华在发。肾之合骨也，其荣发也（脏象）。皮肤坚而毛发长（经络）。
肌：三焦膀胱者，仓廪之本，其华在唇、四白，其充在肌（脏象）。
肉：脾之合肉也。中央生湿，在体为肉（脏象）。备化之纪，其养肉（运气）。脾合胃，胃者，肉其应（脏象）。肉为墙（经络）。

筋骨血脉部  ***************************
筋爪：东方生风，在体为筋（脏象）。敷和之纪，其养筋（运气）。足厥阴络诸筋。肝之合筋也，其荣爪也。肝者，罢极之本，其华在爪，其充在筋。肝合胆，胆者，筋其应（脏象）。筋为刚（经络）。筋者，聚于阴器，而脉络于舌本（疾病）。
骨：北方生寒，在体为骨。肾者主蛰，封藏之本，其充在骨。肾之合骨也（脏象）。骨为干（经络）。静顺之纪，其养在骨髓（运气）。骨者髓之府（疾病）。
血脉：心者生之本，其充在血脉，心之合脉也。南方生热，在体为脉（脏象）。脉者，血之府也（脉色）。升明之纪，其养血（运气）。心合小肠，小肠者，脉其应（脏象）。血者，神气也（经络）。脉气流经（脏象）。

脏腑部  ***************************
肺：审平从革，坚成之纪，其脏肺（运气）。手太阴经属肺。手阳明之脉络肺。手少阴脉之直者上肺。足少阴脉之直者入肺中。足厥阴脉之支者上注肺。诸气者皆属于肺（经络）。肺者气之本。脾气散精，上归于肺（脏象）。五脏之应天者肺，肺者五脏六腑之盖也（经络）。
大肠：手阳明经属大肠。手太阴之脉下络大肠。足太阴之别者入络肠胃（经络），大肠者传道之腑。
胃：足阳明经属胃。足太阴之脉络胃。手太阳之脉抵胃。足厥阴之脉挟胃。手太阴之脉循胃口。手太阴之筋，散贯贲。大肠小肠皆属于胃（经络），足太阴脉贯胃属脾（疾病）。
脾：备化卑坚，敦阜之纪，其脏脾（运气）。足太阴经属脾。足阳明脉之支者络脾（经络）。
心：升明伏明，赫曦之纪，其脏心（运气）。手少阴经起心中，出属心系。手太阳之脉络心。足太阴脉之支者注心中。足少阴脉之支者络心。足太阳之正，循膂当心入散。足少阳之正贯心。足阳明之正，上通于心。手心主之别，络心系。督脉上贯心。诸血者皆属于心（经络）。足太阳背俞注于心（疾病）。
小肠：手太阳经属小肠。手少阴脉之内行络小肠。足太阴之别者，入络肠胃（经络）。
膀胱：足太阳经属膀胱。足少阴脉之内行络膀胱。三焦下腧并太阳之正，入络膀胱，约下焦（经络）。三焦合入于委阳（针刺）。
肾：静顺涸流，流衍之纪，其脏肾（运气）。足少阴经属肾。足太阳脉之内行络肾。足少阴之正，别走太阳而合，上至肾。冲脉者，十二经之海也，与少阴之大络起于肾下（经络）。肾合三焦、膀胱（脏象）。冲脉下者注少阴之大络（针刺）。胞络者繫于肾（疾病）。
心包络：手厥阴经属心包络。手少阳脉之内行散络心包。足少阴之别者上走心包（经络）。
三焦：手少阳经属三焦。手厥阴脉之内行络三焦。三焦下腧在于足大指之前、少阳之后，出于膕中外廉，名曰委阳，是太阳络也，手少阳经也。三焦者，足少阳、太阳之所将，太阳之别也。手太阴之脉起中焦（经络）。
胆：足少阳经属胆。足厥阴脉之内行络胆（经络）。
肝：敷和委和，发生之纪，其脏肝（运气）。足厥阴经属肝。足少阳脉之内行络肝。足少阴脉之直者上贯肝膈。足少阳之正，别者散之上肝（经络）。

前后阴部  ***************************
二阴：北方黑色，入通于肾，开窍于二阴（脏象）。静顺之纪，其主二阴（运气）。
阴器：足厥阴之脉过阴器。足阳明之筋聚于阴器。足太阴之筋，直者聚于阴器。足少阴之筋，并太阴而上结于阴器。足厥阴之筋结于阴器。足厥阴之别者，循胫上睾结于茎。督脉起于少腹以下骨中央，女子入系廷孔，其络循阴器，合篡间，绕篡后；其男子循茎下至篡，与女子等。跷脉循阴股入阴（俱见经络）。足厥阴脉循阴器而络于肝。前阴者，宗筋之所聚，太阴、阳明之所合也。冲脉者，经脉之海也，主渗灌溪谷，与阳明合于宗筋，阴阳总宗筋之会，会于气街，而阳明为之长（疾病）。
毛际：足厥阴之脉入毛中。足少阳脉之支者，出气街，绕毛际，足少阳之正，入毛际，合于厥阴。（经络。）足厥阳之正上毛际。任脉者，起于中极之下，以上毛际（疾病）。
睾：足厥阴之别，循胫上睾（经络）。邪在小肠者连睾系（针刺）。
臀：足太阴之脉贯臀。足太阳之筋上结于臀。督脉别绕臀（经络）。
肛：足太阳之正，下尻五寸，别入于肛（经络）。
尻：足少阳之筋，后者结于尻（经络）。
