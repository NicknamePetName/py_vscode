
序  ***************************
岁乙亥春三月，余掩关养疴，邓尉山人李君三源过访，出其所纂《针灸逢源》一书相质正。余曰：聋者，不可与别宫徵；瞽者，不可与辨黑白。余虽尝涉猎岐黄书，于方剂略识一二，而于针灸则懵然无所知，安敢强作解人哉？李君曰：不然，夫道一而已。自《周礼》有疾医、疡医之分，而医之内外始判然，吾观古者以汤液治内，以针灸治外，理本同条而共贯，事实相济以有成。《灵》《素》详针灸而略汤液，非毗外也。长沙以后，详汤液而略针灸，非毗内也。时世之淳浇，民生之强弱使然也。人身内而脏腑，外而经络毛腠，不过一气一血相为流贯，故病有内有外，有由外及内，有由内达外，循环无端，息息相通，知汤液而不知针灸，是知人有脏腑而不知有经络毛腠也；知针灸而不知汤液，是知人有经络毛腠而不知有脏腑也。病虽万变，人只一身，医者必离而二之，可乎哉？且医而不知针灸，将不知脏腑经络之相为表里乎？不知脏腑经络之相为表里，则脉络之交会起止，气血之生死出入，又乌从而测之？冒昧以施其技，不几如思明者之掩其目，思聪者之填其耳乎？余之为此书，非欲于前贤著作外，拔赵帜而立赤帜也，意在通内外两家之筏，而使之左右逢源，会归一致，不至如断港绝潢者之适乎此而不适乎彼也。子其为我校雠而存之，余深韪其言，晨窗展卷，反复商榷，条分缕析，发凡起例，始则探源《灵》《素》，继则荟萃群言，正经穴之谬讹，补注疏之阙略。本《铜人》《聚英》《资生》《神应》针灸之法，而广其义于长沙、河间、东垣、景岳审证之书，因端竟委，纲举目张。不特习针科者，可因证以考穴，按穴以施治，先洞悉乎致病之由，而后巧施其针灸之术，即习方书者，亦可藉是以佐汤液之所不逮，而上合乎《灵》《素》，以暨长沙、东垣，内外相资，针药并用之旨，其有裨于医术者，岂浅鲜哉？余故乐得而序之。
时嘉庆丁丑岁春二月虞阳同学弟席亮澹宁氏拜撰
续刻灵素序  ***************************
昔者黄帝同岐伯少俞等六臣互相讨论，开医学之源，传灵枢素问即内经也。《灵枢》所论者营卫血气之阳寒暑之推迁饮食居处之得失，五运生制之胜复六气时序之逆，顺察其脉色，以明病所由生也。然考其治病针灸，最详自仲景圣着伤寒方论，针灸亦有不可阙者，如刺风池风府期门灸少阴厥阴之类嗣后。名家踵起方书益盛，而针灸亦兼及焉。今医独事方药，视针灸为小技而忽诸则《灵》《素》书，虽存而知刺法者鲜矣。（学川）不揣孤陋较《灵》《素》甲乙经穴之异同，参伤寒杂病方书之辨论，编为针灸逢源六卷。所集《灵》《素》特揭经脉刺法，诸篇以补医林传诵，所阙其脏象脉要疾病诸论，无针灸者置之弗录盖欲以别集合而读之也。第学人检钞不便兹复采录《灵》《素》四十余篇并载集中大要与汪认庵类纂略同，而注稍详，今并授诸剞劂略述原委千卷端重望世之高明诲余不逮云尔。
道光壬午春闰三月李学川三源氏题于棣华草堂
凡例  ***************************
——《灵枢》《素问》论脏腑经络，表里相应，详列腧穴针法，开医道之原，第全经浩繁。近有《素灵类纂》《医经原旨》等读本，皆删就简要，兹集《灵》《素》经文，揭针灸之要，以便读者，而注解从王氏、马氏、吴氏及张景岳《类经》，参较而约取之。
——《明堂针灸图》三卷，论人身腧穴及灼灸禁忌，传自黄帝之书，至宋仁宗诏王维德考订针灸之法，铸铜人为式，分十二经主治，有《铜人针灸图》三卷。王叔雅《资生经》取三百六十穴，背、面、颠末行分类别，以穴属病，并《千金》《外台》之法，合而为一。滑伯仁《十四经发挥》，详具开阖、流注、交别之要，通考六百五十有七穴。今较正十二经左右六百一十八穴，任督二脉五十二穴，共计六百七十穴，凡穴名三百六十有一。又奇腧九十六穴，凡穴名三十有五。
——《针灸大成》刻本，其辞繁杂，法有舛误，学者难为考据。兹集首录《灵》《素》，兼采诸家，较正铜人经穴，参详论证治法，编次为六卷，较诸《针灸大成》，略同而异。
——小儿体脆神怯，肠胃柔弱，针灸未可遽试，汤液或不能投，故赘推拿一法，以资所不逮。
——兹集针灸证治，悉本前书，录就简要，参合指归，以期临症无误，病情无乖，古法集中，节目章句不尽详书名姓氏者，省文也。间有附意处，用按字别之，第识见浅陋，惟高明正教之。
邓尉山人李学川识

卷一·灵枢经文  ——————————————————————————————————————————————————————————————————————————————————————————

《灵枢·九针十二原篇》  ***************************
夫气之在脉也，邪气在上，（贼风邪气之中人，高而在上。）浊气在中，（《小针解》曰：水谷皆入于胃，其精气上注于肺，独溜于肠胃。若寒温不适，饮食不节，病生于肠胃之间，此浊气在中也。）清气在下。（言清湿地气之中人，必在下而从足始。）故针陷脉，则邪气出；（诸经孔穴多在陷者之中，故刺各经陷脉，则经气行而邪气出，乃所以针阳邪之在上者。）针中脉，则浊气出。（《小针解》曰：取之阳明合也，足三里穴刺之，可以清肠胃之留滞。○此下缺清气在下之义，或有所失。）针太深则邪气反沉，病益。（言浅病深刺之，则邪气从之入反沉，病益深也。）故曰皮肉筋脉，各有所处，病各有所宜，（经络疾病，各有所处。）各不同形，各以任其所宜。（言九针各不同形，故其任用亦各有所宜也。）无实无虚，（无实实，无虚虚也。）损不足而益有余，是为甚病，病益甚。（反而为之，适所以增病。）取五脉者死，（五脉，五脏五输也。病在中气不足，而复尽泻其诸阴之脉，虚虚，故必死。）取三脉者恇，（三脉，手足三阳六腑脉也。若不知虚实而尽泻之，令人羸败。恇，衰残也。）夺阴者死，（《本输篇》曰：尺脉动在五里，五输之禁也。言取尺之五里，五往以夺之，则五脏之腧气皆竭也，故曰夺阴者死。）夺阳者狂。（如上文取三阳之谓。）针害毕矣。
刺之而气不至，无问其数；（必以气至为度也。）刺之而气至，乃去之，勿复针。（气至勿复针，恐其真气脱也。）针各有所宜，各不同形，各任其所为。（皮肉筋骨，病各有处，用针各有所宜也。）刺之要气至而有效，效之信，若风之吹云，明乎若见苍天，刺之道毕矣。（刺以气为要，以效为信。从其要则效如风之吹云，邪气去，则正气见，故明乎若见苍天也。）
五脏五腧，五五二十五腧；六腑六腧，六六三十六腧。（腧穴之总名。五腧，即各经井荥输经合穴也，六腑复多一原穴，故各有六腧。）经脉十二，络脉十五，凡二十七气以上下。（脏有五，腑有六，而复有手厥阴心主一经，是为十二经。十二经各有络脉，如手太阴别络在列缺之类，又有任脉之络曰屏翳，督脉之络曰长强，脾之大络曰大包，共为十五络。总二十七气以通周身上下也。）所出为井，所溜为荥，（急流曰溜。）所注为输，（注，灌溉也。）所行为经，所入为合。二十七气所行，皆在五腧也。（按张景岳解井荥输经合云：井，如水源出井，其气正深，北方水也。荥，小水也，脉气尚微，东方春也。输，输运也。脉由此而输，彼其气方盛，南方夏也。经者，脉气大行，正盛于此，应长夏也。合者，脉气由此内行，归合于腑脏，西方金也。合于《本输》《水热穴》等篇之旨。余如《六十五难》曰：井主春，合主冬。项氏曰：井象水之泉，荥象水之陂，输象水之窬，经象水之流，合象水之归。与《灵》《素》经旨不合。）节之交，三百六十五会。（络脉之渗灌诸节者也。）所言节者，神气之所游行出入也，非皮肉筋骨也。（节者，即神气之所游行出入，以穴腧为言也。）
凡将用针，必先诊脉，视气之剧易，乃可以治也。五脏之气，已绝于内，而用针者，反实其外，是谓重竭。重竭必死，其死也静。（脏气已绝于内，阴虚也。反实其外，误益阳也。益阳则愈损其阴，是重竭也。阴竭必死，死则静也。）治之者，辄反其气，取腋与膺。（腋与膺皆脏脉所出。气绝于内而复取之，则致气于外而阴愈竭矣。）五脏之气已绝于外，而用针者，反实其内，是谓逆厥。逆厥则必死，其死也躁。（脏气已绝于外，阳虚也。反实其内，误补阴也，助阴则阳气愈竭，故致四逆而厥逆，厥必死，死必躁也。）治之者。反取四末。（四末为诸阳之本，气绝于外，而取其本，则阴气至而阳愈陷矣。）
四关主治五脏，五脏有疾，当取之十二原。（四关者，即两肘两膝，乃周身骨节之大关也。故凡井荥输原经合穴，皆手不过肘，足不过膝也。十二原者，《本篇》言：肺原太渊，心原即心主输大陵，肝原太冲，脾原太白，肾原太溪，左右各二穴。并膏之原鸠尾，肓之原脖胦。共为十二原穴，而脏腑表里之气，皆通于此，故可以治五脏之疾。及考《六十六难》，又有心原神门，胆原丘墟，胃原冲阳，三焦原阳池，膀胱原京骨，太阳原合谷，小肠原腕骨，合共肺心主肝脾肾之原，总为十二原。而膏之原、肓之原，不在其中。）
胀取三阳，（胃、胆、膀胱。）飧泄取三阴。（脾、肝、肾。）
《灵枢·本输篇》  ***************************
（输、腧、俞，古通用。）
春取络脉诸荥，大经分肉之间。甚者深取之，间者浅取之。（春以少阳之令，将升未升，其气在中。故刺可深可浅。络脉，十二经之大络，如列缺之类。诸荥，如鱼际之类。）夏取诸输孙络，肌肉皮肤之上。（夏以老阳之令。阳盛于仲，故宜浅刺诸输，如太渊之类。孙络详在后《经脉篇》中。）秋取诸合，（如尺泽之类）余如春法。（秋以少阴之令，将降未降，其气在中，故亦宜中取于大经分肉之间，可浅可深也。）冬取诸井诸腧之分，欲深而留之。（冬以老阴之令，阳气伏藏。诸井，如少商之类。诸腧，谓脏腑之俞，如肺俞之类。其气深，皆主冬气，故曰欲深而留之也。）此四时之序，气之所处，病之所舍，藏之所宜。（此节言经络浅深，兼诸腧而分主四时也。宜与《素问·四时刺逆从论》参其义。）
《灵枢·邪气藏府病形篇》  ***************************
诸急者多寒，（紧急之脉多风寒，而气化从乎肝也。）缓者多热。（纵缓之脉多中热，而气化从乎脾胃也。）大者多气少血，（脉大为阳有余，气实血虚，而气化从乎心也。）小者血气皆少。（小者，近于微细。在阳为阳虚，在阴为阴弱。脉体属阴，而气化从乎肾也。）滑者阳气盛，微有热。（滑脉为阳，从乎胃也。）涩者多血少气，微有寒。（涩为气滞，为血少。气血俱虚，则阳气不足，故微有寒也。仲景曰：涩者，荣气不足，亦血少之谓。而此曰多血，必有误。观下文刺涩者，无令其血出，血少可知矣。涩脉近毛，故气化从乎肺也。）是故刺急者，深内而久留之。刺缓者，浅内而疾发针，以去其热。刺大者，微泻其气，无出其血。刺滑者，疾发针而浅内之，以泻其阳气，而去其热。刺涩者，必中其脉，随其逆顺而久留之，必先按而循之；已发针，疾按其痏，无令其血出，以和其脉。诸小者，阴阳形气俱不足，勿取以针，而调以甘药也。
荥输治外经，合治内府。（荥输气脉浮浅，可治外经之病。合则气脉深入，可治内府之病。）胃合于三里，（胃，足阳明也，三里为合。）大肠合于巨虚上廉。（大肠，手阳明也，合在曲池，其下俞则合于足阳明之巨虚上廉。）小肠合于巨虚下廉，（小肠，手太阳也，合在小海，其下俞则合于足阳明之巨虚下廉。）三焦合入于委阳，（三焦，手少阳也，合在天井，其下俞则合于足太阳之委中。）膀胱合入于委中央，（膀胱，足太阳也，委中为合。）胆合于阳陵泉。（胆，足少阳也，阳陵泉为合。）
面热者，足阳明病。（其脉行于面。）鱼络血，手阳明病。（其脉行于手鱼之表。）两跗上，脉竖陷者，足阳明病，此胃脉也。（两跗之上脉，即冲阳也。竖者，坚而实陷者。弱而虚，皆足阳明胃脉之病。此胃脉也，兼下文手阳明而言。）大肠病者，肠中切痛而鸣濯濯，冬月重感于寒即泄，当脐而痛，不能久立，与胃同候，取巨虚上廉。（大肠属胃，故取足阳明之穴。）胃病者，腹䐜胀，胃脘当心而痛，上支两胁，膈咽不通，食饮不下，取之三里也。小肠病者，小腹痛，腰脊控睾（音高○阴丸也）而痛，时窘之后，当耳前热。若寒甚，若独肩上热甚，及手小指、次指之间热，若脉陷者，此其候也。（其候则脉有陷者。）手太阳病也，取之巨虚下廉。三焦病者，腹气满，小腹尤坚，不得小便，窘急，溢则水留，即为胀候，在足太阳之外大络。大络在太阳、少阳之间，亦见于脉，取委阳。膀胱病者，小腹偏肿而痛，以手按之，即欲小便而不得，肩上热，若脉陷，（凡大杼等穴，脉有陷者。）及足小指外廉，及胫踝后皆热。若脉陷，（义如上）取委中央。胆病者，善太息，口苦呕宿汁，心下澹澹，恐人将捕之，嗌中吤吤然（有声），数唾，在足少阳之本末，亦视其脉之陷下者灸之。其寒热者，取阳陵泉。刺此者，必中气穴，（经气所至。）无中肉节。中气穴，则针游于巷。（巷，街也，气脉相通之义。）中肉节，即皮肤痛。补泻反，则病益笃。中筋，则筋缓邪气不出，与其真相抟，乱而不去，反还内着。用针不审，以顺为逆也。
《灵枢·根结篇》  ***************************
太阳为开，（谓阳气发于外，为三阳之表也。）开折，则肉节渎，而暴病起矣。（折，损伤也。）渎者，皮肉宛膲而弱也。（消瘦干苦之谓。）阳明为阖，（谓阳气蓄于内，为三阳之里也。）阖折，则气无所止息，而痿疾起矣。无所止息者，真气稽留，（谓胃气不行。）邪气居之矣。少阳为枢，（谓阳气在表里之间，可出可入，如枢机也。）枢折，即骨繇而不安于地。骨繇者，节缓而不收也。太阴为开，（居阴分之表也。）开折，则仓廪无所输，（不运行也。）膈洞。（膈，隔塞。洞者，食不化，下嗌还出也。）厥阴为阖，（居阴分之里也。）阖折，即气绝而喜悲。（肝伤，则肺气乘之也。）少阴为枢，（居阴分之中也。）枢折，则脉有所结而不通。（下焦不通也。○《素问·阴阳离合篇》与此略同。）
王公大人，血食之君，身体柔脆，肌肉软弱，血气剽悍滑利，其刺之徐疾浅深多少者？气滑则出疾，（言其出针宜速。）其气涩则出迟，气悍则针小而入浅，气涩则针大而入深。深则欲留，浅则欲疾。以此观之，刺布衣者，深以留之；刺大人者，微以徐之。此皆因气剽悍滑利也。形气不足，病气有余，是邪胜也，急泻之。形气有余，病气不足（正气衰也），急补之。形气不足，病气不足，此阴阳俱不足也，不可刺之。刺之，则重不足。重不足，则阴阳俱竭，血气皆尽，五脏空虚，筋骨髓枯，老者绝灭，壮者不复矣。形气有余，病气有余，此谓阴阳俱有余也，急泻其邪，调其虚实。（既刺之后，防其骤虚，故宜调之也。）故曰：有余者泻之，不足者补之，此之谓也。故曰：刺不知逆顺，真邪相抟。（补泻反施，乃为之逆。不知逆顺，则真气与邪气相抟，病必甚也。）满而补之，则阴阳四溢，肠胃充郭，肝肺内䐜，阴阳相错。虚而泻之，则经脉空虚，血气竭枯，肠胃慑辟，皮肤薄着，毛腠夭膲，子之死期。（慑，丑涉切，畏怯也。辟，邪僻，不正也。薄着，瘦而涩也。夭，短折也。）故曰：用针之要，在于知调阴与阳。调阴与阳，精气乃光。合形与气，使神内藏。故曰：上工平气，中工乱脉，下工绝气危生。故曰：下工，不可不慎也。必审五脏变化之病，五脉之应，经络之实虚，皮之柔粗，而后取之也。
《灵枢·寿夭刚柔篇》  ***************************
阴中有阴，阳中有阳，审知阴阳，刺之有方，得病所始，刺之有理，谨度病端，与时相应。内合于五脏六腑，外合于筋骨皮肤，是故内有阴阳，外亦有阴阳。在内者，五脏为阴，六腑为阳。在外者，筋骨为阴，皮肤为阳。故曰：病在阴之阴者，（阴病在阴分。）刺阴之荥输。（如手太阴经鱼际、大渊也。）病在阳之阳者，（阳病在阳分。）刺阳之合。（如手阳明经曲池也。）病在阳之阴者，（阳病在阴分。）刺阴之经。（如手太阴经经渠，其气正盛，即阴中之阳也。）病在阴之阳者，（阴病在阳分。）刺络脉。（如手阳明偏历也。）故曰：病在阳者，名曰风。病在阴者，名曰痹。病阴阳俱病，命曰风痹。病有形而不痛者，阳之类也。（病浅在外。）无形而痛者，阴之类也。（病深在内。）无形而痛者，其阳完（固也）而阴伤之也，急治其阴，无攻其阳。有形而不痛者，其阴完而阳伤之也，急治其阳，无攻其阴。（凡表里虚实，其治皆然。）阴阳俱动，（表里皆病。）乍有形，乍无形，（往来不常。）加以烦心，命曰阴胜其阳，（阴病甚于阳也。）此谓不表不里，其形不久。（若求其在表，而里亦病；求其在里，而表亦病。此以阴阳并伤，故曰：不表不里，治之为难，形将不久矣。）风寒伤形，忧恐忿怒伤气，气伤脏，乃病脏。寒伤形，乃应形。风伤筋脉，筋脉乃应。此形气内外之相应也。病九日者，三刺而已。病一月者，十刺而已。多少远近，以此衷之。久痹不去身者，视其血络，尽出其血。
刺营者出血，刺卫者出气，刺寒痹者内热。（寒痹之留于经者，刺后使内热也。）营之生病也，寒热少气，血上下行。卫之生病也，气痛时来时去，怫忾（音凯）贲响。（肠胃雷鸣。）风寒客于肠胃之中，寒痹之为病也，留而不去，时痛而皮不仁。
刺布衣者，以火淬之。刺大人者，以药熨之。
《灵枢·官针篇》  ***************************
（官者，任也，任九针之所宜也。）
九针之宜，各有所为，长短大小，各有所施也。病在皮肤无常处者，取以镵针于病所，肤白勿取。病在分肉间，取以圆针于病所。病在经络痼痹者，取以锋针。病在脉气少，当补之者，取之鍉针于井荥分输。病为大脓者，取以铍针。病痹气暴发者，取以圆利针。病痹气痛而不去者，取以毫针。病在中者，取以长针。病水肿不能通关节者，取以大针。病在五脏固痹者，取以锋针。泻于井荥分输，取以四时。（前言病在经络痼痹，取以锋针者，只取经络，此则泻其井荥与输也。四时义见《本输》篇。）
凡刺有十二节，以应十二经。一曰偶刺。偶刺者，以手直心，若背直痛所，一刺前，一刺后以治心痹，刺此者，傍针之也。二曰报刺。（重刺也。）报刺者，刺痛无常处也，上下行者，直内无拔针，以左手随病所按之，乃出针，复刺之也。三曰恢刺。恢刺者，刺傍之，举之前后，恢筋急，以治筋痹也。（恢，恢廓也。筋急者，必刺其傍，数举其针，或前或后，以恢其气，则筋痹可舒也。）四曰齐刺。齐刺者，直入一，傍入二，（三针齐用也。）以治寒气小深者，或曰三刺，三刺者，治痹气小深者也。五曰扬刺。扬刺者，正内一，傍内四，而浮之，以治寒气之博大者也。（扬，散也。中傍共五针，而用在浮泛，以祛散寒气。）六曰直针刺。直针刺者，引皮乃刺之，（直入不深。）以治寒气之浅者也。七曰输刺。输刺者，直入直出，（输泻其邪，用其锐也。）稀发针而深之，（留之久也。）以治气盛而热者也。八曰短刺。短刺者，刺骨痹。稍摇而深之，（入之渐也。）致针骨所，以上下摩骨也。（摩，迫切也。）九曰浮刺。浮刺者，傍入而浮之，以治肌急而寒者也。十曰阴刺。阴刺者，左右率（统也）刺之，以治寒厥。中寒厥，（刺）足踝后，少阴也。（刺阴邪也。）十一曰傍针刺。傍针刺者，直刺、傍刺各一，以治留痹久居者也。（正刺其经，傍刺其络。）十二曰赞刺。赞刺者，直入直出，数发针而浅之出血，是为治痈肿也。（赞，助也。数发针而浅之，以后助前，可使之出血。）
脉之所居，深不见者，刺之微内针而久留之，以致其空脉气也。脉浅者勿刺，按绝其脉乃刺之，无含精出，独出其邪气耳。
凡刺有五，以应五脏。一曰半刺。半刺者，浅内而疾发针，无针伤肉，如拔毛状，以取皮气，此肺之应也。二曰豹文刺。（言其多也。）豹文刺者，左右前后针之，中脉为故，以取经络之血者，此心之应也。三曰关刺。关刺者，直刺左右，尽筋上，以取筋痹，慎无出血，（血以养筋也。）此肝之应也。或曰渊刺，一曰岂刺。（渊刺、岂刺，皆古名。）四曰合谷刺。合谷刺者，左右鸡足针于分肉之间，以取肌痹，此脾之应也。（合谷刺者，言三四攒合如鸡足刺之，邪在肉间，所以应脾。）五曰输刺。输刺者，直入直出，（义见前。）深内之至骨，以取骨痹，此肾之应也。
《灵枢·终始篇》  ***************************
凡刺之道，气调而止，补阴泻阳，音气益彰，耳目聪明。（此阴阳以表里言，正气在中，故当补阴，邪自外入，故当泻阳。阳邪去而真气复，故音气益彰，耳目聪明也。）反此者，血气不行，所谓气至而有效者。泻则益虚，虚者脉大如其故，而不坚也。（泻者，欲其虚也。既泻之后，虽其脉大如旧，但得和软不坚，即其效也。）坚如其故者，适虽言故，病未去也。（脉坚如旧，虽言病去复旧，而病实未除也。）补则益实，实者脉大如其故，而益坚也。（补者欲其实，实则脉坚。）夫如其故而不坚者，适虽言快，病未去也。（既补之后，而脉之大小如旧，虽言身体已快，病未除也。二节云大者，概指脉体进退而言也。）故补则实，泻则虚，痛虽不随针，病必衰去。（补则脉坚，泻则脉不坚者，若或有痛，虽未随针即愈，亦必以渐而去矣。）必先通十二经脉之所生病，而后可得传于终始矣。（必治其病所从生，而后可得终始之义。终始，即本末之谓。）故阴阳不相移，虚实不相倾，取之其经。（或阴或阳，无所改易，不相移也。虚者自虚，实者自实，亦不相伤。此则无所从生，而各病其病，但求其经而取之。）凡刺之属，三刺至谷气。（义如下文）邪辟妄合，阴阳易居，逆顺相反，沉浮异处，四时不得，稽留淫逸。（六句言病变也，凡此者，皆须用针，治以三刺之法，则诸病可去也。）故一刺则阳邪出，（初刺之在于浅近，故可出阳分之邪。）再刺则阴邪出，（再刺之在于深远，故可出阴分之邪。）三刺则谷气至，谷气至而止。所为谷气至者，已补而实，已泻而虚，故以知谷气至也。（三刺之在侯谷气，即元气也。止，出针也。盖邪气来也，紧而疾。谷气来也，徐而和。必邪气去而后谷气至，故已补而实，则虚者坚。已泻而虚，则坚者软。是以知谷气之至也。）邪气独去者，阴与阳未能调，而病知愈也。故曰：补则实，泻则虚。痛虽不随针，病必衰去矣。（谷气至者，知邪气之去也，虽阴阳经气未见即调，而病则已愈，故上文曰补则实、泻则虚，病必衰去。）
阴盛而阳虚，（脉口盛也。）先补其阳，后泻其阴而和之。阴虚而阳盛，（人迎盛也。）先补其阴，后泻其阳而和之。（治病皆宜先顾正气，后治邪气。）三脉动于足大指之间，（三脉谓阳明经厉兑至冲阳，厥阴经大敦至太冲，少阴经自涌泉以上太溪。三者皆在足大指之后也。）必审其实虚，虚而泻之，是为重虚，重虚病益甚。凡刺此者，以指按之，脉动而实且疾者，疾泻之，虚而徐者，则补之。反此者，病益甚。其动也，阳明在上，（在足跗上也。）厥阴在内，（在足跗内也。）少阴在下。（涌泉穴起于足心，在足跗下也。）
补（当作刺）须一方实，深取之，稀按其痏，以极出其邪气。（刺法惟二，则补泻而已。一者因其方实，故深刺勿按其痏，以出其邪气，此泻法也。）一方虚，浅刺之，以养其脉。疾按其痏，无使邪气得入。（一者，因其方虚，故浅刺以养血脉，疾按其穴，以拒邪气，此补法也。）邪气来也，紧而疾。谷气来也，徐而和。（此虽言针下之气，然脉气之至亦如此。）脉实者，深刺之，以泄其气。脉虚者，浅刺之，使精气无得出。以养其脉，独出其邪气。刺诸痛者，其脉皆实。
上重舌，刺舌柱，（舌下之筋如柱者。）以铍针也。手屈而不伸者，其病在筋。伸而不屈者，其病在骨。
病生于头者，头重。生于手者，臂重。生于足者，足重。治病者，先刺其病所从生者也。春气在毛，夏气在皮肤，秋气在分肉，冬气在筋骨。（此言病气之中人，随时气而为浅深也。）刺此病者，各以其时为齐（同剂，针曰砭齐）。故刺肥人者，以秋冬之齐；刺瘦人者，以春夏之齐。痒痛者，阴也。痛而以手按之不得者，阴也，深刺之。病在上者，阳也。病在下者，阴也。痒者，阳也，浅刺之。（邪之在表者，其气外发，或气往来行，则流而为痒。）
刺热厥者，二阴一阳。（补阴经二次，泻阳经一次。）刺寒厥者，二阳一阴。（补阳经二次，泻阴经一次。）久病者，邪气入深。刺此病者，深内而久留之，间日而复刺之，必先调其左右，去其血脉，刺道毕矣。凡刺之法，必察其形气。形肉未脱，少气而脉又躁，躁厥者，必为缪刺之。散气可收，聚气可布。（病少气而形肉未脱，其脉躁急，其病躁而厥逆者，气虚于内，邪实于经也。所刺在络，其用轻浅，则精气之散者可收，邪气之聚者可散也。）深居静处，占神往来，闭户塞牖，魂魄不散，专意一神，精气之分，毋闻人声，以收其精，必一其神，令志在针。（言刺此者，必清必静，聚精会神，详察秋毫，令志在针，庶于虚实疑似之间无误也。）浅而留之，微而浮之，以移其神，气至乃休。（言气虚邪热之病，用针宜从容以移其神耳。）男内女外，坚拒勿出，谨守勿内，是谓得气。（既刺之后，尤当戒慎。男子忌内，女子忌外。忌外者，坚拒勿出。忌内者，谨守勿内。则其邪气必去，正气必复，是为得气。）凡刺之禁，新内勿刺，新刺勿内。已醉勿刺，已刺勿醉。新怒勿刺，已刺勿怒。新劳勿刺，已刺勿劳。已饱勿刺，已刺勿饱。已饥勿刺，已刺勿饥。已渴勿刺，已刺勿渴。大惊大恐，必定其气乃刺之。乘车来者，卧而休之，如食顷乃刺之。步行来者，坐而休之，如行十里顷乃刺之。凡此十二禁者，其脉乱气散，逆其营卫，经气不次，因而刺之，则阳病入于阴，阴病出为阳，则邪气复生。粗工勿察，是为伐身，形体淫逸，乃消脑髓，津液不化，脱其五味，是为失气也。
《灵枢·经脉篇》  ***************************
肺手太阴之脉，起于中焦，（当胃中脘，在脐上四寸之分。）下络大肠，（络，联络也。当任脉水分穴之分，凡在本经者，皆曰属。以此通彼者，皆曰络。）还循胃口，（循，巡绕也。）上膈属肺，（膈，膈膜也。人有膈膜，居心肺之下，前齐鸠尾，后齐十一椎，周围相着，所以遮隔，浊气不使上熏心肺也。属者，所部之谓。）从肺系横出腋下，（肺系，喉咙也。腋下，中府之旁。）下循臑内，（天府、侠白之次。）行少阴心主之前，（手之三阴，肺太阴在前，心主厥阴在中，心少阴在后也。）下肘中循臂内，（从尺泽穴，行孔最、列缺、经渠之次。）上骨下廉入寸口，（骨，掌后高骨也。下廉，骨下侧也。寸口，即太渊穴处。）上鱼循鱼际，（手腕之前，肥肉隆起形如鱼者，统谓之鱼。鱼之后，曰鱼际穴。）出大指之端。（端，指尖也。手太阴经止于少商穴。）其支者从腕后，直出次指内廉出其端。（支者，如木之有枝。此以正经之外，而复有旁通之络也。从列缺穴直出次指之端，交少商穴而接手阳明经也。）是动则病，肺胀满膨膨而喘咳，（动，言变也。）缺盆中痛，（缺盆虽十二经之道路，而肺为尤近也。）甚则交两手而瞀（音茂），此为臂厥。（瞀，木痛不仁也。）是主肺所生病者，（本篇凡在五脏，则各言脏所生病。凡在六腑，则或言气，或言血，或脉，或筋，或骨，或津液。其所生病，本各有所主。）欬，上气喘渴，烦心胸满，臑臂内前廉痛厥，掌中热。
（渴，当作喝，声粗急也。太阴之别，直入掌中，故为痛厥掌热。）气盛有余，则肩背痛，风寒汗出中风，（风寒在表也。）小便数而欠。（邪伤其气也。）气虚，则肩背痛，寒，少气不足以息，溺色变。（金衰则水涸也。）为此诸病，盛则泻之，虚则补之，热则疾之，（气至速也。）寒则留之，（气至迟也。）陷下则灸之，（阳气内衰，脉不起也。）不盛不虚，以经取之。（病有不因血气之虚实，而惟逆于经者，则当随经所在，或饮药，或刺灸以取之也。）盛者，寸口大三倍于人迎。虚者，则寸口反小于人迎也。（寸口主阴，故肺气盛者，寸口大三倍于人迎，虚则反小也。人迎在结喉旁一寸五分，乃三阳脉气所至也。）
大肠手阳明之脉，起于大指次指之端，（穴名商阳。）循指上廉，（二间、三间也。）出合谷两骨之间，（合谷，在大指、次指后歧骨间。）上入两筋之中，（阳溪穴也。）循臂上廉入肘外廉，（行曲池穴处。）上臑外前廉，（行肘髎、五里、臂臑穴处。）上肩，出髃骨之前廉，（肩髃、巨骨穴处）上出于柱骨之会上，（肩背之上、颈项之根为天柱骨。六阳皆会于督脉之大椎，是为会上。）下入缺盆，络肺，下膈属大肠。（当脐旁天枢之分，属于大肠，与肺为表里也。）其支者，从缺盆上颈贯颊，（天鼎、扶突穴处。）入下齿中，还出挟口交人中，左之右、右之左，（由人中而左右互交。）上挟鼻孔。（自禾髎以交于迎香穴也。）是动则病，齿痛颈肿。是主津液所生病者，（凡大肠之或泄或秘，皆津液所生之病。）目黄口干，鼽衄喉痹，肩前臑痛，大指次指痛不用。（手阳明之别者，合于宗脉，故目黄。其他诸病，皆本经之脉所及。）气有余，则当脉所过者热肿；虚则寒栗不复。（不易温也。）为此诸病，盛则泻之，虚则补之，热则疾之，寒则留之，陷下则灸之，不盛不虚，以经取之。（义如前。）盛者，人迎大三倍于寸口。虚者，人迎反小于寸口也。（人迎主阳，故手阳明脉候在人迎。）
胃足阳明之脉，起于鼻之交頞中，（其脉左右互交。頞，鼻根也。）旁纳太阳之脉，（纳，入也。）下循鼻外，（即承泣、四白、巨髎之分。）入上齿中，还出挟口环唇，下交承浆，（任脉穴名。）却循颐后下廉出大迎，（由地仓以下大迎也。）循颊车，上耳前（下关穴也），过客主人（足少阳经穴名），循发际（头维穴也），至额颅（发际前督脉之神庭穴也）。其支者，从大迎前下人迎（本经穴名），循喉咙，入缺盆，下膈，属胃络脾。（此支自缺盆穴入内下膈，当上脘、中脘之分，属于胃，与脾为表里也。）其直者，从缺盆下乳内廉，（直下而外行者，从缺盆下行气户等穴，以至乳中、乳根也。）下挟脐，（天枢等穴。）入气街中。（自外陵等穴，下入气街也。）其支者，起于胃口，（下脘之分。）下循腹里，（过足少阴肓俞之外。）下至气街中而合，（与直者复合于气街之中。）以下髀关，抵伏兔，下膝膑中，下循胫外廉，下足跗，入中指内间。（髀关、伏兔，皆膝上穴名。自此由阴市诸穴，下犊鼻、巨虚、冲阳等穴之次，乃循内庭，入中指内间而出厉兑，足阳明经止此。）其支者，下廉三寸而别，下入中指外间。（其支自丰隆穴，别行入中指外间。）其支者，别跗上，入大指间出其端。（又其支自跗上冲阳穴次，别行入大指间，斜出足厥阴行间之次，循大指出其端，而接足太阴经也。）是动则病，洒洒振寒，（风之胜也。）善呻数欠，（胃之郁也。）颜黑，（土病则水无所畏，故黑色反见于颜面。）病至则恶人与火，（邪客阳明，则热甚也。）闻木声则惕然而惊，（土恶木也。）心欲动，独闭户塞牖而处。（阴阳相薄，阳尽而阴盛，故欲独闭户而处也。）甚则欲上高而歌，（阳盛则四肢实也。）弃衣而走，（热盛于身也。）贲响，（肠胃雷鸣。）腹胀，是为骭厥。（骭，足胫也。阳明之脉所及，故为厥逆。）是主血所生病者，（中焦受谷变化而赤为血，故阳明之经主血所生病。）狂疟温淫。汗出鼽衄，口㖞唇胗，颈肿喉痹，（阳明热胜则狂，风胜则疟，温气淫逸，则汗出鼽衄，口㖞等症。胗，疮也。）大腹水肿，（土病则不能制水也。）膝膑肿痛，循膺乳、气街、股、伏兔、骭外廉、足跗上皆痛，中指不用。（皆阳明经脉之所及。）气盛，则身以前皆热，其有余于胃，则消谷善饥，溺色黄。（此阳明实热，在经在脏之辨也。）气不足，则身以前皆寒栗，胃中寒，则胀满。为此诸病，（此阳属虚寒，在经在脏之辨也。）盛则泻之，虚则补之，热则疾之，寒则留之，陷下则灸之，不盛不虚，以经取之。（义如前。）盛者，人迎大三倍于寸口。虚者，人迎反小于寸口也。（脉之盛衰，见于人迎。）
脾足太阴之脉，起于大指之端，（隐白穴。）循指内侧白肉际，过核骨后，上内踝前廉，（行大都、太白等穴。）上踹内，循胫骨后，交出厥阴之前，（自漏谷上行地机、阴陵泉。）上膝股内前廉，（股，大腿也。前廉，上侧也，当血海、箕门之次。）入腹，属脾络胃，（自冲门穴入腹内行，当中脘、下脘之分，属脾络胃也。）上膈挟咽，连舌本，散舌下。（自胃脘上行至咽，连舌本，散舌下而终。）其支者，复从胃别上膈，注心中，（足太阴外行者，由腹而上府舍、腹结等穴，散于胸中，止于大包穴。其内行而支者，自胃脘别上膈，注心中，而接手少阴经也。）是动则病，舌本强，食则呕，胃脘痛，腹胀善噫，（噫，嗳叹声。）得后与气则快然如衰，（脾气通也。）身体皆重。是主脾所生病者，舌本痛，体不能动摇，食不下，烦心，心下急痛，（太阴脉支者，上膈注心中，故为烦心心痛。）溏瘕泄，水闭黄疸，不能卧，（脾寒，则为溏泄。脾滞，则为癥瘕。脾病不能制水，则为泄，为水闭、黄疸，不能卧。）强立，股膝内肿厥，足大指不用。为此诸病，（皆足太阴经脉之所及。）盛则泻之，虚则补之，热则疾之，寒则留之，陷下则灸之，不盛不虚以经取之。（义如前。）盛者，寸口大三倍于人迎。虚者，寸口反小于人迎。（脉之盛衰候于气口。）
心手少阴之脉，起于心中，出属心系，（心当五椎之下，其系有五，上系连肺，肺下系心。心下三系，连脾肝肾。故心通五脏之气而为之主也。）下膈络小肠。（当脐上二寸，下脘之分络，小肠也。）其支者，从心系上挟咽，系目系。（支者从心系出任脉之外，上行挟咽，系目系，合于内眦。）其直者，复从心系却上肺，下出腋下，（直者，经之正脉也。此自心系复上肺，由足少阳渊腋之次出腋下，上行极泉穴。手少阴经行于外者始此。）下循臑内后廉，（青灵穴也。）行太阴心主之后，（手之三阴，少阴居太阴、厥阴之后。）下肘内循臂内后廉，（少海、灵道等穴。）抵掌后锐骨之端，（神门穴也。）入掌内后廉，（少府穴。）循小指之内出其端。（少冲穴，手少阴经止此。乃交小指外侧而接手太阳经也。）是动则病，嗌干心痛，（本经支者，从心系上挟咽也。）渴而欲饮，（心火炎则心液耗也。）是为臂厥。是主心所生病者，目黄胁痛，（少阴之脉，系目系，出腋下也。）臑臂内后廉痛厥，掌中热痛。为此诸病，（皆手少阴经脉之所及。）盛则泻之，虚则补之，热则疾之，寒则留之，陷下则灸之，不盛不虚，以经取之。（义如前。）盛者，寸口大再倍于人迎。虚者，寸口反小于人迎也。（脉之盛衰，候在寸口。）
小肠手太阳之脉，起于小指之端，（小指外侧少泽穴。）循手外侧，上腕，出踝中，（前谷、后溪、腕骨穴也。）上循臑外后廉，（行手阳明、少阳之外。）出肩解，（肩贞穴。）绕肩胛，（臑俞、天宗之处。）交肩上，（秉风、曲垣等穴，左右交于两肩之上，会于督脉之大椎。）入缺盆络心，（行于内者，自缺盆由胸下行入膻中络心。）循咽下膈，抵胃属小肠。（当脐上二寸之分，属小肠也。）其支者，从缺盆循颈上颊，（其支行于外者，出缺盆抵颈中天窗穴，而上颊后天容穴。）至目锐眦，却入耳中。（由颧髎入听宫穴，手太阳经止此）。其支者，别颊上䪼抵鼻，至目内眦，斜络于颧。（又其支自颧髎穴交目内眦，而接足太阳经也。）是动则病，嗌痛颔肿，不可以顾，肩似拔，臑似折。（肩臑之痛，如拔如折。）是主液所生病者，（小肠主沁别清浊。）耳聋目黄颊肿，颈颔肩臑、肘臂外后廉痛。为此诸病，（皆小肠经脉之所及。）盛则泻之，虚则补之，热则疾之，寒则留之，陷下则灸之，不盛不虚，以经取之。（义如前。）盛者，人迎大再倍于寸口。虚者，人迎反小于寸口也。（脉之盛衰，候在人迎。）
膀胱足太阳之脉，起于目内眦，（睛明穴。）上额交巅。（由攒竹上额，历曲差、五处等穴，自络却穴左右斜行，交于顶巅之百会穴。）其支者，从巅至耳上角。（由百会旁行，过足少阳之曲鬓、率谷、天冲、浮白、窍阴、完骨穴处。）其直者，从巅入络脑，（自百会行通天、络却、玉枕，入络于脑中也。）还出别下项，循肩膊内，挟脊抵腰中，（自脑复出别下项，由天柱而下会于督脉之大椎、陶道，却循肩膊内，分四行而下。此节言内两行，夹脊两旁，各去一寸半，自大杼行风门，及脏腑诸俞而抵腰中等穴也。）入循膂，络肾属膀胱。（自腰中入膂络肾，前属膀胱。）其支者，从腰中下挟脊，（历四髎穴。）贯臀入腘中。（贯臀之会阳穴，下行承扶、殷门、浮却、委阳，入委中也。）其支者，从膊内左右，别下贯胛，挟脊内，（此支言肩膊内大杼下外两行也，左右贯胛，去脊各三寸，别行历附分、魄户、膏肓等穴，下至秩边而过脾枢也。）过髀枢循髀外，从后廉下合腘中，（过髀枢，会于足少阳之环跳，循髀外后廉，去承扶一寸五分之间下行，复与前之入腘中者相合。）以下贯腨内，（由合阳以下承筋、承山等穴。）出外踝之后，（昆仑、仆参等穴。）循京骨（即穴名），至小指外侧。（至阴穴也，足太阳经止此，乃交于小指之下，而接足少阴经也。）是动则病，冲头痛，（邪气上冲而为头痛。）目似脱，项如拔，脊痛腰似折，髀不可以曲，腘如结，腨如裂，是为踝厥。（足太阳筋结于外踝。）是主筋所生病者，（周身筋脉惟足太阳为多，凡为挛、为弛、为反张戴眼之类，皆足太阳之水亏，而主筋所生病。）痔疟，狂癫疾，（脉入肛，故为痔。经属表，故为疟。邪入于阳，故为狂癫疾。）头囟项痛，目黄，泪出，鼽衄，项背腰尻腘腨皆痛，小指不用。为此诸病，（皆足太阳经脉之所及。）盛则泻之，虚则补之，热则疾之，寒则留之，陷下则灸之，不盛不虚，以经取之。（义如前。）盛者，人迎大再倍于寸口。虚者，人迎反小于寸口也。（脉之盛衰，候在人迎。）
肾足少阴之脉，起于小指之下，邪走足心，（涌泉穴。）出于然谷之下，循内踝之后，别入跟中，（太溪、大钟等穴。）以上腨内，出腘内廉，（自复溜、交信，过足太阴之三阴交，以上腨内之筑宾，出腘内廉之阴谷。）上股内后廉，贯脊，属肾络膀胱。（上股内后廉，结于督脉之长强，贯脊中，而后属于肾，前当关元、中极之分，络于膀胱。）其直者，从肾上贯肝膈，入肺中，循喉咙，挟舌本。（直行者，从肓俞穴属肾处上行，循商曲、石关、阴都、通谷诸穴，贯肝，上循幽门，上膈历步廊，入肺中，循神封、灵墟、神藏、彧中、俞府，上循喉咙，并人迎，挟舌本而终也。）其支者，从肺出络心，注胸中。（其支自神藏之际，从肺络心注胸中，以上俞府诸穴，足少阴经止于此，而接手厥阴经也。）是动则病，饥不欲食，（肾虽阴脏，元阳所居，水中有火，为脾胃之母，阴动则阳衰，阳衰则脾困，故病虽饥而不欲食。）面如漆柴，（水色黑，阴邪色见于面，故如漆。肾藏精，精衰则枯，故如柴。）咳唾则有血，喝喝而喘，（真阴损及其母也。）坐而欲起，（阴虚不能静也。）目䀮䀮如无所见，（凡目多昏黑者，必真水亏于肾也。）心如悬，若饥状，（心肾不交则精神离散，故心如悬。阴虚则内馁，故当若饥状。）气不足则善恐，心惕惕如人将捕之，（肾气怯也。）是为骨厥。（厥逆在骨。）是主肾所生病者，口热舌干咽肿，上气嗌干及痛，烦心心痛，黄疸肠澼，脊股内后廉痛，痿厥嗜卧，足下热而痛。为此诸病，（皆足少阴经脉之所及。）盛则泻之，虚则补之，热则疾之，寒则留之，陷下则灸之，不盛不虚，以经取之。（义如前。）灸则强食生肉，缓带披发，大杖重履而步。（味厚所以补精，节劳安静所以养气。诸经不言此法，而唯肾经言之者，以真阴所在，精为元气之根也。）盛者，寸口大再倍于人迎。虚者，寸口反小于人迎也。（脉之盛衰，候在寸口。）
心主手厥阴心包络之脉，起于胸中，（心主者，心之所主也。心本手少阴，而复有手厥阴者，心包络之经也。）出属心包络，（即包心之膜络也。）下膈历络三焦。（包络为心主之外卫，三焦为脏腑之外卫，故为表里而相络。诸经皆无历字，独此有之，盖指上中下而言，上即膻中，中即中脘，下即脐下之阴交穴，为三焦膜也。）其支者，循胸出胁，下腋三寸，（天池穴。）上抵腋下，（天泉穴。）循臑内，行太阴、少阴之间，（手之三阴，厥阴在中也。）入肘中下臂，行两筋之间，（入曲泽穴，至郄门、间使、内关、大陵也。）入掌中，（劳宫穴。）循中指出其端。（中冲穴，手厥阴经止于此。）其支者，别掌中，循小指次指出其端。（其支自劳宫别行无名指端而接手少阳经也。）是动则病，手心热，臂肘挛急，腋肿，甚则胸胁支满，心中憺憺大动，（手厥阴出属心包络，循胸出胁故也。憺憺，动而不宁之貌。）面赤目黄，（心之华在面，目者，心之使故也。）喜笑不休。（心在声为笑。）是主脉所生病者，（心主脉也。）烦心心痛，掌中热。为此诸病，（脉起心胸，入掌中也。）盛则泻之，虚则补之，热则疾之，寒则留之，陷下则灸之，不盛不虚，以经取之。（义如前。）盛者，寸口大一倍于人迎。虚者，寸口反小于人迎也。（脉之盛衰，候在寸口。）
三焦手少阳之脉，起于小指次指之端，（关冲穴。）上出两指之间，（即小指次指之间，液门、中渚穴也。）循手表腕（阳池），出臂外两骨之间，（外关、支沟等穴。）上贯肘（天井），循臑外，上肩而交出足少阳之后，（循臑外行手太阳之前、手阳明之后，历清冷渊、消泺、臑会，上肩髎，过足少阳之肩井，自天髎而交出足少阳之后也。）入缺盆，布膻中，散络心包，下膈循属三焦。（其内行者，入缺盆，复由足阳明之外，下布膻中，散络心包，相为表里，乃自上焦下膈，循中焦下行，并足太阳之正，入络膀胱以约下焦，故足太阳经委阳穴，为三焦下辅俞也。）其支者，从膻中上出缺盆，上项，系耳后，直上出耳上角，以屈下颊至䪼。（其支行于外者，自膻中上行出缺盆，循天髎上项，会于督脉之大椎，循天牖，系耳后之翳风、瘈脉、颅囟，出角孙，过足少阳之悬厘、颔厌，下行耳颊至䪼会于手太阳颧髎之分。）其支者，从耳后入耳中，出走耳前，过客主人前交颊，至目锐眦。（此支从耳后翳风入耳中，过手太阳之听宫，出走耳前之耳门，过足少阳之客主人，交颊，循和髎，上丝竹空，至目锐眦，会于瞳子髎，而接足少阳经也。）是动则病，耳聋浑浑焞焞，（不明貌。）嗌肿喉痹，（三焦之脉上项系耳后，故为是病。）汗出，目锐眦痛，颊痛，耳后肩臑肘臂外皆痛，小指次指不用。为此诸病，（三焦出气以温肌肉，充皮肤，故为汗出。）盛则泻之，虚则补之，热则疾之，寒则留之，陷下则灸之，不盛不虚，以经取之。（义如前。）盛者，人迎大一倍于寸口。虚者，人迎反小于寸口也。（脉之盛衰，候在人迎。）
胆足少阳之脉，起于目锐眦，上抵头角，下耳后，（自瞳子髎由听会、客主人，上抵头角，循颔厌，下悬颅、悬厘，入曲鬓、率谷，历手少阳之角孙，外折下耳后，行天冲、浮白、窍阴、完骨，外折上行循本神，前至阳白，复内折上行，循临泣、目窗、正营、承灵、脑空，出风池而下行也。）循颈，行手少阳之前，至肩上，却交出手少阳之后，入缺盆。（自风池循颈，过手少阳之天牖，行少阳之前，下至肩上，循肩井，复交出手少阳之后，过督脉之大椎，会于手太阳之秉风，而前入于足阳明缺盆之外。）其支者，从耳后入耳中，出走耳前，至目锐眦后。（其支者，从耳后颞颥间，过手少阳之翳风，入耳中，过手太阳之听宫，出走耳前，复自听会至目锐眦后，瞳子髎之分。）其支者，别锐眦，下大迎，合于手少阳，抵于䪼，（其支者，别自目外眦瞳子髎，下足阳明大迎之次，由手少阳之丝竹、和髎而下抵于䪼也。）下加颊车，下颈合缺盆，（其下于足阳明者，合于下关，乃自颊车下颈循本经之前，与前之入缺盆者相合。）以下胸中，贯膈，络肝属胆，循胁里，出气街，绕毛际，横入髀厌中。（其内行者，由缺盆下胸，当手厥阴天池之分，贯膈，足厥阴期门之分络肝，本经日月之分属胆，而相为表里，乃循胁里，由足厥阴之章门下行，出足阳明之气街，绕毛际，合于足厥阴以横入髀厌中之环跳穴也。）其直者，从缺盆下腋循胸，过季胁，下合髀厌中，（其直下而行于外者，从缺盆下腋循胸，历渊腋、辄筋、日月，过季胁循京门、带脉等穴下行，由居髎入足太阳之上髎、中髎、下髎下行，复与前之入髀厌者相合。）以下循髀阳，出膝外廉，下外辅骨之前，（由髀之外侧，行太阳、阳明之中，历中渎、阳关出膝外廉，自阳陵泉以下阳交等穴。）直下抵绝骨之端（阳辅穴），下出外踝之前，（下行悬钟。）循足跗上，入小指次指之间。（循丘墟、临泣等穴，乃入小指次指之间，至窍阴穴。）其支者，别跗上，入大指之间，循大指歧骨内出其端，还贯爪甲，出三毛。（其支者，自足跗上别行，入大指，循歧骨内，出大指端，还贯入爪甲，出三毛，而接足厥阴经也。）是动则病，口苦，善太息，心胁痛，不能转侧，（足少阳之别，贯心循胁里也。）甚则面微有尘，体无膏泽，（胆木为病，燥金胜之，故面微有尘，体无膏泽。）足外反热，是为阳厥。（木病从火，故为阳厥）是主骨所生病者，（胆病则失其刚，故病及于骨。）头痛颔痛，目锐眦痛，缺盆中肿痛，腋下肿，马刀侠瘿，（马刀，瘰疬也。侠瘿，侠颈之瘤属也。）汗出振寒疟，（少阳居三阳之中，半表半里者也，故阳胜则汗出，风胜则振寒为疟。）胸胁肋髀，膝外至胫绝骨外踝前，及诸节皆痛，小指次指不用。为此诸病，（皆足少阳经脉之所及。）盛则泻之，虚则补之，热则疾之，寒则留之，陷下则灸之，不盛不虚以经取之。（义如前。）盛者，人迎大一倍于寸口。虚者，人迎反小于寸口也。（脉之盛衰，候在人迎。）
肝足厥阴之脉，起于大指丛毛之际，（大敦穴。）上循足跗上廉，（行间、太冲。）去内踝一寸（中封），上踝八寸交出太阴之后，上腘内廉，（上踝过足太阴之三阴交，历蠡沟、中都，复上一寸交出太阴之后，上腘内廉，至膝关、曲泉也。）循股阴入毛中，过阴器，（循股内之阴包、五里、阴廉，上会于足太阴之冲门、府舍，入阴毛中之急脉，遂左右相交，环绕阴器，而会于任脉之曲骨。）抵小腹挟胃，属肝络胆，（自阴上入小腹，会于任脉之中极、关元，循章门至期门之所，挟胃属肝，下足少阳日月之所络胆也。）循喉咙之后，上入颃颡，连目系，上出额与督脉会于巅。（其内行而上者，自胁肋间由足阳明人迎之外，循喉咙之后入颃颡，行足阳明大迎、地仓、四白之外，内连目系，上出足少阳阳白之外、临泣之里，与督脉相会于顶巅之百会。）其支者，从目系下颊里，环唇内。（此支者，从前目系之分，下行任脉之外，本经之里，下颊里，交环于口唇之内。）其支者，复从肝别贯膈，上注肺。（又其支者，从前期门属肝所，行足太阴食窦之外，本经之里，别贯膈，上注于肺，下行至中焦，挟中脘之分，复接于手太阴肺经，以尽十二经之一周，终而复始也。）是动则病，腰痛不可以俯仰，（足厥阴支别者，与太阴、少阳之脉，同结于腰髁下，中髎、下髎之间，故为腰痛。）丈夫㿗疝，妇人少腹肿，（足厥阴气逆则为睾肿、卒疝，妇人少腹肿，即疝病也。）甚则嗌干，面尘脱色。是肝所生病者，胸满呕逆，飧泄狐疝，遗溺闭癃。（足厥阴经上行者，挟胃贯膈，下行者，过阴器抵小腹也。）为此诸病，盛则泻之，虚则补之，热则疾之，寒则留之，陷下则灸之，不盛不虚。以经取之。（义如前。）盛者，寸口大一倍于人迎。虚者，寸口反小于人迎也。（脉之盛衰，候在寸口。）
诸络脉皆不能经大节之间，必行绝道而出入，复合于皮中，其会皆见于外。（经脉伏行分肉，必由溪谷大节之间。络脉行于阻绝之道，出入联络以相通，然络有大小，大络犹木之干，行有出入，其十二大络生一百八十系络，系络生一百八十缠络，缠络生三万四千孙络，孙络犹木之枝，散于肤腠，故其会皆见于外。）故诸刺络脉者，必刺其结上，甚血者，虽无结，急取之，以泻其邪而出其血，留之发为痹也。（此以血之所聚，其结粗突倍常，即当刺处也。若血聚已甚，虽无结络，亦急取之，以去其邪血，否则发为痹痛之病。）凡诊络脉，脉色青则寒且痛，赤则有热。胃中寒，手鱼之络多青矣。胃中有热，鱼际络赤。其暴黑者，留久痹也。其有赤有黑有青者，寒热气也。其青短者，少气也。（视各经络脉之色以察病，则鱼际尤为易见。）凡刺寒热者，皆多血络，必间日而一取之，血尽而止，乃调其虚实。（此言邪气客于皮毛，未入于经而为寒热者，病在血络，取候血尽则邪尽止针，而后因其虚实以调治之。）其小而短者，少气甚者，泻之则闷，（虚甚而泻，必致昏闷。）闷甚则仆，不得言，（晕仆暴脱，不能出言。）闷则急坐之也。（须于初闷时急扶静坐，使得气转。若偃卧则气滞，恐致不救也。）
手太阴之别，名曰列缺。起于腕上分间，并太阴之经，直入掌中，散入鱼际。其病，实则手锐掌热，虚则欠㰦（音去），小便遗数。取之去腕寸半，别走阳明也。
手少阴之别，名曰通里。去腕一寸别而上行，循经入于心中，系舌本，属目系。其实则支膈，虚则不能言。取之掌后一寸，别走太阳也。
手心主之别，名曰内关。去腕二寸，出于两筋之间，循经上系于心包，络心系。实则心痛，虚则为头强。皆取之。
手太阳之别，名曰支正。上腕五寸内注少阴。其别者，上走肘，络肩髃。实则节弛肘废，虚则生疣，小者如指痂疥。取之所别也。（如指间痂疥之类。）
手阳明之别，名曰偏历，去腕三寸，别入太阴。其别者，上循臂，乘肩髃，上曲颊偏齿。其别者，入耳合于宗脉。实则龋聋，虚则齿寒痹隔。取之所别也。
手少阳之别，名曰外关，去腕二寸外绕臂，注胸中，合心主。病实则肘挛，虚则不收。取之所别也。
足太阳之别，名曰飞扬，去踝七寸，别走少阴。实则鼽窒头背痛，虚则鼽衄。取之所别也。
足少阳之别，名曰光明，去踝五寸，别走厥阴，下络足跗。实则厥，虚则痿躄，坐不能起。取之所别也。
足阳明之别，名曰丰隆，去踝八寸，别走太阴。其别者，循胫骨外廉，上络头项，合诸经之气，下络喉嗌。其病，气逆则喉痹瘁喑，实则狂癫，虚则足不收、胫枯。取之所别也。
足太阴之别，名曰公孙，去本节之后一寸，别走阳明。其别者，入络肠胃。厥气上逆，则霍乱，实则肠中切痛，虚则鼓胀。取之所别也。
足少阴之别，名曰大钟，当踝后绕跟，别走太阳。其别者，并经上走于心包下，外贯腰脊。其病，气逆则烦闷，实则闭癃，虚则腰痛。取之所别也。
足厥阴之别，名曰蠡沟，去内踝五寸，别走少阳。其别者，循茎上睾，结于茎。其病，气逆则睾肿卒疝，实则挺长，虚则暴痒。取之所别也。
任脉之别，名曰尾翳，下鸠尾，散于腹。实则腹皮痛，虚则痒搔，取之。（尾翳误。任脉之络名屏翳，即会阴穴，此任督冲三脉所起之处，由鸠尾下行散于腹也。）
督脉之别，名曰长强，侠膂上项，散头上，下当肩胛左右，别走太阳，入贯膂。实则脊强，虚则头重高摇之，挟脊之有过者。取之所别也。
脾之大络，名曰大包，出渊液下三寸，布胸胁。实则身尽痛，虚则百节尽皆纵。此脉若罗络之血者，皆取脾之大络脉也。
凡此十五络者，实则必见，虚则必下。视之不见，求之上下，入经不同，络脉异所别也。
络满经虚，灸阴刺阳。经满络虚，刺阴灸阳。（络主阳，经主阴，灸为补，刺为泻。详在《素问·通评虚实论》。）
《灵枢·经水篇》  ***************************
足阳明，五脏六腑之海也，其脉大，血多，气盛，热壮。刺此者，不深弗散，不留不泻也。足阳明刺深六分，留十呼。足太阳深五分，留七呼。足少阳深四分，留五呼。足太阴深一分，留四呼。足少阴深二分，留三呼。足厥阴深一分，留二呼。手之阴阳，其受气之道近，其气之来疾，其刺深者，皆无过二分，其留皆无过一呼。其少长、大小、肥瘦，以心撩之，命曰法天之常。灸之亦然，灸而过此者得恶火，则骨枯脉涩。刺而过此者，则脱气。
《灵枢·脉度篇》  ***************************
手之六阳，从手至头，长五尺，五六三丈。手之六阴，从手至胸中，三尺五寸，三六一丈八尺，五六三尺，合二丈一尺。足之六阳，从足上至头，八尺，六八四丈八尺。足之六阴，从足至胸中，六尺五寸，六六三丈六尺，五六三尺，合三丈九尺。跷脉，从足至目，七尺五寸，二七一丈四尺，二五一尺，合一丈五尺。督、任脉，各四尺五寸，二四八尺，二五一尺，合九尺。凡都合一十六丈二尺，此气之大经隧也。经脉为里，支而横者为络，络之别者为孙。盛而血者疾诛之，盛者泻之，虚者饮药以补之。
跷脉者，少阴之别，起于然骨之后，上内踝之上，直上循阴股入阴，上循胸里，入缺盆，上出人迎之前，入頄，属目内眦，合于太阳、阳跷而上行。气并相还，则为濡目。气不营，则目不合。男子数其阳，女子数其阴。当数者为经，不当数者为络也。（男子以阳跷为经，阴跷为络。女子以阴跷为经，阳跷为络也。）
《灵枢·四时气篇》  ***************************
飧泄，（完谷不化也。）补三阴之上，补阴陵泉，皆久留之，热行乃止。转筋于阳，治其阳。转筋于阴，治其阴。皆卒刺之，（凡手足之外廉，皆属阳。经手足之内廉，皆属阴经。）徒㽷（水同），先取环谷下三寸，（有水无风，故曰徒水。环谷无所考，或即环跳穴。今曰环谷下三寸，当作风市穴。）以铍针针之，间日一刺之，㽷尽乃止。饮闭药，（小便闭，须饮通闭之药，以利其水。）着痹不去，久寒不已，卒取其三里。（温补胃气，则寒湿散。）肠中不便，取三里，盛泻之，虚补之。（言大便不通者，由于邪气之盛，则泻之；由于正气之虚，则补之。）疠风者，素刺其肿上，已刺，以锐针针其处，按出其恶气，肿尽乃止。常食方食，无食他食。（疠，音癞，即大风也。《素问·长刺节论》《骨空论》皆有刺法。）腹中常鸣，气上冲胸，喘不能久立，邪在大肠，刺肓之原（气海）、巨虚上廉、三里。小腹控睾（音皋），引腰脊，上冲心，邪在小肠者，连睾系，属于脊，贯肝肺，络心系，气盛则厥逆，上冲肠胃，熏肝，散于肓，结于脐，故取之肓原以散之。（刺气海，散脐腹之结。）刺太阴以予之，（补肺经之虚。）取厥阴以下之，（泻肝经之实。）取巨虚下廉以去之，（下巨虚，小肠之所属。）按其所过之经以调之。善呕，呕有苦，长太息，心中憺憺，（心虚貌。）恐人将捕之，邪在胆，逆在胃。胆液泄，则口苦；胃气逆，则呕苦，故曰呕胆。取三里以下胃气逆，侧刺少阳血络以闭胆逆。（闭，止也。）却调其虚实，以去其邪。（其，指胆胃两经。）饮食不下，膈塞不通，邪在胃脘。在上脘，则刺抑而下之；在下脘，则散而去之。小腹肿痛，不得小便，邪在三焦约。（三焦，下输出于委阳，并足太阳之正，入络膀胱，约下焦也。）取之太阳大络（飞扬），视其络脉，与厥阴小络结而血者，肿上及胃脘，取三里。
《灵枢·五邪篇》  ***************************
（此论五脏之邪。）
邪在肺，则病皮肤痛，寒热，上气喘，汗出，咳动肩臂。（一作背。）取之膺中外俞，（云门、中府等穴。）背三节之傍，（肺俞，○一本三节下有五节二字。）以手疾按之，快然乃刺之。（按其处觉快爽者是穴。）取之缺盆中（胃经穴）以越之。邪在肝，则两胁中痛，寒中，恶血在内，行善掣节，时脚肿。取之行间以引胁下，补三里以温胃中，取血脉以散恶血，（刺肝经血络外见者。）取耳间青脉以去其掣（音彻）。邪在脾胃，则病肌肉痛。阳气有余，阴气不足，则热中善饥。阳气不足，阴气有余，则寒中。肠鸣腹痛，阴阳俱有余。（脾胃之邪气皆盛。）若俱不足，（脾胃之正气皆虚。）则有寒有热。皆调于三里。邪在肾，则病骨痛阴痹。阴痹者，按之而不得，腹胀腰痛，大便难，肩背颈项痛，时眩，取之涌泉、昆仑，视有血者尽取之。邪在心，则病心痛，喜悲，时眩仆，视有余不足，而调之其输也。（应补应泻，皆当取手厥阴输大陵、少阴输神门。）
《灵枢·寒热病篇》  ***************************
（此主外感言。）
皮寒热者，不可附席，（邪在外，故畏于近席。）毛发焦，鼻槁腊，（音昔，干也。）不得汗。取三阳之络，（太阳经飞扬穴。）以补手太阴（太渊）。肌寒热者，肌痛，毛发焦而唇槁腊，不得汗。取三阳于下，以去其血者，（俱刺络穴。）补足太阴，以出其汗。（大都、太白。）骨寒热者，病无所安，汗注不休，齿未槁。取少阴之络（大钟），齿已槁，死不治，骨厥亦然。（骨寒而厥。）
身有所伤，血出多，及中风寒，若有所堕坠，四肢懈惰不收，名曰体惰。取其小腹脐下三结交。三结交者，阳明、太阴也，脐下三寸关元也。
阳迎头痛，胸满不得息，取之人迎。（迎，逆也。阳邪逆于阳经而为头痛、胸满者，当刺足阳明人迎穴。）暴喑气梗，取扶突与舌本出血。暴聋气蒙，耳目不明，取天牖。暴挛痫眩，足不任身，取天柱。暴瘅（热也）内逆，肝肺相抟，血溢鼻口，取天府。此为天牖五部。（总结上文五穴，天牖五部者，举一穴以统前后上下而言也。）臂阳明有入頄遍齿者，名曰大迎，下齿龋取之臂。（商阳、二间、三间皆治齿痛。）恶寒补之，不恶寒泻之。足太阳有入頄遍齿者，名曰角孙，上齿龋，取之在鼻与頄前。方病之时其脉盛，盛则泻之，虚则补之。一曰取之出鼻外。（地仓、巨髎等穴。）足阳明有挟鼻入于面者，名曰悬颅，属口对入，系目本，视有过者取之。损有余，益不足，反者益甚。其足太阳有通项入于脑者，正属目本，名曰眼系。头目苦痛，取之在项中两筋间，（玉枕穴。）入脑乃别。阴跷、阳跷，阴阳相交，阳入阴，阴出阳，交于目锐眦。阳气盛，则瞋目。阴气盛，则瞑目。热厥，（阳邪有余，阴气不足。）取足太阴（补）、少阳（泻），皆留之。寒厥，（阴邪有余，阳气不足。）取足阳明（补）、少阴（泻），皆留之。（此言补脾胃二经以实四肢，泻水火二经以泄邪气。）舌纵，涎下，烦悗，取足少阴。振寒洒洒，鼓颔，不得汗出，腹胀，烦悗，取手太阴。（此二节，皆兼寒热二厥言。）刺虚者，刺其去也。（乘其气之去而随之，如候呼内针也。）刺实者，刺其来也。（乘其气之来而迎之，如候吸内针也。）
五脏，身有五部。（言五脏在内，要害系于外者有五。）伏兔一，腓二，腓者腨也，背三，五脏之腧四，项五。此五部有痈疽者死。（此即刺痈之法。）病始手臂者，先取手阳明、太阴而汗出。病始头首者，先取项、太阳而汗出。病始足胫者，先取足阳明而汗出。（此三节当与《刺热篇》参看。）臂太阴可汗出，（取鱼际、太渊。）足阳明可汗出。（取内庭、陷谷。）故取阴而汗出甚者，止之于阳。取阳而汗出甚者，止之于阴。（阴阳平而汗自止也，当与《热病篇》热病而汗且出一节参看。）凡刺之害，中而不去，则精泄，（针已中病，即当去针。）不中而去则致气，（针未中病，而去针，邪气仍致。）精泄则病甚而恇，（病益甚而恇羸也。）致气则生为痈疽也。
《灵枢·癫狂篇》  ***************************
癫疾始生，先不乐，（神志将乱。）头重痛，视举目赤，（厥气上行。）甚作极，已而烦心，（躁急不宁，癫疾将作之兆。）候之于颜。（颜，天庭也，邪色必见于此。）取手太阳（支正、小海）、阳明（偏历、温溜）、太阴（太渊、列缺），血变而止。（泻去邪血，必得其血色变而后止针。）癫疾始作而引口啼呼喘悸者，候之手阳明、太阳（穴如前），左强者攻其右，右强者攻其左，血变而止。（强，坚强，左右牵引。病多在络，故用缪刺之法。）癫疾始作，先反僵，因而脊痛，候之足太阳（取委阳、飞扬、仆参、金门）、阳明（三里、解溪）、太阴（隐白、公孙）、手太阳（支正、小海），血变而止。治癫疾者，常与之居，察其所当取之处，病至视之，有过者泻之，（刺出其血。）置其血于瓠壶之中，至其发时，血独动矣。不动，灸穷骨二十壮。穷骨者，骶骨也。（瓠壶，瓠卢也。若前病发而瓠中之血不动者，乃可灸之。）骨癫疾者，顑齿诸腧分肉皆满而骨居，汗出烦闷，呕多沃沫，气下泄不治。（病深在骨，其顑齿诸穴分肉之间，皆邪气壅闭，故为胀满，形则尪羸，惟骨独居，汗出于外，烦闷于内，已为危证。若呕多沃沫，气泄于下者，脾肾俱败，必不可治。）筋癫疾者，身蜷挛，（脉）急大，刺项大经之大杼脉。呕多沃沫，气下泄不治。脉癫疾者，暴仆，四肢之脉皆胀而纵，（弛纵也。）脉满，尽刺之出血，（脉满胀，当刺之。）不满灸之。挟项太阳，（天柱、大杼。）灸带脉于腰，（少阳经穴。）诸分肉本输。（诸经分肉之间及四肢之俞，凡胀纵之所，皆当取也。）呕多沃沫，气下泄不治。癫疾者，疾发如狂者，死不治。（癫疾发于阴，狂病发于阳，阳多有余，故狂，发无时，其状疾而暴。阴多不足，故癫发有时，其状静而徐。此癫狂之辨也。今以癫疾而如狂者，阳邪盛极而阴之竭也，故死不治。○以上皆言癫病。）
狂始生，先自悲也，（神不足。）喜忘（志伤）苦怒，（肝乘脾。）善恐（血不足）者，得之忧饥。（致伤脏气）治之取手足太阴、阳明，（肺经太渊、列缺，脾经隐白、公孙，大肠经偏历、温溜，胃经三里、解溪。）血变而止。狂始发，少卧不饥，自高贤也，自辨智也，自尊贵也，善骂詈，日夜不休。治之取手阳明、太阳、太阴，（各经穴如前。）舌下（廉泉），少阴（心经神门），视之盛者皆取之，（其血脉盛。）不盛释之也。（诸治皆然。）狂言，惊，善笑，好歌乐，妄行不休者，得之大恐。（恐伤志，故病如上。）治之取手阳明、太阳、太阴。（各经穴如前。）狂，目妄见，耳妄闻，善呼者，少气之所生也。（气衰则神怯，故妄见妄闻而惊呼也。）治之取手太阳、太阴、阳明、足太阴，（各经穴如前。）头两顑。（义如骨癫疾者。）狂者多食，善见鬼神，善笑而不发于外者，得之有所大喜。（见鬼善暗笑，皆伤神所致。）治之取足太阴、太阳、阳明后，取手太阴、太阳、阳明。（各经穴如前。）狂而新发，未应如此者，先取曲泉左右动脉，及盛者见血，有顷已。不已，以法取之，灸骨骶二十壮。（若狂病新起，未有如上文五节之见症，宜先取足厥阴经曲泉穴，左右皆刺之。及诸经之脉有盛者，皆出其血，病当自已。如不已，则当照前五节求法以取之，仍灸督脉之长强穴。以上皆言狂病。）
风逆，（风感于外，厥气内逆。）暴四肢肿，身漯漯，（皮毛寒栗。）唏然时寒，（气咽抽息而噤也。）饥则烦，饱则善变。（寒变也，俗云嗳腹气。）取手太阴表里，（肺与大肠。）足少阴、阳明之经，肉凊（音倩，寒冷也。）取荥，（鱼际、二间、然谷、内庭。）骨凊取井经也。（少商、经渠、商阳、阳溪、涌泉、复溜、厉兑、解溪。）厥逆为病也，足暴凊，胸若将裂，肠若将以刀切之，（懊憹痛楚也。）烦而不能食，（气逆于中也。）暖（身体温暖）取足少阴，（马注筑宾穴。）清（身体清冷）取足阳明。凊则补之，温则泻之。（张景岳曰：足少阴则涌泉、然谷，足阳明则厉兑、内庭、解溪、丰隆，皆主厥逆。）厥逆，腹胀满，肠鸣，胸满不得息，取之下胸二胁。咳而动手者，（足厥阴之期门、章门。）与背俞，以手按之，立快者是也。（又当取足太阳之肺俞、膈俞。○以上皆言厥逆之病。）内闭不得泄，（病在水脏。）刺足少阴（涌泉、筑宾）、太阳（委阳、飞扬、仆参、金门等穴。）与骶上，以长针。（督脉长强穴。长针，第八针也，义未详。）气逆则取其太阴、（脾经隐白、公孙。）阳明、（胃经三里解。）厥阴，（肝经期门、章门。）甚取少阴阳明动者之经也。（谓察其所病之经而刺之也。）少气身漯漯也，言吸吸也。（气怯。）骨酸体重，懈惰不能动，补足少阴。（此皆精虚不能化气，当刺复溜穴。）短气，息短不属，动作气索，补足少阴，去血络也。（刺亦如上，但察有血络，则当去之。○以上皆言厥逆兼症也，后二节皆属气虚，不补手太阴而补足少阴者，阳根于阴，气化于精也，治必求本。于此可见用针用药，其道皆然。）
《灵枢·热病篇》  ***************************
偏枯，身偏不用而痛，言不变，志不乱，病在分腠之间，巨针取之。益其不足，损其有余，乃可复也。痱之为病也，身无痛者，四肢不收。（痱亦风属，犹言废也。上节言身偏不用而痛，此言身不知痛，而四肢不收。此偏枯、痱病之辨也。○痱，肥、沸二音。）智乱不甚，其言微知可治，（其言微有知者，神气未为全去。）甚则不能言，不可治也。（神失则无能为矣。）病先起于阳，后入于阴者，先取其阳，后取其阴，浮而取之。（当刺其表也。若病始于阴，直中脏也，多不可治。故不复言之。）
风痉，（强直也。）身反折，（反张向后，此风症在膀胱经也。）先取足太阳及腘中，（京骨、束骨及委中。）及血络出血。（又刺浮浅之络，皆出其血。）中有寒，取三里（若中气有寒，当取足阳明之三里，温补胃气而风寒可除也。○此节本在后。）
热病三日而气口静，人迎躁者，（病在三阳。）取之诸阳五十九刺，以泻其热而出其汗，实其阴以补其不足者。（泻阳邪之实，仍补三阴之不足也。五十九刺法如下文。）身热甚，阴阳皆静者，勿刺也。其可刺者，急取之，不汗出则泄。所谓勿刺者，有死征也。（阳症得阴脉，故不宜刺。若察其可刺者，当急取之，虽不汗出，则邪亦从而泄矣。此言勿刺者，以其脉症相反有死征也。下文皆然。）热病七日八日，脉口动喘而弦者，急刺之，汗且自出，浅刺手大指间。（少商穴。○弦，一本作短。）热病七日、八日，脉微小，（正气虚也。）病者溲血，口中干，（伤其阴也。）一日半而死。脉代者，一日死。（《脉要精微论》吴氏注：五来一止，七来一止，曰代脉。）热病已得汗出，而脉尚躁，（气）喘，且复热，勿刺其肤。（刺则重伤其气。）喘甚者死。热病七日八日，脉不躁，躁不散数，后三日中有汗。三日不汗，四日死。未曾汗者，勿腠刺之。（脉躁盛，为将汗之兆。今热病七日、八日，而脉犹不躁，即有躁意而力不散大，至不数疾，皆正气衰微，不能鼓动，故当再俟三日，庶得有汗。若三日不汗，又逾四日，阴阳不应期，当死也。凡若此者，既不得汗，其气必虚，故勿为肤腠之刺。）热病先肤痛，窒鼻，充面，取之皮，以第一针五十九，（邪在肤腠，肺经病也。当用镵针以刺五十九穴之皮部。）苛轸鼻，索皮于肺，不得索之火，火者，心也。（苛，疥也。轸，当作疹。鼻上生疹，皆属于肺，求之于皮，即所以求于肺也。如刺此而不得效，则当求之于火。○按：旧释为补心经火以制金，则肺热自退。然以上诸症，皆属邪火烁金，治肺不应，故泻心火以泄热。）热病先身涩倚而热，烦悗，干唇口嗌，取之脉，以第一针五十九。肤胀口干，寒汗出，索脉于心。不得，索之水，水者，肾也。（涩，燥涩也。倚身，无力也。兼之热而烦闷，唇口与嗌俱干者，邪在血脉，心经病也，故当用镵针以刺五十九穴之脉分。肤胀、口干、冷汗出，亦皆脉病，求之于脉，即所以求于心也。如刺此而不得效，则当求之于水，水旺足以制火，而心热自退矣。）热病嗌干，多饮善惊，卧不能起，取之肤肉，以第六针五十九。目眦青，索肉于脾。不得，索之木，木者，肝也。（邪在肤肉，脾经病也，当用员利针以刺五十九穴之肉分也。若目眦青者，木气乘土，亦为脾病，求之于肉即所以求于脾也。如刺此而不得效，则当补其肝木，木能胜土而脾热当自平矣。）热病面青，（肝色。）脑痛，（厥阴肝经与督脉会于巅。）手足躁，（木病在四未。）取之筋间，（筋结之间。）以第四针于四逆。（用锋针泻其四逆等症。）筋躄，（足不能行。）目浸，（泪出不收。）索筋于肝不得，索之金，金者，肺也。（此皆肝病，其合在筋，故但求之于筋，即所以求于肝也。如刺此而不得效，则当补其肺金，金能胜木，而肝热可平矣。）热病数惊，瘈疭而狂，取之脉，以第四针（锋针）。急泻有余者，癫疾毛发去，索血于心，不得索之水，水者，肾也。（此皆心经病也。若阳极阴虚而病癫疾，发为血余，故毛发亦去，心主血脉，求之于血即所以求于心也。如刺此而不得效，当补肾水以制火，真阴自复矣。）热病身重骨痛，耳聋而好瞑，取之骨，以第四针五十九刺。骨病不食，啮齿，耳青，索骨于肾，不得索之土，土者，脾也。（肾经之病，故当用锋针以刺五十九穴之骨分。其不食者，阴邪盛也。啮齿、耳青皆为肾病。肾属水，其合在骨，故但求之于骨，即所以求于肾也。如刺此而不得效，当补脾气之肉分，则土能胜水，而肾邪可平矣。）热病不知所痛，耳聋不能自收，口干，阳热甚，阴颇寒者，（阴胜之时。）热在髓，死不可治。热病头痛，颞颥目瘈，脉痛，（足少阳脉连目，脉抽掣而痛。）善衄，（鼻血。）厥热病也，（热逆于上。）取之以第三针，（鍉针也。）视有余不足。热病体重，肠中热，取之以第四针于其输。（脾胃二经之输，太白、陷谷。）及下诸指间，（又如膀胱束骨、胆临泣，详在后。）索气于胃，胳得气也。（胳，当作络。阳明之络曰丰隆，别走太阴，故取此可以得气。）热病挟脐急痛，（肾经所行，）胸胁满，（脾经所行。）取之涌泉与阴陵泉，取以第四针，针嗌里。（少阴、太阴之脉俱上络咽嗌，即下支所谓廉泉也。）热病而汗且出，及脉顺，可汗者取之鱼际、太渊、大都、太白，泻之则热去，补之则汗出。汗出太甚，取内踝上横脉（三阴交）以止之。（《寒热病篇》：臂太阴可汗出一节当参看。）热病已得汗，而脉尚躁盛，此阴脉之极也，死。其得汗而脉静者生。热病者，脉尚盛躁而不得汗者，此阳脉之极也，死。脉盛躁，得汗，静者生。热病不可刺者有九：一曰汗不出，大颧发赤，哕者，死。（汗不得出，面戴阳者，皆阴不足也。哕，属邪犯阳明，胃虚甚也。）二曰泄而腹满甚者死。（脾衰。）三曰目不明，热不已者，死。（目不明，脏腑之精气竭也。热不已，表里之阴气竭也。）四曰老人婴儿热而腹满者，死。（邪伤脾脏也。）五曰汗不出，呕下血者，死。（邪盛阴伤也。）六曰舌本烂，热不已者，死。（心肝脾肾之脉，皆系于舌本，舌本烂，加之热不已，三阴俱损也。）七曰咳而衄，（邪在肺。）汗不出，（或）出不至足者，死。（真阴溃竭也。）八曰髓热者，死。（邪入最深，乃为髓热，肾气败竭也。）九曰热而痉者，死。（热极生风。）腰折瘈疭，（抽掣。）齿噤齘也。（牙关不开曰噤，切齿曰齘，皆痉之谓也。○齘，音解。）所谓五十九刺者，两手外内侧各三，凡十二痏。（六经井穴。）五指间各一，凡八痏。足亦如是。（此言本节之后各一穴也，如手经则太阳之后溪，少阳之中渚，阳明之三间，少阴之少府，左右共八痏也。足亦如是者，太阳之束骨，少阳之临泣，阳明之陷谷，太阴之太白，左右又共八穴也。）头入发一寸、旁三分各三，凡六痏。（五处、承光、通天。）更入发三寸边五，凡十痏。（自上星之次向后，去中三寸两边各五，即足少阳之临泣、目窗、正营、承灵、脑空，左右共十穴也。）耳前后、口下者各一，（听会、完骨、承浆，共五穴。）项中一（哑门），凡六痏。巅上一（百会），囟会一，发际一，（前发际神庭，后发际风府，凡二痏。）廉泉一，风池二，天柱二。（按：此篇热病五十九俞，与《素问·水热穴论》热病五十九俞，惟十八穴相合，其余皆异。然本篇所言者，多在四肢，盖以泻热之本也。《水热穴论》所言者，多随邪之所在，盖以泻热之标也。当总求二篇之义，各随其宜而取用之。）
气满胸中，喘息，取足太阴大指之端（隐白）。寒则留之，热则疾之，气下乃止。心疝暴痛，取足太阴、厥阴，尽刺去其血络。（此二经有血络者，刺去其血。）喉痹舌卷，口中干，烦心，心痛，臂内廉痛，不可及头，取（关冲）。目中赤痛，从内眦始取之阴跷（照海穴）。
癃，取之阴跷，及三毛上，（肝经大敦。）及血络出血。（肾与膀胱为表里，肝经行于少腹，故当取此二经。若其有血络者，皆刺出血。）男子如蛊，女子如怚，身体腰脊如解，不欲饮食，先取涌泉见血，视跗上盛者，尽见血也。（蛊，如犯蛊毒胀闷也。马注：怚，疑当作疽。《类经》注：怚，当作胎。如蛊如胎，无是病而形相似也。身体腰脊如解，倦散不收也。跗上，足面也，以阳明经为言。凡其盛者，皆当刺出其血。）
《灵枢·厥病篇》  ***************************
厥头痛，面若肿起而烦心，取之足阳明、太阴。（厥逆也，邪逆于经，上干头脑而为厥头痛也。足阳明之脉上行于面，其悍气上冲头者，循眼系入络脑。足太阴支者注心中，故以头痛而兼面肿烦心者，当取足阳明之解溪、太阴之公孙也。）厥头痛，头脉痛，心悲善泣，视头动脉反盛者，刺尽去血后调足厥阴。（以肝脉会于巅也。○可刺曲泉穴。）厥头痛，贞贞（坚固貌。）头重而痛，泻头上五行。行五，（如上星至后顶、及五处至玉枕、临泣至脑空，详在《素问·水热穴论》。）先取手少阴（神门），后取足少阴。（复溜穴。○此即泻南方以去火，补北方以壮水也。）厥头痛，意善忘，按之不得，（阳邪在头，无定所也。）取头面左右动脉，后取足太阴（大都）。厥头痛，项先痛，腰脊为应，先取天柱，后取足太阳。（申脉、委中。）厥头痛，头痛甚，耳前后脉涌有热，泻出其血，后取足少阳。（耳之前后，足少阳经也。○有热，一本作有动脉。）真头痛，头痛甚，脑尽痛，手足寒至节，死不治。（头为诸阳之会，四肢为诸阳之本。若头痛甚而遍尽于脑，手足寒至节者，则元阳败竭，阴邪直中髓海，故不可治。）头痛不可取于输者，有所击堕，恶血在于内。若肉伤痛未已，可则刺，不可远取也。（此非大经之病，但可刺去其痛处之血，不可远取荥输。）头痛不可刺者，大痹为恶。（风寒湿三气杂至，合成恶患，令人头痛，不可刺也。）日作者，（犹有间止。）可令少愈，不可已。（不能全已。）头半寒痛，（偏头冷痛。）先取手少阳、阳明，（刺丝竹空、中渚、合谷。）后取足少阳、阳明。（刺头临泣、足临泣、头维。）
厥心痛，与背相控，善瘈。（音记，狂也。）如从后触其心，伛偻者，肾心痛。（阴邪上冲。）先取京骨、昆仑，发针不已，取然谷。（五脏逆气上干于心而为痛者，谓之厥心痛。下仿此。）厥心痛，腹胀胸满，心尤痛甚，胃心痛也。（多由停滞。）取之大都、太白。（胃与脾为表里，故当取此。）厥心痛，痛如以锥针刺其心，心痛甚者，脾心痛也。（寒逆中焦。）取之然谷、太溪。（脾之支脉注于心中，若脾不能运而逆气攻心，其痛必甚，有如锥刺者，是为脾心痛也。何以取足少阴之荥输？盖湿因寒滞则相挟乘心，须泄肾邪，当刺此也。）厥心痛，色苍苍如死状，终日不得太息，肝心痛也。（多由木火之郁，病在血分。）取之行间、太冲。厥心痛，卧若徒居，心痛间动作，痛益甚，色不变，肺心痛也。取之鱼际、太渊。（徒，空也。卧若徒居，无倚傍也。间或动作则益甚者，气逆不舒，畏于动也。色不变，不在血也。是皆病在气分，故曰肺心痛也。）真心痛，手足凊至节，心痛甚，旦发夕死，夕发旦死。（邪气正犯心主也。）心痛不可刺者，中有盛聚，不可取于腧。（或积或血，停聚于中，病在脏而不在经。）肠中有虫瘕，（结聚也。）及蛟蛕，（音回，蛔也。蛟即蛕属。）皆不可取以小针。（谓力小不能制也。）心肠痛憹作痛，（难忍之状。）肿聚往来上下行，（肚腹肿起，或行无定处。）痛有休止，（虫动则痛，静则不痛。）腹热喜渴，涎出者，是蛟蛕也。（此皆虫瘕在肠胃中，为心腹痛也。）以手聚按而坚持之，无令得移，以大针刺之，久持之，虫不动，乃出针。（此即治虫瘕、蛟蛕之法。）并腹憹痛，形中上者，（此重言，症之如此，其形自中，自上而渐升者，即当以虫治之也。○㤣，音烹，满也。）
耳聋无闻，取耳中。（即手太阳经听宫穴。○又取手少阳经关冲穴，及足少阳经窍阴穴。）耳鸣，取耳前动脉。（即手少阳经耳门穴。○又取手厥阴经中冲穴，及足少阳经窍阴穴。）足髀不可举，侧而取之在枢合中，（足少阳环跳穴。）以员利针，大针不可刺。病注下血，取曲泉。（以肝不能纳血，故当刺此。）风痹淫泺，病不可已者，（邪气消烁，病难得愈。）足如履冰（寒），时如入汤中（热），股胫淫泺，（似乎酸痛而无力也。）烦心，头痛，时呕时闷，眩已汗出，久则目眩，悲已喜恐，短气不乐，不出三年死也。
《灵枢·杂病篇》  ***************************
厥，挟脊而痛至项，头沉沉然，目䀮䀮然，腰脊强，取足太阳腘中血络。厥，胸满面肿，唇漯漯然，（肿起貌。）暴言难，甚则不能言，取足阳明。（可刺解溪、冲阳、陷谷。）厥，气走喉而不能言，手足凊，大便不利，取足少阴。（可刺涌泉、太溪、交信。）厥而腹响响然，（寒气滞于脾也。）多寒气，腹中谷谷，（音斛，水谷不分之声也。）便溲难，取足太阴。（可刺大都、太白、三阴交、阴陵泉、府舍等穴。）
痿厥为四末束悗，乃疾解之，日二。（当刺四肢之穴，每日二次。）不仁者，十日而知，无休，病已止。（此节连在后，哕以草刺鼻之上，今从《类经》分列。）
嗌干，口中热如胶，取足少阴。（刺复溜穴，补肾水则火衰也。）膝中痛，取犊鼻，以员利针，发而间之。（间，非只一次也。）喉痹不能言，取足阳明。（重者，当泻其下，刺三里、下廉、丰隆、内庭、厉兑。）能言，取手阳明。（轻者，但刺之上，如合谷、阳溪、偏历、温溜、扶突、禾髎等穴。）疟不渴，间日而作，取足阳明。（可刺陷谷、内庭、厉兑。○《刺疟论》曰：刺足太阳。）渴而日作，取手阳明。（可刺商阳、三间、合谷、阳溪、大迎等穴。）齿痛不恶清饮，取足阳明。（内庭、厉兑。）恶清饮，取手阳明。（商阳、三间、合谷、偏历。）聋而不痛者，取足少阳。（客主人。）聋而痛者，取手阳明。（偏历。）衄而不止，衃血流，取足太阳。（委中。）衃血，取手太阳。（腕骨。）不已，刺宛骨下。（手少阴通里、阴郄、神门。）不已，刺腘中出血。（即委中。鼻中出血曰衄，败血凝聚，色紫黑者曰衃。衃血成流，其去多也。下云衃血，其聚而不流者也。）中热而喘，取足少阴腘中血络。（刺复溜穴，又刺足太阳。）喜怒而不欲食，言益小，取足太阴。（宜刺公孙穴。）怒而多言，刺足少阴。（复溜穴。滋水以制火也。○一作刺足少阳。）
顑痛，刺足阳明曲周动脉（颊车），见血立已。不已，按人迎于经，立已。（人迎穴浅刺之。○顑与颌同，此节本在后。）项痛，不可俯仰，刺足太阳。（痛在项后，刺天柱、束骨。）不可以顾，刺手太阳。（痛在颈侧，刺少泽、后溪、天窗。）小腹满大，上走胃至心，淅淅身时寒热，小便不利，取足厥阴。（太冲。）腹满，大便不利，腹大亦上走胸嗌，喘息喝喝然，取足少阴。（太溪。）腹满，食不化，腹响响然，不能大便，取足太阴。（太白。）心痛引腰脊，欲呕，（肾邪上逆。）取足少阴。（太溪。）心痛腹胀，啬啬然，（涩滞貌。）大便不利，取足太阴。（太白。）心痛引背，不得息，刺足少阴。不已，取手少阳。（足少阴之脉贯脊，故痛引于背，当刺大钟穴。手少阳之脉布膻中，故不得息，当刺支沟穴。）心痛引小腹满，上下无定处，便溲难，刺足厥阴。（太冲。）心痛，但短气不足以息，刺手太阴。（尺泽、太渊。）心痛，当九节刺之，按已刺，按之立已。不已，上下求之，得之立已。（此总言刺心痛之法也。九节，指督脉之筋缩穴。宜先按之，按已而刺，刺后复按之，其痛当立已。如不已，则上而手经、下而足经，求得其故而刺之，则立已也。）
气逆上，刺膺中陷者（膺窗），与下胸动脉（膻中）。腹痛，刺脐左右动脉，已刺，按之立已。（如足阳明之天枢、足少阴之肓俞皆主腹痛。）不已，刺气街。（即气冲。）已刺，按之立已。
哕，（即呃逆也。）以草刺鼻，嚏，嚏而已。（嚏则气达。）无息，而疾迎引之，立已。（闭口鼻之气，使之无息，乃迎其气而引散之，勿令上逆。）大惊之，亦可已。（言以他事惊之，则亦可已。○哕，旧本岁。马注：岁，疑作藏。今从《类经》作哕。）
《灵枢·周痹篇》  ***************************
众痹，各在其处，更发更止，更居更起，以右应左，以左应右，非能周也，更发更休也。（各在其处，谓随聚而发也，不能周遍上下，但或左或右，更发更休，患无定所，故曰众痹。）刺此者，痛虽已止，必刺其处，勿令复起。（此言必刺其原痛之处也。）周痹者，在于血脉之中，随脉以上，随脉以下，不能左右各当其所。（能上能下，但随血脉而周遍于身，故曰周痹。）痛从上下者，先刺其下以过之，后刺其上以脱之，痛从下上者，先刺其上以过之，后刺其下以脱之。（过者，去之之谓，先去其标也。脱者，拔绝之谓，后拔其本也。）此风寒湿气客于外，分肉之间，迫切而为沫，沫得寒则聚，聚则排分肉而分裂也，分裂则痛，（邪气客于肌表，渐入分肉之间，则迫切津液而为汁沫，沫得寒，则聚而不散，故排裂肉理为痛。）痛则神归之，神归之则热，热则痛解，痛解则厥，厥则他痹发，发则如是。（痛则心注其处，故神归之，神归即气归，故热，热则寒散而痛暂解，其气尚逆而为厥，厥则三气随血脉以上下者，或痛从上而下，或痛从下而上，则彼之为痹，发于血脉之中，非若众痹之左右移易也。）此内不在脏，而外未发于皮，独居分肉之间，真气不能周，（即一身之痛症。）故命曰周痹。（周身气闭也。）故刺痹者，必先切循其下之六经。（足六经也。）及大络之血结而不通，（宜泻之。）及虚而脉陷空者而调之，（宜补之。）熨而通之，（寒凝而气不周者宜之。）其瘈坚转，（瘈，急转筋之谓。）引而行之。（针引其气，而行之也。）
《灵枢·海论》  ***************************
人亦有四海，十二经水。经水者，皆注于海。（四海者，百川之宗。）胃者，水谷之海，其输上在气街，下至三里。（水谷之海入口，藏于胃以养五脏气，其胃气运行之输上者在气街，下者在三里。）冲脉者，为十二经之海，其输上在于大杼，下出于巨虚之上下廉。（此即血海也。冲脉起于胞中，其前行者，并足少阴之经侠脐上行，至胸中而散。其后行者，上循背里，为经络之海。故其输上在于足太阳之大杼，下在于足阳明之巨虚上下廉。○水谷之海者，言水谷盛贮于此，营卫由之而化生也。血海者，言受纳诸经之灌注，精血于此而蓄藏也。）膻中者，为气之海，其输上在于柱骨之上下，前在于人迎。（膻中，胸中也。宗气积于胸中，出于喉咙，以贯心脉而行呼吸，故膻中谓之气海。气海运行之输一在颃颡之后，即柱骨之上下，谓督脉之喑门，大椎也。一在颃颡之前，谓足阳明之人迎也。）脑为髓之海，其输上在于其盖，下在风府。（诸髓皆属于脑，脑为髓之海。盖，脑盖骨也，即督脉之囟会、风府，此皆髓海之上下输也。）气海有余者，气满胸中，悗息，面赤。（邪气实也。）气海不足，则气少不足以言。（正气虚也。）血海有余，则常想其身大，怫然不知其所病。（怫，怫郁也，重滞不舒之貌。）血海不足，亦常想其身小，狭然不知其所病。（狭，隘狭也，索然不广之貌。病在血者，徐而不显，故茫然不觉其所病。）水谷之海有余，则腹满。（水谷留滞于中，故腹为胀满。）水谷之海不足，则饥不受谷食。（胃虚则不能纳，故虽饥不受谷食。）髓海有余，则轻劲多力，自过其度。（骨髓充足之征。）髓海不足，则脑转耳鸣，胫酸眩冒，目无所见，懈怠安卧。（髓为精类，精衰则气去而诸症见矣。）审守其输，而调其虚实，无犯其害，顺者得复，逆者必败。（凡此四海，俱有顺逆。顺者，知所养者也，不知所养则逆矣。故审察其俞穴，如上文无犯其害，无盛盛，无虚虚也。）
《灵枢·五乱》  ***************************
清气在阴，浊气在阳，营气顺脉，卫气逆行，清浊相干，乱于胸中，是谓大悗。（清气属阳而升，在阴则乱。浊气属阴而降，在阳则乱。营气阴性，精专，行常顺脉。卫气阳性，剽悍，昼当行阳，夜当行阴。若卫气逆行，则阴阳相犯，乱于胸中而为悗闷，总由卫气之为乱耳。）故气乱于心，则烦心密默，俯首静伏，取手少阴心主之输。（神门、大陵。）乱于肺，则俯仰喘喝，接手以呼，取手太阴荥、足少阴输。（鱼际、太溪。）乱于肠胃，则为霍乱，取足太阴、阳明，（太白、陷谷。）不下者，取之三里。（气乱于内者，上则在心肺，下则在肠胃也。）乱于臂胫，则为四厥，取之先去血脉，（臂足之有血络者，刺去其血。）后取其阳明、少阳之荥输。（在臂取二间、三间、液门、中渚，在足取内庭、陷谷、侠溪、临泣。）乱于头，则为厥逆，头重眩仆，取之天柱、大杼，（足太阳经穴。）不知，取足太阳荥输。（通谷、束骨。○气乱于外者，下则在四肢，上则在头也。）
徐入徐出，谓之导气。补泻无形，谓之同精。（凡行针补泻，皆贵和缓，故当徐入徐出，导气复元而已。然补者导其正气，泻者导其邪气，总在保其精气，故曰：补泻无形，谓之同精。）是非有余不足也，乱气之相逆也。（言此非为有余不足而设，特以乱气相逆，宜导治之如是耳。）
《灵枢·逆顺肥瘦》  ***************************
年质壮大，血气充盈，肤革坚固，因加以邪。刺之者，深而留之，此肥人也。（气血正盛，故与肥壮之人同其法。）广肩腋项，肉薄厚皮而黑色，唇临临然。（唇厚质浊之谓。）其血黑以浊，其气涩以迟，为人贪于取与。刺此者，深而留之，多益其数也。（久留针。）瘦人者，皮薄色少，肉廉廉然，（薄也。）薄唇轻言。（肉瘦气少，）其血清气滑，易脱于气，易损于血。刺此者，浅而疾之。刺常人，视其白黑，各为调之。（白者同瘦人，黑者同肥人，当调其深浅之数也。）端正敦厚者，其血气和调。（即常人之度。）刺此者，无失常数也。（如《经水篇》足阳明刺深六分、留十呼之类。）
婴儿者，其肉脆，血少气弱。刺此者，以毫针浅刺而疾发针，日再可也。（若邪有未尽，宁日加再刺。）
少阴之脉独下行，何也？夫冲脉者，五脏六腑之海也，五脏六腑皆禀焉。其上者，出于颃颡，渗诸阳，灌诸精。（其上行者，输于大杼，故出于颃颡，渗灌诸阳之精。）其下者，注少阴之大络，出于气街，循阴股内廉入腘中，伏行胻骨内，下至内踝之后属而别，其下者并于少阴之经，渗三阴。（自少阴以渗及肝脾二经，所以下行也。）其前者，伏行出跗属下，（足掌属也。）循跗入大指间，渗诸络而温肌肉，（皆冲脉之气也。）故别络结，则跗上不动，不动则厥，厥则寒矣。（若冲脉之络因邪而结，则跗上之经不动而为厥寒矣。足三阴脉从足走腹，而独有足少阴肾脉绕而下行者，以冲脉与之并行故耳。）
《灵枢·血络论》  ***************************
脉气盛而血虚者，刺之则脱气，脱气则仆。（苦泻其气则阴阳俱脱，故为仆倒。）血气俱盛，而阴气多者，其血滑，刺之则射。阳气蓄积，久留而不泻者，其血黑以浊，故不能射。（阳气久留不泻，阴血日枯。）新饮而液渗于络，未合和于血也，故血出而汁别焉。（血汁相半。）其不新饮者，身中有水，久则为肿，阴气积于阳，其气因于络，故刺之血未出而气先行，故肿。（阴滞于阳，而不易散。）阴阳之气，其新相得而未和合，（血气初调。）因而泻之，则阴阳俱脱，表里相离，故脱色而苍苍然。（衰危之色。）刺之血出多，色不变，而烦悗者，刺络而虚（及）经，虚经之属于阴者阴脱，故烦悗。阴阳相得，而合为痹者，此为内溢于经，外注于络。如是者，阴阳俱有余，虽多出血，而弗能虚也。
热气因于针，则针热，热则肉着于针，故坚焉。（肉着者，即针入而紧涩难转，坚不可拔也。）
《灵枢·淫邪发梦》  ***************************
阴气盛，则梦涉大水而恐惧。（以阴胜阳，故梦多阴象。）阳气盛，则梦大火而燔焫。（以阳胜阴，故梦多阳象。）阴阳俱盛，则梦相杀。（俱盛则争。）上盛则梦飞，（阳胜者，亲乎上也。）下盛则梦堕。（阴胜者，亲乎下也。）甚饥则梦取，（因不足也。）甚饱则梦予。（与同因，有余也。）肝气盛，则梦怒。（肝在志为怒也。）肺气盛，则梦恐惧，哭泣飞扬。（肺在志为忧，故梦恐惧哭泣。肺主气，故梦飞扬。）心气盛，则梦喜笑恐畏。（心在志为喜，在变动为忧也。）脾气盛，则梦歌乐，身体重不举。（脾在声为歌，喜音乐，主肌肉也。）肾气盛，则梦腰脊两解不属。（腰为肾之府，故若腰脊不相连属。）凡此十二盛者，至而泻之立已。（阳盛则有余于腑，阴盛则有余于脏，但察其邪之所在，而以针泻之则已。）厥气客于心，则梦见邱山烟火。（厥之在人也，谓其为阳，则本非阳盛。谓其为阴，则又非阴盛。盖以五脏隔绝，精神散越，故为妄梦。心属火，故梦烟火。）客于肺，则梦飞扬，见金铁之奇物。（肺属金也。）客于肝，则梦山林树木。（肝属木也。）客于脾，则梦见丘陵大泽、坏屋风雨。（脾属士，其主湿也。）客于肾，则梦临渊，没居水中。（肾属水也。）客于膀胱，则梦游行。（膀胱属三阳之表也。）客于胃，则梦饮食。（胃为水谷之海也。）客于大肠，则梦田野。（大肠为传导之官，其曲折纳汙，类田野也。）客于小肠，则梦聚邑冲衢。（小肠为受盛之官，物之所聚，类邑衢也。）客于胆，则梦斗讼，自刳。（胆主决断，其气刚也。）客于阴器，则梦接内。（欲念之所注也。）客于项，则梦斩首。（恐怖之所及也。）客于胫，则梦行走而不能前，及居深地窌苑中。（厥逆之邪在下也。）客于股肱，则梦礼节拜起。（劳倦之所致也）客于胞䐈。则梦泄便。（胞，溲脬也。䐈，大肠也。在前则梦泄，在后则梦便。）凡此十五不足者，至而补之，立已也。（当各随其经，以针补之。）
《灵枢·顺气一日分为四时》  ***************************
春生夏长，秋收冬藏，是气之常也。（皆以阳气为言。）人亦应之，以一日分为四时，朝则为春，日中为夏，日入为秋，夜半为冬。（自子之后，太阳从左而升，升则为阳。自午之后，太阳从右而降，降则为阴。大而一岁，小而一日，无不皆然，故一日亦分四时也。）朝则人气始生，病气衰，故旦慧。日中人气长，长则胜邪，故安。夕则人气始衰，邪气始生，故加。夜半人气入藏，邪气独居于身，故甚也。其时有反者，是不应四时之气，脏独主其病，是必以脏气之所不胜时者甚，（如脾病畏木之类，值其时日，故病必甚。）以其所胜时者起也。（如脾病喜火土，肺病喜土金，肾病喜金水，肝病喜水木，心病喜木火，值其时日，故病当起。）
人有五脏，五脏有五变，五变有五输，故五五二十五输，以应五时。病在脏者，取之井。（脏主冬，冬刺井。）病变于色者，取之荥。（色主春，春刺荥。）病时间时甚者，取之输。（时主夏，夏刺输。）病变于音者，取之经，经满而血者。（音主长夏，长夏刺经。）病在胃及以饮食不节得病者，取之于合，故命曰：味主合。（味主秋，秋刺合。○按：本篇五时之刺，以应五输。谓冬刺井、春刺荥、夏刺输、长夏刺经、秋刺合者，以井应冬、荥应春、输应夏、经应长夏、合应秋也。考他篇文义，皆与此同。及《六十六难》曰：井者，东方春也，万物之始生。合者，北方冬也，阳气入藏。《七十四难》曰：经言春刺井、夏刺荥、季夏刺输、秋刺经、冬刺合，与本篇不合，必《难经》之误也。）
《灵枢·五变》  ***************************
人之有常病也，亦因其骨节皮肤腠理之不坚固者，邪之所舍也，故常为病也。
《灵枢·论勇》  ***************************
夫忍痛与不忍痛者，皮肤之薄厚，肌肉之坚脆，缓急之分也，非勇怯之谓也。
《灵枢·论痛》  ***************************
人之骨强、筋弱、肉缓、皮肤厚者，耐痛，其于针石之痛，火焫亦然。（焫，音泄，艾火烧灼。）坚肉薄皮者，不耐针石之痛，于火焫亦然。
《灵枢·背腧》  ***************************
背中大俞，在杼骨之端，肺俞在三焦之间，心俞在五焦之间，膈俞在七焦之间，肝俞在九焦之间，脾俞在十一焦之间，肾俞在十四焦之间，皆挟脊相去三寸所。则欲得而验之，按其处应在中而痛解，乃其俞也。灸之则可，刺之则不可。气盛则泻之，虚则补之。以火补者，毋吹其火，须自灭也。以火泻者，疾吹其火，传其艾，须其火灭也。
《灵枢·逆顺》  ***************************
气之逆顺者，所以应天地阴阳四时五行也。脉之盛衰者，所以候血气之虚实有余不足也。刺之大约者，必明知病之可刺，与其未可刺；与其已，不可刺也。（已者，言病既已也。）
《灵枢·贼风》  ***************************
贼风邪气之伤人也，令人病焉。尝有所伤于湿气，藏于血脉之中，分肉之间，久留而不去。若有所堕坠，恶血在内而不去。卒然喜怒不节，饮食不适，寒温不时，腠理闭而不通，其开而遇风寒，则血气凝结，与故邪相袭，则为寒痹。其有热则汗出，汗出则受风，虽不遇贼风邪气，必有因加而发焉。

卷二·灵素经文  ——————————————————————————————————————————————————————————————————————————————————————————

《灵枢·卫气失常篇》  ***************************
卫气之留于腹中，蓄积不行，菀蕴不得常所，使人肢胁胃中满，喘呼逆息者，何以去之？（卫气者，水谷之悍气也，循皮肤之中，分肉之间，熏于肓膜，散于胸腹，此卫气之常也。失其常则随邪内陷，留于腹中，蓄积不行而菀蕴为病。）其气积于胸中者，上取之。积于腹中者，下取之。上下皆满者，傍取之（俱如下文。）积于上，泻大迎（足阳明经）、天突（任脉）、喉中。（即廉泉穴。积于胸中，病喘呼逆息，故常泻之于上。）积于下者，泻三里、气街。（积于腹中，病胃中满，故当泻其下。）上下皆满者，上下取之与季胁之下一寸，重者鸡足取之。（上下皆病，胸中与腹中俱满，当取上五穴，又旁取季胁之章门穴。其积重者，即攒针以刺之，如鸡足之状。）诊视其脉，大而弦急，及绝不至者，及腹皮急甚者，不可刺也。
何以知皮肉气血筋骨之病也？色起两眉薄泽者，病在皮。（其应主肺。）唇色青黄赤白黑者，病在肌肉。（脾气通于唇。）营气濡然者，病在血气。（营本无形，若肤腠之汗，肌肉之胀，二便之泄利，皆濡然之谓，其病在营，则气血也。）目色青黄赤白黑者，病在筋。（目为肝窍，肝主筋也。）耳焦枯受尘垢，病在骨。（耳为肾窍，肾主骨也。）
人年五十以上为老，二十以上为壮，十八以下为少，六岁以下为小。（此言人之老、壮、少、小，以年而别。○以下之下，旧本上。）
膏者多气，多气者热，热者耐寒。（膏者，油也。人有多膏者，其肉淖。粗理者身寒，细理者身热，故能耐寒。而多气皮缓，故能纵腹垂腴也。）肉者多血，多血则充形，充形则平。（人有多肉者。皮肉不相离，身体容大而寒热和平也。）脂者，其血清，气滑少，故不能大，此别于众人者也。（脂者，骨中髓也。多脂者肉坚，其血必清，气滑且少。故身形不大，而必能耐寒也。此言人之有膏、有肉、有脂，其气血各有多少，若众人皮肉脂膏之不加多，各自称其身也。）
《灵枢·玉版篇》  ***************************
病之生时，有喜怒不测，饮食不节，阴气不足，阳气有余，营气不行，乃发为痈疽。阴阳不通，两热相抟，乃化为脓。夫痈疽之生，脓血之成也，积微之所生也。（由微而积。）
以小治小者，其功小。以大治大者，多害。故其已成脓血者，其惟砭石、铍、锋之所取也。（言治痈脓，小针不适用，大针即可用，砭与铍针、锋针。）诸病皆有逆顺，腹胀身热，脉大，是一逆也。（邪正盛。）腹鸣而满，四肢清（冷也）泄，其脉大，是二逆也。（此阴证得阳脉。）衄而不止，脉大，是三逆也。（亦阴证得阳脉）咳且溲血，脱形，其脉小劲，是四逆也。（正气已衰。）咳，脱形，身热，（正衰火盛。）脉小以疾，（邪亦未衰。）是谓五逆也。如是者，不过十五日而死矣。其腹大胀，四末清，脱形，泄甚，是一逆也。腹胀便血，其脉大时绝，是二逆也。（以阴证得阳脉，时绝者死脉也，）咳，溲血，形肉脱，脉抟，是三逆也（火盛水亏。）呕血，胸满引背，脉小而疾，是四逆也。（脉小带疾，虚而火盛也。）咳呕，腹胀且飧泄，（病已虚。）其脉绝，是五逆也。如是者，不过一时而死矣。工不察此者而刺之。是谓逆治。
人之所受气者，谷也。谷之所注者，胃也。胃者，水谷气血之海也，海之所行云气者，天下也。胃之所出气血者，经隧也。经隧者，五脏六腑之大络也，迎而夺之而已矣，上下有数乎？（问手足经也。）迎之五里，中道而止，五至而已，五往而脏之气尽矣，故五五二十五而竭其输矣，此所谓夺其天气者也。（五里，手阳明经穴，阴气之所在也。若迎而夺之，则脏气败绝，必致中道而止。且一脏之气，大约五至而已，针凡五往以夺之，则一脏之气已尽。若夺至二十五至，则五脏之输气皆竭，此所谓夺其天真之气也。）
《灵枢·五禁》  ***************************
刺有五禁，禁其不可刺也。甲乙日自乘，无刺头，无发朦于耳内。丙丁日自乘，无振埃于肩喉、廉泉。戊己日自乘四季，（戊己为手足四肢，合辰戌丑未之四季。）无刺腹、去爪、泻水。庚辛日自乘，无刺关节与股膝。壬癸日自乘，无刺足胫。是为五禁。（此言天干应于人身，故凡天干自乘之日，皆无刺之发朦等名，见《刺节真邪篇》。）
《灵枢·阴阳二十五人篇》  ***************************
（本篇云：二十五人之形，血气之所生，别而阴阳和平之人不与。金木水火土，别其五色五形之人，各有其五，故名篇。）
形胜色，色胜形者，至其胜时年，加感则病行，失则忧矣。形色相得者，富贵大乐（形与色必有相得，如木形人苍色，火形人赤色，土形人黄色，金形人白色，水形人黑色也。人有形胜色者，如得木形而黄色现也。色胜形者，如得木形而白色现也。但此等之人，不以本形本色相见，而有他色来见，至其形色相胜之时，值有年忌相加，此感则病行，失则忧也。）凡年忌下上之人大忌，常加（年忌者：忌，有常数也。○下上，义详全篇五行之人中。）七岁、十六岁、二十五岁、三十四岁、四十三岁、五十二岁、六十一岁，皆人之大忌，不可不自安也。（年忌始于七岁，七为阳之少，九为阳之老。阳数极于九，而极必变，故自七岁以后，凡遇九年皆为年忌。）
按其寸口人迎，以调阴阳，切（深也）循（察也）其经络之凝涩、结而不通者，此于身皆为痛痹，甚则不行，故凝涩。凝涩者，致气以温之，（留针。）血和乃止。其结络者，脉结血不行，决之乃行。（开泄之谓。）故曰：气有余于上者，导而下之。（刺其在下之穴，以引而下之。）气不足于上者，推而休之。（刺其在上之穴，推转其针，久留以待气。）其稽留不至者，因而迎之，（因气未来，当引之而使其必来。）必明于经隧（经脉之道路），乃能持之。寒与热争者，导而行之，其宛陈血不结者，则而予之。（则度也。）
《灵枢·五音五味篇》  ***************************
冲脉、任脉皆起于胞中，上循背里，为经络之海。其浮而外者，循腹右上行，会于咽喉，别而络唇口。血气盛则充肤热肉，血独盛则澹渗皮肤、生毫毛。妇人有余于气，不足于血，以其数脱血也。冲任之脉不荣口唇，故须髭不生。
《灵枢·行针篇》  ***************************
阴阳和调，而血气淖泽滑利，故针入而气出，疾而相逢也。多阴而少阳，其气沉而气往难，故数刺乃知也。其气逆与其数刺病益甚者，非阴阳之气，浮沉之势也。此皆粗之所败，工之所失。（营气主沉，卫气主浮，刺卫当浅，刺营当深，针入而气逆者，特以宜浅反深，宜深反浅也。）
《灵枢·上膈篇》  ***************************
气为上膈者，食饮入而还出。（因于气，则病在上，故食饮一入，即时还出。夫气有虚实，实而气壅，则食无所容。虚而气寒，则食不得化，皆令食入即出也。）虫为下膈，下膈者食，晬时乃出。（因于虫，则病在下，下文详言之。）喜怒不适，食饮不节，寒温不时，则寒汁流于肠中，流于肠中则虫寒，虫寒则积聚守于下脘（脘同），则肠胃充廓，卫气不营，邪气居之，（凡伤胃气，则阳虚而寒汁流于肠中，虫寒不行，则聚于下脘，而肠胃充满也。卫气，脾气也。脾气不能运行，故邪得聚而居之。）人食则虫上食，虫上食则下脘虚，下脘虚则邪气胜之，积聚以留，留则痈（壅同）成，痈成则下脘约。（邪气乘虚留聚，以致壅于下脘，要约不行，则亦因阳气之虚于下，故食入，周时复出也。）其痈在脘内者，即而痛深。其痈在外者，则痈外而痛浮，痈上皮热。（脘之内外，即言下脘也。邪伏于中，故热见于皮肉之上。）微按其痈，视气所行，（察其气所，必由以刺之也。）先浅刺其傍，稍内益深，还而刺之，毋过三行。（先以泄其流行之邪，后刺其所病之正穴，以拔其积聚之本，但至再三而止，不可过也。）察其浮沉，以为深浅，已刺必熨，令热入中，日使热内，邪气益衰，大痈乃溃。（散也。）伍以参禁，以除其内，恬憺无为，乃能行气。（凡食息起居，必参伍宜否，守其禁，以除内之再伤，又必恬憺无为，以养其气，则正气乃行，而邪气可散。盖膈症最为难愈，故当切戒如此。）后以咸苦化，谷乃下矣。（咸从水化，可以润下软坚。苦从火化，可以温胃，故皆能下谷也。○下膈一症，有食入，周日复出，而不只晬时者，有不因虫壅，而下焦不通者矣。此篇特言虫壅者，盖亦下膈之一症耳。）
《灵枢·忧恚无言》  ***************************
咽喉者，水谷之道也。喉咙者，气之所以上下者也。（人有二喉，一软一硬，软者居后，是谓咽喉。硬者居前，是谓喉咙。喉主天气，咽主地气。）会厌者，音声之户也。（喉间是薄膜，周围会合，上连悬壅。咽喉入息之道得以不乱者，赖其遮厌，故谓之会厌，能开能阖，声由以出，故谓之户。）口唇者，音声之扇也。（唇启则声扬，故谓之扇。）舌者，音声之机也。（舌动则音生，故谓之机。）悬雍垂者，音声之关也。（此即悬而下垂者，俗谓之小舌，当气道之冲，为喉间要会，故谓之关。）颃颡者，分气之所泄也。（颃颡，即颈中之喉颡，当咽喉之上，悬雍之后，张口可见者也。颡前有窍，息通于鼻，故为分气之所泄。）横骨者，神气所使，主发舌者也。（横骨，即喉上之软骨，下连心肺，故为神气所使。上连舌本，故主举发舌机。）故人之鼻洞涕出不收者，颃颡不开，分气失也。（鼻洞者，涕液流泄于鼻也。颃颡之窍不开，则清气不行，清气不行，则浊液聚而下出，由于分气之失职也。）是故厌小而疾薄，则发气疾，（速也。）其开阖利，其出气易。其厌大而厚，则开阖难，其气出迟，故重言也。（重言，言语謇涩之谓。）人卒然无音者，寒气客于厌，则厌不能发，发不能下，至其开阖不致，（不能也。）故无音。（寒气客于会厌，则气道不利，既不能发纵而高，又不能低抑而下，开阖俱有不便，故卒然失音。○此下言刺法。）足之少阴，上系于舌，络于横骨，终于会厌，两泻其血脉，（刺两足之太溪穴。）浊气乃辟。（辟，开也。○观此节之义，凡有虚劳而渐致失音者，亦属肾经，其治当同此法。）会厌之脉，上络任脉，取之天突，其厌乃发也。（天突为阴维、任脉之会，取治暴喑。）
《灵枢·寒热篇》  ***************************
寒热瘰疬在于颈腋者，此皆鼠瘘，（有）寒热之毒气也，留于脉而不去者也。（瘰疬，一名鼠瘘疮，生于颈腋间，乃阳明、少阳两经之所属。）鼠瘘之本，皆在于脏，其末上出于颈腋之间，其浮于脉中，而未内着于肌肉，而外为脓血者，易去也。从其本，引其末，（此谓治法，去其致之之本，则外见之末，自可引而衰也。）审按其道以予之。（予，与之针也。）徐往徐来以去之，其小如脉者，（初起也。）一刺知，三刺而已。（《骨空论》曰：刺寒府。）
《灵枢·邪客篇》  ***************************
持针纵舍，奈何？（纵言从缓，舍言弗用也。）必先明知十二经脉之本末，皮肤之寒热，脉之盛衰滑涩。其脉滑而盛者，病日进。虚而细者，久以持。大以涩者，为痛痹。（此言病气之盛，及元气之虚者，皆难取速效，当从缓治，以渐除之者也。）阴阳如一者，病难治。（表里俱伤，血气皆败者，是为阴阳如一，刺之必反甚，当舍而勿刺也。）其本末尚热者，病尚在。（胸腹脏腑为本，经络四肢为末。尚热者，余邪未尽也，宜从缓治。）其热已衰者，其病亦去矣。（可舍针也。）持其尺，察其肉之坚脆，小大滑涩（脉形），寒温燥湿（体气），因视目之五色，以知五脏而决死生。（目为五脏六腑之精。）视其血脉，（视陷下与否。）察其色，（察血脉之五色。）以知其寒热痛痹。（如是可以行持针纵舍之法。）持针之道，欲端以正，安以静，先知虚实而行疾徐。左指执骨，右手循之，无与肉里。（针入必中其穴，故无与肉里。）泻欲端以正，补必闭肤，辅针导气，邪得淫逸，真气得居。（此持针纵舍之道也。）肺心有邪，其气留于两肘。（在肺则尺泽，在心则少海之次。○留，当作流，下同。）肝有邪，其气留于两腋。（期门、渊腋等穴之次。）脾有邪，其气留于两筋。（脾与胃合，其脉皆自胫股上，出冲门、气冲之间，故邪气留于髀胯者，为脾经之病。）肾有邪，其气留于两腘。（肾与膀胱为表里，其经皆出膝后阴谷、委中之间，故邪气留于两腘者，为肾经之病。）凡此八虚者，皆机关之室，真气之所过，血络之所游，邪气恶血，固不得住留，住留则伤经络骨节，机关不得屈伸，故病挛也。（两肘、两腋、两髀、两腘，皆筋骨之隙，气血之所流注者，故曰八虚。正气居之则为用，邪气居之则伤经络机关，而屈伸不利，此八虚可候五脏也。机，枢机也。关，要会处也。室，犹房室也。）
《灵枢·论疾诊尺》  ***************************
诊目痛，赤脉从上下者，太阳病；从下上者，阳明病；从外走内者，少阳病。
《灵枢·刺节真邪篇》  ***************************
刺有五节：一曰振埃，二曰发朦，三曰去爪，四曰彻衣，五曰解惑。振埃者，刺外去阳病也。（振埃，尤振落尘埃，故取其外经，可以去阳病也。）阳气大逆，上满于胸中，愤䐜肩息，大气逆上，喘喝坐伏，病恶埃烟，餲（古噎字）不得息，（皆阳邪在上之症。）取之天容（手太阳）；其咳上气，穷诎（音屈）胸痛者，取之廉泉（任脉），血变而止。发朦者，刺府输，去府病也。（发朦，如去其蒙蔽也。）耳无所闻，目无所见，刺此者必于日中（阳旺气行之时）刺其听宫，中其眸子，（听宫，手太阳脉也，与目相通，故能中其眸子，刺之而声应于耳，乃其穴也。）刺邪以手坚按其两鼻窍，而疾偃（卧）其声，必应于针也。
去爪者，刺关节肢络也。（去爪，犹脱去余爪，故取关节肢络，可以去血道不通之病。）腰脊者，身之大关节也。肢胫者，人之管（键也），以趋翔也。茎垂者，（前阴宗筋。）身中之机，（可见命门元气盛衰。）阴精之候，（精由此泄。）津液之道也。故饮食不节，喜怒不时，津液内溢，乃下流于睾，血道不通，日大不休，俯仰不便，趋翔不能，此病荥然有水，不上不下，铍石所取，形不可匿，常不得蔽。（不可蔽匿等症，即餲㿗疝之类，常察在何经，以取其关节肢络。）故命曰去爪。
彻衣者，尽刺诸阳之奇输也。阴气不足则内热，阳气有余则外热。内热相抟，热于怀炭，外畏绵帛近，（不欲衣。）不可近身，（畏气。）又不可近席，（憎衣。）腠理闭塞，则汗不出，舌焦唇槁腊干，嗌燥，饮食不让美恶，取之天府（手太阴经）、大杼、中膂（俱足太阳），以去其热。补足、手太阴（大都、太渊），以出其汗，热去汗稀，（此治伤寒邪热之类也。）疾于彻衣。（言病除之速，有如彻去衣服也。）
解惑者，尽知调阴阳，补泻有余不足，相倾移也。（解惑，犹解其迷惑，故在尽知阴阳，调其虚实，可以移易其病也。）大风在身，血脉偏虚，轻重不得，颠倒无常，甚于迷惑。（此即中风之类。）泻其有余，补其不足，阴阳平复，用针若此，疾于解惑。
阴阳者，寒暑也，热则滋雨而在上，（地气上蒸。）根荄少汁。（物之气亦不在下而在上。）人气在外，皮肤缓，腠理开，血气减，汗大泄，皮淖泽，（以人身论之，其气之在表者如此。）寒则地冻水冰，（天地气寒。）人气在中，皮肤致，腠理闭，汗不出，血气强，肉间涩。当是之时，善行水者，不能往水；（水成冰，故不能使之往流。）善穿地者，不能凿冻；（地正冻，故不能凿。）善用针者，亦不能取四厥。（四肢厥逆。）血脉凝结，坚抟不往来者，亦未可即柔，故行水者，必待天温，冰释冻解，而水可行，地可穿也。人脉犹是也，治厥者，必先熨调和其经，掌与腋，肘与脚，项与脊，以调之，火气已通，血脉乃行，然后视其病脉淖泽者，刺而平之，坚紧者，破而散之，气下乃止，此所谓以解结者也。
上寒下热，（阳虚于上，而实于下也。）先刺其项太阳，久留之。（大杼、天柱等穴，留其针而补之。）已刺，则熨项与肩胛，令热下合乃止，此所谓推而上之者也。（刺后当温熨肩项之间，候其气至，上热与下相合，乃止其针，此推其下者而使之上也。）上热下寒，（阳实于上而虚于下也，）视其虚脉而陷之于经络者取之，此所谓引而下之者也。（当视其虚陷之经，取而补之，使其阳气下行而后止，此引而下之之谓也。）大热遍身，狂而妄见、妄闻、妄言，视足阳明及大络取之，虚者补之；血而实者，泻之。因其偃卧，居其头前，以两手四指，挟按颈脉动，（即人迎、大迎处。）久持之，卷而切推，下至缺盆中而复止，如前，热去乃止，此所谓推而散之也。（三阳在头，故可独取人迎而推散其热也。）
真气者，所受于天，与谷气并而充身者也。（真气，即元气也。）正气者，正风也，从一方来，非实风，又非虚风也。（风得时之正者，是为正风。故又曰：正气从一方来者。谓正风、实风，本同一方也。然正风之来，徐而和；实风之来，暴而烈，故与虚风对言也。）邪气者，虚风之贼，伤人也，其中人也深，不能自去。（从冲后来者为虚风，详《九宫八风》。）正风者，其中人也浅，合而自去，其气来柔弱，不能胜真气，故自去。（谓邪与正合，而正胜之，故自去。）虚邪之中人也，洒淅动形，起毫毛，而发腠理，其入深。内抟于骨，则为骨痹；抟于筋，则为筋挛；抟于脉中，则为血闭不通，则为痈；抟于肉，与卫气相抟，阳胜者则为热，阴胜者则为寒，寒则真气去，去则虚，虚则寒抟于皮肤之间。（阳胜则热，阴胜则寒，皆邪气也。独曰：寒则真气去。盖气属阳，人以气为主，寒胜则阳虚，所重在气也。）其气外发，腠理开，毫毛摇，气往来行则为痒，留而不去则痹，卫气不行则为不仁。（邪之在表者，其气外发，或腠理开，则汗为不敛，或毫毛动摇则毛悴而败，或气往来行，则流而为痒，或邪留不去，则痛而为痹。若卫气受伤，虚而不行，则不知痛痒，是谓不仁。）虚邪偏客于身半，其入深，内居营卫，营卫稍衰，则真气去，邪气独留，发为偏枯。其邪气浅者，脉偏痛，虚邪之入于身也深。寒与热相抟，久留而内着，寒胜其热，则骨疼肉枯；（伤于阳也。）热胜其寒，则烂肉腐肌为脓。（伤于阴也。）内伤骨，内伤骨为骨蚀。（最深者，内伤于骨，是为骨蚀，谓侵蚀及骨也。）有所疾前筋，筋屈不得伸，邪气居其间而不反，发为筋溜。（言疾有始于筋者，筋初着邪，则筋屈不得伸。若久居其间而不退，则发为筋溜，有所流注而结聚于筋也，即赘瘤之属，下仿此。）有所结，气归之，卫气留之不得反，津液久留，合而为肠溜。（邪有所结，气必归之，故致卫气失常，留而不反，则蓄积于中，流注于肠胃之间，乃结为肠溜。）久者数岁乃成，以手按之柔，已有所结，气归之，津液留之，邪气中之，凝结日以易甚，连以聚居，为昔瘤。（其始按之虽柔，或上或下，已有所结，及其久也，气渐归之，津液留之，复中邪气，则易于日甚，乃结为昔瘤。昔瘤者，非一朝夕之谓。）以手按之坚，有所结，深中骨，气因于骨，骨与气并，日以益大，则为骨疽。（又有按之而坚者，其结日大，名为附骨疽也。）有所结，中于肉，宗气归之，邪留而不去，有热则化而为脓，无热则为肉疽。（宗，大也。以阳明之气为言。邪留为热，则溃腐肌肉故为脓，无热则结为粉浆之属，聚而不散，是为肉疽。）凡此数气者，其发无常处，而有常名也。
《灵枢·卫气行》  ***************************
岁有十二月，日有十二辰，子午为经，卯酉为纬。（天象定者为经，动者为纬，子午当南北二极，居其所而不移，故为经。卯酉常东升西降，列宿周旋无已，故为纬。）天周二十八宿，而一面七星，四七二十八星。（东方角、亢、氏、房、心、尾、箕，北方斗、牛、女、虚、危、室、壁，西方奎、娄、胃、昴、毕、觜、参，南方井、鬼、柳、星、张、翼、疹，是为四七二十八星。）房昴为纬，（房在卯，昴在酉。）虚张为经。（虚在子，张在午。）是故房至毕为阳，（其位在卯辰、巳午、未申。）昴至心为阴。（其位在酉戌、亥子、丑寅。）阳主昼，阴主夜，故卫气之行，一日一夜五十周于身，昼日行于阳二十五周，（自足太阳经至手阳明经，详见下文。）夜行于阴二十五周，周于五岁。（按：经言自足少阴经而行手少阴经、手太阴经、足厥阴经、足太阴经，此独遗手厥阴经，当于他篇参详。○岁，当作脏。谓天之阳主昼，人之阳主腑，故卫气昼则行于阳分二十五周。天之阴主夜，人之阴主脏，故夜则周于五脏。）是故平旦阴尽，阳气出于目。（睛明穴。）目张则气上行于头，循项下足太阳，循背下至小指之端。（至阴穴。）其散者，别于目锐眦，下手太阳，下至手小指之间外侧。（少泽穴。）其散者，别于目锐眦，（瞳子髎。）下足少阳，注小指、次指之间。（窍阴穴。）以上循手少阳之分侧，下至小指（次指）之间。（关冲穴。）别者以上至耳前，合于颔脉，（承泣、颊车之分。）注足阳明以下行至跗上，入次指之间。（厉兑穴。）其散者，从耳下，下手阳明入大指（次指）之间，入掌中。其至于足也，入足心，出内踝，下行阴分，复合于目，故为一周。
《灵枢·九针篇》  ***************************
夫圣人之起天地之数也，一而九之，故以立九野，九而九之，九九八十一，以起黄钟数焉。以针应数也，一者，天也。天者，阳也，五脏之应天者肺；肺者，五脏六腑之盖也；皮者，肺之合也，人之阳也。故为之治针，必以大其头而锐其末，令毋得深入而阳气出。（所用在浅，但欲出其阳邪耳。）二者，地也。人之所以应土者，肉也。故为之治针，必筒其身而圆其末，令毋得伤肉分，伤则气得竭。三者，人也。人之所以成生者，血脉也。故为之治针，必大其身而圆其末，令可以按脉勿陷以致其气，令邪气独出。（用在按脉致气以出其邪，勿得过深陷于血脉之分也。）四者，时也。时者，四时八风之客于经络之中，为瘤病者也。（瘤，留也。）故为之治针，必筒其身而锋其末，令可以泻热出血而痼病竭。五者，音也。音者，冬夏之分，分于子午，阴与阳别，寒与热争，两气相抟，合为痈脓者也。故为之治针，必令其末如剑锋，可以取大脓。六者，律也。律者，调阴阳四时，而合十二经脉，虚邪客于经络而为暴痹者也。故为之治针，必令尖如牦（毫同），且圆且锐，中身微大以取暴气。七者，星也。星者，人之七窍，邪之所客于经而为痛痹，舍于经络者也。故为之治针，令尖如蚊虻喙，静以徐往，微以久留，正气因之，真邪俱往，出针而养者也。（用在微细徐缓，渐散其邪，以养真气。）八者，风也。风者，人之股肱八节也。八正之虚风，八风伤人，内舍于骨解腰脊节腠理之间，为深痹也。故为之治针，必长其身锋其末，可以取深邪远痹。九者，野也。野者，人之节解皮肤之间也。淫邪流溢于身，如风水之状，而溜不能过于机关大节者也。故为之治针，令小大如挺。其锋微圆，以取大气之不能过于关节者也。（九针图在卷三。）
身形之应九野也，左足应立脊，其日戊寅己丑。（此左足应艮宫，东北方也。立春后，东北节气也。寅丑二日，东北日辰也，故其气皆应于艮宫。然乾坤艮巽，四隅之宫也。震兑坎离，四正之宫也。土旺于四季，故四隅之宫皆应戊己，而四震之宫各有所旺，后仿此。）左胁应春分，其日乙卯。（此左胁应正宫，正东方也。春分后，正东节气也。乙卯日，东方之正也，故其气皆相应。）左手应立夏，其日戊辰己巳。（此左手应巽宫，东南方也。立夏后，东南节气也。戊辰己巳，东南日辰也，故其气皆相应。）膺喉首头，应夏至，其日丙午。（膺喉首头，应离宫正南方也。夏至后，正南节气也。丙午日，南方之正也，故其气皆相应。）右手应立秋，其日戊申己未。（此右手应坤宫，西南方也。立秋后，西南节气也。戊申己未，西南日辰也，故其气皆相应。）右胁应秋分，其日辛酉。（此右胁应兑宫，正西方也。秋分后，正西节气也。辛酉日，西方之正也，故其气皆相应。）右足应立冬，其日戊戌己亥。（此右足应干宫，西北方也。立冬后，西北节气也。戊戌己亥，西北日辰也，故其气皆相应。）腰尻下窍应冬至，其日壬子。（此腰尻下窍应坎宫，正北方也。冬至后，正北节气也。壬子日，北方之正也，故其气皆相应。）六腑、膈下三脏应中州，其大禁，大禁太乙所在之日，及诸戊己。（此膈下，应中宫也。膈下，腹中也。三脏，肝脾肾也。六腑三脏，俱在膈下腹中，故应中州。其大禁者，在太乙所在之日，及诸戊己日。盖戊己属土，虽寄旺于四季，而实为中宫之辰，故其气应亦如太乙，即冬至居叶蛰宫四十六日，立春居天留宫四十六日之类是也。○张景岳曰：《九宫八风篇》只言八宫，而不及中宫。此节乃言中宫太乙所在之日，意者于八宫太乙数中，几值四季土旺用专之日，即中宫太乙之期也。惟博者正之。）凡此九者（九宫），善候八正所在之处，（八正，即八方旺气之所在，太乙之谓也。九宫定则八正之气可候矣。）所主左右上下，身体有痈肿者，欲治之，无以其所值之日溃治，是谓天忌日也。（太乙所在天忌图在卷三。）
《灵枢·痈疽篇》  ***************************
寒邪客于经络之中则血涩，血涩则不通，不通则卫气归之，不得复反，故痈肿。（言其留聚不散也。）寒气化为热，热胜则腐肉，肉腐则为脓，脓不泻则烂筋，筋烂则伤骨，骨伤则髓消，不当骨空，不得泄泻，血枯空虚，则筋骨肌肉不相荣，经脉败漏，熏于五脏，脏伤故死矣。（痈毒由浅至深，伤脏则死，如下文所云。）痈发于嗌中，名曰猛疽，猛疽不治，化为脓，脓不泻，塞咽，半日死。其化为脓者，泻则合豕膏，冷食，三日已。（猛疽，言为害之急也。若脓已，泻当服豕膏可以愈之，即猪脂之炼净者也。）发于颈，（前颈也。）名曰天疽，其痈大以赤黑，（毒甚也。）不急治，则热气下入渊腋前，伤任脉，内熏肝肺，熏肝肺，十余日而死矣。阳气大发，（邪热之甚也。）消脑留项，名曰脑烁，其色不乐，（伤乎神也。）项痛而如刺以针。（毒之锐也。）烦心者，死不可治。（邪犯其脏，故不可治。）发于肩及臑，名曰疵痈，其状赤黑，急治之。此令人汗出至足，不害五脏，痈发四五日，逞焫之。（逞，疾也。焫，艾炷也。）发于胁下赤坚者，名曰米疽，治之以砭石，欲细而长，疏砭之，涂以豕膏六日已，勿裹之。其痈坚而不溃者为马刀挟缨，急治之。（此即瘰疬也，挟缨，《经脉篇》作侠瘿。）发于胸，名曰井疽，其状如大豆三四日起，不早治，下入腹不治，七日死矣。（发于胸者，能熏心肺，若不早治，而使之入腹，毒尤甚矣，故死期之速如此。）发于膺，名曰甘疽，色青，其状如谷实[艹/（舌瓜）][艹/（婁瓜）]。（即栝楼也，言痈所结聚，形如谷实之累累，栝楼之软而不溃，中有所蓄如子也。此症延绵难愈，盖即乳痈之属。）发于胁，名曰败疵。败疵者，女子之病也。灸之，其病大痈脓。治之，其中乃有生肉，大如赤小豆。剉菱、翘草根各一升，以水一斗六升，煮之竭，为取三升，则强饮厚衣，坐于釜上，令汗出至足已。（菱，芰也。翘，连翘也。二草之根，俱能解毒，故各用一升，大约古之一升，得今之三合有零。以水一斗六升，煮取三升，手折数，类此。）发于股胫，（大股也。）名曰股胫疽，其状不甚变，（亦形不显也。）而痈脓抟骨，（言脓着于骨，今人所谓贴骨痈也。）不急治，三十日死矣。发于尻，名曰锐疽，其状赤坚大，急治之。不治，三十日死矣。发于股阴，名曰赤施，不急治，六十日死。在两股之内，不治，十日而当死。（股阴，大股内侧也，当足太阴箕门、血海，及足厥阴五里、阴包之间，皆阴气所聚之处，故不治则死。若两股俱病，则伤阴之极，其死尤速。）发于膝，名曰疵痈，其状大，痈色不变，寒热如坚石，勿石，石之者死。须其柔乃石之者，生。（膝痈未成而石之者，伤其筋之府，故致于死。若柔，则脓成矣，砭之无害也。）诸痈疽之发于节而相应者，不可治也。发于阳者百日死，发于阴者三十日死。（诸节者，神气之所游行出入也，皆不宜有痈毒之患。若其相应，则发于上而应于下，发于左而应于右，其害尤甚，为不可治。然发于三阳之分者，毒浅在腑，其死稍缓。发于三阴之分者，毒深在脏，不能出一月也。）发于胫，名曰兔啮，其状赤至骨，急治之。不治，害人也。（兔啮，如有所啮伤也。）发于内踝，名曰走缓，其状痈也，色不变，数石其输，（砭其所肿之处也，而止。）其寒热不死。发于足上下，名曰四淫，其状大痈，急治之，百日死。（阳受气于四末，而大痈淫于其间，阳毒之盛极也，当急治。否则真阴日败，故逾三月而死。）发于足傍，名曰厉痈，其状不大，初如小指，发急治之，去其黑者，不消辄益。（谓初如小指而不治，则日以益大也。）不治，百日死。发于足指，名曰脱痈，其状赤黑，死不治。不赤黑，不死。不衰急，斩之，不则死矣。（痈发于足者，多为凶候。至于足指，皆六井所出，而痈色赤黑，其毒尤甚。若无衰退之状，则急当斩去其指，庶得保生，否则毒气连脏，必至死矣。）营卫稽留于经脉之中，则血涩而不行，不行则卫气从之而不通，壅遏而不得行，故热。大热不止，热胜则肉腐，腐则为脓，然不能陷骨，髓不为焦枯，五脏不为伤，故命曰痈。（此辨痈之浮浅，在表也。）热气淳盛，下陷肌肤，筋髓枯，内连五脏，血气竭，当其痈下筋骨良肉皆无余，故命曰疽。（此言疽之毒深，故内连五脏，外败筋骨良肉也。）疽者，上之皮夭以坚，上如牛领之皮。（言皮色黑黯不泽也。）痈者，其皮上薄以泽，此其候也。
《素问·异法方宜论》  ***************************
一病，而治各不同，皆愈者，地势使然也。故东方之域，天地之所始生也，鱼盐之地，海滨傍水。其民食鱼而嗜咸，皆安其处，美其食。鱼者使人热中，盐者胜血，故其民皆黑色疏理，其病皆为痈疡，其治宜砭石。（《山海经》曰：高氏之山，有石如玉，可以为针，即砭石也。）故砭石者，亦从东方来。（来，起见也。）西方者，金玉之域，沙石之处，天地之所收引也。其民陵居而多风，水土刚强，其民不衣而褐荐，华食而脂肥，故邪不能伤其形体，其病生于内，其治宜毒药。故毒药者，亦从西方来。北方者，天地所闭藏之域也，其地高陵居，风寒冰冽。其民乐野处而乳食，脏寒生满病，其治宜灸焫。（音泄，艾火烧灼。）故灸焫者，亦从北方来。南方者，天地所长养，阳之所盛处也，其地下水土弱，雾露之所聚也。其民嗜酸而食胕（腐同），故其民皆致理而赤色，其病挛痹，其治宜微针。故九针者，亦从南方来。中央者，其地平以湿，天地所以生万物也众。其民食杂而不劳，故其病多痿厥寒热，其治宜导引按跷。（导引，谓摇筋骨，动肢节。按，谓捏按皮肉。跷，谓捷举手足。）故导引按跷者，亦从中央出也。故圣人杂合以治，各得其所宜，故治所以异，而病皆愈者，得病之情，知治之大体也。
《素问·诊要经终论》  ***************************
正月、二月，天气始方，地气始发，人气在肝。（方，正也，言天地气正发生其万物也。）三月、四月，天气正方，（阳气明盛。）地气定发，（万物华而欲实。）人气在脾。（季终，土寄而旺。）五月、六月，天气盛，（天阳赫盛。）地气高，（地焰高升。）人气在头。（火性炎上，故人气在头。）七月、八月，阴气始杀，人气在肺。（阴气肃杀，类合于金，故人气在肺。）九月、十月，阴气始冰，地气始闭，人气在心。（随阳而入，故人气在心。）十一、十二月，冰复，地气合，人气在肾。（阳气深复，故人气在肾。夫气之变也，发生于木，长茂于土，盛高而上，肃杀于金，避寒于火，伏藏于水，斯皆随顺阴阳，气之升沉也。下文四季，言气之浅深。）故春刺散腧及与分理，血出而止，（散腧，即诸经之散穴也。）甚者传气，间者环也。（传，布散也。病甚者，宜久留待其传气。环，周也。病稍间者，但候其气行一周于身，约二刻，可止针也。）夏刺络腧，见血而止，尽气闭环，痛病必下。（夏宜宣泄，故必见血而止。尽气，谓去其邪血、邪气也。闭环，谓去针闭穴，须气行一周之顷也。凡有痛病，必退下矣。）秋刺皮肤循理，上下同法，神变而止。（上言手经，下言足经，刺皆同法，邪犹未深，故但察其脉，气变易异于未刺之前，可止针也。脉者，神之变，故曰神变。）冬刺腧窍于分理，（孔穴之深者曰窍。）甚者直下，（察邪所在而直取其深处。）间者散下。（或左右、上下散布其针，而稍宜缓也。）春夏秋冬，各有所刺，法其所在。
《素问·平人气象论》  ***************************
胃之大络，名曰虚里，贯膈络肺，出于左乳下，其动应衣，脉宗气也。（此言胃之大络，其脉微动于左乳之下，似乎应衣，可验虚里之胃气。）盛喘数绝者，则病在中，（若虚里动甚而如喘，或数急而兼断绝者，由中气不守也。）结而横，有积矣，（虚里之脉时一止，或横格于指下，因胃气之积滞也。）绝不至曰死，（虚里脉绝者必死。）乳之下，其动应衣，宗气泄也。（此言虚里之脉大动，真有若与衣俱振者，是宗气不固而大泄于外，中虚之候也。○凡患阴虚劳怯，则心下多有跳动，及为惊悸慌张者，是即虚里之动也。但动之微者，病尚微；动之甚者，病则甚。亦可因此以察病之轻重。夫谷入于胃，以传于肺，五脏六腑皆以传气，是由胃气而上为宗气也。气为水母，气聚则水生，是由肺气而下生肾水也。今胃气传之肺，而肾虚不能纳，故宗气泄于上，则肾水竭于下，肾愈虚则气愈无所归，气不归则阴愈虚矣。故欲纳气归原者，宜纯甘之剂，填补真阴为法。）
《素问·藏气法时论》  ***************************
肝病者，两胁下痛引少腹，令人善怒。（此肝之实邪也。）虚则目䀮䀮无所见，耳无所闻，善恐，如人将捕之，取其经，厥阴与少阳。（虚者当补，可刺曲泉、侠溪；实者当泻，可刺行间、阳辅。下仿此。）气逆则头痛，耳聋不聪，颊肿，取血者。（取其经血盛之处，下仿此。）心病者，胸中痛，胁支满，胁下痛，膺背肩胛间痛，两臂内痛。（此心经之实邪也。）虚则胸腹、大胁下与腰相引而痛，取其经，少阴、太阳，舌下血者。（舌本下刺出血。）其变病，刺郄中血者。（变病，谓病属少阴而症异者，刺阴郄穴，血去则邪随而泻矣。）脾病者，身重善饥，肉痿足不收，行善瘈，脚下痛。（此脾经之实邪也。）虚则腹满，肠鸣飧泄，食不化，取其经，太阴、阳明、少阴血者。（脾虚则失其健运之用，而中气不治，脾与胃为表里，肾主水，水能助湿伤脾也，故当取足太阴、阳明之经，又取足少阴之血，以为其寒实。如脾心痛，刺然谷、太溪之类。）肺病者，喘咳逆气，肩背痛，汗出，（此肺经之实邪也。）尻、阴股、膝、髀、腨、胻、足皆痛。（此病皆足少阴经以气陷下部而母病及子也，故下文兼取足少阴以治之。）虚则少气，不能报息，耳聋嗌干，取其经，太阴、足太阳之外，厥阴内血者。（外言前、内言后，乃足少阴脉也。视左右足脉，凡少阴部分有血满异于常处者，取而去之，以泻其实。）肾病者，腹大胫肿，喘咳身重，寝汗出，憎风。（此肾经之实邪也。）虚则胸中痛，（肾脉注胸中也。）大腹小腹痛，（肾脉上自幽门，下至横骨，挟腹中，行两旁各半寸，循腹里也。）清厥意不乐，（四末之阳，受气于胸腹，胸腹病则阳气不宣于四末，故清冷而四末厥逆。胸中，即膻中，喜乐出焉，故痛则意不乐也。）取其经，少阴、太阳血者。（凡刺之道，自当虚补实泻，然经络有血，犹当先去血脉，而后平其有余不足焉。故五脏虚实之病，治法如上。）
《素问·血气形志篇》  ***************************
夫人之常数，太阳常多血少气，少阳常少血多气，阳明常多气多血，（后天之数，从太而少。）少阴常少血多气，厥阴常多血少气，太阴常多气少血。（先天之数，自少而太。）足太阳与少阴为表里，少阳与厥阴为表里，阳明与太阴为表里，手太阳与少阴为表里，少阳与心主为表里，阳明与太阴为表里。今知手足阴阳所苦，凡治病必先去其血，乃去其所苦，伺之所欲，（窥伺其欲散、欲软、欲缓、欲收、欲坚之意。）然后泻有余补不足。形乐志苦，病生于脉，治之以灸刺。（形乐，身无劳也。志苦，心多虑也。心主脉，深思过虑，则脉病矣。当治经络，故宜灸刺之。）形乐志乐，病生于肉，治之以针石。（饱食终日，无所运用，多伤于脾。脾主肌肉，病则或为卫气留，或为脓血聚，故当用针石以取之。）形苦志乐，病生于筋，治之以熨引，（劳则伤筋，宜用药熨导引之法。）形苦志苦，病生于咽嗌，治之以甘药。（形苦志苦，必多忧思。忧伤肺，思伤脾，脾肺之脉，上循咽嗌，如人之悲忧过度，则喉咙哽咽，食饮难进。思虑过度，则上焦痞隔，咽中核塞是也。因损于脏，当以甘药调之。）形数惊恐，经络不通，病生于不仁，治之以按摩醪药。（不仁，顽痹软弱也。按摩者，导气行血也。醪药，药酒也。○《灵枢·九针论》同。）
《素问·宝命全形论》  ***************************
凡刺之真，必先治神，（正气也。）五脏已定，九候已备，后乃存针。众脉不见，众凶弗闻，外内相得，无以形先，可玩往来，乃施于人。人有虚实，五虚勿近，五实勿远，（虚病不利于针，实邪最所当用。）至其当发，间不容瞚。（发，出针也。瞚，瞬同。言针发有期，或迟或速，在气机之顷，不可以瞬息误也。）手动若务，（动，用针也。务，专其务而心无二也。）针耀而匀，（耀，精洁也。匀，举措从容也。）静意视义，观适之变。（适，至也。变，虚实之变也。观之以静，察变之道也。）是谓冥冥（幽隐也），莫知其形。（言血气之变，不形于外，惟明者能察有与无。）
刺虚者须其实，（补虚须纳其气而实之。）刺实者须其虚。（泻实须泄其气而虚之。）经气已至，慎守勿失，深浅在志，远近若一，如临深渊，手如握虎，神无营于众物。（详在《针解篇》。）
《素问·八正神明论》  ***************************
凡刺之法，必候日月星辰，四时八正之气，气定乃刺之。（言针者，必察日之寒温，月之空满，二十八宿之分，应水漏刻，及四时正气、八节之风，义如下文，气定，定其所宜也。）是故天温日明（阳盛阴衰），则人血淖液而卫气浮，故血易泻、气易行。（血淖液则易泻；气浮则易行。）天寒日阴（阳衰阴胜），则人血凝泣（音涩），而卫气沉。（凝则难泻，沉则难行。）月始生，则血气始精，卫气始行。（精，正也。流，利也。）月郭满，则血气实，肌肉坚。月郭空，则肌肉减，经络虚，卫气去，形独居。是以因天时而调血气也，是以天寒无刺，（营卫疑涩也。）天温无凝，（血气易行也。）月生无泻，（恐伐其生气。）月满无补，（恐助其邪气。）月郭空无治。（此以阴气虚，邪不能去也。）故曰月生而泻，是为脏虚。（虚其虚也。）月满而补，血气扬溢，络有留血，命曰重实。（实其实也。）月郭空而治，是为乱经，阴阳相错，真邪不别，沉以留止，（邪气沉留。）外虚内乱，淫邪乃起。星辰者，所以制日月之行也。八正者，所以候八风之虚邪，以时至者也。（四正四隅，谓之八正，即八宫也。八方之气，以时而至，谓之八风。从所居之乡来者为实风；从所卫之方来者为虚风。实风主生长，虚风主杀害。察八正之位，则邪之伤人，虚实可知矣。）四时者，所以分春秋冬夏之气所在，以时调之也。八正之虚邪，避之勿犯。（人身之气，分四时而调之。天地之气，候虚风而避之。）以身之虚，而逢天之虚，两虚相感，其气至骨，入则伤五脏。（人之虚，血气虚也。天之虚，如《岁露论》所云：乘年之衰，逢月之空，失时之和。因为贼风所伤，是谓三虚是也。以虚感虚，故邪气深入至骨而伤五脏。）工候救之，弗能伤也。故曰：天忌不可不知也。（工能知而勿犯，犯而能救，故可弗伤。凡太乙所居之乡，气有邪正虚实，出乎天道，所当避忌，故曰天忌。详见《九针论》，有图在卷三。）
泻必用方，（正也。）方者，以气方盛也，以月方满也，以日方温也，以身方定也，以息方吸而内针，（气之来也。）乃复候其方吸而转针，（此即先补真气也。）乃复候其方呼而徐引针，（引，犹出也。）故曰：泻必用方，其气易行焉。补必用员，（员，活也。）员者，行也。行者，移也。（行者，行其气。移者，导其滞。凡正气不足，则营卫不行，血气留滞，故用员，以行之补之。）刺必中其营，（深入血脉。）复以吸排之也。（排，除去也。即下篇候吸引针之谓。）故员与方，非针也。（非针之形，言针之用也。○按《官能篇》曰：泻必用员，补必用方。详求其意，《灵枢》言：员者，流利也，用针员活而迎夺之，故可以泻。方，即端正安静之谓，微留疾出，防护真气，故可以补，与本篇似乎相反。然方员义各有发明，不可执一也。）故养神者，必知形之肥瘦，营卫血气之盛衰。血气者，人之神，不可不谨养。（形者，神之体。神者，形之用。故欲养神者，不可不谨养其形。）
《素问·离合真邪论》  ***************************
夫圣人之起度数，必应于天地。故天有宿度，（二十八宿，三百六十五度。）地有经水，人有经脉。（清、渭、海、湖、汝、渑、淮、漯、江、河、济、漳，以合人之十二经脉。）天地温和，则经水安静。天寒地冻，则经水凝泣。（不行也。）天暑地热，则经水沸溢。（泛滥也。）卒风暴起，则经水波涌而陇起。（阴阳不和也。）夫邪之入于脉也，寒则血凝泣，暑则气淖泽，（皆由于寒热之变。）虚邪因而入客，亦如经水之得风也。经之动脉，其至也，亦时陇起，其行于脉中，循循然。（其因虚而入客于经，亦如经水之得风，即血脉之得气也，故致经脉亦时陇起。盖邪在脉中，随正气往来，以为之动静耳。循循，随顺貌。）至其寸口中手也，时大时小，大则邪至，小则平，其行无常处。（邪气随脉，必至寸口，有邪则陇起而大，无邪则平和而小，随其所在，而为形见，故行无常处。）在阴与阳，不可为度，从而察之，三部九候，卒然逢之，早遏其路。（遏者，制也。）吸则内针，无令气忤，（吸则气至，刺实者，去其逆气，故令无忤。）静以久留，无令邪布，（前气未除，后气将至，故当静留其针，俟而泻之，无令邪气复布也。）吸则转针，以得气为度。（邪气未泄，候病者再吸，乃搓转其针，以针下得气之故为度。）候呼引针，呼尽乃去，大气皆出，故命曰泻。（引，引退也。○入气曰吸，出气曰呼，呼尽则次其吸，吸至则不兼呼，此言泻法。吸则内针，下言补法，呼尽内针，可知泻法，中原有先补之义。）不足者补之，必先扪而循之，（先以左手扪摸循按者，欲得其穴也。）切而散之，（以指切捺其穴，欲其气之行散也。）推而按之，（再以指揉，按其肌肤，欲针道之流利也。）弹而怒之，（以指弹其穴，欲其意有所注，则气必随之，故脉络䐜满如怒起也。）抓（音爪）而下之，（用法如前，然后以左手爪甲掐其正穴，方下针也。）通而取之，（下针之后，必候气通以取病邪。）外引其门，以闭其神，（门，穴门也。此得气出针之法。）呼尽内针，静以久留，以气至为故，如待所贵，不知日暮。（即静以久留，候气至也。）其气以（已同）至，适而自护。（调适，爱护。）候吸引针，气不得出，各在其处，（候吸引针，则气充于内。）推阖其门，令神气存，大气留止，故命曰补。（推阖其门，则气固于外，神气存留，故谓之补。○呼尽内针以下，详言补法。）
《素问·通评虚实论》  ***************************
腹暴满，按之不下，取太阳经络者，胃之募也。（手太阳经之络，即任脉之中脘，中脘为手太阳、少阳、足阳明脉所生，故云太阳经络者，胃之募也。）少阴俞，去脊椎三寸傍五，（又取肾俞穴，脊椎两旁共为三寸，各五痏也。）用员利针。霍乱，刺俞傍五。（即肾俞旁志室穴，各刺五。）足阳明及上傍三，（又刺胃俞及脾俞之外意舍，各三痏。）刺痫惊，脉五。（五脉如下文。）针手太阴各五，（左右各五。）刺经，（经渠。）太阳五。（阳谷穴各五痏。）刺手少阴经络傍者一，（手少阴之经灵道穴，在络穴通里之旁一，各一也）足阳明一，（亦言经穴解溪也。）上踝五寸刺三针。（足少阳之络光明穴，各刺三痏。）
《素问·刺热论》  ***************************
肝热病者，小便先黄，腹痛，多卧，身热，热争则狂言及惊，胁满痛，手足躁，不得安卧，庚辛甚，甲乙大汗，气逆则庚辛死。（庚辛属金，克肝木也。甲乙属木，肝当旺也，逆为邪胜脏也。）刺足厥阴，少阳。（少阳为厥阴之表，故皆当刺之。）其逆则头痛员员，（靡定貌。）脉引冲头也。心热病者，先不乐，数日乃热，热争则卒心痛烦闷，善呕，头痛面赤无汗，壬癸甚，丙丁大汗，气逆则壬癸死。（壬癸属水，克心火也。丙丁属火，心当旺也。）刺手少阴、太阳。（太阳为少阴之表，故皆当刺之。）脾热病者，先头重，颊痛，烦心，颜青，欲呕，身热，热争则腰痛，不可用俯仰，腹满泄，两颔痛，甲乙甚，戊己大汗，气逆则甲乙死。（甲乙属木，克脾土也。戊己属土，脾当旺也。）刺足太阴、阳明。（阳明为太阴之表，故皆当刺之。）肺热病者，先淅然厥，起毫毛，恶风寒，舌上黄，身热，热争则喘咳，痛走胸膺背，不得太息，头痛不堪，汗出而寒，丙丁甚，庚辛大汗，气逆则丙丁死。（丙丁属火，克肺金也。庚辛属金，肺当旺也。）刺手太阴、阳明。（肺、大肠二经。）出血如豆大，立已。（取其络脉之盛者。）肾热病者，先腰痛胻酸，苦渴数饮，身热，热争则项痛而强，胻寒且酸，足下热，不欲言，其逆则项痛员员，澹澹然，（精神短少貌。）戊己甚，壬癸大汗，气逆则戊己死。（戊己属土，克肾水也，壬癸属水，肾当旺也。）刺足少阴、太阳。（肾、膀胱二经。）肝热病者，左颊先赤。心热病者，颜先赤。脾热病者，鼻先赤。肺热病者，右颊先赤。肾热病者，颐先赤。病虽未发，见赤色者刺之，名曰治未病。（赤色见于五部，则为病之先兆，当求其脏而预治之。）热病从部所起者，至期而已。（至其旺日，如肝病则甲乙是也。）其刺之反者，三周而已，（反，谓泻虚补实也。三周，三日也。）重逆则死。（一误者，尚待三周。再误者，邪益深而正益敝，故死。）诸治热病，以饮之寒水乃刺之，必寒衣之，居止寒处，身寒而止也。（欲其阴气自内达表，热泄于外也。）热病先胸胁痛，手足躁，刺足少阳，补足太阴。（胸胁痛，丘虚主之，补足太阴者，当于井荥取也。）病甚者，为五十九刺。（见《灵枢·热病篇》。）热病始手臂痛者，刺手阳明、太阴，而汗出止。（商阳、列缺等穴。）热病始于头首者，刺项太阳（天柱），而汗出止。热病始于足胫者，刺足阳明，而汗出止。（足阳明可汗出，当刺内庭、陷谷。）热病先身重骨痛，耳聋，好瞑，刺足少阴，病甚为五十九刺。（刺足少阴者，据经无正主穴，当取井荥耳。若其病甚，则当用五十九刺。）热病先眩冒而热，胸胁满，刺足少阴、少阳。（头脑晕转曰眩，眼目蒙昧曰冒。骨之充为脑，骨之精为瞳子，皆主于肾。又足少阳之脉起目锐眦，循胁里，皆为此症。故当在二经酌取之，亦井荥耳。）
热病气穴，三椎下间（魄户），主胸中热。四椎下间（膏肓俞），主膈中热。五椎下间（神堂），主肝热。六椎下间（譩譆），主脾热。七椎下间（膈关），主肾热，荣在骶也。（此总言治热之脏俞也，独刺上之七节，主疗阳邪。椎，脊骨节也。荣，阴气也。骶，尾骶也。阳邪治在上，若刺下之七椎，则虚其阴，故戒之。曰荣在骶也。）项上三椎陷者，中也。（取脊骨之法，项骨三节之下陷者中，穴名大椎，由此而下数之，则循序可得矣。）
《素问·刺疟论》  ***************************
（疟有六经五脏之不同，刺法因之以异。）
足太阳之疟，令人腰痛头重，寒从背起，先寒后热，熇熇暍暍然，热止汗出，难已。（刺委中。）足少阳之疟，令人身体解㑊，寒不甚，热不甚，恶见人，见人心惕惕然，热多汗出甚。（刺侠溪。）足阳明之疟，令人先寒洒淅，洒淅寒甚，久乃热，热去汗出，喜见日月光火气，乃快然。（刺冲阳。）足太阴之疟，令人不乐，好太息，不嗜食，多寒热汗出，病至则善呕，呕已乃衰。（刺隐白、太白、公孙。）足少阴之疟，令人呕吐甚，多寒热，热多寒少，欲开户牖而处，其病难已。（宜刺太溪、大钟，经不言刺，缺文。）足厥阴之疟，令人腰痛，少腹满，小便不利如癃状，非癃也，数便意恐惧，气不足，腹中悒悒。（刺太冲。）肺疟者，令人心寒，寒甚热，热间善惊，如有所见者。（刺列缺、合谷。）心疟者，令人烦心甚，欲得清水，反寒多，不甚热。（刺神门。）肝疟者，令人色苍苍然，太息，其状若死者。（刺中封。）脾疟者，令人寒，腹中痛，热则肠中鸣，鸣已汗出。（刺商丘。）肾疟者，令人洒洒寒，腰脊痛宛转，大便难，目眴眴然，手足寒。（刺金门、太溪。）胃疟者，令人且病，善饥而不能食，食而肢满腹大。（刺厉兑、解溪、三里，太阴之商丘。）疟发身方热，刺跗上动脉，（足阳明经冲阳。）开其孔出其血，立寒。疟方欲寒，刺手足阳明、太阴。（疟之将发未发，当随此四经之井输而刺之。）疟脉满大急，刺背俞，用中针傍五胠俞各一，适肥瘦出其血也。（满大急，阳邪之实也。背为诸阳之府，故当刺魄户、神堂、譩譆、膈关、魂门等穴。《水热穴论》五脏俞旁五，以泻五脏之热，与此大同。胠，胁也。其穴旁开近胁，故曰：旁五胠俞。适肥瘦出血者，谓瘦者浅刺少出血，肥者深刺多出血也。）疟脉小实急，灸胫少阴，刺诸井。（脉小实急，阴邪胜也。阴盛者生内寒，故当灸足少阴复溜以散寒，又刺足太阳至阴以补阳也。）疟脉缓大虚，便宜用药，不宜用针。诸疟而脉不见，刺十指间出血，血去必已，先视身之赤如小豆者，尽取之。（阳亢而脉反伏，故如是刺之，以泻阳。）十二疟者，其发各不同时，察其病形，以知其何脉之病也。先其发时，如食顷而刺之，一刺则衰，二刺则知，三刺则已。不已，刺舌下两脉出血；（左金津，右玉液。）不已，刺郄中盛经出血（委中），又刺项以下侠脊者，必已。（大杼、风门。）舌下两脉者，廉泉也。（其穴在舌根下左右泉脉，故曰廉泉。）刺疟者，必先问其病之所先发者，先刺之。先头痛及重者，刺头上（百会、上星），及两额（悬颅）、两眉间（攒竹）出血。先项背痛者，（刺风池、风府、大杼、神道。）先腰脊痛者，刺郄中出血。先手臂痛者，先刺手少阴（少冲）、阳明（商阳）、十指间。（各随其所病之经，亦取井穴。）先刺足阳明（厉兑），十指间出血。（各因其邪居之所，泻其井穴。）风疟者，疟发则汗出恶风，刺三阳经背俞之血者。（足太阳经膀胱俞、胃俞、胆俞，刺浮络出血。）胻酸痛甚，按之不可。（痛益甚也。）名曰附髓病，（其邪深伏，故名。）以镵针针绝骨出血，立已。身体小痛，刺至阴，诸阴之井无出血，间日一刺。（邪气微，故刺太阳至阴穴，与诸阴经井穴同法，无令出血，但间日一刺之，则邪气自泄矣。）疟不渴，间日而作，刺足太阳。（邪在表也。○《杂病篇》曰：取足阳明。）渴而间日作，刺足少阳。（邪在表里之间。○《杂病篇》曰：渴而日作，取手阳明。）温疟汗不出，为五十九刺。（先热后寒，汗不出，表实也，故为五十九刺，以泻表实，详见《热病篇》《水热穴论》。）
《素问·刺欬论》  ***************************
五脏六腑皆令人咳，非独肺也。皮毛者，肺之合也，皮毛先受邪气，邪气以从其合也。其寒饮食入胃，从肺脉上至于肺，则肺寒，肺寒则外内合邪，因而客之，则为肺咳。五脏各以其时受病，非其时，各传以与之。乘秋，则肺先受邪；乘春，则肝先受之；乘夏，则心先受之；乘至阴，则脾先受之；乘冬，则肾先受之。肺咳之状，咳而喘息有音，甚则唾血。（肺络逆也。）心咳之状，咳则心痛，喉中介介如梗状，甚则咽肿喉痹。肝咳之状，咳则两胁下痛，甚则不可以转，转则两胠下满。脾咳之状，咳则右胠下痛，阴阴引肩背，甚则不可以动，动则咳剧。肾咳之状，咳则腰背相引而痛，甚则咳涎。（肾为水脏，主涎饮也。）五脏之久咳，乃移于六腑。脾咳不已，则胃受之，胃咳之状，咳而呕，呕甚则长虫出。（蛔虫居肠胃之中，呕甚则随气而上出。）肝咳不已，则胆受之，胆咳之状，咳呕胆汁。（呕苦汁也。）肺咳不已，则大肠受之，大肠咳状，咳而遗失（《甲乙经》作遗矢。）心咳不已，则小肠受之，小肠咳状，咳而失气，气与咳俱失。（小肠之下，则大肠也，大肠之气出于小肠之化，故咳则下奔失气。）肾咳不已，则膀胱受之，膀胱咳状，咳而遗溺，久咳不已，则三焦受之，三焦咳状，咳而腹满，不欲食饮，此皆聚于胃关于肺，使人多涕唾，而面浮肿，气逆也。（阳明之脉起于鼻，会于面，出于口，故令多涕唾而面浮肿，肺为脏腑之盖而主气，故令气逆。）治脏者，治其俞。（肺太渊，心神门，肝太冲，脾太白，肾太溪。一作背上各脏之俞，误。）治腑者，治其合。（胃三里，胆阳陵泉，大肠曲池，小肠小海，膀胱委中，三焦天井。）浮肿者，治其经。（脉之所行者为经，如经渠、阳溪、解溪、商丘等穴是也。诸咳之浮肿气逆者，当各随其所病之经刺之。）
《素问·卒痛论》  ***************************
（旧作《举痛论》，今从王氏、吴氏。）
经脉流行不止，环周不休，寒气入经而稽迟，泣（音涩）而不行，客于脉外则血少，客于脉中则气不通，故卒（音猝）然而痛。寒气客于脉外，则脉寒，脉寒则缩蜷，缩蜷则脉绌急，绌急则外引小络，故卒然而痛，得炅则痛立止。（蜷，不伸也。绌，屈曲也。炅，热也。此其痛或卒然而止者，胃气不得流通所致，故但得炅暖之气，其痛则立止也。）因重中于寒则痛久矣。（此或痛甚不休者，寒气重盛，不易解散，故痛久。）寒气客于经脉之中，与炅气相薄则脉满，满则痛而不可按也。（薄，摩荡也。阳气行于脉中而寒袭之，则寒热相薄；留而不行，则邪实于经，故脉满，此或痛甚不可按者也。）寒气稽留，炅气从上，则脉充大而血气乱，故痛甚不可按也。（炅气从上，阳主升也，寒邪遏之，则脉充于内而血气乱，故其痛必甚，此重明上文之意。）寒气客于肠胃之间、膜原之下，血不得散，小络急引，故痛。按之则血气散，故按之痛止。（膜，筋膜也，原，肓之原也。膜原之下，皆有空虚之处，血不散而小络满，则急引而痛，按之则寒气可散，小络可缓，此按之而痛止者也。）寒气客于侠脊之脉，则深按之不能及，故按之无益也。（侠脊者，足太阳经也。其最深者，则伏冲伏膂之脉，按之不能及其处，此按之无益者也。）寒气客于冲脉，冲脉起于关元，随腹直上，寒气客则脉不通，脉不通则气因之，故喘动应手矣。（冲脉并足少阴肾经，夹脐上行，会于咽喉，而肾脉上连于肺，若寒气客之，则脉不通，气亦逆也。此喘动应手，气为阳而主动也。）寒气客于背俞之脉，则脉泣，脉泣则血虚，血虚则痛，其俞注于心，故相引而痛，按之则热气至，热气至则痛止矣。（背俞，五脏俞也，皆足太阳之脉，循膂当心入散。故寒气客之，则脉涩血虚，为心与背相引而痛。按之则热至而痛止者，正以血虚故耳。）寒气客于厥阴之脉，厥阴脉者络阴器，系于肝，寒气客于脉中，则血泣脉急，故胁肋与少腹相引痛矣。（肝之脉循阴股入髦中，抵少腹，布胁肋，故寒气客之，胁肋与少腹相引而痛。）厥气客于阴股，寒气上及少腹，血泣，上下相引，（旧本在下相引，此从吴注。）故腹痛引阴股。（厥气，厥逆之气也。或腹痛引阴股者，以足三阴、冲脉皆行于少腹阴股之间也。）寒气客于小肠膜原之间，络血之中，血泣不得注于大经，血气稽留不得行，故宿昔而成积矣。（宿昔成积者，寒气凝结也。）寒气客于五脏，厥逆上泄，阴气竭，阳气未入，故卒然痛死不知人，气复反则生矣。（寒伤脏气，则气不得降而厥逆。上泄，吐涌也。真阴暴竭，阳气未能遽入，卒然痛死，必待脏气复则生矣。）寒气客于肠胃，厥逆上出，故痛而呕也。（肠胃，言六腑也。水谷之在六腑，必自上而下，乃其顺也。若寒气客之，则逆而上出，此痛而呕也。）寒气客于小肠，小肠不得成聚，故后泄腹痛矣。（小肠为丙火之腑，而寒邪胜之，则阳气不化，水谷不得停留，故腹痛而后泄也。）热气留于小肠，肠中痛，瘅热焦渴，则坚干不得出，故痛而闭不通矣。（热留小肠，是阳脏阳病也，故腹痛而闭不通。）视其五色，黄赤为热，白为寒，青黑为痛，（视面间分部，鼻谓之明堂，肺心肝脾之候也。其两旁，六腑肾脏之候也。黄赤色者，火动于经，故为热。白色者，阳气衰微，血不上荣，故为寒。青黑色者，血凝气滞，故为痛。）视其主病之脉，（视面间五色之所主。）坚而血，及陷下者，皆可扪而得也。（坚而血，谓邪之聚。络盛而起陷下，如沉伏之类。扪，摸也。）
百病生于气也，怒则气上，喜则气缓，悲则气消，恐则气下，寒则气收，炅则气泄，惊则气乱，劳则气耗，思则气结。九气不同，何病之生？（气之在人，和则为正气，不和则为邪气。）岐伯曰：怒则气逆，甚则呕血，及飧泄，故气上矣。（怒动于肝，则气逆而上，气逼血升，故呕血。肝木乘脾，故飧泄。○及飧泄，《甲乙》作食而气逆。）喜则气和志达，营卫通利，故气缓矣。悲则心系急，肺布叶举，而上焦不通，营卫不散，热气在中，故气消矣。（悲生于心，并于肺，故心系急，肺叶举，上焦不通，营卫不散，致热伤气也。）恐则精却，却则上焦闭，闭则气还，还则下焦胀，故气不行矣。（却者，退也。精却，则升降不交，故上焦闭，上焦闭则气归于下，病为胀满而气不行，故曰恐则气下。○《本神篇》曰：喜乐者，神惮散而不藏。愁忧者，气闭塞而不行。恐惧者，神荡惮而不收。）寒则腠理闭，气不行，故气收矣。（寒束于外，则表气不能宣达也。）炅则腠理开，营卫通，汗大泄，故气泄矣。（阳从汗散，故气亦泄。）惊则心无所倚，神无所归，虑无所定，故气乱矣。（血气分离。）劳则喘息汗出，外内皆越，故气耗矣。（阳动则散。）思则心有所存，神有所归，正气留而不行，故气结矣。（思之无已，则系恋不释，神留不散，故气结也。）
《素问·刺腰痛论》  ***************************
足太阳脉，令人腰痛，引项脊尻背如重状，刺其郄中，太阳正经出血，（刺委中及昆仑。）春无见血。（肾水衰也。）少阳令人腰痛，如以针刺其皮中，循循然（迟滞貌）不可以俯仰，不可以顾，刺少阳成骨之端（阳关）出血，夏无见血。（肝木衰也。）阳明令人腰痛，不可以顾，顾如有见者，（见鬼怪也。）善悲，（神不足也，阳明气衰而阴邪侮之，故症见若此。）刺胻前三痏，上下和之出血，（三里穴，并上廉、下廉。）秋无见血。（脾土衰也。）足少阴令人腰痛，痛引脊内廉，刺少阴于内踝上二痏，（复溜。）春无见血，（肾水衰也。）出血太多，不可复也。厥阴之脉令人腰痛，腰中如张弓弩弦，刺厥阴之络，（旧本脉。）在腨踵鱼腹之外，（蠡沟穴。）其病令人善言，默默然不慧，（自多言语，又不能发声也。）刺之三痏。（当三刺，其处下同。）解脉令人腰痛，痛引肩，目䀮䀮然，时遗溲，刺解脉，在膝筋肉分间外廉之横络（旧本脉）出血，血变而止。（解脉，足太阳经之散行脉也。当刺腘中横纹两筋间弩肉高起之处。若却之外廉有血络横见盛满而紫黑者，刺出黑血，必候其血色变赤，乃止其针。）解脉令人腰痛，如引带，常如折（音舌）腰状，善恐，刺解脉，在郄中（委中穴）结络如黍米，刺之血射以黑，见赤血而已。（复言解脉者，谓太阳支脉从腰中下挟脊贯入腘中者也，故其痛若此。太阳之脉络肾，故善恐。）同阴之脉令人腰痛，痛如小锤居其中，（痛而重也。）怫然肿，（肿突如怒起也。）刺同阴之脉，在外踝上绝骨之端，为三痏。（阳辅穴，足少阳之别络，于厥阴并经下络足跗，故曰同阴之脉。）阳维之脉令人腰痛，痛上怫然肿，刺阳维之脉，脉与太阳合腨下间，去地一尺所。（承山穴。）衡络之脉令人腰痛，不可以俯仰，仰则恐仆，得之举重伤腰，衡络绝，恶血归之，刺之在郄阳筋之间，上郄数寸，衡居，（委阳、殷门，二穴并居）为二痏，出血。（衡，横也。足太阳之别络，自腰中横出髀外后廉，而下合于腘中，故曰衡络。）会阴之脉令人腰痛，痛上漯漯（音沓）然汗出，（邪在阴分。）汗干令人欲饮，（液亡也。）饮已欲走，（饮多则阴气下溢，故欲走也。）刺直阳之脉上三痏，在跷上郄下五寸横居，视其盛者出血。（会阴，任脉穴也，督由此行背，故令人腰痛。直阳，谓足太阳之脉侠脊而直行者，其穴在阳跷之上，郄之下，相去约五寸而横居，须视其血络之盛者为的。）飞阳之脉令人腰痛，痛上怫怫然，甚则悲以恐，刺飞阳之脉，与阴维之会。（飞阳，足太阳络穴，别走少阴者也。阴维之会，即少阴之前，在内踝上五寸，筑宾穴也。）昌阳之脉令人腰痛，痛引膺，目䀮䀮然，甚则反折，舌卷不能言。（刺复溜，阴跷脉合于足太阳，故曰昌阳。）散脉令人腰痛而热，热甚生烦，腰下如有横木居其中，甚则遗溲，刺散脉，在膝前骨肉分间，络外廉束脉，为三痏。（王注：散脉，足太阴之别，其脉散股入腹，与少阴、少阳结于腰髁下，辅骨之下，后有大筋撷束膝胻之骨，令其连属，取此筋骨系束之脉，以去其病，是即地机穴。三痏，三刺也。吴注：散脉，阳明别络之散行者。《类经》注：膝前骨肉分间，络外廉束脉，似指阳明经为散脉。但本篇独缺太阴刺法，而下文有云上热刺足太阴者，若与此相照应。○按：地机穴治腰痛，王氏注合。）肉里之脉令人腰痛，不可以欬，欬则筋缩急。（肉里，谓分肉之里，足少阳脉所行主筋膜者也。）刺肉里之脉，为二痏，在太阳之外，少阳绝骨之后。（阳辅穴。）腰痛侠脊而痛至头，几几然，（凭伏貌。）目䀮䀮，欲僵仆，刺足太阳郄中出血。腰痛上寒，刺足太阳（京骨穴）、阳明（冲阳穴）。腰痛上热，刺足厥阴，（大冲穴。○上寒上热，皆以上体言也。寒刺阳经去阳分之阴邪，热刺厥阴去阴中之风热也。）不可以俯仰，刺足少阳（丘虚穴）。中热而喘，刺足少阴（太溪穴），刺郄中出血。（委中穴。○按：少阴之脉贯肝膈，入肺中。肾水不足以制火，故中热而喘，宜刺足少阴输太溪。又刺郄中者，即足太阳委中也。吴注作少阴之郄水泉穴，误。）腰痛上寒不可顾，刺足阳明，上热刺足太阴，（王注：上寒，阴市主之。不可顾，三里主之。上热，地机主之。○阳明、太阴之脉皆不可左右顾。）大便难，刺足少阴（涌泉穴）。少腹满，刺足厥阴（太冲穴）。如折不可以俯仰，不可举，刺足太阳。（王注：如折，束骨主之。不可以俯仰，京骨、昆仑主之。不可举，申脉、仆参主之。）引脊内廉，刺足少阴。（王注：复溜穴。○吴注：有上件如折不可以俯仰，不可举，而其痛又引及脊之内廉，足太阳络肾之脉痛也。）腰痛引少腹控䏚，不可以仰，刺腰尻交者，两髁胂上发针，立已。（王注：此即下髎穴，足太阴、厥阴、少阳三脉，左右交结于中也。两髁胂，谓腰髁骨下坚肉也，盖腰髁下尻骨两旁有四骨空，左右其八穴，皆主腰痛。）
《素问·刺要论》  ***************************
病有浮沉，刺有浅深，各至其理，无过其道，过之则内伤，不及则生外壅，壅则邪从之，浅深不得，反为大贼，内动五脏，后生大病。故曰：病有在毫毛、腠理者，有在皮肤者，有在肌肉者，有在脉者，有在筋者，有在骨者，有在髓者。是故刺毫毛腠理无伤皮，皮伤则内动肺，肺动则秋病温疟，淅淅然寒栗。刺皮无伤肉，肉伤则内动脾，脾动则七十二日四季之月病腹胀，烦不嗜食。刺肉无伤脉，脉伤则内动心，心动则夏病心痛。刺脉无伤筋，筋伤则内动肝，肝动则春病热而筋弛。刺筋无伤骨，骨伤则内动肾，肾动则冬病胀腰痛。刺骨无伤髓，髓伤则消铄胻酸，体解㑊然不去矣。（病解㑊者，懈怠困弱，阴之虚也。阴虚则气虚，气虚则不能举动，是谓不去也。○解，音懈。㑊，音迹，吴注音亦。）
《素问·刺齐论》  ***************************
（齐者，刺各有所宜也。）
刺骨无伤筋者，针至筋而去，不及骨也。（如病骨髓酸痛之类，直当刺骨。若针至筋分，不及于骨，攻非其过，是伤筋也。）刺筋无伤肉者，至肉而去，不及筋也。（如病筋挛节痛之类，直当刺筋。若针至肉分，不及于筋，是伤肉也。）刺肉无伤脉者，至脉而去，不及肉也。（如病肌肤尽痛之类，直宜刺肉。若针至脉分，不及于肉，是伤脉也。）刺脉无伤皮者，至皮而去，不及脉也。（如病血脉不通诸症，直当刺脉。若针至皮分，不及于脉，是伤皮也。○此四节言当深不深之为害也。）所谓刺皮无伤肉者，病在皮中无伤肉也。（无过深中肉。）刺肉无伤筋者，过肉中筋也。（病在肉，无过肉而伤筋。）刺筋无伤骨者，过筋中骨也。（病在筋，无过筋而伤骨。○此三节，言不当深而深者之害也。）此谓之反也。
《素问·刺禁论》  ***************************
脏有要害，不可不察。肝生于左，肺藏于右，心部于表，肾治于里，脾为之使，胃为之市，膈肓之上，中有父母，（膈，膈膜。肓膈上无肉，空处也，阳气谓之父，阴血谓之母，肺主气，心主血，父母之象也。）七节之傍，中有小心。（此言下部之第七节命门，相火也。相火代心君行事，故曰小心。）从之有福，逆之有咎。刺中心，一日死，其动为噫。刺中肝，五日死，其动为语。刺中肾，六日死，其动为嚏。（《四时刺逆从论》嚏字下有欠字。）刺中肺，三日死，其动为咳。刺中脾，十日死，其动为吞。（脾伤而引涎自救也。）刺中胆，一日半死，其动为呕。刺跗上中大脉，血出不止死。刺面中溜脉，不幸为盲。刺头中脑户，入脑立死。刺舌下中脉太过，血出不止为喑。刺足下布络中脉，血不出为肿。刺郄中大脉，令人仆，脱色。刺气街中脉，血不出为肿，鼠仆。刺脊间中髓，为伛。（伛偻，曲而不伸也。）刺乳上中乳房，为肿，根蚀。（谓生脓根而内蚀也。）刺缺盆中内陷，气泄，令人喘咳逆。（中内陷，则过深而泄肺气。）刺手鱼腹内陷，为肿。无刺大醉，令人气乱。无刺大怒，令人气逆。无刺大劳人，无刺新饱人，无刺大饥人，无刺大渴人，无刺大惊人。刺阴股中大脉，血出不止死。刺客主人内陷中脉，为内漏，为聋。刺膝膑出液，为跛。刺臂太阴脉出血多，立死。刺足少阴脉，重虚出血，为舌难以言。刺膺中陷中肺，为喘逆仰息。刺肘中内陷（尺泽），气归之为不屈伸。刺阴股下三寸内陷，令人遗溺。刺腋下胁间内陷，令人欬。刺少腹中膀胱，溺出，令人少腹满。刺腨肠内陷，为肿。刺匡上（目眶也）陷骨中脉，为漏，为盲。刺关节中液出，不得屈伸。（筋失其润养也。）
《素问·针解篇》  ***************************
刺虚则实之者，针下热也，气实乃热也。满而泄之者，针下寒也，气虚乃寒也。菀陈则除之者，出恶血也。（菀，积陈久也。言络脉中有积久恶血，则宜除之。）邪盛则虚之者，出针勿按也。（不按针孔，以虚其在经之盛邪。）徐而疾则实者，徐出针而疾按之。（经气不泄，乃实之也。）疾而徐则虚者，疾出针而徐按之。（邪气得泄，乃虚之也。）言实与虚者，寒（虚）温（实）气多少也。（气少为虚，气多为实。）若无若有者，疾不可知也。（言针下气至，疾速难知也。）察后与先者，知病先后也。为虚与实者，工勿失其法。（勿失虚补实泻之法。）若得若失者，离其法也。（言不能守其法。）虚实之要，九针最妙者，为其各有所宜也。补泻之时者，与气开阖相合也。（气至应时谓之开，已过未至谓之阖。又若针下气来谓之开，可以迎而泻之；针下气去谓之阖，可以随而补之。此皆针与气开阖相合之义。○以上解《灵枢·九针十二原》篇文。）九针之名，各不同形者，针穷其所当补泻也。刺实须其虚者，留针，阴气隆至，针下寒，乃去针也。刺虚须其实者，阳气隆至，针下热，乃去针也。经气已至，慎守勿失者，勿更改也。浅深在志者，知病之内外也。远近如一者，深浅其候等也。（四肢胸背之孔穴，虽有远近不同，其浅深取气则一也。）如临深渊者，不敢堕也。手如握虎者，欲其壮也。（壮，持针坚而定也。）神无营于众物者，静志观病人，无左右视也。（以上解《宝命全形论》文。）义无邪下者，欲端以正也，必正其神者，欲瞻病人目，制其神，令气易行也。（下，下针也。目者，神之窍。欲正病者之神，必瞻其目，制彼精神，令无散越，则气为神使，脉道易行也。此即《九针十二原》篇正指直刺，无针左右，神在秋毫，属意病者，审视血脉，刺之无殆等文之义。）
夫一天、二地、三人、四时、五音、六律、七星、八风、九野，身形亦应之针，各有所宜，故曰九针。人皮应天，（无物不包，天之象也。）人肉应地，（温柔博厚，地之象也。）人脉应人，（内营外卫，人在气交之中之象。）人筋应时，（长短大小，四时盈虚之象。）人声应音，（清浊长短，五音之生也。）人阴阳合气应律。（六阴六阳，天地之气，十二律之象也。）人齿面目应星，（森罗布列，星之象也。）人出入气应风，（呼吸出入，风之象也。）人九窍三百六十五络应野。（形骸周遍，野之象也。）故一针皮、二针肉、三针脉、四针筋、五针骨、六针调阴阳、七针益精、八针除风、九针通九窍，除三百六十五节气，此之谓各有所主也。（总结上文。）人心意应八风，（人之心意多变，天之八风无常，故相应。）人气应天，（气属阳，而运行不息，故应天。）人发齿耳目五声应五音六律，（发之多，齿之列，耳之聪，目之明，五声之抑扬清浊，皆纷纷不乱，各有条理，故应五音六律。）人阴阳脉血气应地，（人阴阳脉血气之行于肉中，亦由经水之在土也，故应于地。○自人心意应八风下，复明上文不尽之意也。）
《素问·长刺节论》  ***************************
（长刺，长于刺者也。节论，犹要论也。）
刺家不诊，听病者言，在头头疾痛，为针之，刺至骨，病已止，（如言病在头而头疾痛，则为之针头，头痛已而后止其刺。）无伤骨肉及皮。皮者，道也。（无得妄为提按动摇，而伤骨分、肉分、皮分之真气。）阴刺入一傍四处，治寒热。（吴注：阴刺者，谓卒刺。入一傍四，谓刺百会一，前后两旁又各一也。○阴刺疑误，当是扬刺。）深专者，刺本脏（寒热之气，深而专于一脏者，求其本脏而刺之。）迫脏刺背，背俞也。（所为刺本脏者，谓迫近其脏而刺背。背者，俞之所在是也。）刺之迫脏，脏会，（刺俞之迫脏者，以其为脏气所会集也。）腹中寒热去而止。（以寒热去为期。）与刺之要，发针而浅出血。（言凡与刺五脏俞者，不宜出血太多，要在发针浅而少出其血也。）治腐肿者，刺腐上，视痈小大深浅刺，刺大者多血，小者深之，必端内针为故止。（为故，犹言为则。止，无他术之意。）病在少腹有积，刺皮䯏以下，（䯏，音括，骨端也。此指章门、期门穴。）至少腹而止，（如足阳明之天枢、归来，足太阴之府舍、冲门，足少阴之气穴、四满，皆主奔豚积聚。）刺侠脊两傍四椎间，（肓之原在脐下，故刺膏肓穴。）刺两髂（音格）髎，（居髎穴。）季胁肋间，（京门穴。）导（引也）腹中气热下，已。病在少腹，腹痛，不得大小便，病名曰疝，得之寒。（小腹间痛，二便不行者，为疝病，乃寒气之所致。）刺少腹，（去肝肾经之寒。）两股间，（去阳明、太阴之邪。）刺腰髁骨间，刺而多之，尽炅病已。（凡腰中在后在侧之成片大骨，皆曰髁骨。在后者，足太阳之所行。在侧者，足少阳之所行。凡此诸病，皆非寒疝，但察邪之所在，多取其穴而刺之，俟其少腹尽热，则病已矣。）病在筋，筋挛节痛，不可以行，名曰筋痹，刺筋上为故。刺分肉间，不可中骨也，筋炅，病已止。病在肌肤，肌肤尽痛，名曰肌痹，伤于寒湿。刺大分小分，（大肉之分，小肉之分。）多发针而深之，以热为故，无伤筋骨，伤筋骨，痈发若变。（气沉而不散，则痈发而变其常。）诸分尽热，病已止。病在骨，骨重不可举，骨髓酸痛，寒气至，名曰骨痹。深者刺，无伤脉肉为故，其道大分小分，（刺入之道。）骨热，病已止。病在诸阳脉，且寒且热，诸分且寒且热，名曰狂。刺之虚脉，视分尽热，病已止。（刺诸经之脉之虚，视虚脉分间尽热，则阳气流布，不并于一而为狂矣。）病初发，岁一发，不治，月一发，不治，月四五发，名曰癫病，刺诸分诸脉，其无寒者，以针调之，病已止。（癫仆之病，痫是也。刺诸分诸脉者，调其大小寒热、迟疾陷下也。）病风且寒且热，炅汗出，（寒去独热，而汗出也。）一日数过，先刺诸分理络脉，汗出且寒且热，（既汗而复汗出者，邪盛也。）三日一刺，百日而已。病大风，骨节重，须眉堕，名曰大风。刺肌肉为故，汗出百日，（泄卫中之怫热。）刺骨髓。汗出百日，（泄营中之怫热。）凡二百日，须眉生而止针。（怫热屏退，阴气内复，故多汗出，须眉生也。）
《素问·皮部论》  ***************************
欲知皮部以经脉为纪者，阳主外，阴主内，诸经皆然。其色多青则痛，多黑则痹，黄赤则热，多白则寒，五色皆见，则寒热也，络盛则入客于经。（络中之邪既盛，则入客于经脉。）凡十二经络脉者，皮之部也。（浮络见于皮。）是故百病之始生也，必先于皮毛，邪中之，则腠理开，开则入客于络脉，留而不去，传入于经，留而不去，传入于腑，廪（舍也）于肠胃。邪之始入于皮也，泝（淅同）然起毫毛，开腠理，其入于络也，则络脉盛，色变。其入客于络也，则感虚，（经气虚乃感也。）乃陷下。（脉陷下也。）其留于筋骨之间，寒多则筋挛骨痛，热多则筋弛骨消，肉烁䐃破，毛直而败。皮者，脉之部也，邪客于皮，则腠理开，开则邪入客于络脉，络脉满，则注于经脉，经脉满，则入舍于腑脏也。故皮者有分部，不与，而生大病也。（言邪客皮部，则壅滞经气，不及而生大病。）
《素问·气穴论》  ***************************
（经曰：气穴三百六十五，以应一岁。○人身孔穴皆气所居，故曰气穴。）
背与心相控而痛，所治天突与十椎（中枢），及上纪（中脘）。上纪者，胃脘也。下纪者，关元也。（中脘，胃之募也，为手太阳、少阳、足阳明所生。任脉之会关元，小肠募也，为足三阴、任脉之会。故曰上纪、下纪。）背胸邪系阴阳左右，如此其病前后痛涩，胸胁痛而不得息，不得卧，上气，短气，偏痛，脉满起，斜出尻脉络胸胁，支心贯膈，上肩，加天突，斜下肩，交十椎下。（此详言上文背与心相控而痛者，悉由任督二脉之为病也。任在前，督在后，其在下者斜出尻脉，在上者络胸胁支心，贯膈上肩，加天突，左右斜下肩，交十椎下，所以当刺天突、中枢、中脘、关元等穴。○吴注删以上八十七字，新校正疑其为《骨空论》文，脱误于此。）
肉之大会为谷，肉之小会为溪。肉分之间，溪谷之会，以行营卫，以会大气，邪溢气壅，脉热肉败，营卫不行，必将为脓，内消骨髓，外破大䐃，（此为痈毒也。）留于节凑，必将为败。（留于骨节之间，津液所凑之处，必为败烂，此皆气壅脉热所致。）积寒留舍，营卫不居，卷肉缩筋，肋肘不得伸，内为骨痹，外为不仁，命曰不足。（阳气不足。）大寒留于溪谷也，溪谷三百六十五穴会，亦应一岁。（人身骨节三百六十五，而溪谷穴腧应之，故曰穴会，亦应一岁之数。）其小痹淫溢，循脉往来，微针所及，与法相同。（小痹，邪之微者。）孙络之脉别经者，其血盛而当泻者，亦三百六十五脉，并注于络，传注十二络脉，非独十四络脉也。（孙络之多，皆传注于十二经之大络，非独十四络穴也。）内解，泻于中者十脉。（解，解散也。泻，泻去其实也。中者，五脏也。络虽十二，而分属于五脏，左右各五，故云解，泻于中者十脉。）
《素问·骨空论》  ***************************
（骨空，髓孔也。）
风者，百病之始生也。风从外入，令人振寒汗出，头痛身重恶寒，治在风府，调其阴阳，不足则补，（正气不足。）有余则泻。（邪气有余。）大风颈项痛，刺风府。大风汗出，灸譩譆，在侠脊旁三寸所厌之，令病者呼譩譆，譩譆应手。从风憎风，刺眉头（攒竹）。失枕，在肩上横骨间（缺盆）。折使榆臂，齐肘正灸脊中。（榆，当作揄，引也，谓使病者引臂下齐肘端以度脊中，乃其当灸之处，盖即督脉阳关穴也。）䏚络季胁，引少腹而痛胀，刺譩譆。（䏚，侠脊两旁空软处。）腰痛不可以转摇，急引阴卵，刺八髎与痛上，八髎在腰尻分间。鼠瘘寒热，（瘰疬，一名鼠瘘，盖以寒热之毒留于经脉所致。）还刺寒府，寒府在附膝外解营。（膝膑最寒，故名寒府。营，窟也。鼠瘘在颈腋之间，病由肝胆，取足少阳经阳关穴。）取膝上外者，使之拜。取足心者，使之跪。
任脉为病，男子内结七疝，（寒、水、筋、血、气、狐、㿗。）女子带下瘕聚。（带下，白赤带也。瘕聚，气痛不常之名。）冲脉为病，逆气里急。（气有余则逆，血不足则急。）督脉为病，脊强反折。督脉者，起于少腹以下骨中央，女子入系廷孔，其孔，溺孔之端也。（阴廷之孔。）其络循阴器，合篡间，（二阴之间。）绕篡后，（肛门之后。）别绕臀，至少阴，与巨阳中络者合少阴，（中行之络。）上股内后廉，贯脊属肾，与太阳起于目内眦，上额，交巅上，入络脑，还出别下项，循肩膊内，侠脊抵腰中，入循膂，络肾，其男子循茎下至篡，与女子等。（此督脉并太阳之经者也。）其少腹直上者，贯脐（脐同）中央上贯心，入喉，上颐环唇，上系两目之下中央。（此督脉并于任脉者也。）此生病，从少腹上冲心而痛，不得前后，为冲疝，其女子不孕，癃痔，遗溺，嗌干。（冲、督、任三脉，一原而三歧。冲脉起于胞中，病故不孕。督脉系廷孔，循阴器，合篡间，绕篡后，故为癃为痔。冲脉并于少阴，故遗溺。少阴之脉，循喉咙，故嗌干。）督脉生病，治督脉，治在骨上，（曲骨穴。）甚者在脐下营。（阴交穴。）其上气有音者，治其喉中央，在缺盆中者，（天突穴。）其病上冲喉者，治其渐，渐者上侠颐也。（阳明之脉，由侠颐之大迎穴，渐上颐面，故名侠颐为渐也。）蹇膝伸不屈，治其楗。（膝痛偃蹇，能伸而不能屈，取辅骨上、横骨下，为楗。楗，股骨也。）坐而膝痛，治其机。（侠髋为机。）立而暑解，（热蓄骨解。）治其骸关。（注见下。）膝痛，痛及拇指，（足小拇指。）治其腘。坐而膝痛如物隐者，（邪所着，如物隐伏其中。）治其关。（膝解为骼关，膝之节解也。膝之外侧上骨为连核，下骨为辅。辅骨之上为腘，腘上为关也。）膝痛不可屈伸，治其背内。（太阳经气穴。）连胻若折，治阳明中俞髎。（阳明经井荥输原经合穴中，取其所宜。）若别，治巨阳、少阴荥。（若胻痛支别者，宜治足太阳通谷穴、足少阴然谷穴。）淫泺胫酸，不能久立，（淫泺，似乎酸痛而无力也。）治少阳之维，在外踝上五寸。（光明穴。○按：经脉之交者为维。少阳之维，是阳交穴，当在外踝上七寸。）
灸寒热之法，先灸项大椎，以年为壮数。（如患人之年数。）次灸橛骨，（即尾穷。）以年为壮数。视背俞陷者灸之，（察其诸俞陷下宜灸者。）举臂肩上陷者灸之，（肩髃穴。）两季胁之间灸之，（京门穴。）外踝上绝骨之端灸之，（阳辅穴。）足小指次指间灸之，（侠溪穴。）腨下陷脉灸之，（承山穴。）外踝后灸之。（昆仑穴。）缺盆骨上切之，坚痛如筋者灸之，（此乃肉间结核也。）膺中陷骨间灸之，（天突穴。）掌束骨下灸之，（阴郄穴。）脐下关元三寸灸之，（关元穴。）毛际动脉灸之，（气街穴。）膝下三寸分间灸之，（三里穴。）足阳明跗上动脉灸之，（冲阳穴。）巅上一灸之。（百会穴。）犬所啮之处灸之三壮，即以犬伤病法灸之。（言犬伤令人寒热，古有灸法，故云然也。）几当灸二十九处，（总结上文。）伤食灸之（伤食寒热，如上文灸之。）不已者，必视其经之过于阳者，数刺其腧而药之。（刺以泻其阳，药以和其阴。）
《素问·水热穴论》  ***************************
（水俞五十七穴，热俞五十九穴，详于此篇。）
肾何以能聚水而生病？肾者，胃之关也，关门不利，故聚水而从其类也。（胃纳水谷，肾主前阴利水，后阴利谷，是胃之关也。关，闭，则水积下焦，以肾属水而从之也。）上下溢于皮肤，故为胕肿。胕肿者，聚水而生病也。（脾主肌肉，寒水侮之，故反聚水而为肌肤浮肿。）肾者，牝脏也，地气上者，属于肾而生水液也，故曰至阴。（牝，阴也。）勇而劳甚，则肾汗出，肾汗出，逢于风，内不得入于脏腑，外不得越于皮肤，客于玄府，行于皮里，传为胕肿，本之于肾，名曰风水。（此则因水因风也。）所谓玄府者，汗空也（孔同）。肾腧五十七穴，积阴之所聚也，水所从出入也。尻上五行，行五者，此肾腧。（督脉所发，长强、腰俞、命门、悬枢、脊中，次两旁白环、俞中、[月吕]俞、膀胱俞、小肠俞、大肠俞，又次两旁秩边、胞肓、志室、肓门、胃仓，其二十五穴，皆在下焦而主水，故皆曰肾俞。）故水病下为胕肿大腹，上为喘呼不得卧者，标本俱病。故肺为喘呼，肾为水肿，肺为逆不得卧，分为相输，俱受（病）者，水气之所留也。（水病则气虚，气病则水虚。）伏兔上各二行，行五者，此肾之街也。（少阴，脉气所发，横骨、大赫、气穴、四满、中注，阳明脉气所发。气街、归来、水道、大巨、外陵，左右共二十穴。街，往来道也。）三阴之所交结于脚也。（足太阴经有三阴交穴。）踝上各一行，行六穴，此肾脉之下行也，名曰太冲。（踝上各一行，独指足少阴经。行六穴，大钟、照海、复溜、交信、筑宾、阴谷，左右十二穴也。肾之大络，并冲脉下行于足而盛大，故曰太冲。）凡五十七穴，皆脏之阴络，（肾经支络。）水之所客也。春者木始治，肝气始生，肝气急，其风疾，经脉常深，其气少不能深入，故取络脉分肉间。夏者火始治，心气始生，脉瘦气弱，阳气流溢，热熏分腠，内至于经，故取盛经分腠绝肤而病去者，邪居浅也。所谓盛经者，阳脉也。秋者金始治，肺将收杀，金将胜火，阳气在合，阴气所胜，湿气及体，阴气未盛，未能深入，故取输以泻阴邪，取合以虚阳邪，阳气始衰，故取于合。冬者水始治，肾方闭，阳气衰少，阴气坚盛，巨阳伏沉，阳脉乃去，故取井以下阴逆，取荥以实阳气。故曰冬取井荥，春不鼽衄，此之谓也。治热病五十九俞，头上五行，行五者，以越诸阳之热逆也。（中行督脉之上星、囟会、前顶、百会、后顶也，次两旁足太阳之五处、承光、通天、络却、玉枕也，又次两旁足少阳之临泣、目窗、正营、承临、脑空也。五行共二十五穴，散越热气之逆于上者。）大杼（足太阳经）、膺俞、（手太阴中府穴。）缺盆（足阳明经）、背俞、（足太阳风门穴，一名热府。），此八者以泻胸中之热也。气街、二里、巨虚、上下廉，（俱足阳明经。）此八者以泻胃中之热也。云门（手太阴经）、髃骨（即肩髃穴）、委中（足太阳经）、髓空（督脉腰俞穴），此八者以泻四肢之热也。（此八者只有七穴。）五脏俞傍五，（魄户、神堂、魂门、意舍、志室。）此十者以泻五脏之热也。凡此五十九穴者，（当为五十八穴。）皆热之左右也。人伤于寒而传为热者，夫寒甚则生热也。（寒盛于表，在表之阳不得宣越，故令生热也。○又热病五十九穴，见《灵枢·热病》篇。）
《素问·调经论》  ***************************
（经，经隧也。）
夫心藏神，肺藏气，肝藏血，脾藏肉，肾藏志，而各成形，志意通调，内连骨髓而成身形五脏。五脏之道，皆出于经隧，以行血气，血气不和，百病乃变化而生，是故守经隧焉。（五脏在内，经隧在外，脉道相通，故但守经隧，则可以治五脏之病。）神有余，则笑不休；神不足，则悲。（阳胜则神旺，故多喜而笑，阳衰则阴惨乘之，故多忧而悲。）血气未并，（正气未与邪并。）五脏安定。邪客于形，洒淅起于毫毛，未入于经络也，故命曰神之微。（此以浮浅微邪在脉之表、神之微也。）神有余，则泻其小络之血，勿之深斥，无中其大经，神气乃平。（小络，孙络也。斥，刺也。）神不足者，视其虚络，按而致之，刺而利之，无出其血，无泄其气，以通其经，神气乃平。（以按摩致气于其虚络，又刺而利之，补不足以行其滞也。）刺微者，按摩勿释，着针勿斥，移气于不足，神气乃得复。（微邪在心经之表，当按摩勿释，欲散其外也。着针勿斥，毋伤其内也。）气有余，则喘咳上气；不足，则息利少气。血气未并，五脏安定，皮肤微病，命曰：白气微泄。（肺主皮肤，其色白，微邪客之，故命曰：白气微泄。）气有余则泻其经隧，无伤其经，无出其血，无泄其气。（有余尚尔，不足可知。）不足则补其经隧，无出其气。刺微者，按摩勿释，出针视之，曰我将深之，适人必革，精气自伏，邪气散乱，无所休息，气泄腠理，真气乃相得。（先行按摩之法，欲经隧之气不滞，次出针视之，曰我将深之，欲其恐惧而精神内伏也。然针之至人，必变革前说，而刺仍浅也，如是则精气潜伏，邪气散乱无所止息而泄于外，真气得其所矣。）血有余则怒，不足则恐，血气未并，五脏安定。孙络外溢，则经有留血。（此肝经之表邪也，但察其孙络之脉有外溢者，则大经之内有留止瘀血。）血有余，则泻其盛经，出其血（泻）。不足则视其虚经，内针其脉中，久留而视脉大，疾出其针，无令血泄。（补虚之法，必留针候气，视其脉渐大，是气已至，则当连出针矣。）刺留血者，视其血络，刺出其血，无令恶血得入于经，以成其疾。形有余，则腹胀泾溲不利；（脾湿胜，则气壅不行。）不足，则四肢不用。（脾主四肢，虚则不用。）血气未并，五脏安定，肌肉蠕（音软）动，命曰微风。（脾土畏风，木风主动，肌肉间如虫行动，故命曰微风。）形有余，则泻其阳经；（刺足阳明经解溪穴，胃为脾之阳也。）不足，则补其阳络。（刺足阳明络丰隆穴。）刺微者，取分肉间，无中其经，无伤其络，卫气得复，邪气乃索。（散也。）志有余，则腹胀飧泄，（水化寒，寒气在腹故尔。）不足则厥。（阴虚则阳胜，故厥逆上冲。）血气未并，五脏安定，骨节有动。（邪未入脏，而薄于骨，故但于骨节之间有鼓动之状。）志有余，则泻然谷血者；（血，出血也。）不足，则补其复溜。（皆足少阴经穴。）刺未并者即取之，无中其经，邪所乃能立虚。（即其邪居之所取之，故无中其经穴，则邪自能去。）气血以并，（阴阳不和，自为并一也。）阴阳相倾，（倾，倾陷也。）气乱于卫，血逆于经，血气离居，一实一虚。（血气不相营合也。）血并于阴，（是为重阴。）气并于阳，（是为重阳。）故为惊狂。（病癫狂也。）血并于阳，（表寒。）气并于阴，（里寒。）乃为炅（炯同）中。（热中也。）血并于上，气并于下，心烦惋善怒。（血为阴，并于膈上，则阴邪抑心，故烦惋。气为阳，并于膈下，则火动于肝，故善怒。）血并于下，气并于上，乱而喜忘。（血并于下，则阴气不升；气并于上，则阳气不降。阴阳离散，故神乱而喜忘。）血气者，喜温而恶寒，寒则泣不能流，温则消而去之。（此言血气并病之由也。）故气之所并为血虚，血之所并为气虚。（言气并于阳，血并于阴也。）有者为实，无者为虚，故气并则无血，血并则无气，血与气相失，故为虚焉。络（正络）之与孙络，俱输于经，血与气并，则为实焉。血之与气，并走于上，则为大厥，厥则暴死。（无阳则死。）气复反则生，不反则死。夫阴与阳，皆有俞会。（经穴有俞有会。）阳注于阴，阴满之外，阴阳匀平，以充其形，九候若一，命曰平人。夫邪之生也，或生于阴，或生于阳。其生于阳者，得之风雨寒暑；其生于阴者，得之饮食居处、阴阳喜怒。风雨之伤人也，先客于皮肤，传入于孙脉，孙脉满则传入于络脉，络脉满则输于大经脉，血气与邪并客于分腠之间，其脉坚大，故曰实，实者外坚充满，不可按之，按之则痛。寒湿之中人也，皮肤不收，（肌肤虚浮不收敛也。）肌肉坚紧，荣血涩，卫气去，故曰虚，虚者聂辟，气不足，按之则气足以温之，故快然而不痛。（言语轻小曰聂，足弱不能行曰辟。）阴之生实者，喜怒不节，则阴气上逆，上逆则下虚，下虚则阳气走之，（凑之也。）故曰实矣。阴之生虚者，喜则气下，悲则气消，消则脉虚空，因寒饮食，寒气熏满，则血泣气去，故曰虚矣。（此内伤之生虚也，若饮食过度，留滞不消，虽亦内伤，此为虚中挟实也。）阳虚则外寒，阴虚则内热，阳盛则外热，阴盛则内寒。（义如下文。）阳受气于上焦，以温皮肤分肉之间，今寒气在外，则上焦不通，上焦不通，则寒气独留于外，故寒栗。（此明阳虚则外寒也。）有所劳倦，形（阴）气衰少，谷气不盛，上焦不行，下脘不通，胃气热，热气熏胸中，故内热。（此明阴虚生内热也。）上焦不通利，则皮肤致密，腠理闭塞，玄府不通，卫气不得泄越，故外热。（上焦之气，主阳分也，故外伤寒邪，则上焦不通，肌表闭塞，卫气郁聚，无所流行而为外热。此明阳盛则外热，外感症也。）厥气上逆，寒气积于胸中而不泻，不泻则温气去，寒独留（留）则血凝泣，凝（泣）则脉不通，其脉盛大以涩，故中寒。（厥气，寒厥之气也。寒留，中焦阳气乃去，故经脉凝滞。此明阴盛生内寒，内伤症也。）阴与阳并，血气以并，病形以成，刺之奈何？刺此者，取之经隧，取血于营，取气于卫，用形哉。因四时多少高下，（凡刺，必用其形之长短、肥瘦、大小为法，又当因天之四时寒暑温凉消息多少者，如以月生死为痏数也。高下者，如春俞在颈项，夏俞在胸胁，秋俞在肩背，冬俞在腰股也。）血气以并，病形以成，阴阳相倾，补泻奈何？泻实者，气盛乃内针，（因病人之吸气而入针。）针与气俱内，（气内则神，人不欲乱其真也。）以开其门，如利其户。针与气俱出（候病人之呼气而出针），精气不伤，邪气乃下，外门不闭，以出其疾，摇大其道，如利其路，是为大泻，必切而出，大气乃屈。（行上文之法，又必切中其疾，而后出针，则大邪之气屈伏，真气亦无损也。）补虚奈何？持针勿置，以定其意，候呼内针，气出针入，针空四塞，精无从去（针下气实则真气聚而不散也。）方实而疾出针，气入针出，（方其气至而针下实，当即候吸出针也。）热不得还，闭塞其门，邪气布散，精气乃得存。（热，针下之气热也。）动气候时，近气不失，远气乃来，是谓追之。（追而济之，是补法。）五脏者，故得六腑与为表里，经络支节各生虚实，其病所居，随而调之。（脏腑相为表里，故为十二经，经络各生支节，故为三百六十五节，气脉贯通，故皆合于五脏，其间各生虚实，则病有所在。调之之义如下文。）病在脉，调之血。（脉者，血之府。）病在血，调之络。（血和，则孙脉先满溢，乃注于络脉，故血病者，当调络也。）病在气，调之卫（卫主阳气。）病在肉，调之分肉。（随所在而取于分肉之间。）病在筋，调之筋，燔针劫刺其下，及与急者。病在骨，调之骨，淬针药熨。（燔针者，内针之后以火燔之暖。淬针者，用火先赤其针，而后刺，不但暖也，若寒毒固结，非此不可。今名火针，即此药熨者，以辛热之药，熨而散之。病有浅深，故用分微甚耳。）病不知所痛，两跷为上。（湿痹为患，当取足太阳之申脉。）身形有痛，九候莫病，则缪刺之。（病不在经而在络，当刺络脉也。）痛在于左，而右脉病者，巨刺之。（刺大经也。）必谨察其九候，（诸经之九候。）针道备矣。
《素问·缪刺论》  ***************************
（缪刺者，左病刺右，右病刺左，身病刺四肢。缪，其病处也，所以行缪刺者，络病而经不病，故也。）
夫邪之客于形也，必先舍于皮毛，留而不去，入舍于孙络；留而不去，入舍于络脉；留而不去，入舍于经脉，内连五脏，散于肠外，阴阳俱感，五脏乃伤，此邪之从皮毛而入极于五脏之次也，如此则治其经焉。（不用缪刺之法。）今邪客于皮毛，入舍于孙络，留而不去，闭塞不通，不得入于经，流溢于大络，而生奇病也。夫邪客大络者，左注右，右注左，上下左右与经相干，而布于四末，其气无常处，不入于经俞，命曰缪刺。其与巨刺，何以别之？曰：邪客于经，左盛则右病，右盛则左病，亦有移易者，左痛未已而右脉先病，如此者，必巨刺之，必中其经，非络脉也。（右病，右反病。左病，左反病也。）故络病者，其痛于经脉缪处，故命曰缪刺。（缪处者，与经脉常行之处差缪也。）邪客于足少阴之络，令人卒心痛暴胀，胸胁支满。无积者，刺然骨之前（然谷穴）出血，如食顷而已。（食顷，一饭顷也。）不已，左取右，右取左。（此正缪刺也，余准此。）又令人嗌痛，不可内食，无故善怒，气上走贲上，刺涌泉。（嗌痛在中者，左右各刺三痏；痛在一边者，在左取右，在右取左。贲，膈也。）嗌中肿，不能内唾，时不能出唾者，刺然谷出血，立已。（令人嗌痛，不可内食句至此，旧本在邪客于足少阳第一节之下。）邪客于手少阳之络，令人喉痹舌卷，口干心烦，臂外廉痛，手不及头，刺关冲。邪客于足厥阴之络，令人卒疝暴痛，刺大敦。邪客于足太阳之络，令人头项肩痛，刺至阴，立已。不已，刺外踝下三痏。（金门、京骨、通谷。）又令人拘挛背急，引胁而痛，刺之从项始，数脊椎侠脊，疾按之，应手如痛，刺之。（此不拘穴俞而刺，谓之应痛穴。○令人拘挛背急句至此，旧本在邪客于足太阴一节之下。）邪客于手阳明之络，令人气满胸中，喘息而支，胠胸中热，刺商阳。又令人耳聋，时不闻音，刺商阳，立闻。（手阳明之别者入耳。）不已，刺关冲。（旧作：中指爪甲上，以心主之脉出耳后，合少阳完骨之下，故刺手厥阴之井中冲穴。吴氏改：小指次指以手少阳之络，从耳后入耳中，故刺手少阳井关冲穴。）其不时闻者，不可刺也。（时或有闻者，尚为可治。其不时闻者，络气已绝，故不刺。）耳中生风者，（如风声者，虽聋犹有所闻。）亦刺之，如此数。（令人耳聋句至此，旧本在人有所堕坠节之下。）邪客于臂掌之间，（手厥阴经。）不可得屈，刺其踝后，（本节踝后内关穴也。）先以指按之痛，乃刺之，（此以应痛为痏，不拘穴法。）以月生死为数。邪客于足阳跷之脉，令人目痛从内眦始，刺申脉。人有所堕坠，恶血留内，腹中满胀，不得前后，先饮利药。（利瘀血也。）此上伤厥阴之脉，下伤少阴之络，刺然骨之前血脉出血，（即少阴络。）刺足跗上动脉。（王氏、吴氏为冲阳穴，以腹满胀，故刺之。张氏作足厥阴之输太冲穴亦妥。）不已，刺大敦，见血立已。善悲惊不乐，刺如上方。凡痹往来，行无常处者，在分肉间痛，刺之以月生死为数。（言用针者，随气盛衰以为数也。）针过其日数则脱气，不及日数则气不泻。左刺右，右刺左，病已，止。不已，复刺之如法。月生一日一痏，二日二痏，渐多之；十五日十五痏，十六日十四痏，渐少之。邪客于足阳明之络，令人鼽衄，上齿寒，刺厉兑。邪客于足少阳之络，令人胁痛不得息，咳而汗出，刺窍阴，不得息立已，汗出立止，咳者温衣饮食，一日已。不已，复刺如法。又令人留于枢中痛，髀不可举，刺环跳，寒则久留针，以月死生为数，立已（令人留于枢中痛句至此，旧本在邪客于足太阳次节之下。）邪客于足太阴之络，令人腰痛引少腹控䏚，不可以仰息，刺腰尻之解。两胂之上，是腰俞，以月死生为数，发针立已。（王注：腰俞左右，即足太阳经下髎穴，吴氏去是腰俞三字，注为脾俞穴。○按：《腰痛论》曰，腰痛引少腹控䏚，不可以仰，刺腰尻交者，两髁胂上。又《骨空论》曰，腰痛不可以转摇，急引阴卵，刺八髎与痛上，八髎在腰尻分间。此言是腰俞，即指足太阳经上，次中下髎穴也，详见《刺腰痛论》。）治诸经之所过者不病，则缪刺之。（经不病，则邪在络，故主缪刺。）耳聋，刺手阳明。（商阳、合谷、阳溪、偏历。）不已，刺其通脉，出耳前者。（听会。）齿龋，（痛也。）刺手阳明。（穴如上。）不已，刺其脉入齿中者，立已。（手阳明脉入下齿中，故刺龈交穴。）邪客于五脏之间，（五脏络也。）其病也，脉引而痛，时来时止，视其病，缪刺之于手足爪甲上。（但视病处，各取其井而缪刺之。）视其脉，出其血，间日一刺，一刺不已，五刺已。缪传引上齿，齿唇寒痛，视其手背，脉血者去之。（足阳明病，则齿唇热痛，今下齿而引及上齿，是手阳明病，故齿唇寒痛，取手阳明之络有血者，先去之。）足阳明中指爪甲上，（此足阳明支脉所出也，一作厉兑穴。）手大指次指爪甲上（商阳），各一痏，立已。邪客于手足少阴、太阴、足阳明之络，此五络皆会于耳中，上络左角，五络俱竭，令人身脉皆动而形无知也，其状若尸，或曰尸厥，刺阴白、涌泉、厉兑各一痏，后刺少商、中冲、神门。不已，以竹管吹其两耳，剃其左角之发方一寸燔，治饮以美酒一杯，不能饮者灌之，立已。凡刺之数，先视其经脉，切而从之，审其虚实而调之，不调者，经刺之。（必中其经，非络脉也。）有痛而经不病者，缪刺之。（身有痛处，而其经脉所至之分不皆病者，是为络病，非经病也。）因视其皮部，有血络者尽取之，（泄络中之结邪也。）此缪刺之数也。（数，节目也。）
《素问·四时刺逆从论》  ***************************
春者，天气始开，地气始泄，冻解冰释，水行经通，故人气在脉。（即经脉也。）夏者，经满气溢入孙络，孙络受血，皮肤充实。（人气在孙络。）长夏者，经络皆盛，内溢肌中。（人气在肌肉中。）秋者，天气始收，腠理闭塞，皮肤引急。（人气在皮肤。）冬者，盖藏血气在中，内着骨髓，通于五脏。（人气在骨髓中。）是故邪气者，常随四时之气血而入客也，至其变化，不可为度，然必从其经气，辟除其邪，除其邪，则乱气不生。春刺络脉，血气外溢，令人少气。（春刺夏分，气未至而误刺之，故少气。）春刺肌肉，血气环逆，令人上气。（木旺则土虚，复刺肌肉，是为重虚，血气环周皆逆，不相运行，故上气。）春刺筋骨，血气内着，令人腹胀。（春气发越，而复深取筋骨，以伤其阴，故血气内着而腹胀。）夏刺经脉，血气乃竭，令人解㑊。（气不在经脉而误刺之，故血气内竭，形迹困倦。）夏刺肌肉，血气内却，令人善恐。（长夏未至，而先夺其气，血气却弱，故令善恐。）夏刺筋骨，血气上逆，令人善怒。（夏刺冬分，则阴虚于内，阳胜于外，故血气逆而为怒。）秋刺经脉，血气上逆，令人善忘。（心主脉，误刺经脉，则心气虚，故善忘。）秋刺络脉，气不卫外，令人卧，不欲动。（气已去络，而复刺之，则气虚不能卫外，故卧，不欲动。）秋刺筋骨，血气内散，令人寒栗。（气未至筋骨而误刺之，则血气内散，而中气虚，故寒栗。）冬刺经脉，血气皆脱，令人目不明。（气未至而先夺之，故血气脱，而目不明也。）冬刺络脉，内气外泄，留为大痹。（当阳气伏藏之时刺其阳分，则阳气外泄，经脉壅滞，是生大痹。）冬刺肌肉，阳气竭绝，令人善忘。（冬时而刺夏分，则阳气竭绝。阳气者，精则养神，阳虚则神衰，故善忘。）凡此四时刺者，大逆之病，不可不从也。反之则生乱气，相淫病焉。（刺失四时，是为大逆，此时气之不可不从也。若反常法，必生乱气，互相淫逸为病矣。）凡刺不知四时之经，病之所生，以从为逆，正气内乱，与精相薄。（从，顺也。薄，邪正相迫也。）必审九候，正气不乱，精气不转。（九候各有其部，所以审明病之所在，从而刺之，庶正气不乱，精气不致转变矣。）
《素问·方盛衰论》  ***************************
肺气虚，则使人梦见白物，（金色白。）见人斩，血籍籍，（虚者必怯。籍籍，惊惕也。）得其时，则梦见兵战。（时，金旺之时也。）肾气虚，则使人梦见舟船溺人，（肾合水。）得其时，则梦伏水中，若有畏恐。（时，水旺之时也。）肝气虚，则梦见菌香生草，（肝合木。）得其时，则梦伏树下不敢起。（虽得木旺之时，而肝气本虚，故梦伏而不敢起。）心气虚，则梦救火阳物。（心合火。阳物，即属火之类。）得其时，则梦燔灼。（时，火旺之时也。）脾气虚，则梦饮食不足，（仓廪空虚也。）得其时，则梦筑垣盖屋。（时，土旺之时也。）此皆五脏气虚，阳气有余，阴气不足。（凡人阳气不足，阴气有余，则当昼而寐。若阳气有余，阴气不足，则当夕而梦。所以为厥为梦者，皆阳不附阴之所致。）合之五诊，（察五脏见症。）调之阴阳，以在经脉。（和阴阳，在十二经脉以求之也。○梦魂颠倒，变化异常，惟邪正衰旺之分耳，阳旺则吉，阴旺则凶。）

卷三·群书汇粹  ——————————————————————————————————————————————————————————————————————————————————————————

标本阴阳（《素问》）  ***************************
子午之岁，上见少阴；丑未之岁，上见太阴；寅申之岁，上见少阳；卯酉之岁，上见阳明；辰戌之岁，上见太阳；巳亥之岁，上见厥阴。（此即三阴三阳之应地支也，是为六气上者，言司天，如子午之岁，上见少阴，司天是也，十二年皆然。）少阴所谓标也，厥阴所谓终也。（标，首也。终，尽也。六十年阴阳之序，始于子午，故少阴谓标，尽于巳亥，故厥阴谓终。）厥阴之上，风气主之；少阴之上，热气主之；太阴之上，湿气主之；少阳之上，相火主之；阳明之上，燥气主之；太阳之上，寒气主之。所谓本也，是谓六元。（三阴三阳者，由六气之化为之主，而风化厥阴，热化少阴，湿化太阴，火化少阳，燥化阳明，寒化太阳，故六气谓本，三阴三阳谓标也。然此六者，皆天元一气之所化，一分为六，故曰六元。）
少阳之上，火气治之，中见厥阴。（此以下，言三阴三阳各有表里，其气相通，故各有互根之中气也。少阳之本，火，故火气在上，与厥阴为表里，故中见厥阴，是以相火而兼风木之化也。）阳明之上，燥气治之，中见太阴。（阳明之本燥，故燥气在上，与太阴为表里，故中见太阴，是以燥金而兼湿土之化也。）太阳之上，寒气治之，中见少阴。（太阳之本寒，故寒气在上，与少阴为表里，故中见少阴，是以寒水而兼君火之化也。）厥阴之上，风气治之，中见少阳。（厥阴之本风，故风气在上，与少阳为表里，故中见少阳，是以风木而兼相火之化也。）少阴之上，热气治之，中见太阳。（少阴之本热，故热气在上，与太阳为表里，故中见太阳，是以君火而兼寒水之化也。）太阴之上，湿气治之，中见阳明。（太阴之本湿，故湿气在上，与阳明为表里，故中见阳明，是以湿土而兼燥金之化也。）所谓本也，本之下，中之见也，见之下，气之标也。（此言三阴三阳为六气之标，而兼见于标本之间者，是阴阳表里之相合，而互为中见之气也。）本标不同，气应异象。
上中下本标中气图  ***************************
上中下本标中气图
六经之气以风、寒、热、湿、火、燥为本，三阴三阳为标，本标之中见者为中气。中气者，如少阳、厥阴为表里，阳明、太阴为表里，太阳、少阴为表里，表里相通，则彼此互为中气。
脏腑应天本标中气图  ***************************
脏腑应天本标中气图
脏腑经络之标本，脏腑为本，居里；十二经为标，居表。表里相络者，为中气居中。所谓相络者，乃表里互相维络，如足太阳膀胱经络于肾，足少阴肾经亦络于膀胱也，余仿此。
百病之起，多生于本，六气之用，则有生于标者，有生于中气者。太阳寒水，本寒标热；少阴君火，本热标寒。其治或从本，或从标，审寒热而异施也。少阳相火，从火化为本；太阴湿土，从湿化为本。其治但从火湿之本，不从少阳、太阴之标也。阳明燥金，金从燥化，燥为本，阳明为标。厥阴风木，木从风化，风为本，厥阴为标。其治不从标本，而从乎中。中者，中见之气也。盖阳明与太阴为表里，其气互通于中，是以风木从相火之中气为治，亦以二经标本之气不合，故从中见之气以定治耳。
人肖天地（《此事难知》集）  ***************************
天地之形如卵，横卧于东南西北者，自然之势也。血气运行，故始于手太阴，终于足厥阴。帝曰：地之为下，否乎？岐伯曰：地为人之下，太虚之中也。曰：凭乎？（言地在太虚之中而不坠者，有所凭依否？）曰：大气举之也，（大气，太虚之元气也。）是地如卵，黄在其中矣。又曰：地者，所以载生成之形类也。《易》曰：坤厚载物，德合无疆。信乎天之包地，形如卵焉。故人首之上为天之天，足之下为地之天，人之浮于地之上，如地之浮于太虚之中也。地之西，始于寅，终于丑；血之东，根于辛，纳于乙，相随往来不息，独缺于乾巽为天地之门户也。启元子云：戊土属乾，己土属巽。遁甲曰：六戊为天门，六己为地户。此之谓也。经云：天地者，万物之上下。左右者，阴阳之道路。气血者，父母也。父母者，天地也。血气周流于十二经，总包六子于其中，六气五行是也。无形者包有形，而天总包地也，天左行而西气随之，百川并进而东，血随之。
井荥阴阳配合五行刚柔（《类经》）  ***************************
《本输》篇曰：肺出于少商，为井木；心出于中冲，为井木；肝出于大敦，为井木；脾出于隐白，为井木；肾出于涌泉，为井木。此五脏之井，皆始于木也。又曰：膀胱出于至阴，为井金；胆出于窍阴，为井金；胃出于厉兑，为井金；三焦出于关冲，为井金；小肠出于少泽，为井金；大肠出于商阳，为井金。此六腑之井，皆始于金也，此《灵枢》发各经金木之理，而未具五行生合之义，及《难经》乃始分析五行刚柔。而滑伯仁又详注：阴井木生阴荥火，阴荥火生阴输土，阴输土生阴经金，阴经金生阴合水。阳井金生阳荥水，阳荥水生阳输木，阳输木生阳经火，阳经火生阳合土也。又如阴井乙木、阳井庚金，是乙与庚合也。阴荥丁火、阳荥壬水，是丁与壬合也。阳输甲木、阴输己土，是甲与己合也。阳经丙火、阴经辛金，是丙与辛合也。阳合戊土、阴合癸水，是戊与癸合也。庚为阳金，故曰阳井庚者，乙之刚也，乙为阴木，故曰阴井乙者，庚之柔也。此其生发象四时，潮宗合河海，上下有相生之义，阴阳有相配之理。盖其上法天时，中合人事，而下应地理者乎。
十二原解  ***************************
《九针十二原》篇云：肺之原，出于太渊；心之原，出于大陵；肝之原，出于太冲；脾之原，出于太白；肾之原，出于太溪；膏之原，出于鸠尾；肓之原，出于脖（音勃）胦（恶平声。脖胦，脐也。）凡此十二原者，主治五脏六腑之有疾者也。《本输》篇乃以太渊、大陵、太冲、太白、太溪等五原为五脏之输，六腑则膀胱之束骨为输、京骨为原，胆之临泣为输、丘墟为原，胃之陷谷为输、冲阳为原，三焦之中渚为输、阳池为原，小肠之后溪为输、腕骨为原，大肠之三间为输、合谷为原。又曰：心出于中冲，溜于劳宫，注于大陵，行于间使，入于曲泽，手少阴也。（中冲以下，皆手心主经穴，本篇指为手少阴，而少阴经输别无载者。）《邪客》篇，帝曰：手少阴之脉独无输，何也？岐伯曰：诸邪之在于心者，皆在于心之包络。包络者，心主之脉也，故独无输焉。帝曰：少阴独无输者，不病乎？岐伯曰：其外经病而脏不病，故独取其经于掌后锐骨之端。（即神门穴，手少阴输。）其余脉出入屈折，行之徐疾，皆如手少阴心主之脉行也。故王氏注：《气穴论》脏输五十穴，亦惟有心主井输，而无心经之五输。维独《缪刺》篇曰：少阴锐骨之端各一病。王氏注谓：神门穴，为手少阴之输者，盖亦本于《邪客》篇也。
○前三篇之说各有不同，在《九针十二原》篇，只言五脏之原左右各二，而复有膏之原、肓之原，共为十二原。在《本输》篇则以前篇五脏之原为五输，复有六腑之原，而无膏肓之原，且手少阴之脉独无，而以手厥阴之输代之。在《邪客》篇则明指手少阴之输在掌后锐骨之端，而亦皆无少阴井荥经合并膏肓等原，《难经》亦然。及查《甲乙经》乃云：少冲者，木也，少阴脉所出为井。少府者，火也，少阴脉所溜为荥。神门者，土也，少阴脉所注为输。灵道者，金也，少阴脉所行为经。少海者，水也，少阴脉所入为合。而十二经之井荥始全矣。然详求输原之义，如《九针十二原》篇及《本输》篇所云，则阴经之原即输也，阳经虽有输原之分，而输过于原亦为同气。故阳经治原，即所以治输也；阴经治输，即所以治原也。《六十六难》曰：十二经皆以输为原者，何也？然五脏输者，三焦之所行，气之所留止也。又曰：原者，三焦之尊号也，故所止辄为原。五脏六腑之有病者，皆取其原也。及考之《顺气一日分为四时》篇，则曰：原，独不应五时，以经合之，以应其数，然则输可合原，经亦可合原矣。盖输在原之前，经在原之后，穴邻脉近，故其气数皆相应也。
阳经井荥输原经合图  ***************************
阳经井荥输原经合图
阴经井荥输经合图  ***************************
阴经井荥输经合图
论子午流注法  ***************************
（徐氏书，今较正）
子午流注者，谓刚柔相配，阴阳相合，气血循环，时穴开阖也。子时一刻乃一阳之生；午时一刻，乃一阴之生；子午为阴阳之消息也。流者，往也；注者，住也。天干有十，经有十二，甲胆、乙肝、丙小肠、丁心、戊胃、己脾、庚大肠、辛肺、壬膀胱、癸肾，余两经三焦包络也。三焦乃阳气之父，包络乃阴血之母，三焦寄于丙，包络寄于丁，以类从也。（旧本三焦寄于壬，包络寄于癸。误。）每经之中，有井荥输经合，以配金水木火土。是故阴井木而阳井金，阴荥火而阳荥水，阴输土而阳输木，阴经金而阳经火，阴合水而阳合土。经中有返本还元者，乃十二经出入之门也，阳经有原，遇输穴并过之；阴经无原，以输穴代为之。是以甲出丘墟，乙出太冲。又按《千金》云：六阴经亦有原穴，乙中都，丁通里、内关，（旧本包络内关寄于癸。误。）己公孙，辛列缺，癸水泉是也。故阳日气先行而血后随也，阴日血先行而气后随也，得时为之开，失时为之阖，阳干注腑，甲丙戊庚壬而重见者，气纳三焦。阴干注脏，乙丁己辛癸而重见者，血纳包络。如甲日，甲戌时开在胆井，至戊寅时正当胃输，而又并过胆原，至甲申时重见甲，是以气纳三焦荥穴，阳荥属水，甲属木，是以水生木，谓甲合还元化木。又如乙日，乙酉时开在肝井，至己丑时当脾之输，并过肝原，至乙未时重见乙，是以血纳包络荥穴，阴荥属火，乙属木，是以木生火也，余仿此。俱以子午相生，阴阳相济，阳日无阴时，阴日无阳时，故甲与己合，乙与庚合，丙与辛合，丁与壬合，戊与癸合也。何以甲与己合？盖中央戊己属土，畏东方甲乙之木所克，戊乃阳为兄，己属阴为妹，戊兄遂将己妹嫁与木家，与甲为妻，庶得阴阳和合而不相伤，所以甲与己合，其余皆然，此所谓子午之法也。
阳干子午流注图  ***************************
阳干子午流注图
阴干子午流注图  ***************************
阴干子午流注图
上阳图法，以胆、小肠、胃、大肠、膀胱挨去，如胆井窍阴，至小肠荥前谷，胃输陷谷，大肠经阳溪，膀胱合委中数之。第二次小肠井少泽，胃荥内庭，大肠输三间，膀胱经昆仑，胆合阳陵泉。第三次胃井厉兑，大肠荥二间，膀胱输束骨，胆经阳辅，小肠合小海。第四次大肠井商阳，膀胱荥通谷，胆输临泣，小肠经阳谷，胃合三里。第五次膀胱井至阴，胆荥侠溪，小肠输后溪，胃经解溪，大肠合曲池。以上各阳经原穴，俱于输穴并过之，重遇阳干，气纳三焦。○阴图以肝心脾肺肾挨次轮数，如阳图通转，各阴经原穴即输也，亦于输穴并过之，重遇阴干，血纳包络。
逐日按时流注穴  ***************************
甲日乙丑时（肝荥行间。○从涌泉至此。肾水生肝木，井木生荥火也。）丁卯（心输神门，并过肾原太溪。）己巳（脾经商丘。）辛未（肺合尺泽。）癸酉（与前癸亥时重遇阴干，血纳包络井中冲，阴井属木，癸水生木。）甲戌（胆井窍阴，引气行。）
乙日丙子（小肠荥前谷。）戊寅（胃输陷谷，并过胆原丘墟。）庚辰（大肠经阳溪。）壬午（膀胱合委中。）甲申（与前甲戌时重遇阳干，气纳三焦荥液门，阳荥属水，生甲木。）乙酉（肝井大敦，引血行。）丁亥（心荥少府。）
丙日己丑（脾输太白，并过肝原太冲。）辛卯（肺经经渠。）癸巳（肾合阴谷。）乙未（与前乙酉时重遇阴干，血纳包络荥劳宫，阴荥属火，乙木生火。）丙申（小肠井少泽，引气行。）戊戌（胃荥内庭。）
丁日庚子（大肠输三间，并过小肠原腕骨，又过三焦原阳池，返本还原。）壬寅（膀胱经昆仑。）甲辰（胆合阳陵泉。）丙午（与前丙申时重遇阳干，气纳三焦输中渚，阳输木生丙火。）丁未（心井少冲，引血行。）己酉（脾荥大都。）辛亥（肺输太渊，并过心原神门，又过包络原大陵，返本还原。）
戊日癸丑（肾经复溜。）乙卯（肝合曲泉。）丁巳（与前丁未时重遇阴干，血纳包络输大陵，阴输属土，阴火生土。）戊午（胃井厉兑，引气行。）庚申（大肠荥二间。）壬戌（膀胱输束骨，并遇胃原冲阳。）
己日甲子（胆经阳辅。）丙寅（小肠合小海。）戊辰（与前戊午时重遇阳干，气纳三焦经支沟，阳经火生戊土。）己巳（脾井隐白，引血行。）辛未（肺荥鱼际。）癸酉（肾输太溪，并过脾原太白）乙亥（肝经中封。）
庚日丁丑（心合少海。）己卯（与前己巳时重遇阴干，血纳包络经间使，阴经属金，己土生金。）庚辰（大肠井商阳，引气行。）壬午（膀胱荥通谷。）甲申（胆输临泣，并过大肠原合谷。）丙戌（小肠经阳谷。）
辛日戊子（胃合三里。）庚寅（与前庚辰时重遇阳干，气纳三焦合天井，阳合属土，生庚金。）辛卯（肺井少商，引血行。）癸巳（肾荥然谷。）乙未（肝输太冲，并过肺原太渊。）丁酉（心经灵道。）己亥（脾合阴陵泉。）
壬日辛丑（与前辛卯时重遇阴干，血纳包络合曲泽，阴合属水，辛金生水。）壬寅（膀胱井至阴，引气行。）甲辰（胆荥侠溪。）丙午（小肠输后溪，并过膀胱原京骨。）戊申（胃经解溪。）庚戌（大肠合曲池。）
癸日壬子（与前壬寅时重遇阳干，气纳三焦井关冲，阳井金，生壬水。）癸亥（肾井涌泉，引血行。）
流注开阖（《医学入门》）  ***************************
人每日一身周流六十六穴，每时周流五穴。（除六原穴乃过经之所。）相生相合者为开，则刺之；相克者为阖，则不刺。
阳生阴死，阴生阳死。如甲木死于午，生于亥；乙木死于亥，生于午；丙火生于寅，死于酉；丁火生于酉，死于寅；戊土生于寅，死于酉；己土生于酉，死于寅；庚金生于巳，死于子；辛金生于子，死于巳；壬水生于申，死于卯；癸水生于卯，死于申。凡值生我、我生及相合者，乃气血生旺之时，故可辨虚实刺之。克我、我克及阖闭时，穴气血衰绝，非气行未至，即气行已过，不得妄引邪气，坏乱真气也。
流注时日  ***************************
阳日阳时阳穴，阴日阴时阴穴，阳以阴为阖，阴以阳为阖。阖者，闭也，闭则以本时天干与某穴相合者针之。阳日遇阴时，阴日遇阳时，则前穴已闭，取其合穴针之。合者，甲与己合化土，乙与庚合化金，丙与辛合化水，丁与壬合化木，戊与癸合化火。五门十变，此之谓也。
其所以然者，阳日注腑则气先至而血后行，阴日注脏则血先至而气后行，顺阴阳者，所以顺气血也。
或曰阳日阳时已过，阴日阴时已过，遇有急疾奈何？曰：夫妻子母互用，必适其病为贵耳。
妻闭则针其夫，夫闭则针其妻，子闭则针其母，母闭则针其子，必穴与病相宜，乃可针也。
用穴则先主而后客，用时则弃主而从宾。
假如甲日胆经为主，他穴为客，针必先主后客，其甲戌等时主穴不开，则针客穴。
按日起时，循经寻穴，时上有穴，穴上有时，分明实落，不必数上衍数，此所以宁守子午而舍尔灵龟也。
（按：徐氏灵龟飞腾针法，乃无稽之说，故此不录，所可宗者惟八脉交会八穴也。）
八脉交会八穴  ***************************
公孙二穴父通冲脉，内关二穴母通阴维脉。（合于心胸胃。）
后溪二穴夫通督脉，申脉二穴妻通阳跷脉。（合于目内眦、颈项、耳肩膊、小肠、膀胱。）
临泣二穴男通带脉，外关二穴女通阳维脉。（合于目锐眦、耳后、颊、颈肩。）
列缺二穴主通任脉，照海二穴客通阴跷脉。（合于肺系咽喉、胸膈。）
（按：此八穴乃通奇经八脉，参交互注，犹十二经之有井荥输经合也。其治病主客相应之法，详见卷五。）
十二经纳天干歌（诸腑配阳，诸脏配阴）  ***************************
甲胆乙肝丙小肠，丁心戊胃己脾乡，庚属大肠辛属肺，壬属膀胱癸肾脏，三焦阳腑须归丙，包络从阴丁火旁。
景岳曰：旧云三焦亦向壬中寄，包络同归入癸方，虽三焦为决渎之官，犹可言壬，而包络附心主，安得云癸？且二脏表里皆相火也，今改正之。
子午流注逐日按时定穴歌  ***************************
甲日戌时胆窍阴，丙子时中前谷荥，戊寅陷谷阳明输，返本丘墟木在寅，庚辰经注阳溪穴，壬午膀胱委中寻，甲申时纳三焦水，荥合天干取液门。
乙日酉时肝大敦，丁亥时荥少府心，己丑太白太冲穴，辛卯经渠是肺经，癸巳肾官阴谷合，乙未劳宫火穴荥。
丙日申时少泽当，戊戌内庭医胀康，庚子时在三间输，本原腕骨可祛黄，三焦寄有阳池穴，返本还原慎莫忘。（三焦阳池，旧本在壬日下，误。）壬寅经火昆仑上，甲辰阳陵泉合长，丙午时受三焦输，中渚之中仔细详。
丁日未时心少冲，己酉大都脾土逢，辛亥太渊神门穴，包络大陵寄丁宫，此是寄宫真的法。（包络大陵，旧本在癸日下，误。）癸丑复溜肾水通，乙卯肝经曲泉合，丁己包络大陵中。
戊日午时厉兑先，庚申荥穴二间迁，壬戌膀胱寻束骨，冲阳土穴必还原，甲子胆经阳辅是，丙寅小海穴安然，戊辰气纳三焦脉，经穴支沟刺必痊。
己日巳时隐白始，辛未时中鱼际取，癸酉太溪太白原，乙亥中封内踝比，丁丑时合少海心，己卯间使包络止。
庚日辰时商阳居，壬午膀胱通谷之，甲申临泣为输木，合谷金原返本归，丙戌小肠阳谷火，戊子时居三里宜，庚寅气纳三焦合，天井之中不用疑。
辛日卯时少商木，癸巳然谷何须忖，乙未太冲原太渊，丁酉心经灵道引，己亥脾合阴陵泉，辛丑曲泽包络准。
壬日寅时起至阴，甲辰胆脉侠溪寻，丙午小肠后溪输，本原京骨亦同斟，戊申时至解溪胃，庚戌大肠曲池临，壬子气纳三焦位，井穴关冲一片金。
癸日亥时井涌泉，乙丑行间穴定然，丁卯输穴神门是，本寻肾水太溪原，己巳商丘内踝穴，辛未肺经尺泽连，癸酉中冲包络纳，流传后学莫忘言。
十二经病井荥输经合补泻（《针灸聚英》）  ***************************
（今较正）
手太阴肺属辛金（辛日乙未时，血行本原太渊）
补虚（用丁日辛亥时），太渊为输土。（土生金，为母经。曰：虚则补其母。）
泻实（用甲日辛未时），尺泽为合水（金生水，为子经。曰：实则泻其子。）。
手阳明大肠属庚金（庚日甲申时，气行木原合谷）
补（用壬日庚戌时），曲池为合土。
泻（用戊日庚申时），二间为荥水。
足阳明胃属戊土（戊日壬戌时，气行本原冲阳）
补（用壬日戊申时），解溪为经火。
泻（用戊日戊午时），厉兑为井金。
足太阴脾属己土（己日癸酉时，血行本原太白）
补（用丁日己酉时），大都为荥火。
泻（用甲日己巳时），商丘为经金。
手少阴心属丁火（丁日辛亥时，血行本原神门）
补（用丁日丁未时），少冲为井木。
泻用又甲日丁卯时），神门为输土。
手太阳小肠属丙火（丁日庚子时，气行本原腕骨）
补（用壬日丙午时），后溪为输木。
泻（用己日丙寅时），小海为合土。
足太阳膀胱属壬水（壬日丙午时，气行本原京骨）
补（用壬日壬寅时），至阴为井金。
泻（用戊日壬戌时），束骨为输土。
足少阴肾属癸水（甲日丁卯时，血行本原太溪）
补（用戊日癸丑时），复溜为经金。
泻（用癸日癸亥时），涌泉为井木。
手厥阴心包络（寄丁）属相火（丁日辛亥时，血行本原大陵）
补（用甲日癸酉时），中冲为井木。
泻（用戊日丁巳时），大陵为输土。
手少阳三焦（寄丙）属相火（丁日庚子时，气行本原阳池）
补（用丁日丙午时），中渚为输木。
泻（用辛日庚寅时），天井为合土。
足少阳胆属甲木（乙日戊寅时，气行本原丘墟）
补（用壬日甲辰时），侠溪为荥水。
泻（用己日甲子时），阳辅为经火。
足厥阴肝属乙木（丙日乙丑时，血行本原太冲）
补（用戊日乙卯时），曲泉为合水。
泻（用甲日乙丑时），行间为荥火。
（按：脏腑各有五行生合之义，井荥输经合各有气血流注日时，今合为一法，则学者易晓也。如心病虚者补其肝木，实者泻其脾土，是亦补母泻子之谓。又如心虚者，取少海之水，所以伐其胜也：心实者，取少府之火，所以泄其实也。余脏皆同论治者，当于此会而通之。）
子母补泻迎随  ***************************
《六十九难》曰：虚者补其母，实者泻其子，当先补之，然后泻之。（此以别经为子母也。母，生我之经，如肝虚则补肾经也，母气实，则生之益力。子，我生之经，如肝实则泻心经也，子气衰，则食其母益甚。）不虚不实，以经取之者，是正经自生病，不中他邪也，当自取其经，故言以经取之。（即于本经取所当刺之穴，不必补母泻子也。）
《七十五难》曰：东方实，西方虚，泻南方，补北方，何谓也？然金木水火土，当更相平。（言金克木，木克土，循环相制，不令一脏独盛而生病也。）东方木也，西方金也，木欲实，金当平之；火欲实，水当平之；土欲实，木当平之；金欲实，火当平之；水欲实，土当平之。东方者，肝也，则知肝实；西方者，肺也，则知肺虚。泻南方火，补北方水。火者，木之子也；水者，木之母也，水胜火。（泻火者，一则以夺木之气，一则以去金之克。补水者，一则以益金之气，一则以制火之光，故曰水胜火。）子能令母实，母能令子虚，故泻火补水，欲令金得平木也。（母能令子实，子能令母虚，乃五行之生化，即虚者补母、实者泻子之义。今言子能令母实，母能令子虚者，用针之予夺也。）经曰：不能治其虚，何问其余。此之谓也。（虚，指肺虚而言也。）
《七十二难》曰：所谓迎随者，知营卫之流行，经脉之往来也，随其逆顺而取之，故曰迎随。（迎者，针锋逆其来处，为泻。随者，针锋顺其往处，为补。）
泻南方补北方论（《溯洄集》）  ***************************
王安道曰：夫子能令母实，母能令子虚。以常情观之，则曰心火实，致肝木亦实，此子能令母实也。脾土虚，致肺金亦虚，此母能令子虚也。心火实，固由自旺；脾土虚，乃由肝木制之，法当泻心补脾，则肝肺皆平矣。越人则不然，其子能令母实，子谓火，母谓水，固与常情无异。其母能令子虚，母谓水，子谓木，则与常情不同矣。故曰：水者，木之母也。子能令母实一句言病因也，母能令子虚一句言治法也。盖火为木之子，子助其母，使之过分而为病。若补水之虚，使力可胜火，火势退而木势亦退，此则母能虚子之义，所谓不治之治也。（此虚，谓抑其过而欲虚之也。）水胜火三字，此越人寓意处，虽泻火补水并言，而其要又在于补水耳。然水不虚而火独暴旺者，固不必补水也。若先因水虚而致火旺者，不补水可乎？且夫肝之实也，其因有二：心助肝，肝实之一因也；肺不能制肝，肝实之二因也。肺之虚也，其因亦有二：心克肺，肺虚之一因也；脾受肝克而不能生肺，肺虚之二因也。今补水而泻火，火退则木气削，又金不受克而制木，东方不实矣；金气得平，又土不受克而生金，西方不虚矣。若以虚则补母言之，肺虚则当补脾，岂知肝势正盛，克土之深，虽每日补脾，安能敌其正盛之势哉？纵使土能生金，金受火克，亦所得不偿所失矣，此所以不补土而补水也。或疑木旺补水，恐水生木而木愈旺，殊不知木已旺矣，何待生乎？况水之虚，虽峻补尚不能复其本气，安有余力生木哉？若能生木，则能胜火矣。泻火补水，使金得平木，正所谓能治其虚。不补土，不补金，乃泻火补水，使金自平，此法之巧而妙者。苟不能晓此法，而不能治此虚，则不须问其他，必是无能之人矣。
奇经八脉总论（《本草纲目》）  ***************************
人身有经脉络脉，直行曰经，旁行曰络。经凡十二，手之三阴三阳，足之三阴三阳是也。络凡十五，乃十二经各有一别络，而脾又有一大络，并任、督二络，为十五络也。其二十七气，相随上下，如泉之流，如日月之行，不得休息。阴脉营于五脏，阳脉营于六腑，阴阳相贯，如环无端，其流溢之气入于奇经，转相灌溉，内温脏腑，外濡腠理。奇经凡八脉，不拘制于十二正经，无表里配合，故谓之奇。盖正经犹沟渠，奇经犹河泽，正经之脉隆盛，则溢于奇经。故秦越人比之天雨降下，沟渠溢满，滂沛妄行，流于河泽，此《灵》《素》未发之旨也。
（八脉）阳维起于诸阳之会，由外踝而上行于卫分；阴维起于诸阴之交，由内踝而上行于营分，所以为一身之纲维也。阳跷起于跟中，循外踝上行于身之左右；阴跷起于跟中，循内踝上行于身之左右，所以使机关之跷捷也。督脉起于会阴，循背而行于身之后，为阳脉之总督，故曰阳脉之海。任脉起于会阴，循腹而行于身之前，为阴脉之承任，故曰阴脉之海。冲脉起于会阴，夹脐而行，直冲于上，为诸脉之冲要，故曰十二经脉之海。带脉则横围于腰，状如束带，所以总约诸脉者也。是故阳维主一身之表，阴维主一身之里，以乾坤言也。阳跷主一身左右之阳，阴跷主一身左右之阴，以东西言也。督主身后之阳，任冲主身前之阴，以南北言也。带脉横束诸脉，以六合言也。故医而知此八脉，则十二经、十五络之大旨得矣。
络脉论（《医门法律》）  ***************************
经有十二，络亦有十二。络者，兜络之义，即十二经之外城也，复有胃之大络，脾之大络，及奇经之大络，则又外城之通界，皇华出入之总途也，故又曰络有十五焉。十二经生十二络，十二络生一百八十系络，系络生一百八十缠络，缠络生三万四千孙络。自内而生出者，愈多则愈小，稍大者在腧穴肌肉间，营气所主外廓。由是出诸皮毛，方为小络，方为卫气所主。故外邪从卫而入，不遽入于营，亦以络脉缠绊之也，至络中邪盛则入于营矣，故曰络盛则入于经，以营行经脉之中故也。然风寒六淫外邪无形易入，络脉不能禁止，而盛则入于经矣。若营气自内所生诸病，为血为气，为痰饮，为积聚种种，有形势不能出于络外，故经盛入络，络盛返经，留连不已，是以有取于砭射，以决出其络中之邪。
《难经》以阳跷、阴跷、脾之大络，共为十五络，遂为后世定名。昌谓阳跷、阴跷二络之名原误，当是共指奇经为一大络也。盖十二经各有一络，共十二络矣，此外有胃之一大络，由胃下直贯膈肓，统络诸络脉于上；复有脾之一大络，由脾外横贯胁腹，统络诸络脉于中；复有奇经之一大络，由奇经环贯诸经之络于周身上下。盖十二络以络其经，三大络以络其络也。尝推奇经之义，督脉督诸阳而行于背，任脉任诸阴而行于前，不相络也。冲脉直冲于胸中，带脉横束于腰际，不相络也。阳跷、阴跷同起于足跟，一循外踝，一循内踝，并行而斗其捷，全无相络之意。阳维、阴维，一起于诸阳之会，一起于诸阴之交，名虽曰维，乃是阳自维其阳，阴自维其阴，非交相维络也。设阳跷、阴跷可言二络，则阳维阴维更可言二络矣，督任冲带俱可共言八络矣。《难经》云：奇经之脉，如沟渠满溢，流于深湖，故圣人不能图。是则奇经明等之络夫，岂有江河大经之水，拟诸沟渠者哉？又云：人脉隆盛，入于八脉而不环周。故十二经亦不能拘之溢蓄，不能环流灌溉诸经者也，全是经盛入络，故溢蓄只在于络，不能环溉诸经也。然则奇经共为一大络，夫复何疑？
周身经络部位歌（《类经》）  ***************************
脉络周身十四经，六经表里督和任，阴阳手足经皆六，督总诸阳任总阴，诸阳行外阴行里，四肢腹背皆如此。督由脊骨过龈交，脐腹中行任脉是。足太阳经小指藏，从跟入腘会尻旁，上行夹脊行分四，前系睛明脉最长。少阳四指端前起，外踝阳关环跳里，从胁贯肩行曲鬓，耳前耳后连眦尾。大指次指足阳明，三里天枢贯乳行，腹第三行通上齿，环唇侠鼻目颧迎。足有三阴行内廉，厥中少后太交前，肾出足心从内踝，侠任胸腹上廉泉。太厥两阴皆足拇，内侧外侧非相联，太阴内侧冲门去，腹四行兮挨次编。厥阴毛际循阴器，斜络期门乳肋间。手外三阳谁在上，阳明食指肩髃向，颊中钻入下牙床，相逢鼻外迎香旁。三焦名指阳明后，贴耳周回眉竹凑。太阳小指行下低，肩后盘旋耳颧遘。还有三阴行臂内，太阴大指肩前配，厥从中指腋连胸，极泉小内心经位。手足三阳俱上头，三阴穴只乳胸游，唯有厥阴由颡后，上巅会督下任流。经脉从来皆直行，络从本部络他经，经凡十四络十六，请君切记须分明。
《经脉》篇只十五络。《平人气象论》曰：胃之大络，名曰虚里，贯膈络肺，出于左乳下，其动应衣。是共十六络也。
十四经穴分寸歌  ***************************
●手太阴肺经穴分寸歌（从胸至手，左右二十二穴）
肺起中府三肋间，上行寸六抵云门，腋（下）三（寸）动脉求天府，侠白肘端五寸论，尺泽肘中约纹是，孔最腕上七寸取，列缺去腕一寸半，经渠寸口陷中主，太渊掌后横纹头，鱼际节后散脉里，少商大指内侧端，相离爪甲如韭耳。
●手阳明大肠经穴分寸歌（从手至头，左右四十穴）
商阳食指内侧边，二间来寻本节前，三间节后陷中取，合谷虎口歧骨联，阳溪腕中上侧是，偏历腕后三寸安，温溜腕后去五寸，下廉（曲）池前五寸看，上廉曲池下三寸，池下二寸三里逢，曲池曲肘纹头尽，肘髎大骨外廉中，肘上三寸寻五里，臂臑髃下一寸空，肩髃肩端两骨罅，巨骨肩尖义骨中，天鼎颈中缺盆上，扶空颊下一寸详，禾髎水沟旁五分，鼻孔半寸号迎香。
●足阳明胃经穴分寸歌（从头至足，左右九十穴）
胃之经兮足阳明，承泣目下七分寻，承下三分名四白，巨髎鼻孔旁八分，地仓挟吻四分近，大迎颌下寸三程，颊车耳下八分穴，下关耳前动脉行，头维神庭旁四（寸）五（分），人迎（结）喉旁寸半真，水突筋前直迎下，气舍喉下一寸乘，缺盆舍下横骨陷，气户璇玑四寸旁，库房屋翳及膺窗，乳中（乳）根穴寸六量，（自库房至乳根左右十穴，各去一寸六分。）不容巨阙旁二寸，再下寸五承满屯，（承）满下一寸梁门起，关门太乙滑肉门，天枢须认脐旁是，枢下一寸取外陵，下至大巨水道穴，归来气街一寸凭。（自梁门以下至气街，左右二十穴，各去一寸。）髀关膝上尺有二，伏兔膝上六寸登，阴市膝上方三寸，梁丘离膝二寸称，犊鼻膝膑寻陷中，膝下三寸三里兴，里下三寸上廉穴，再下二寸条口应，下廉条下一寸是，踝上八寸觅丰隆，解溪足腕陷中的，溪下寸半冲阳通，陷谷庭后还二寸，内庭次指外陷中，厉兑大次指端上，去爪如韭井穴空。
●足太阴脾经穴分寸歌（从足至腹，左右四十二穴）
大指内侧脾隐白，节后陷中求大都，太白内侧核骨下，节后一寸公孙呼，商丘内踝微前陷，踝上三寸三阴交，再上三寸漏谷是，膝下五寸地机朝，膝下内侧阴陵泉，血海膝膑上内廉，箕门穴在鱼腹上，动脉应手越筋间，冲门横骨两端动，府舍再上七分看，腹结府舍上三寸，（腹结穴在冲门上三寸七分，大横下一寸三分。）大横脐旁三寸半，腹哀巨阙旁六寸，食窦乳边寸半算，天溪胸乡周荣贯，相去一寸六分同，（自食窦至周荣左右八穴，各去一寸六分，开中六寸。）大包腋下有六寸，季胁中间大络通。
●手少阴心经穴分寸歌（从胸至手，左右十八穴）
少阴心起极泉穴，腋下筋间动引胸，青灵肘上三寸取，少海屈肘五分供，灵道掌后一寸半，通里腕后一寸踪，阴郗腕后方半寸，神门掌后锐骨隆，少府小指本节末，小指内侧取少冲。
●手太阳小肠经穴分寸歌（从手至头，左右三十八穴）
小指端外为少泽，前谷节前看外侧，节后横纹取后溪，腕骨腕前骨陷侧，阳谷锐骨下陷处，腕上一寸名养老，支正腕后量五寸，小海肘端五分好，肩贞肩端后陷中，臑俞大骨下陷考，天宗肩大骨下陷，秉风肩上举有空，曲垣肩中曲胛里，外俞胛上一寸从，（肩）中俞大椎旁二寸，天窗颊下动脉详，天容耳下曲颊后，颧髎面頄锐骨量，听宫耳内如珠子，俱属小肠手太阳。
●足太阳膀胱经穴分寸歌（从头至足，《灵枢·经脉》篇马氏注只有一百二十六穴，今较正得左右一百三十四穴）
足太阳兮膀胱经，目眦内角始睛明，眉头陷中取攒竹，额下眉冲动脉轻，曲差神庭旁寸半，五处挨排列上星，（上星旁一寸半）承（光）通（天）络却玉枕穴，后循一寸五分行，天柱项后发际内，大筋外廉之陷中，自此脊中开二寸，第一大杼二风门，三椎肺俞厥阴四，心五督六膈七论，肝九胆十脾十一，胃俞十二椎下扪，十三三焦十四肾，气海俞在十五究，大肠俞当十六椎，关元俞穴十七记，十八椎下小肠俞，十九椎边号膀胱，中膂内俞二十椎，白环二十一椎当，上次髎与中下髎，腰胯骨下八空昭，（十六椎至十八椎处侠脊高起之骨名腰胯骨。）会阳阴尾尻骨旁，背部二行诸穴了，又开脊中三寸半，第二椎下为附分，三椎魄户四膏肓，五椎之下神堂欣，譩譆六椎膈关七，魂门第九阳纲十，十一意舍脾相应，十二胃仓穴推寻，十三肓门正坐取，十四志室不须论，十九胞肓廿秩边，背部三行诸穴匀，承扶臀下阴纹处，下行六寸是殷门，浮郄斜上殷一寸，委阳还下并殷门，委中膝腘约纹里，腘下三寸寻合阳，承筋脚跟上七寸，穴在腨肠之中央，承山腿肚分肉间，外踝七寸上飞扬，跗阳外踝上三寸，昆仑外跟陷中详，跟下仆参拱足取，阳跷（即申脉）踝下五分张，金门申脉下一寸，京骨外侧大骨当，束骨本节后陷中，通谷节前陷中量，至阴井出小指端，外侧爪甲角之旁。
●足少阴肾经穴分寸歌（从足至腹，左右五十四穴）
足掌心中是涌泉，然谷内踝一寸前，太溪踝后跟骨上，大钟跟后踵中边，水泉太溪下一寸，照海踝下四分真，复溜踝上计二寸，交信隔筋二寸匀，筑宾内踝上腨分，阴谷膝下曲膝间，横骨大赫并气穴，四满中注五穴连，上行相去皆一寸，肓腧脐旁半寸眠，商曲肓俞上二寸，旧云一寸误相传，石关阴都通谷会，三穴上行一寸群，幽门再上一寸半，以上开中只五分，步廊神封灵墟起，神藏彧中到俞府，每穴相离一寸六（分），开中二寸挨排取。
●手厥阴心包络经穴分寸歌（从胸至手，左右十八穴）
心包络起天池间，乳上一寸腋下三（寸），腋下二寸天泉穴，曲泽肘内横纹弯，郄门去腕后五寸，间使腕后三寸量，内关去腕正二寸，大陵掌后横纹详，劳宫屈拳名指取，中指之末中冲良。
●手少阳三焦经穴分寸歌（从手至头，左右四十六穴）
名指外侧起关冲，液门小次指陷中，中渚液门上一寸，阳池手表腕上空，外关腕后二寸陷，腕后三寸开支沟，会宗腕后内三寸，三阳（络）支（沟）上一寸求，四渎肘前五寸取，天井肘上一寸端，井上一寸清冷渊，消泺对腋臂外看，臑会肩前三寸下，肩髎臑上陷中安，天髎缺盆起肉上，天牖耳后一寸观，翳风耳后尖骨陷，瘈脉耳本青络充，颅息亦寻青络脉，角孙发际耳廓通，耳门耳缺陷中取，和髎耳前动脉融，丝竹空居眉后陷，三焦经穴此为终。
●足少阳胆经穴分寸歌（从头至足，左右八十八穴）
足少阳起瞳子髎，目外眦旁五分循，耳前陷中听会穴，上行一寸客主人，颔厌曲角上廉系，悬颅正在太阳端，悬厘曲角下廉会，曲鬓耳上发际安，率谷耳上发寸半，天冲耳后发际量，浮白发际一寸摸，窍阴空在枕骨傍，完骨耳后发四分，本神（神）庭旁三寸现，阳白眉上方一寸，发上五分临泣献，临后寸半目窗穴，正营承灵又三寸，（各去寸半。）脑空耳后枕骨下，风池哑门（任脉穴名）旁陷中，肩井肩上陷中按，渊液腋下三寸通，辄筋向前平两乳，日月期门（肝经穴）下五分，京门监骨腰间便，带脉肋下寸八分，五枢带脉下三寸，维道章下五三逢，（章门下五寸三分。）居髎章（门）下八寸三（分），环跳髀枢宛中容，风市垂手中指末，膝上五寸中渎供，膝上二寸阳关穴。阳陵膝下一寸从，阳交外踝上七寸，踝上六寸外丘留，踝上五寸光明别，阳辅踝上四寸收，踝上三寸悬钟会，丘墟踝前陷中酸，临泣丘墟下三寸，地五会去临五分，侠溪正在歧骨陷，窍阴小次指外端。
●足厥阴肝经穴分寸歌（从足至腹，左右二十八穴）
大指外侧名大敦，行间两指缝中存，太冲本节后二寸，踝前一寸号中封，蠡沟踝上五寸是，中都踝上七寸中，膝关犊鼻（胃经穴）下二寸，曲泉曲膝尽横纹，阴包股内有槽处（膝上四寸），五里冲下三寸看，（五里在胃经气冲穴下三寸。）阴廉气冲下二寸，急脉毛际系睾丸，章门下脘旁六寸，期门乳下二肋端。
●任脉穴分寸歌（腹部中行，凡二十四穴）
任脉会阴两阴间，曲骨毛际陷中扪，中极脐下四寸取，三寸关元二石门，气海脐下一寸半，阴交脐下一寸论，脐之中央号神阙，脐上一寸水分源，下脘建里中（脘）上脘，各离一寸次第班，巨阙脐上六寸半，鸠尾蔽骨下五分，中庭膻（中）下寸六取，膻中正在两乳间，膻上一寸六分起，玉堂紫宫华盖关，（自膻中至华盖四穴，各去一寸六分，共得四寸八分。）璇玑膻上六寸四，（分○旧云五寸八，误。）玑上寸六天突是，廉泉颔下骨尖会，唇下宛中承浆已。
●督脉穴分寸歌（凡二十八穴，起于长强，循背至头，此歌自上及下者，顺也）
督脉龈交唇内乡，兑端正在唇中央，水沟鼻下沟中索，素髎宜向鼻端详，前后发际尺二寸，发上五分神庭当，发上一寸上星位，二寸陷中囟会方，前顶发上三寸半，百会顶中号三阳，后顶强间至脑户，相去各是寸半量，（自百会至脑户，共四寸五分。）后发一寸风府穴，哑门发上五分藏，项下脊骨二十一，分为三段论短长，每椎一寸四分一（厘），上之七节如是镶，大椎第一节上是，一椎之下陶道知，第三椎下身柱穴，五椎神道不须疑，灵台六（椎）下至阳七，（上七节自大椎穴至此，共九寸八分七厘。）筋缩九椎十中枢，十一脊中穴所在，十三椎下悬枢都，命门十四居脐后，（中七节每椎一寸六分一厘，共一尺一寸二分七厘。）十六椎下阳关当，二十一节腰俞定，脊尾骨端是长强。（下七节每椎一寸二分六厘，共八寸八分二厘。）
（以上十四经穴分寸歌，出于徐氏、滑氏及《灵枢·经脉》篇马元台注、王肯堂《经络考》等书，今较正。）
内景赋（《类经》）  ***************************
尝计夫人生根本兮，由乎元气。表里阴阳兮，升降沉浮，出入运行兮，周而复始，神机气立兮，生化无休。经络兮行乎肌表，脏腑兮通于咽喉。喉在前，其形坚健；咽在后，其质和柔。喉通呼吸之气，气行五脏；咽为饮食之道，六腑源头。气食兮何能不乱？主宰者会厌分流，从此兮下咽入膈，脏腑兮阴阳不侔。五脏者，肺为华盖而上连喉管，肺之下心包所护，而君主可求，此即膻中，宗气所从，膈膜周蔽，清虚上宫。脾居膈下，中州胃同，膜联胃左，运化乃功。肝叶障于脾后，胆腑附于叶东。两肾又居脊下，腰间有脉相通，主闭蛰封藏之本，为二阴天一之宗，此属喉之前窍，精神须赖气充。又如六腑，阳明胃先，熟腐水谷，胃脘通咽，上口称为贲门，谷气从而散宣，输脾经而达肺，诚脏腑之大源，历幽门之下口，联小肠而盘旋，再小肠之下际，有阑门者在焉，此泌别之关隘，厘清浊于后前，大肠接其右，导渣秽于大便。膀胱无上窍，由渗泄而通泉，羡二阴之和畅，皆气化之自然。再详夫脏腑略备，三焦未言，号孤独之府，擅总司之权，体三才而定位，法六合而象天。上焦如雾兮，霭氤氲之天气；中焦如沤兮，化营血之新鲜；下焦如渎兮，主宣通乎壅滞。此所以上焦主内而不出，下焦主出而如川，又总诸脏之所居，隔高低之非类。求脉气之往来，果何如而相济？以心主之为君，朝诸经之维系，是故怒动于心，肝从而炽；欲念方萌，肾经精沸；构难释之苦思，枯脾中之生意；肺脉涩而气沉，为悲忧于心内；惟脉络有以相通，故气得从心而至。虽诸脏之归心，实上系之联肺，肺气何生？根从脾胃，赖水谷于敖仓，化精微而为气，气旺则精盈，精盈则气盛，此是化源根。坎里藏真命，虽内景之缘由，尚根苗之当究，既云两肾之前，又曰膀胱之后，出大肠之上左，居小肠之下右，其中果何所藏？蓄坎离之交姤，为生气之海，为元阳之窦，辟精血于子宫，司人生之夭寿，称命门者是也。号天根者非谬，使能知地下有雷声，方悟得春光弥宇宙。
标幽赋（《针经指南》）  ***************************
拯救之法，妙用者针，察岁时于天道，定形气于予心，春夏瘦而刺浅，秋冬肥而刺深，（春气在毛，夏气在皮，秋气在分肉，冬气在骨髓，故春夏及瘦人皆刺浅，秋冬及肥人皆刺深。若有针入而气逆者，失其浅深之宜也。）不穷经络阴阳，多逢刺禁，既论脏腑虚实，须向经寻。原夫起自中焦，水初下漏，太阴为始，至厥阴而方终，穴出云门，抵期门而最后。（人之气脉周流，每日寅时从中焦肺经起，交至肝经期门穴而终。）正经十二，别络走三百余支，（各经有横络、孙络，散走三百余支脉。）正侧仰伏，气血有六百余候。手足三阳，手走头而头走足；手足三阴，足走腹而胸走手。要识迎随，须明逆顺，况夫阴阳气血多少为最？厥阴、太阳少气多血；太阴、少阴少血多气；而又气多血少者，少阳之分；气盛血多者，阳明之位。先详多少之宜，次察应至之气，轻滑慢而未来，沉涩紧而已至。（言入针之后，值轻浮滑虚慢迟，乃真气未来；沉重涩滞紧实，是正气已来。）既至也，量寒热而留疾；（留，住也。疾，速也。）未至也，据虚实而候气。气之至也，如鱼吞钩饵之沉浮；气未至也，如闲处幽堂之深邃。气速至而速效，气迟至而不治。观夫九针之法，毫针最微，七星上应，众穴支持，本形金也，有蠲邪扶正之道；（其体象金。）短长水也，有决凝开滞之机；（其流通象水。）定刺象木，或斜或正；（其劲直象木。）口藏比火，进阳补羸；（其气温象火。）循机扪塞以象土，（其填补象土。）实应五行而可知。然是三寸六分，包含妙理，虽细拟于毫发，同贯多歧，可平五脏之寒温，能调六腑之虚实，拘挛闭塞，追八邪而去矣，（手足拘挛、气血不通之症，先追散八风之邪。）寒热痹痛，开四关而已之。（寒痹、热痹、痛风之类，针两肘两膝之穴。）凡刺者，使本神朝而后入，既刺也，使本神定而气随。神不朝而勿刺，神已定而可施。定脚处，取气血为主意；下手处，认水木是根基。（言用针必先认五行子母相生。）天地人，三才也，涌泉同璇玑、百会。（百会应天，璇玑应人，涌泉应地。）上中下，三部也，大包与天枢、地机。（上部大包，中部天枢，下部地机。）阳跷、阳维并督、带，（此四脉属阳。）主肩背腰腿在表之病；阴跷、阴维、任、冲脉，（此四脉属阴。）去心腹胁肋在里之疑。（疑，疾也。）二陵（阴、阳陵泉）、二跷（照海、申脉）、二交，（足太阴经三阴交，足少阳经阳交。）似续而交五大；（续，接续。五大，五体也。）两间（二间、三间）、两商（少商、商阳）、两井（天井、肩井），相依而别两支。大抵取穴之法，必有分寸，先审自意，次观肉分，或伸屈而得之，或平直而安定。在阳部，筋骨之侧，陷下为真；在阴分，郄腘之间，动脉相应。取五穴用一穴而必端，取三经用一经而可正，头部与肩部详分，督脉与任脉易定。明标与本，论刺深刺浅之经，住痛移疼，取相交相贯之径。（如手太阴列缺交于阳明之络，足阳明丰隆别走太阴之类。）岂不闻脏腑病而求（章）门（气）海腧募之微？经络滞，而求原别交会之道，（各经之原，及阳别、阴交、八会诸穴。）更穷四根三结，依标本而刺，无不痊。（四根，诸经根于四肢，即井穴也。三结，即太阴结于大包，少阴结于廉泉，厥阴结于玉堂也。）但用八法五门，分主客而针，无不效。（详见前。）八脉始终连八会，本是纪纲，十二经络十二原，是为枢要，（详见后。）一日取六十六穴之法，方见幽微，（阳干注腑，三十六穴；阴干注脏，三十穴。）一时取十二经脉之原，始知要妙。（旧有《十二经之原歌》，今校正云：甲出丘墟乙太冲，丙居腕骨阳池同，丁出神门大陵过，戊当胃脉冲阳通，己出太白庚合谷，辛原本注太渊空，壬归京骨是原穴，癸出太溪跟骨中。是也。）原夫补泻之法，非呼吸而在手指。（义见《宝命全形》《离合真邪》等论。）速效之功，要支正而识本经；（如心病取小肠经穴之类。）交经缪刺，左有病而右畔取；泻络远针，头有病而脚上针。巨刺与缪刺各异，微针与妙针难传，观部分而知经络之虚实，视沉浮而辨脏腑之寒温，且夫先令针耀而虑针损，次藏口内而欲针温。目无外视，手如握虎，心无内慕，如待贵人，左手重而多按，欲令气散，右手轻而徐入，不痛之因，空心恐怯，直力侧而多晕，背目沉掐，坐卧平而弗昏。推于十干十变，知孔穴之开阖，（详见前。）论其五行五脏，察日时之旺衰。（得五行生者，旺；受五行克者，衰。如心之病得甲乙之日时者，生旺；遇壬癸之日时者，克衰。余仿此。）伏如横弩，应若发机，（言血气未应针则伏如横弩，血气既应针则退如发机。）阴交阳别而定血晕，（任脉阴交、脾经三阴交、膀胱经飞扬皆主血病。）阴跷阳维而下胎衣。（肾经照海、三焦经外关。）痹厥偏枯，迎随俾经络接续；漏崩带下，温补使气血依归；静以久留，停针待之必准者。取照海治喉中之闭塞端的处，用大钟治心内之呆痴。大抵疼痛实泻，痒麻虚补。体重节痛而输居，心下痞满而井主。心胀咽痛，刺太冲而必除；脾冷胃疼，泻公孙而立愈。胸满刺内关，胁痛针飞虎，（三焦经支沟穴。）筋挛骨痛补魂门，体热劳嗽泻魄户。头风头痛，刺申脉与金门；（足太阳经。）眼痒眼疼，泻光明到地五。（足少阳经。）泻阴郄止盗汗，治小儿骨蒸。刺偏厉利小便，医大人小儿水蛊。中风环跳宜刺，虚损天枢可取。由是午前卯后，（辰巳二时。）太阴生而疾温；离左酉南。（未申二时。）月朔死而速冷。（月死生数，望前谓之生，望后谓之死。以一月而比一日，午前谓之生，无泻，午后谓之死，无补。）循扪弹努，留吸母而坚长，（循扪，皆摩也。弹弩者，着力之意。留吸坚长，须待热至也。母者，虚则补其母也。）爪下伸提，疾呼子而嘘短。（爪下者，掐穴令气血散，然后下针也。伸，即提也，施针轻浮之谓。疾呼嘘短，去之速也。子者，实则泻其子也。）动退空歇，迎夺右而泻凉；（用针摇动而退伸提空，歇以候气行，此谓泻法。）推内进搓，随济左而补暖。（推，推转，进针犹搓线之状，慢慢转针，此谓补法。）慎之大患危疾，色脉不顺，而莫针寒热风冷，饥饱醉劳而切忌，望不补而晦不泻，弦不夺而朔不济。（如非急症，不可犯此日忌。）精其心而穷其法，无灸艾而坏其皮，正其理而求其源，勉投针而失其位。避灸处，和四肢，四十有七；禁刺处，除六腧，二十有二。（禁针歌有二十五穴。）昔高皇抱疾未瘥，李氏刺巨阙而后苏，太子暴死为厥，越人针维会而复醒。（秦越人过虢，虢太子死未半日，越人诊其脉曰：太子之病为尸厥，脉乱，故形如死也。乃使弟子子阳砺针砥石，以取外三阳五会，即任脉中极穴，一名玉泉也。盖手之三阳脉维于玉泉，又足三阴、任脉之会，故曰维会。）肩井、曲池，甄权刺臂痛而即射；悬钟、环跳，华佗刺躄足而立行。秋夫针腰目，而鬼免沉疴；王纂针交俞，而妖精立出。（《续齐谐记》，徐秋夫疗腰痛鬼，缚茅作人，为针腰目二处。○交俞未详。）取肝俞与命门，使瞽者见秋毫之末；刺少阳之交别，俾聋夫听夏蚋之声。（交，谓手足少阳二脉之交会，翳风、角孙、禾髎穴也。别，谓手少阳之别，外关也。）嗟夫！去圣逾远，此道渐坠，或不得意而散其学，或幸其能而犯禁忌，愚庸智浅，难契于元微，至道渊深，得之者有几？
（窦汉卿《标幽赋》旧有杨继洲注，其未详处，窃以己见附之。）
百症赋（《针灸聚英》）  ***************************
百症腧穴，再三用心，囟会连于玉枕，头风疗以金针，悬颅颔厌之中，偏头痛止。强间丰隆之际，头痛难禁。原夫面肿虚浮，须仗水沟前顶。耳聋气闭，全凭听会翳风。面上虫行有验，迎香可取。耳中蝉噪有声，听会堪攻。目眩兮，支正飞扬；目黄兮，阳纲胆俞。攀睛，攻少泽肝俞之所；泪出，刺临泣头维之处。眼中漠漠，即寻攒竹三间；目视䀮䀮，急取养老天柱。雀目肥气，睛明行间而细推；项强伤寒，温溜期门而主之。廉泉中冲，舌下肿痛堪取；天府合谷，鼻中衄血宜追。耳门丝竹空，治牙疼于顷刻；颊车地仓穴，正口㖞于片时。喉痛兮，液门鱼际可疗；转筋兮，金门丘墟所医。阳谷侠溪，颔肿口噤并治；少商曲泽，血虚口渴同施，通天去鼻内无闻之苦，复溜祛舌干口燥之悲。哑门关冲，舌缓不语为要紧；天鼎间使，失音嗫嚅之休迟。太冲泻唇㖞以速愈，承浆住牙疼而即移。项强多恶风，束骨相连于天柱；热病汗不出，大都更接于经渠。且如两臂顽麻，少海就旁于三里；半身不遂，阳陵远达于曲池。建里内关，扫尽胸中之苦闷；听宫脾俞，祛残心下之悲凄。久知胁肋疼痛，气户华盖有灵；腹内肠鸣，下脘陷谷能平。胸胁支满何疗，章门不用细寻；膈疼蓄饮难禁，膻中巨阙宜取。痞满更加噎塞，中府意舍所行；胸膈停留瘀血，肾俞巨髎有征。胸满项强，神藏璇玑已试；背连腰痛，白环委中曾经。脊强兮，水道筋缩；目眩兮，颧髎大迎。痓病非颅息不愈，脐风须然谷方醒。委阳天池，腋肿针而立散；后溪环跳，腿疼刺之即轻。梦魇不宁，厉兑相谐于隐白；发狂奔走，上脘同起于神门。惊悸怔忡，取阳交（一作阳溪）解溪勿误；反张悲哭，仗天冲大横须精。癫疾必身柱本神之令，发热仗少冲曲池之津。岁热时行，陶道复求肺俞理；（一作中膂俞。）风痫常发，神道还须心俞宁。湿寒湿热下髎定，厥寒厥热涌泉清。寒栗恶寒，二间疏通阴郄善；烦心呕吐，幽门开彻玉堂明。行间涌泉，主消渴之肾竭；阴陵水分，去水肿之脐盈。痨瘵传尸，趋魄户膏肓之路；中邪霍乱，寻阴谷三里之程。治疸消黄，谐后溪劳宫而看；倦言嗜卧，往通里大钟而行。咳嗽连声，肺俞须迎天突穴；小便赤涩，兑端独泻太阳经。（心与小肠火盛者，刺手少阴输神门，在掌后兑骨端；又刺手太阳腕骨、阳谷。）刺长强与承山，善主肠风新下血；针三阴（交）与气海，专司白浊久遗精。且如肓俞横骨（皆肾经穴），泻五淋之久积；阴郄后溪，治盗汗之多出。脾虚谷以不消，脾俞膀胱俞觅；胃冷食而难化，魂门胃俞堪责。鼻痔必取龈交，瘿气须求浮白。大敦照海，患寒疝而善蠲；五里臂臑，生疠疮而能治。至阴屋翳，疗痒疾之疼多；肩髃阳溪，消瘾风之热极。妇人经事改常，自有地机血海；女子少气漏血，不无交信合阳。带下产崩，冲门气冲宜审；月潮违限，天枢水泉细详。肩井，乳痈而极效；商丘，痔漏而最良。脱肛，趋百会尾骶之所；（《大成》作尾翳，误。）无子，搜阴交石关之乡。（石关，足少阴经。）中脘主乎积痢，外丘收乎大肠。寒疟兮，商阳太溪验；痃癖兮，冲门血海强。夫医乃人之司命，非智士而莫为。针又理之元微，须至人之指教。先究其病源，后攻其穴道。随手见功，应针取效。
玉龙赋（《针灸聚英》）  ***************************
夫参博以为约，要辑简而舍繁，总玉龙以成赋，信金针而讨论。原夫卒暴中风，顶门百会；失音难语，哑门丰隆；头风鼻渊，上星合谷；耳聋腮肿，听会翳风。攒竹头维，治目疼头痛；乳根俞府，疗气嗽痰哮；风市阴市，驱腿脚之乏力；阴陵阳陵，除膝肿之难熬。二白医痔妙，间使治疟高，大敦去疝气，膏肓补虚劳。天井医瘰疬瘾疹，神门治癫痫呆痴。咳嗽风痰，太渊列缺宜刺；尪羸喘促，璇玑气海当知。期门大敦，能治坚痃疝气；劳宫大陵，可疗心闷疮痍。心悸虚烦刺三里，时疫痎疟寻后溪。绝骨三里（三）阴交，脚气宜此；睛明太阳鱼尾，目症凭兹。老者便多，命门兼肾俞着艾；妇人乳肿，少泽于太阳可推。身柱蠲嗽，能除膂痛；至阳却疸，善治神疲。长强承山，灸痔最妙；丰隆肺俞，痰嗽称奇。风门主感冒寒邪之嗽，天枢理内伤脾泄之危。风池绝骨，而疗乎伛偻；人中曲池，可治其仆痿。期门刺伤寒未解，经不再传；鸠尾针癫痫已发，慎其妄施。阴交水道三里，蛊胀宜刺；（一灸水分。）商丘解溪丘墟，脚痛堪追。尺泽理筋急不用，腕骨疗手腕难移。肩脊痛兮，五枢兼于背缝；（在肩端骨，直腋缝尖针二寸。）肘挛疼兮，尺泽合于曲池。风湿抟于两肩，肩髃可疗；壅热盛乎三焦，关冲最宜。手臂红肿，中渚液门要辨；脾虚黄疸，腕骨中脘何疑。伤寒无汗，攻复溜宜泻；伤寒有汗，取合谷当随。欲调饱满之气逆，三里可胜；要起六脉之沉匿，复溜称奇。照海支沟，通大便之秘；内庭临泣，理小腹之䐜。天突膻中医喘嗽，地仓颊车疗口㖞。迎香攻鼻窒为最，肩井除臂痛难擎。二间治牙疼，中魁理翻胃而即愈；百劳止虚汗，通里疗心惊而即瘥。大小骨空，治眼烂能止冷泪；左右太阳，医目疼善除血翳。心俞肾俞，治腰肾虚乏之梦遗；人中委中，除背脊痛闪之难制。太溪昆仑申脉，最疗足肿之迍；涌泉关元丰隆，为治尸劳之例。印堂可治惊搐，神庭专理头风。大陵人中频泻，口气全除；带脉关元多灸，肾败堪攻。腿脚重疼，针髋骨膝关膝眼；行步艰楚，灸三里中封太冲。取内关与照海，医腹疼之块；搐迎香于鼻内，消眼热之红。肚痛秘结，大陵合外关于支沟；腿风湿痛，居髎兼环跳于委中。上脘中脘，治九种之心痛；赤带白带，求中极之异同。又若心虚热壅，少冲明于济夺；目昏血溢，肝俞辨其实虚。慕心传之妙法，究用针之疾徐。或值挫闪疼痛，此为难拟腧穴。辑管见以便读，幸高明无哂诸。
通元指要赋（《卫生宝鉴》）  ***************************
必欲治病，莫如用针，巧运神机之妙，工开圣理之深。外取砭针，能蠲邪而扶正。中含水火，善回阳而倒阴。原夫络别支殊，经交错综，或沟池溪谷以歧异，或山海丘陵而隙共，斯流派以难揆，在条纲而有统。理繁而昧，纵补泻以何功；法捷而明，自迎随而得用。且如行步难移，太冲最奇。人中除脊膂之强痛，神门去心性之呆痴。风伤项急，始求于风府；头晕目眩，要觅于风池。耳闭须听会而治也，眼痛则合谷以推之。胸结身黄，取涌泉而即可；脑昏目赤，泻攒竹以偏宜；两肘拘挛，仗曲池而平扫；四肢懈惰，凭照海以消除。牙齿痛，吕细堪治；（吕细，经外穴名，又太溪别名。）头项强，承浆可保。太白宣导于气冲，（脾家真土，能生肺金。）阴陵开通于水道。（阴陵泉真水，能滋济万物。）腹膨而胀，夺内庭兮休迟；筋转而疼，泻承山而在早。大抵脚腕痛，昆仑可愈；股膝疼，阴市能医。痫发癫狂兮，凭后溪而疗理；疟生寒热兮，仗间使以扶持。期门刺胸满血膨而可已，劳宫退胃翻心痛亦何疑。稽夫大敦治七疝之偏坠，王公谓此；三里却五劳之羸瘦，华佗言之。腕骨祛黄，然谷泻肾。行间治膝肿目疾，尺泽去肘疼筋紧。目昏不见，二间宜求；鼻窒无闻，迎香可引。肩井除两臂不任，丝竹疗头疼难忍。咳嗽寒痰，列缺堪治；眵䁾冷泪，临泣尤准。髋骨将腿痛以祛残，（髋骨，经外奇穴，梁丘穴两旁。杨氏注：髋骨二穴，在委中上三寸脾枢中。误。）肾俞把腰疼而泻尽。越人治尸厥于维会，随手而苏；（见《标幽赋》）文伯泻死胎于阴交，应针而陨。（宋时徐文伯视妇人临产危症，乃子死腹中，刺足三阴交，又刺太冲效。）圣人察麻与痛，分实与虚，实则自外而入也，虚则自内而出诸。故济母而裨其不足，夺子而平其有余。观二十七之经络，一一明辨；据四百四十病症，件件皆除。故得使夭枉都无，跻斯民于寿域，几微已判，彰往古之元书。又闻心胸病，求掌后之大陵；肩背痛，责肘前之三里。冷痹肾败，取足阳明之土；（三里。）连脐腹痛，泻足少阴之水。（阴谷。）脊间心后者，针中渚而立痊；胁下肋边者，刺阳陵而即止。头项痛，拟后溪以安然；腰脚疼，在委中而已矣。
席弘赋（《针灸大全》）  ***************************
凡欲行针须审穴，要明补泻迎随诀。胸背左右不相同，呼吸阴阳男女别。气刺两乳求太渊，未应之时泻列缺。列缺头疼及偏正，重泻太渊无不应。耳聋气否听会针，迎香穴泻功如神。谁知天突治喉风，虚喘须寻三里中。手连肩脊痛难忍，合谷针时及太冲。曲池两手不如意，合谷下针宜仔细。心疼手颤少海间，若要除根觅阴市。但患伤寒两耳聋，耳门听会疾如风。五般肘痛寻尺泽，冷渊针后却收功。手足上下针三里，食癖气块凭此取。鸠尾能治五般痫，若下涌泉人不死。胃中有积刺璇玑，三里功多人不知。阴陵泉治心胸满，针到承山饮食思。大杼若连长强寻，小肠气痛即行针。委中专治腰间痛，脚膝肿时寻至阴。气滞腰疼不能立，横骨大都堪救急。气海专能治五淋，更针三里随呼吸。睛明治眼未效时，合谷光明安可缺。人中治癫功最高，水肿水分气海消。冷嗽先宜补合谷，却须针泻三阴交。牙疼腰痛并咽痹，二间阳溪疾怎逃。更有三间肾俞妙，善除肩背浮风劳。若针肩井须三里，不刺之时气未调。最是阳陵泉一穴，膝间疼痛用针烧。脚疼膝肿针三里，悬钟二陵三阴交。更向太冲须引气，指头麻木自轻飘。转筋承山昆仑刺，鱼际目眩立便消。肚疼须是公孙妙，内关相应必然瘳。冷风冷痹疾难愈，环跳腰俞（足太阳经八髎）针与烧。伤寒二日寻风府，呕吐还须上脘疗。妇人心痛丰隆穴，（《大成》作心俞。）癥瘕痃癖三里高。小便不禁关元好，大便秘涩大敦烧。髋骨腿疼三里泻，复溜气滞便离腰。若逢七疝小腹痛，照海阴交曲泉针。仍不应时求气海，关元同泻效如神。小肠气结痛连脐，速泻阴交莫再迟。良久涌泉针取气，此中玄妙少人知。小儿脱肛患多时，先灸百会次尾骶。（《大成》作鸠尾，误。）久患伤寒肩背痛，但针中渚得其宜。肩上痛连脐不休，手中三里便须求。下针麻重即须泻，得气之时不用留。咽喉最急先百会，太冲照海及阴交。噎不住时气海灸，定泻三里一时消。逼针泻气须令吸，若补随呼气自调。
杂病穴法歌（《医学入门》）  ***************************
杂病随宜选杂穴，仍兼原合与八法。经络交会别论详，脏腑俞募当谨始。根结标本理元微，四关三部识其处。伤寒一日刺风府，阴阳分经次第取。（伤寒一日，太阳经取风府，在表刺三阳经穴，在里刺三阴经穴，过经未汗刺期门、三里，惟阴症宜灸关元穴。）汗吐下法非有他，合谷内关阴交杵。（汗法刺合谷，行九九数，搓数十次，得汗。行泻法，汗止身温出针。如汗不止，针阴市、复溜、合谷。○吐法刺内关，补之提气上行，又推战一次，病人多呼几次即吐。如吐不止，补足三里。○下法刺三阴交，行六阴数毕，口鼻闭气，吞鼓腹中，将泻，插一下即泻。如泄不止，刺合谷，行九阳数。）一切风寒暑湿邪，头疼发热外关起，头面耳目口鼻病，曲池合谷为之主。偏正头疼左右针，列缺太渊不用补，头风目眩项捩（音列）强，申脉金门手三里。赤眼迎香（鼻内）出血奇，（头）临泣太冲合谷侣，（俱泻。）耳聋侠溪与金门，合谷针之能听语。鼻塞鼻渊并鼻痔，合谷太冲随手取，口噤㖞斜流涎多，地仓颊车仍可举。口舌生疮舌下窍，三棱刺血非粗卤，（刺舌下两边紫筋。）舌裂出血刺内关，太冲（三）阴交走上部。舌上生苔合谷当，手三里治舌风舞，牙风面肿颊车神，合谷临泣泻不数。二陵（手大陵、足阳陵。）二跷阴阳交，（三阴交、阳交。）头项手足互相与，两井两商二三间，手上诸风得其所。手指连肩相引疼，合谷太冲能救苦，手三里治肩连脐，脊间心后称中渚。冷嗽只宜补合谷，三阴交泻即时住，霍乱中脘可刺深，三里内庭泻几许。心痛翻胃针劳宫，少泽上中二脘侣，心疼手颤少海求，两足拘挛阴市睹。太渊列缺穴相连，能祛气痛刺两乳，胁痛只须阳陵泉，公孙内关腹痛止。六经疟疾《素问》详，又刺指端舌下紫，（危氏刺手十指，及舌下紫肿筋出血。）痢疾合谷三里宜，（邪干气分为白痢，针此。）甚者必须兼中膂。（邪干血分为赤痢，针小肠俞。）心胸痞满阴陵泉，针到承山饮食美，泄泻肚腹诸般疾，三里内庭功无比。水肿水分与复溜，（一云泻水分，先用小针，次用大针，以鸡翎管透之，水出浊者死，清者生，急服紧皮丸敛之。若脚肿欲放水者，于复溜穴取之。○水分针不及灸。）胀满中脘三里揣，腰痛环跳委中神，若连背痛昆仑武。腰腿俱疼髋骨升，（旧本腕骨，误。）三里降下随拜跪，腰连脚痛怎主医，环跳行间与风市。脚膝诸痛取行间，三里申脉金门侈，脚若转筋眼发花，然谷承山法自古。两足难移先悬钟，条口后针能步履，膝下酸麻补太溪，仆参内庭盘跟楚。（脚盘痛，刺内庭；脚跟痛，刺仆参。）脚连胁腋痛难当，环跳阳陵泉内杵，冷风湿痹针环跳，阳陵三里烧针尾。（用燔针，知痛即止。）七疝大敦与太冲，男妇五淋血海通，大便虚秘补支沟，泻足三里效可拟。热秘气秘先长强，大敦阳陵堪调护，小便不通阴陵泉，三里泻下溺如注。内伤食积针三里，璇玑相应块亦消，脾病气血先合谷，后取三阴（交）针用烧。一切内伤内关穴，痰火积块退烦潮，吐血尺泽功无比，衄血上星与禾髎。喘息列缺足三里，呕噎阴交不可饶，劳宫能治五般痫，更刺涌泉疾若挑，神门专治心痴呆。人中间使祛癫妖，尸厥鬼迷百会穴，更针隐白与神门。（《缪刺论》又以竹管吹两耳。）妇人经闭泻合谷，三里至阴催孕妊，（虚者更补合谷，）死胎胞衣不得下，阴交照海内关寻（泻）。小儿惊风少商穴，人中涌泉刺莫深。痈疽初起审其穴，只刺阳经不刺阴。（详见卷五。）伤寒流注分手足，太冲内庭可浮沉。
孙真人针十三鬼穴歌  ***************************
百邪癫狂所谓病，针有十三穴须认。凡针之体先鬼宫，次针鬼信无不应。一一从头逐一求，男从左起女从右。一针人中鬼宫停，左边下针右出针。（入三分。）第二手大指甲下（少商），穴名鬼信三分深。三针足大指甲下（隐白），名曰鬼垒刺二分。四针掌上大陵穴，针入五分为鬼心。五针申脉为鬼路，火针三分七锃锃。第六却寻大椎上，入发一寸名鬼枕。（风府穴，入二分。）七刺耳垂下八分，（颊车穴，入五分。）名曰鬼床针要温。八针承浆名鬼市，从左出右君须记。（入三分。）九针劳宫为鬼窟，（入二分。○一作间使，义同。）十针上星名鬼堂。（入二分。）十一阴下缝三壮，（男会阴穴。）女玉门头为鬼藏。（可入三分。）十二曲池名鬼腿，火针仍要七锃锃。（入五分。）十三舌下中央缝，金针出血名鬼封。（横安针一枚于口，令舌不动，刺出血，甚效。）手足两边相对刺，若逢孤穴只单通。此是先师真妙诀，狂猖恶鬼走无踪。
男先针左女先针右。单日为阳，双日为阴，阳日阳时针右转，阴日阴时针左转。
症治要穴歌  ***************************
（集古增新，共二十八首）
伤寒过经犹未解，须向期门穴上针。忽然气喘攻胸膈，三里泻多须用心。
无汗伤寒泻复溜，汗多合谷亦宜求（泻）。若还六脉皆微细，针下补多脉易浮。
时行邪疟最难禁，有汗譩譆与侠溪。腰痛太溪血郄妙，冲阳厉兑太冲齐。
疟疾间使大椎良，后溪合谷与膏肓。更加三里悬钟穴，疟发脾寒即便康。
中暑人中百会搜，阳明合谷内庭求。热伤肺气膈胸满，列缺气海中极收。
中风合谷大肠原，八脉之中申脉援。三里肩井并环跳，委中风市阳陵泉。
口噤先须申脉详，（阳跷脉与后溪相应。）颊车合谷与承浆。㖞斜添入地仓穴，（宜针透颊车。）不效翳风听会良。
瘫痪阳溪并曲池，肩髃合谷外中渚。行间申脉昆仑穴，三里阳陵风市推。
五痫百会内关（通阴维脉，与公孙应。）稽，鬼腿（曲池穴）神门与后溪。鸠尾心俞刺灸得，上星通里愈痴迷。
哮喘先教中脘寻，肺俞天突中府临。气海三里俱称妙，列缺针之病不侵。
痨瘵传尸灸四花，膏肓肺俞实堪夸。大椎穴并三椎骨（身柱穴），鬼眼功多用勿差。
蛊胀应知照海灵，（照海通阴跷脉，与列缺应。）行间气海与三阴（交）。水沟三里内庭稳，分水多针病转深。
九种心痛及脾疼，曲泽大陵三里寻。上中脘与冲阳穴，内关公孙主客针。
腹中㽲痛刺冲阳，三里胃俞太白良。支沟章门去闭结，内关气海商丘当。
大陵穴治发痧凶，列缺委中天府松。百会百劳十宣妙，何愁痧病结心胸。
后溪穴刺治头风，百会风池丝竹空。合谷上星足三里，化痰利气中脘通。
外障先针小骨空，睛明合谷太阳中。后溪主穴休忘却，攒竹风池尽可通。
鼻窒迎香列缺寻，（列缺通任脉，与照海应。）上星风府太渊针。若言舌肿廉泉妙，玉液金津傍舌心。（左金津、右玉液，在舌下两旁紫纹上针出血。）
牙疼颊车外关称，合谷太溪然谷应。聤耳翳风并耳门，暴聋听会窍阴增。（耳生疮，出脓水，曰聤耳。）
臂痛少泽与外关，肩髃合谷曲池间。握物拘挛曲泽当，中渚腕骨少海兼。
四肢浮肿阴陵泉，合谷中都中渚先。行间内庭曲池穴。三阴交与液门连。
腿疼环跳及委中，临泣阳陵泉可通。最好大钟并京骨，支沟阳辅病堪攻。
穿跟风痛刺商丘，丘墟解溪三里求。申脉行间昆仑穴，照海临泣病堪休。
膝风太白与丰隆，膝眼梁丘针可通。并有膝关足三里，阴阳陵泉及委中。
腰痛委中髎穴宜，昆仑束骨白环随。太溪原穴飞扬络，中脉如针病即除。
七疝奔豚首大敦，章门照海要讨论。归来然谷太冲穴，气海关元与阑门。
妇人带下经不调，气海白环（赤白带下，可刺之。）中极烧。肾俞关元并照海，间使穴其三阴交。
妇人临产若艰难，一泻三阴交即安。合谷独阴（在足第二指下横纹中）挨次取，胜教方术服仙丹。
补泻雪心歌（《聚英》）  ***************************
行针补泻分寒热，泻寒泻热须分别。捻指向外泻之方，捻指向内补之诀。补左须当大指前。补右大指往后拽。（旧本泻左泻右，误。）泻左次指向前搓，泻右大指往上拽。（旧本补左补右，误。）如何补泻有两般，盖是经从两边发。补泻又要识迎随，（经络之逆顺。）随则为补迎为泻。古人补泻左右分，今人乃为男女别。男女经脉一般生，昼夜循环无暂歇。两手阳经从上头，阴经胸走手指辄。两足阳经头走足，阴经上走腹中结。随则针头随经行，迎则针头迎经夺。更有补泻定呼吸，吸泻呼补真奇绝。补则呼出却入针，循摩针用三飞法。（循摩，旧本㘞声。按：道家演法，必从泥丸宫运祖气㘞的一声。㘞声是也。针家不用此法，故易之。三飞法见下。）气至出针吸气入，疾而一退急扪穴。泻则吸气方入针，伸提气令通身达。（伸提气令，旧本㘞声祖气。）气至出针呼气入，徐而三退穴开捺。此诀出自梓桑君，我今授汝心已雪。正是补泻元中元，莫向人前轻易说。
泻诀补诀（《神应经》）  ***************************
陈宏刚曰：取穴既正，左手大指掐其穴，右手置针于穴上，令患人咳嗽一声，随咳内针至分寸，候数穴针毕，停少时，用右手大指及食指持针，细细动摇，进退搓捻其针。如手颤之状，谓之催气，约行五六次，觉针下气紧，却用泻法。如针左边，用右手大指、食指持针，大指向前，食指向后，以针头轻提往左转，如有数针，俱依此法。俱转毕，仍用右手大指、食指持针，以食指连搓三下，谓之飞，仍轻提往左转，略退针半分许，谓之三飞一退，依此法行至五六次，觉针下沉紧，是气至极矣，再轻提往左转一二次。如针右边，以左手大指、食指持针，大指向前，食指向后，依前法连搓三下，轻提针头向右转，是针右边泻法。欲出针时令病人咳嗽一声，随咳出针，此为泻法。凡人有疾，皆邪气所凑，虽病人瘦弱，不可专行补法。经曰：邪之所凑，其气必虚。如患赤目等疾，明见其为邪热所致，可专行泻法。其余诸疾只宜平补平泻，须先泻后补，谓之先泻邪气、后补真气，此乃先师不传之秘诀也。如人有疾，依前用手法，催气取气，泻之既毕，却行补法，令病人吸气一口，随吸转针。如针左边，捻针头向右边，用右手大指、食指持针，食指向前，大指向后，仍捻针深入一二分，使真气深入肌肉之分。如针右边，捻针头转向左边，用左手大指、食指持针，食指向前，大指向后，仍捻针深入一二分，如有数穴，依此法行之既毕，停少时，于针头上轻弹三下，如此三次，仍用左手大指、食指持针，以大指连搓三下，谓之飞。将针深进一二分，以针头向左边，谓之一进三飞。依此法行至五六次，觉针下沉紧，或针下气热，是气至足矣，令病人吸气一口，随吸出针，急以手按其穴，此为补法。
（按：补泻散见于《宝命》《八正》《离合真邪》《针解》等篇，又有并合、流注、迎随诸法，而《大成》书中有烧山火、透天凉、青龙、白虎等名，皆失经义。○《内经》：针，即刺也。俗以针在穴中良久者谓针，针至穴即去者谓刺。非也。）
用针咒  ***************************
天灵节荣，愿保长生，太玄之一，守其真形，五脏神君，各保安宁，神针一下，万毒潜形，急急如律令摄。
凡针默念咒一遍，吹气在针上，想针如火龙，从病人心腹中出，其病速愈。
九针图（《灵枢》）  ***************************
●一曰镵针。
镵针图
（头大末锐取法于巾针，至末寸半，渐锐之，长一寸六分，主热在头身用之。《金鉴》曰：镵者，锐也，欲浅刺不令深入。）
●二曰员针。
员针图
（筒其身，卵其锋，取法于絮针，长一寸六分，主治分肉间气满。）
●三曰鍉针。
鍉针图
（其身大，其末圆，取法于黍粟之锐，长三寸半，主按脉取气，令邪气出。）
●四曰锋针。
锋针图
（筒其身，锋其末，取法于絮针，长一寸六分，主痈热出血用之。《金鉴》曰：刃三隅，其上去八分，下留八分。）
●五曰铍针。
铍针图
（其末如剑锋，广二分半，长四寸，主取大痈脓，又名剑针也。铍，音批，䤵同。）
●六曰员利针。
员利针图
（尖如牦，且圆且锐，微大其末，反小其身，取法于牦针，长一寸六分，主取痈痹。）
●七曰毫针。
毫针图
（尖如蚊虻喙，取法于毫毛，长一寸六分，主寒热痛痹在络。）
●八曰长针。
长针图
（长其身，锋其末，取法于綦针，长七寸，主取深邪远痹。《大成》曰：今之名跳针是也。）
●九曰大针。
大针图
其锋微圆，取法于锋针，长四寸，主取大气不出关节，解肌排毒用之。《金鉴》曰：形如铤，粗而且巨。
按：《类经》注曰：巾针、絮针、綦针等制，必古针名也。○《大成》第一镵针，注曰箭头针也。第四锋针，注曰三棱针也。其针式皆与《灵枢》不同，意亦相通。第九大针，作火针，注曰一名燔针。《调经论》注：燔针者，内针之后以火燔之暖耳。淬针者，用火先赤其针而后刺。
制针法  ***************************
本草云：马衔铁无毒。《日华子》云：古旧铤者好，或作医工针。○柔铁即熟铁有毒，故用马衔则无毒，以马属午属火，火克金，解铁毒，故用以作针，古曰：金针者，贵之也。又金为总名，铜铁金银之属皆是也，若用金针更佳。
煮针方  ***************************
先将铁丝于火中煅红，次截之，或二寸，或三寸，或五寸，长短不拘。次以蟾酥涂针上，仍入火中微煅，不可令红，取起照前涂酥煅三次，至第三次乘热插入腊肉皮之里、肉之外，将后药先以水二碗煎沸，次入针肉在内，煮至水干，倾出待冷，将针取出，于黄土中插百余下，以去火毒，色明方佳，次以铜丝缠上，其针尖要磨圆，不可用尖刃。
麝香（五分）　胆矾　石斛（各一钱）　穿山甲　当归尾　朱砂　没药　川芎　广郁金　细辛（各三钱）　沉香　甘草（各五钱）　磁石（一两，能引诸药入铁内）
上药同针入水，用瓷罐煮半日，洗择之。
又方
巴豆（去壳）　乌头（各一两）　麻黄（五钱）　木鳖子（切片）　乌梅（各十个）
上药同针入水如前煮法。（原方有硫黄五钱，硫黄损铁，故去之。）
第二次止痛方
乳香　没药　当归　花乳石（各五钱。可加甘草三钱）
上药同针煮半日，取出，用皂角水洗，再于犬肉内煮一日，仍用瓦屑打磨净端直，（今以细砂皮先在木上打光，然后磨针亦得。）再用松子油涂之，长近人气。
暖针法  ***************************
《素问·遗篇》注云：用圆利针、长针，未刺之时，先口内温针，暖而用之。又曰：毫针于人近体暖针，至温方刺。
旧云：口体温针，欲针入经络，气得温而易行也。今或投针于热汤中，亦此意耳。口温与体温微有不同，口温者，针头虽热而柄尚寒，不若着身温之，则针通身皆热矣。
王节斋曰：近有温针者，乃楚人之法，其法针穴上，以香白芷作圆饼套针上，以艾灸之，多以取效。（此即《调经论》燔针也，可以治筋寒病。）然古者针则不灸，灸则不针。夫针而加灸，灸而且针，乃后人俗法。此行于山野贫贱之人，经络受风寒者，或有效，只是温针通气而已，于血宜行，于疾无与也。古针法最妙，但恐不得其精而误用之，则危拙见于顷刻，惟灸得穴，有益无害。
火针法  ***************************
火针即淬针，频以麻油蘸其针，灯上烧令通红，用方有效。若不红不能去病，反损于人。烧时令针头低下，恐油热伤手，先令他人烧针，医者临时用之，以免手热。先以墨点穴，使针时无差。火针甚难，须有临阵之将心，方可行针。先以左手按穴，右手用针，切忌太深，恐伤经络，太浅不能去病，惟消息取中耳。凡行火针，必先安慰病人，勿令惊惧，与灸略同而疼无几时，一针之后，速便出针，不可久留，即以左手速按针孔则能止痛。人身诸处皆可行火针，惟面上忌之。火针不宜针脚气，反加肿痛。宜破痈疽发背溃脓在内、外面皮无头者，但按毒上软处以溃脓，其阔大者，按头尾及中以墨点记，宜下三针，决破出脓。凡针肿上，不可按之，即以手指从两旁捺之，令脓随手而出，或肿大脓多，针时须侧身回避，恐脓射出汗身也。
孙真人雷火针法  ***************************
治闪挫诸骨间痛，及寒湿气而畏刺者，用沉香、木香、乳香、茵陈、羌活、干姜、穿山甲各三钱，麝香少许，艾叶二两，以绵纸半尺，先铺艾、茵于上，次将药末掺之，卷极紧收用。按定痛穴，以笔点记，外用纸六七层隔穴，将卷艾药取太阳真火，用圆珠火镜皆可，燃红按穴上，良久取起剪去灰，再烧再按，九次即愈。其法灸一火，念咒一遍，先捻火在手，念咒曰：雷霆官将，火德星君，药奏奇功，方得三界六府之神。针藏烈焰，炼成于仙都九转之门，蠲除痛患，扫荡妖氛。吾奉南斗六星，太上老君急急如律令。咒毕，即以雷火针按穴灸之，务要诚敬，勿令妇女鸡犬见。
太乙针法  ***************************
艾绒（二两）　桃树皮　乳香　没药　硫黄　雄黄　穿山甲　川乌　草乌（各一钱）　麝香（三分）
上药为末，用绵纸一层、药一层，卷紧或用线扎，灸时用红布衬于痛处，将此针在火上烧着灸之，如雷火针法。
艾叶  ***************************
本草云：艾味苦，气微温，阴中之阳，无毒，主灸百病。三月三日，五月五日采，曝干，陈久者良，辟恶杀鬼。又采艾之法，五月五日，灼艾有效，制艾先要如法令干燥，入石臼捣细，筛去尘屑，取洁白为上，须令焙大燥，则灸有力，火易燃，如润无功。《图经》云：旧不著所出，但云生田野间，今随处有之，惟蕲州所产，叶厚而干高，气味最胜，用之尤妙。丹溪曰：艾性至热，入火灸则上行，入药服则下行。
艾炷大小先后  ***************************
《明堂》曰：灸炷下广三分，若不三分，则火气不达，病不愈，则是灸炷欲大，惟头与四肢欲小耳。又曰：艾炷依小箸头作，其病脉粗细，状如细线，但令当脉灸之，雀粪大炷亦能愈疾。如腹胀、疝瘕、痃癖、伏梁气等，须大艾炷。《小品》曰：腹背烂烧，四肢但去风邪而已，不宜大炷。如巨阙、鸠尾，当脉上灸之，不过四五壮，艾炷宜小。若艾炷大而复灸多，其人永无心力；头上灸多，令人失精神；背脚灸多，令人血脉枯竭，四肢细而无力。《外台》云：人年三十以上，灸头不灸三里，令人气上冲目。《明堂》云：先灸上，后灸下，先灸少，后灸多，皆宜审之。《资生》云：凡灸当先阳后阴，言从头向左而渐下，次从头向右而渐下。
壮数多少灸法  ***************************
《千金》云：凡言壮数者，若丁壮，病根深笃，可倍于方数。老少羸弱，可减半。扁鹊灸法，有至三五百壮、千壮，此亦太过。曹氏灸法，有百壮、五十壮，《小品》诸方亦然。惟《明堂》云：针入六分，灸三壮，更无余治。故后人无准，惟以病之轻重而增损之。凡灸头项，止于七壮，积至七七壮止。
灸法，坐点穴则坐灸，卧点穴则卧灸，立点穴则立灸，须得身体平直，毋令倾侧。若倾侧穴不正，徒破好肉耳。
艾灸补泻  ***************************
《图翼》云：灸法有二报三报，以至连年不绝者，前后相催，其效尤速，或自三壮五壮，以至百壮千壮者，由渐而增也。凡以火补者，勿吹其火，必待其从容彻底自灭，灸毕即可用膏贴之，以养火气，若欲报者，直待报毕，贴之可也。以火泻者，可吹其火，传其艾宜于迅速，须待灸疮溃发，然后贴膏，此补泻之法也。然用火之法，惟阳虚多寒、经络凝滞者为宜。若诊其脉数，口干咽痛，面赤内热等症，俱不宜灸也。
灸疮要法  ***************************
《资生》云：凡着艾得疮发，所患即瘥。若不发，其病不愈。《甲乙经》云：灸疮不发者，故履底炙令热，熨之，三日即发。今人用赤皮葱三五茎去青，于溏灰中煨热拍破，热熨疮上十余遍，其疮三日遂发。又以生麻油渍之而发，亦有用皂角煎汤，候冷频点之，而亦有恐血气衰不发，服四物汤滋养血气，不可一概论也。有复灸一二壮遂发，有食热炙之物，如烧鱼、煎豆腐、羊肉之类而发，在人以意取助，不可顺其自然。
灸后调摄法  ***************************
《宝鉴》云：灸后不可就饮茶，恐解火气，及食恐滞经气，宜停一二时，须得静室卧，平心定气，戒色欲劳怒、饥饱寒热，食忌生冷瓜果，惟食清淡养胃之物，使气血流通，艾火逐出病气。若食厚味醇酒，致生痰涎，阻滞病气矣。鲜鱼鸡羊虽能发火，可施于初灸旬日之内，不可加于半月之后。今人不知恬养，虽灸何益？故因灸而反致害者有之。
洗灸疮  ***************************
古人灸艾炷大，便用洗法，以赤皮葱、薄荷煎汤，温洗疮周围，约一时久，驱逐风邪于疮口出，更令经脉往来不涩，自然疾愈。若灸火退痂后，用东南桃枝青嫩皮，煎汤温洗，能护疮中诸风。若疮黑烂，加胡荽煎洗。若疼不可忍，加黄连煎，神效。○如不应灸而误灸之，灸疮痛不可忍，以致飞肉成片，名曰飞蝶，宜用大黄、芒硝煎浓汁，频洗灸处，痛仍不止，可将此药吃一二杯，即除矣。
贴灸疮  ***************************
古人贴灸疮不用膏药，要得脓出多而疾除。《资生》云：春用柳絮，夏用竹膜，秋用新绵，冬用兔腹下白细毛或猫腹毛。今人多以膏药贴之，亦取其便，不可速易，若膏药不坏，久贴之可也。若速易，疮亦速愈，恐病根不尽除也。
灸疮膏方  ***************************
白芷　川芎　黄连　薄荷　金星草　乳香　当归　黄芩　葱白　淡竹叶
上药各等分，用香麻油煎膏，临好用铅粉炒热收。
又方
生地　元参　黄芪　当归　川芎　防风　乳香　葱白
各等分，如前法煎。
治误针伤络，血不止方  ***************************
花蕊石　赤石脂　乳香　没药　儿茶　血竭　自然铜　血余灰　白蜡　藤黄
上药各等分，为细末，掺上即愈。
治折针法  ***************************
——用灵磁石引其肉中针，即出。
——用青蛙眼珠捣烂涂之，针即出。
——将原针穴边复下一针补之，针即出。
——用硫黄研细，水调涂上，以纸花贴之，觉痒时，针即出。
——用象牙屑碾细，水和涂上，针即出。
——用双杏仁捣烂，用鲜猪脂调匀，贴针疮上，针即出。
——用蝼蛄脑子捣烂，涂上，针即出。
倘因折针，经络有伤，脓血不止，用黄芪、当归、木香、沉香、乳香、肉桂，别研绿豆粉糊丸，每服五十丸，热汤送下。
禁针穴歌  ***************************
禁针穴道要先明，脑户囟会及神庭。络却玉枕角孙穴，颅息承泣随承灵。神道灵台膻中忌，水分神阙并会阴。横骨气冲手五里，箕门承筋及青灵。会宗乳中犊鼻里，厥阴急脉须丁宁。（共二十五穴。）刺中五脏胆皆死，冲阳血出投幽冥。孕妇不宜针合谷，三阴交内亦同论。石门针灸应须忌，女子终身无妊娠。外有云门并鸠尾，缺盆肩井客主人。针若深时多晕倒，急补三里可平神。要知天突低头取，背部诸腧切莫深。
禁灸穴歌  ***************************
禁灸之穴四十七，承光哑门风府逆。睛明攒竹下迎香，天柱素髎上临泣。脑户耳门瘈脉通，禾髎颧髎丝竹空。头维下关人迎等，肩贞天牖心俞同。乳中脊中白环俞，鸠尾渊液和周荣。腹哀少商并鱼际，经渠天府及中冲。阳池阳关地五会，漏谷阴陵条口逢。殷门申脉承扶上，伏兔髀关连委中。阴市下行寻犊鼻，诸穴休将艾火攻。
逐日人神所在歌  ***************************
人神之法将何起，一日先从足大指。二日外踝三股内，四在腰髀五口里。六手七居内踝次，八腕九尻十腰背。十一鼻柱二发际，十三牙齿皆相类。十四胃脘五遍身，六胸十七气冲寻。十八股内十九足，二十外踝须分明。廿一在手小指间，廿二外踝三足肝。（廿三日在足，并肝经。）廿四手阳明勿错，廿五足阳明一般。廿六在胸廿七膝，廿八阴中勿相逼。廿九元来膝胫前，三十足趺须记得。
四季避忌日  ***************************
春甲乙，夏丙丁，四季戊己，秋庚辛，冬壬癸。
太乙所在天忌图  ***************************
太乙所在天忌图
（其法从冬至立春数起，至立冬中宫至，附从冬至起。）
《灵枢·九宫八风篇》以八节分八宫，而称为太乙所居者，正合月建之序，盖月建所在之方，即时令所旺之位，人身之气无不应之。故凡针灸家当知避忌者，恐伤其旺气耳。
太乙即八极也，故太乙立于中宫，而斗建其外，然后可以朝八风，占吉凶。所谓北辰北极，天之枢纽者以此。
太乙所在天忌歌  ***************************
立春艮上起天留，己丑戊寅左足求。春分震位仓门定，左胁东方乙卯投。立夏戊辰与己巳，巽宫阴洛左手愁。夏至上天丙午日，离宫膺至喉首头。立秋哀委当右手，己未戊申坤上游。秋分仓果西方兑，辛酉还从右胁谋。立冬右足加新洛，戊戌己亥乾位收。冬至坎方临叶蛰，壬子腰尻下窍流。五脏六腑并脐腹，招摇戊巳应中州。
针灸不拘三伏  ***************************
（裴子言医）
针灸诸病，从未有以时令拘也，而世俗专泥于伏暑之月，不思病之感也有浅有深，其治疗也有缓有急，岂可概至伏暑之月而后针且灸耶？考诸《素问》《灵枢》以及月令禁忌等书，不见有伏暑始宜针灸之说，不知世俗何所据而云然？但一岁之中最不可犯者，独在冬至前后旬余日。盖此时正在剥极复生，阴盛阳微之候，君子于此，自宜深潜玩密，保护微阳，而不便有所泄。《易》谓：先王以至日闭关，商旅不行后不省方。《素问》谓：蛰虫周密，君子居室，去寒就温，无泄皮肤。皆此义也。当此之际，则又考诸针灸禁忌，有太乙人神，周身血忌，逐年尻神，逐日人神，男忌除，女忌破，男忌戌，女忌巳之类，医者不能知此避忌，反致气怯神伤，其病难瘳，理固然也。但卒仆痰厥，唇疔喉痹等急症，宜即用针灸治疗。若论忌神少缓，恐至不救。薛立斋治疔患，适值望日针之，其症乃愈。大抵尻神日忌，遇有急症，亦不可拘泥也。
九宫尻神图  ***************************
九宫尻神图
此尻神禁忌，一岁起坤，二岁到震，逐年顺飞九宫，周而复始，行年到处，所主伤败，切忌针灸，若误犯之，恐变生他病。
问疑（《针灸大成》）  ***************************
问：用针，浑是泻而无补，古人用之所以导气，治之以有余之病也。今人鲜用之，或知其无补而不用欤，抑元气禀赋之薄而不用欤，或斫丧之多而用针无益欤，抑不善用而不用欤。经曰：阳不足者，温之以气；精不足者，补之以味。针乃砭石所制，既无气，又无味，破皮损肉，发窍于身，气皆从窍出矣，何得为补？经曰：气血阴阳俱不足，勿取以针，和以甘药是也。又曰：形气不足，病气不足，此阴阳皆不足也，不可刺之，刺之重竭其气，老者绝灭，壮者不复矣。若此谓者，皆是有泻而无补也。
问：病有在气分者，有在血分者，不知针家亦分气与血否？曰：气分血分之病，针家亦所当知。病在气分，游行不定；病在血分，沉着不移。以积块言之，腹中或上或下，或有或无者，是气分也；或在两胁，或在心下，或在脐上下左右，一定不移，以渐而长者，是血分也。以病风言之，或左手移于右手，右足移于左足，移动不常者，气分也；或常在左足，或偏在右手，着而不走者，血分也，凡病莫不皆然。须知在气分者，上有病，下取之；下有病，上取之；在左取右，在右取左。在血分者，随其血之所在，应病取之，苟或血病泻气，气病泻血，是谓诛伐无过，咎将谁归？
问：皮肉筋骨脉病？答曰：百病所起，皆始于营卫，然后淫于皮肉筋脉，故经言是动脉者，气也；所生病者，血也；先为是动而后所生病也。由此推之，则知皮肉经脉亦是后所生之病耳。刺法但举营卫逆顺，则皮骨肉筋之治在其中矣。
问：呼吸之理？答曰：此乃调和阴阳法也，故经言呼者因阳出，吸者随阴入，虽此呼吸分阴阳，实由一气而为体，盖呼则出其气，吸则入其气。欲补之时，气出针入，气入针出；欲泻之时，气入入针，气出出针。呼而不过三口，是外随三焦之阳；吸而不过五口，是内迎五脏之阴。先呼而后吸者，为阳中之阴；先吸而后呼者，为阴中之阳。乃各随其病气阴阳寒热而用之。
问：针入几分、留几呼？答曰：不如是之相拘，盖肌肉有浅深，病去有迟速。若肌肉厚实处则可深，浅薄处则宜浅。病去则速出针，病滞则久留针。
问：补泻有不在井荣输经合者，多如何？答曰：如睛明、瞳子髎治目疼，听宫、丝竹空、听会治耳聋，迎香治鼻病，地仓治口㖞，风池、头维治头项，古人亦有不系井荣输经合者如此，盖以其病在上，取之上也。
问：经穴流注，病在各经络，按时补泻，能去病否？答曰：病着于经，其经自有虚实，补虚泻实，亦自中病也，有一针而愈，有数针始愈。盖病有新痼浅深，新浅者，一针可愈；深痼者，必屡针乃除。丹溪、东垣有一剂愈者，有至数十剂而愈者。今人用一针不愈，则不再针矣。且病非独出于一经一络者，其发必有六气之兼感，标本之差殊，或一针以愈其标而本未尽除，或独取其本，而标尚复作，必数针方绝其病之邻也。
问：《内经》治病，汤液少而针灸多，何也？答曰：古者劳不至倦，逸不至流，食不肥鲜以戕其内，衣不蕴热以伤其外，起居有节，寒暑知避，恬澹虚无，精神内守，病安从生？虽有贼风虚邪，不能深入，不过凑于皮肤经滞气郁而已。以针行气，以灸散郁，则病随已，何待汤液耶？今者道德日衰，以酒为浆，以妄为常，纵欲以竭其精，多虑以散其真，不知持满，不解御神，务快其心，过于逸乐，起居无节，寒暑不避，故病多从内生，外邪亦易中也。经曰：针刺治其外，汤液治其内。病既属内，非汤液则不能济也。和缓以后，方药甚行，而针灸兼用，固由世不古，若今非昔比，亦业针法之不精，传授之未得耳。非古用针灸之多，今用针灸之少，亦非汤液之宜于今而不宜于古也。

卷四·经穴考证  ——————————————————————————————————————————————————————————————————————————————————————————

骨度  ***************************
（古数如下，然骨有大者则太过，小者则不及。此亦言其则耳）
头之大骨围二尺六寸。（头骨谓之髑髅，男子自项及耳并脑后共八片，惟蔡州人多一，共九片。脑后横一缝当正直下，至发际别有一直缝。女人头骨六片，亦脑后一横缝，当正直下则无缝也。）发所覆者，颅至项一尺二寸。（覆者，言前发际至后项发际也。）发以下至颐长一尺，两颧相去七寸。（目下高骨曰颧。）耳前当耳门者，广一尺三寸。耳后当完骨者，广九寸。（完骨，耳后发际高骨也，左右相去广九寸。○以上头部前后之尺寸。）
结喉以下至缺盆中长四寸。（缺盆，天突穴处也。）缺盆以下至[骨曷]骬长九寸。（[骨曷]骬，鸠尾也。）[骨曷]骬以下至天枢长八寸，天枢以下至横骨长六寸半。（当作五寸。横骨，阴毛中曲骨也。）横骨横长六寸半。（一曰七寸半。）胸围四尺五寸。（乳之间为胸，胸前横骨三条，左右肋骨各十二条，八长四短，女人多檠夫骨二条，左右各十四条。）腰围四尺二寸。（平脐周围曰腰。人之肥瘦不同，腰之大小亦异。四尺二寸，以中人之大略言也。）两乳之间广九寸半，两髀之间广六寸半。（此当两股之中，横骨两头之处，俗名髀缝。○以上胸腹部。）
角以下至柱骨长一尺。（头侧大骨曰角，颈项根曰柱骨。）行腋中不见者长四寸。（自柱骨通腋中，不见之处也。）腋以下至季胁长一尺二寸。（自腋至胁下尽处也。）季胁以下至髀枢长六寸。（足股曰髀，髀上外侧骨缝曰枢。此运动之机也。○以上头身侧部。）
项发以下至背骨长三寸半。（自后发际以至大椎项骨三节处，《灵枢》作二寸半，《图翼》作三寸半，今依折法为三寸。）膂骨以下至尾骶二十一节长三尺。（膂骨，脊骨也。脊骨外小而内巨，共二十四节。今云二十一节者，除项骨三节不在内也。男子尾骶骨尖，女子尾骶骨平。○以上头背部。）
肩至肘长一尺七寸，肘至腕长一尺二寸半。（臂掌之节曰腕。）腕至中指本节长四寸，本节至其末长四寸半。（指之后节曰本节。其末，指端也。○手之大指三节，两节在外，本节在掌。食指、中指、无名指、小指俱四节，三节在外，本节在掌。其节节交接处皆有碎骨筋膜联络，足趾同。）横骨上廉下至内辅之上廉长一尺八寸。（骨际曰廉，膝旁之骨内曰内辅，外曰外辅。）内辅之上廉以下至下廉长三寸半，内辅下廉下至内踝长一尺三寸。（踝，髁骨也。）内踝以下至地长三寸。（自横骨至此皆内侧，以下皆外侧。）
髀枢下至膝中长一尺九寸。（膝中，言膝外侧骨缝之次。）膝以下至外踝长一尺六寸，外踝以下至京骨长三寸。（京骨，足小指本节后大骨下，赤白肉际也。）京骨以下至地长一寸，膝腘以下至跗属长一尺二寸。（膝在前、腘在后。跗属者，凡两踝前后，胫掌所交之处，皆为跗之属也。）跗属以下，至地长三寸。足长一尺二寸，广四寸半。（足，足掌也。广，阔也。○以下四肢部。）
仰人部位图  ***************************
仰人部位图
伏人部位图  ***************************
伏人部位图
头部折法  ***************************
前发际至后发际，折为一尺二寸，如人前发际不明者，取眉心直上行三寸。后发际不明者，取大椎上行三寸。（详见骨度。）前后俱不明者，眉心起至大椎，共折作一尺八寸。头部直寸法依此。横寸法，以眼内眦角至外眦角，此为一寸。
（按：足太阳经曲差开督脉神庭一寸半，足少阳经本神开曲差一寸半，足阳明经头维开本神一寸半，自神庭至头维共得四寸半，皆以头之大骨围二尺六寸折法取之。眼内眦角至外眦角为一寸，不能皆合。）
背部折法  ***************************
大椎穴至尾骶骨，共计二十一节，通折三尺。（项骨三节不在数。）上七椎各一寸四分一厘，共九寸八分七厘。中七椎各一寸六分一厘，共一尺一寸二分七厘。下七椎各一寸二分六厘，共八寸八分二厘。总共二尺九寸九分六厘，不足四厘者，有零未尽也。背部直寸法依此。横寸依中指同身寸法，脊骨内阔一寸，第二行夹脊一寸半，三行夹脊三寸，脊骨左右各半寸未算也。凡夹脊一寸半者，当作去中二寸。（大杼等穴并依此法。）凡夹脊三寸者，当作去中三寸半。（附分等穴，并依此法。）
胸腹部折法  ***************************
天突、宛中至膻中折为八寸，下行一寸六分为中庭，共得九寸六分。（一作八寸四分，误。）[骨曷]骬上蔽骨尖下至脐心，折为八寸。人无蔽骨者，取歧骨下至脐，共折九寸，脐心下至毛际曲骨穴折为五寸。胸腹直寸法依此。横寸法用两乳相去折为八寸。
（按：《骨度篇》，两乳间广九寸半，详较针灸书。足厥阴经期门在乳旁一寸半，章门去中六寸，得两乳为九寸之数，而足阳明经乳根去中四寸，足少阳经带脉去中七寸半，得两乳间为八寸之数，故各经开中寸法以两乳间横折八寸约取之。）
中指同身寸法  ***************************
以男左女右手大指、中指、圆曲交接如环，取中指中节横文两头尽处比为一寸，凡手臂（一作足字，误）尺寸及背腹横寸，无折法之处皆依此法。
中指同身寸图
中指同身寸图
同身寸说（《类经图翼》）  ***************************
同身寸者，谓同于人身之尺寸也。人之长短肥瘦各自不同，而穴之横直尺寸亦不能一，如今以中指同身寸法一概混用，则人瘦而指长，人肥而指短，岂不谬误？故必因其形而取之，方得其当。如《标幽赋》曰：取五穴用一穴而必端，取三经用一经而可正。盖谓并邻经而正一经，联邻穴而正一穴，譬之切字之法，上用一音，下用一韵，而夹其声于中，则其经穴之情，自无所遁矣。故头必因于头，腹必因于腹，背必因于背，手足必因于手足，总其长短大小而折中之，庶得谓之同身寸法。
周身骨部名目  ***************************
巅（顶巅也。）
脑（头中髓也。）
囟（音信，脑盖骨也。婴儿脑骨未合，软而跳动之处，谓之囟门。）
额颅（囟前为发际，发际前为额颅。）
颜（额上曰颜。《说文》曰：眉目之间也。）
頞（音遏，鼻梁，亦名下极，即山根也。）
䪼（音拙，目下为䪼。）
颞颥（颞，柔涉切。颥，音如。耳前动处，盖即俗所云两太阳也，一曰鬓骨。）
顑（音坎。）
鸠（音求，颧颊间骨。）
颊（耳下曲处为颊。）
颐（音移，颌中为颐。）
颔（音含，腮下也。）
目系（目内深处脉也。）
目内眦（目内角也。）
目锐眦（目外角也。）
人中（唇之上，鼻之下也。）
齿牙（前小者曰齿，后大者曰牙。）
舌本（舌根也。）
咽（所以通饮食，居喉之后。）
喉（所以通呼吸，居咽之前。）
嗌（音益，喉也。）
会厌（在喉间，为音声启闭之户。）
肺系（喉咙也。）
颃颡（颃，音杭。咽颡也。）
颈项（头茎之侧曰颈，头茎之后曰项，又脑后曰项。）
天柱骨（肩骨上际，颈骨之根也。）
肩解（膂上两角为肩解。）
肩胛（胛，音甲。肩解下成片骨也，亦名肩膊。）
巨骨（膺上横骨。）
膺（音英，胸前为膺，一曰胸两旁高处为膺。）
胸中（两乳之间也。）
膈（膈膜也，膈上宗气之所聚，是为膻中。）
腋（胁之上际。）
季胁（胁下尽处，短小之肋。）
胠（音区，腋之下，胁之上也。）
鸠尾（蔽心骨也。）
[骨曷]骬（音吉干，即鸠尾别名。）
䏚中（䏚音杪，季胁下两旁空软处也。）
脊骨（脊音即，椎骨也。）
胂（音申，膂内曰胂。夹脊，肉也。）
膂（吕同，脊骨曰吕，象形也。又曰夹脊，两旁肉也。）
髃骨（髃音鱼，端也，肩端之骨。）
腰骨（尻上横骨也。）
腰髁（髁，苦瓦反，即腰胯骨，自十六椎而下，侠脊附着之处也。）
腹（脐之上下皆曰腹，脐下为少腹。）
毛际（曲骨两旁为毛际，其动脉即足阳明之气冲也。）
胪（闾卢二音，皮也，又腹前曰胪。）
睾（音高，阴丸也。）
篡（初贯切，屏翳两筋间为篡，篡内深处为下极。）
下极（两阴之间，屏翳处也，即会阴穴。）
臀（音屯，机后为臀，尻旁大肉也。）
机（侠腰髋骨两旁为机。）
髋（音宽，尻臀也，一曰两股间。）
尻（开高切，尾骶骨也，亦名穷骨。）
肛（音工，俗音纲，大肠门也。）
臑（音猱，肩膊下内侧对腋处，高起软白肉也。）
肘（手臂中节也，一曰自曲池以上为肘。）
臂（肘之上下皆名为臂，一曰自曲池以下为臂。）
腕（臂掌之交也。）
兑骨（手外髁也。）
寸口（关前后两手动脉，皆曰寸口。）
关（手掌后动脉高起处曰阙。）
鱼际（手腕之前，其肥肉隆起处，形如鱼者，统谓之鱼，寸之前鱼之后，曰鱼际穴。）
大指次指（谓大指之次指，即食指也，足同。）
小指次指（谓小指之次指，即无名指也，足同。）
髀（音彼，股也，一曰股骨。）
髀关（伏兔上交纹处。）
髀厌（捷骨之下为髀厌，即髀枢中也。）
髀枢（捷骨之下，髀之上，曰髀枢，当环跳穴。）
股（大腿也。）
伏兔（髀前膝下起肉处。）
膑（音频，膝盖骨也。）
腘（音国，膝后曲处。）
辅骨（膝下内外侧大骨也。）
成骨（膝外廉之骨独起者。）
腨（音篆，一名腓肠下腿肚也。）
腓肠（腓，音肥，足肚也。）
胻骨（胻，音杭，足胫骨也。）
骭（音干，足胫骨也。）
胫（形去声，足茎骨也。）
绝骨（外髁上尖骨也。）
䐃（音窘，筋肉结聚之处也。《直音》云，肠中脂。王氏曰：肘膝后肉如块者。）
髁骨（髁，音科。足跗后两旁圆骨内曰内踝，外曰外髁。一作踝骨，俗名孤拐骨。手腕两旁圆骨，亦名髁骨。）
跗（附、甫二音，足面也。）
内筋（内踝上大筋，在太阴后上踝二寸所）
足歧骨（大指本节后曰歧骨。）跟骨（跟，音根。足根也）
覈骨（一作核骨，足大指本节后内侧圆骨也。）
踵（足根也。）
踹（音煅，足根也，又与腨通用。）
三毛（足大指爪甲后为三毛，毛后横纹为聚毛。）

卷四·经穴考证·十二经络  ——————————————————————————————————————————————————————————————————————————————————————————

十二经络次序（《十四经发挥》）  ***************************
十二经络始于手太阴，其支者，从腕后出次指端而交于手阳明。手阳明之支者，从缺盆上挟口鼻而交于足阳明。足阳明之支者，从跗上出大指端而交于足太阴。足太阴之支者，从胃别上膈，注心中而交于手少阴。手少阴无支者，直自本经少冲穴而交于手太阳。手太阳之支者，别颊上至目内眦而交于足太阳。足太阳之支者，从膊内左右别下合腘中，下至小指外侧端而交于足少阴。足少阴之支者，从肺出注胸中而交于手厥阴。手厥阴之支者，从掌中循小指次指出其端而交于手少阳。手少阳之支者，从耳后出目锐眦而交于足少阳。足少阳之支者，从跗上入大指爪甲出三毛而交于足厥阴。足厥阴之支者，从肝别贯膈上，注肺入喉咙之后，上额循巅行督脉，络阴器，过毛中行任脉，入缺盆下注肺中，而复交于手太阴也。
按：人一呼脉行三寸，呼吸定息脉行六寸，一日一夜凡一万三千五百息，脉行八百一十丈。每刻一百三十五息，每时八刻计一千八十息，脉行六十四丈八尺，营卫四周于身。十二时九十六刻，计一万二千九百六十息，脉行七百七十七丈六尺，为四十八周身。刻之余分得五百四十息，脉行三十二丈四尺，为二周于身。总之为五十度周身，八百一十丈，脉合一万三千五百息也。故《五十营》篇曰：二百七十息，气行十六丈二尺，一周于身，此经脉之常度也。而子午流注针灸等书因人身经脉之行始于水下一刻，遂以寅时定为肺经，以十二时挨配十二经而为之歌曰：肺寅大卯胃辰宫，脾巳心午小未中，膀申肾酉心包戌，亥三子胆丑肝通。继后张世贤、熊宗立复为分时注释，殊不知纪漏者以寅初一刻为始，而经脉运行之度起于肺经，亦以寅初一刻为纪，故首言水下一刻，而一刻之中气脉凡半周于身矣，焉得有大肠属卯时，胃属辰时等次也？且如手三阴脉长三尺五寸，足三阳脉长八尺，手少阴、厥阴左右俱只十八穴，足太阳左右一百三十四穴，此其长短多寡大相悬绝，安得按时分发？其失经旨远矣。
手太阴肺经穴  ***************************
手太阴经穴图
手太阴肺经穴考（左右二十二穴）
中府（一名膺俞）：在云门下一寸六分，乳上三肋间动脉应手陷中，旁开华盖（任脉穴名）六寸，仰取之，肺之募，手足太阴之会。（针三分，灸五壮。）治肺急胸满，少气不得卧。
云门：在巨骨下，侠胃经气户旁二寸，开中六寸，动脉应手陷中，举臂取之。（针三分，灸五壮。）治四肢热不已，欬逆短气，喉痹瘿气，臂痛不举。
天府：在臂臑内廉，腋下三寸动脉陷中，点墨于鼻尖，凑到臂处是穴。（针四分，禁灸，灸之令人气逆。）治恶语善忘，衄血喘息，痎疟寒热，目眩瘿气。
侠白：在天府下，肘中约纹上去五寸动脉中，手太阴之别。（针三分，灸五壮。）治心痛气短。
尺泽：在肘中约纹上，屈肘横纹两筋间动脉陷中，肺脉所入为合，实则泻之。（针三分，灸五壮。）治心烦气短，喉痹口干，咳血，小便数，肩痛，四肢肿，善嚏悲哭，小儿慢惊风。
孔最：在腕上七寸，上骨下骨间陷中，侧取之，手太阴郄。（同隙，针三分，灸五壮。）治肘臂痛，屈伸难，欬逆吐血，失音咽痛。
列缺：在腕后侧上一寸五分，两手交叉当食指末处筋骨罅中，手太阴之络，别走阳明。人有寸关尺三部脉不见，而见于列缺阳溪，谓之反关脉，此经脉虚而络脉满也，《千金翼》谓阳脉逆，反大于寸口三倍者，即此。（针二分，灸七壮。）治寒热疟，偏风头痛，惊痫口噤，咳嗽，下牙疼。
经渠：在寸口陷中，动脉应手，肺脉所行为经。（针二分，禁灸。）治胸背拘急，喉痹咳逆，心痛呕吐，热病汗不出。
太渊：在掌后内侧横纹头动脉中，肺脉所注为输，（阴经输即原，下仿此。）虚则补之。脉会太渊，每日平旦寅时，气血从此始，故曰：寸口者，脉之大会。（针二分，灸三壮。）治胸痹气逆，哕呕咳嗽，心痛咽干，目生白翳。
鱼际：在大指本节后内侧白肉际陷中，肺脉所溜为荥。（针二分，禁灸。）治喑哑喉燥，心烦目眩。
少商：在大指内侧，去爪甲角如韭叶许，肺脉所出为井。（针一分，出血，泄诸脏之热，禁灸。）治颔肿喉痹，痎疟振寒。
手阳明大肠经穴  ***************************
手阳明经穴图
手阳明大肠经穴考（左右共四十穴）
商阳（一名绝阳）：在食指内侧，去爪甲角如韭叶许，大肠脉所出为井。（针一分，灸三壮。）治耳鸣聋，寒热痎疟。
二间（一名间谷）：在食指本节前内侧陷中，大肠脉所溜为荥，实则泻之。（针三分，灸三壮。）治喉痹鼽衄，曰疾齿痛。
三间（一名少谷）：在食指本节后内侧陷中，大肠脉所注为输。（针三分，灸三壮。）治下齿龋痛，肠鸣洞泄。
合谷（一名虎口）：在食指大指歧骨间陷中，握拳取之，大肠脉所过为原，虚实皆拔之。（针三分，灸三壮。○孕妇禁针。昔有徐文伯泻足太阴经三阴交而补合谷，胎遂落，盖因血衰气旺也。）治中风筋急，伤寒头痛，目翳风疹，唇吻不收。
阳溪（一名中魁）：在手腕中上侧两筋间陷中，张大指次指取之，大肠脉所行为经。（针三分，灸三壮。）治热病烦心，目翳赤烂，耳鸣惊掣，肘臂不举。
偏历：在手腕后三寸，手阳明络，别走太阴。（针三分，灸三壮。）治寒热癫疾多言，耳鸣鼻衄，喉痹齿痛，肩臂酸疼。
温溜（一名逆注，一名池头）：在腕后五寸六寸间，手阳明郄。（针三分，灸三壮。）治肠鸣腹痛，伤寒哕逆，膈中气闭，口舌肿痛。
下廉：在辅骨下，温溜上二寸五分，去上廉一寸辅锐肉分。（针五分，灸三壮。）治痹痛乳痈，痃癖小肠气。
上廉：在三里下一寸，其分独抵阳明之会外斜。（针五分，灸五壮。）治手臂不仁，胸痛喘息，肠鸣小便难。
三里（一名手三里）：在曲池下二寸锐肉之端，按之肉起。（针三分，灸三壮。）治偏风下牙疼，颔肿瘰疬。
曲池：在肘外辅骨屈肘横纹头曲骨之中，以手拱胸取之，大肠脉所入为合，虚则补之。（针七分，灸七壮。）治瘈疭癫疾，皮肤痂疥，伤寒余热不尽，妇人经脉不通。
肘髎：在肘大骨外廉陷中，与手少阳经天井穴并，相去一寸四分。（灸三壮，针三分。）治肘节风痹，臂痛不举。
五里：在肘上三寸，行向里大脉中央，一云在天府穴下五寸。（灸七壮，禁针。）治气逆瘰疬。
臂臑：在肩髃下一寸，两筋两骨罅陷中，举臂取之，（一曰平手取之。）手足太阳阳维之会。（灸七壮，针三分，不宜深。）治瘰疬臂痛。（按：肩至肘长一尺七寸，肩髃下一寸句上，旧有肘上七寸䐃肉端七字，误，故删之）。
肩髃（一名中肩井，一名偏肩）：在膊（音博）骨头肩端上两骨罅陷中，举臂取之有空，手太阳、阳明、阳跷之会。（针八分，灸五壮。）治中风瘫痪，肩臂痛不能向头，泄精憔悴，瘿气瘰疬。
巨骨：在肩尖上行两叉骨罅中，手阳明、阳跷之会。（针四分，灸五壮。）治胸中有瘀血，肩臂不得屈伸。
天鼎：在颈中缺盆上直扶突后一寸。（针三分，灸三壮。）治暴喑气哽，喉痹嗌肿，不得食。
扶突（一名水穴）：在颈，当曲颊下一寸，人迎穴后一寸半，开中三寸，仰取之。（针三分，灸三壮。）治咳嗽上气，喉中如水鸡声。
禾髎（一名长顪）：在鼻孔下，夹水沟旁五分。（针三分，禁灸。）治鼻塞鼽衄。
迎香：在禾髎上一寸，鼻孔旁五分，手足阳明之会。（针三分，禁灸。）治鼻有息肉，面痒浮肿。
足阳明胃经穴  ***************************
足阳明经穴图
足阳明胃经穴考（左右共九十穴）
（按：此一经自承泣穴出大迎，循颊车上至额颅，一本头维穴起，误。）
承泣（一名面髎，一名鼠穴）：在目下七分，上直瞳子陷中，足阳明、阳跷、任脉之会。（禁针灸，一曰针三分。）治冷泪出，昏夜无见。
四白：在目下一寸颧空骨内，直瞳子，正视取之（针三分，不宜深，禁灸。）治目赤生翳。
巨髎：侠鼻孔旁八分，直瞳子，足阳明、阳跷之会，由此入上齿中，复出循地仓。（针三分，灸七壮。）
地仓（一名会维）：侠口吻旁四分外许，近下有脉微动是穴。若久患风，其脉亦有不动者，手足阳明、阳跷、任脉之会。（针三分半，灸七壮。）治口㖞不语，饮水漏落。
大迎（一名髓孔）：在曲颔前一寸二分骨陷中动脉。（针三分，灸三壮。）治风痉口噤，唇吻瞤动，牙疼颊肿，寒热瘰疬。
颊车（一名机关，一名曲牙）：在耳下八分曲颊端，开口有空。（针四分，灸七壮。）治牙关不开，口眼㖞斜。
下关：在足少阳经客主人下，从颊车上行耳前动脉下廉，合口有空，开口则闭，闭口取之，足阳明、少阳之会。（针三分，《铜人》注：禁灸。）治聤耳出脓，偏风口㖞，牙车脱臼。
头维：在额角入发际，督脉神庭旁四寸半，足阳明、少阳之会。（针三分，没皮，针向下，禁灸。）治头目痛，泪出。
人迎（一名天五会）：在颈下，侠结喉旁一寸五分，大动脉应手，伸头取之，足阳明、少阳之会。（针四分，过深杀人，禁灸。）治吐逆霍乱，喘呼不得息。
水突（一名水门）：在颈大筋前，直人迎下，气舍上，内贴气喉。（针三分，灸三壮。）治欬逆上气，咽喉痈肿，喘息不得卧。
气舍：在颈大筋前，结喉下一寸许，夹任脉天突边陷中，贴骨尖上有缺处。（针三分，灸三壮。）治喉痹，哽咽瘿瘤。
缺盆（一名天盖）：在肩上横骨陷中，为五脏六腑之道。（针三分，深则令人逆息，孕妇禁针，灸三壮。）治息贲胸满水肿，瘰疬喉痹，伤寒胸热。
气户：在巨骨下，夹足少阴俞府旁二寸，任脉璇玑旁各开四寸陷中，仰取之。（针三分，灸五壮。）治欬逆上气，胸背痛不得息。
库房：在气户下一寸六分，华盖旁四寸陷中，仰取之。（针三分，灸五壮。）治胸胁满，欬逆上气，唾脓血浊沫。
屋翳：在库房下一寸六分，紫官旁四寸陷中，仰取之。（针三分，灸五壮。）治唾脓血浊沫，身肿皮肤痛。
膺窗：在屋翳下一寸六分，玉堂旁四寸陷中，仰取之。（针四分，灸五壮。）治胸满不得卧，肠鸣注泄，乳痈寒热。
乳中：当乳之中，《气府论》注曰：刺灸之生蚀疮，疮中有清汁脓血者可治，疮中有息肉，若蚀疮者死。
乳根：在乳中下一寸六分，去中各四寸陷中，仰取之。（又妇人屈乳头齐处是穴。○针三分，灸三壮。）治胸下满，膈气噎病，乳痛霍乱。《居家必用》方：凡病久得欬逆，于乳下一指许，男左女右，灸三壮即瘥，不瘥则不可治。
不容：在第四肋端，足少阴幽门旁一寸五分，去中各二寸，与巨阙平。（针五分，灸三壮。）治腹满痃癖，胸背引痛。
（按：不容夹幽门旁一寸五分，诸书皆同。详考幽门去中五分，自不容至气冲左右二十四穴，合去中各二寸。《大成》以不容至滑肉门左右十二穴，另为去中三寸，误。）
承满：在不容下一去半，（旧本一寸，误。）上脘旁二寸。（针三分，灸五壮。）治肠鸣腹胀，食饮不下。
梁门：在承满下一寸，中脘旁二寸。（针三分，灸五壮。）治胸胁积气，大肠滑泄。
关门：在梁门下一寸，建里旁二寸。（针八分，灸五壮。）治积气肠鸣，泄利不欲食，侠脐急痛，痎疟振寒，遗溺。
太乙：在关门下一寸，下脘旁二寸。（针八分，灸五壮。）治癫狂吐舌。
滑肉门：太乙下一寸，水分旁二寸。（针八分，灸五壮。）治癫狂呕逆，舌强。
天枢（一名长溪，一名谷门）：在滑肉门下一寸，脐旁二寸，去足少阴肓俞一寸五分陷中，大肠之募。（针五分，灸五壮。）治奔豚水肿，泄泻，赤白痢，腹胀肠鸣，久积冷气，绕脐切痛，时上冲心，呕吐霍乱，女人癥瘕漏下。
外陵：在天枢下一寸，阴交旁二寸。（针五分，灸五壮。）治腹胀痛，心下如悬，下引脐痛。
大巨（一名腋门）：在外陵下一寸，石门旁二寸。（针五分，灸五壮。）治小腹胀满，小便难，㿗疝。
水道：在大巨下一寸，（旧本三寸。）去中各二寸。（针六分，灸五壮。）治小腹胀痛引阴，胞中瘕，子门寒。
归来（一名溪穴）：在水道下一寸，（旧本二寸。）旁开中行二寸。（针八分，灸五壮。）
（按：水道穴与足少阳五枢穴平当脐下三寸之旁，又归来穴在气冲上一寸，当脐下四寸之旁，其上下各去一寸也。诸书云：水道在大巨下三寸，归来在水道下二寸，皆误。）
气冲（一名气街）：在归来下一寸，旁开中行二寸，腿肚中有肉核，名曰鼠溪，直上一寸，动脉应手宛宛中，（与脐下五寸曲骨平。）冲脉所起。（灸三壮，禁针。）治腹满不得正卧，㿗疝奔豚，妇人月水不利，娠妊子上冲心。
髀关：在膝上一尺二寸许，伏兔后交纹中。（针六分，禁灸。）治腰痛膝寒，痿痹，股内筋急。
伏兔：在膝上六寸起肉间，正跪坐而取之，中行左右各三指，按捺上有肉起如兔之状，故名伏兔。（针五分，禁灸。）治膝冷不得温，风痹脚气。
阴市（一名阴鼎）：在膝上三寸，伏兔下陷中，拜而取之。（针三分，禁灸。）治腰膝寒，痿痹不屈伸，寒疝，小腹满痛。
梁丘：在膝上二寸两筋间，足阳明郄。（针三分，灸三壮。）治膝痛冷痹。
犊鼻：在膝盖骨下，胻骨上陷中，形如牛鼻，故名。（刺犊鼻出液为跛，又禁灸。）治风邪湿肿，若膝膑肿溃者不可治，不溃者可疗。犊鼻坚硬，勿便攻，先用洗慰，而后微刺之。
三里（即下陵，一名足三里）：在膝眼下三寸，胻骨外侧大筋内宛宛中，极重按之，则跗动脉止矣，胃脉所入为合。（针八分，灸止百壮。）治胃中寒，脏气虚，腹胀腰痛，蛊毒痃癖，中风寒湿脚气，噎隔哮喘等症。
上巨虚（一名上廉）：在三里下三寸，两筋骨罅中，举足取之。（针三分，灸七壮。）治偏风脚气，侠脐腹痛。
条口：在上巨虚下二寸，举足取之。（针五分，灸三壮。）治足麻酸寒。
下巨虚（一名下廉）：在条口下一寸，两筋骨罅中，举足取之。（针三分，灸七壮。）治偏风腿痿，足不履地，毛焦肉脱，女子乳痈。
丰隆：在外踝上八寸，胻骨外廉陷中，足阳明络，别走太阴。（针三分，灸三壮。）治喉痹不能言，风逆癫狂，胸痛如刺，大小便难。
解溪：在足腕上陷中，胃脉所行为经，虚则补之。（针三分，灸三壮。）治厥气上冲，目眩头痛，癫疾悲惊，胻肿腹胀，大便下重，转筋霍乱。
冲阳（一名会原，即所谓趺阳也）：在解溪下一寸半，足跗上高骨间动脉，去陷谷二寸，胃脉过为原，虚实皆拔之。（针三分，灸三壮。○《刺禁论》曰：刺跗上中大脉，血出不止死。即此跗脚面也。）治口眼㖞，齿龋跗肿，腹坚大，发寒热。
陷谷：在足大指之次指外间本节后陷中，去内庭二寸，胃脉所注为输。（针五分，灸三壮。）治面目浮肿，水病善噫，肠鸣腹痛，振寒痎疟。
内庭：在足大指之次指本节前外间陷中，胃脉所溜为荥。（针三分，灸三壮。）治四肢厥逆，恶闻人声，振寒咽痛，口㖞鼻衄，上齿龋，赤白痢，疟不嗜食，腹胀痞满。（患左灸右，患右灸左，觉腹中响，是其效也。）妇人食蛊，行经头晕，小腹痛疾俱妙。
厉兑：在足大指之次指端，去爪甲如韭叶许，胃脉所出为井，实则泻之。（针一分，灸一壮。）治尸厥气绝，状如中恶，水肿心腹满，热病汗不出，寒疟齿龋，面肿喉痹，膝膑肿痛。
足太阴脾经穴  ***************************
足太阴经穴图
足太阴脾经穴考（左右四十二穴）
隐白：在足大指内侧去爪甲角如韭叶，脾脉所出为井。（针一分，灸二壮。）治腹胀暴泄，衄血尸厥，妇人月事过时不止，小儿客忤惊风。
大都：在足大指本节后，内侧骨缝赤白肉际陷中，脾脉所溜为荥，虚则补之。（针三分，灸三壮。）治伤寒手足逆冷，腹满呕吐。
太白：在足大指后内踝前，核骨下陷中，脾脉所注为输。（针三分，灸三壮。）治身热烦满，腹胀呕吐，泻痢脓血，腰痛大便难，霍乱转筋，腹中切痛。
公孙：在足大指内侧，本节后一寸，内踝前陷中，正坐合足掌取之，足太阴络，别走阳明。（针四分，灸三壮。）治痰壅胸膈，寒疟不食，心疼积块，妇人气蛊。
商丘：在足内踝骨下微前陷中，前有中封（厥阴），后有照海（少阴），此穴居中，脾脉所行为经，实则泻之。（针三分，灸三壮。）治腹胀肠鸣，善太息，脾积痞气，黄疸寒疟，阴股内痛，狐疝走引小腹痛。
三阴交：在内踝上除踝三寸，骨下陷中，足三阴之交会。（针三分，灸三壮。）治心腹胀满，四肢不举，痃癖疝气，膝内廉痛，女人赤白带下，月水不调，经脉闭塞，泻之立通，故妊妇禁针。
漏谷（一名太阴络）：在内踝上六寸，夹胻骨下陷中。（针三分，禁灸。）治肠鸣腹胀，痃癖冷气，饮食不为肌肤，膝痹脚冷。
地机（一名脾舍）：在膝下五寸，内侧夹辅骨下陷中，与漏谷相去五寸，伸足取之，足太阴郄。（针三分，灸三壮。）治腰痛不可俯仰，溏泄水肿，小便不利，女子癥瘕。
阴陵泉：在膝下内侧辅骨下陷中，屈膝横纹头取之，脾脉所入为合。（针五分，禁灸。）治腹胀满不嗜食，飧泄疝瘕，小便不利。
血海（一名百虫窠）：在膝膑上一寸，内廉白肉际陷中。（针五分，灸五壮。）治一切血疾，诸疮痛痒。
箕门：在鱼腹上，越两筋间阴股内廉，动脉应手，一云股上起筋间。（灸三壮，禁针。）治小便不通，遗溺，鼠鼷肿痛。
冲门（一名上慈宫）：在府舍下七分，（《大成》作一寸，误。）上去大横五寸，横骨两端约纹中动脉，去中各三寸半。（自冲门至腹哀，左右十穴。《大成》作去中四寸半，误。）足太阴、厥阴之会。（针七分，灸三壮。）治腹寒积聚，淫泺阴疝，妊娠冲心。
府舍：在腹结下三寸，去中各三寸半，足太阴、厥阴、阴维之会。《甲乙经》曰：此脉上下入腹，络胸，结心肺，从胁上至肩，此足太阴郄，三阴、阳明支别。（针七分，灸五壮。）治疝癖腹满，厥气霍乱。
腹结（一名肠窟）：在大横下一寸三分，去中各三寸半。（针七分，灸五壮。）治欬逆，绕脐腹痛，泻痢。
大横：在腹哀下六寸半。（旧云三寸半，误。）平脐，去中各三寸半，足太阴、阴维之会。（针七分，灸五壮。）治大风逆气，多寒洞痢。
腹哀：在日月下一寸半，足太阴、阴维之会。（针三分，禁灸。）治寒中热不化，便脓血腹痛。
（按：日月在期门下五分，《分寸歌》曰：腹哀期下方二寸，巨阙旁六寸也。《图翼》作去中三寸半，误。）
食窦：在天溪下一寸六分，从腹哀上行三寸五分，去膻中各六寸，举臂取之。（针四分，灸五壮。）治胸胁支满，膈有水声。
天溪：在胸乡下一寸六分，去中各六寸，仰取之。（针四分，灸五壮。）治胸满上气，喉中有声，妇人乳肿。
胸乡：在周荣下一寸六分，去中各六寸，仰取之。（针四分，灸五壮。）治胸胁支满，引背痛不得卧。
周荣：在手太阴中府下一寸六分，乳上三寸二分旁，去中各六寸，仰取之。（针四分。）治胸满不得俯仰，食不下，欬逆。
大包：在足少阳渊液下三寸，从周荣外斜下行，布胸胁中，出九肋间，脾之大络，总统阴阳诸络，由脾灌溉五脏。（针三分，灸三壮。）治喘气，胸胁痛。
手少阴心经穴  ***************************
手少阴经穴图
手少阴心经穴考（左右一十八穴）
极泉：在臂内腋下筋间动脉，入胸。（针三分，灸七壮。）治臂肘厥寒，心胁满痛，干呕烦渴，目黄。
青灵：在肘上三寸，伸肘举臂取之。（灸三壮，《甲乙经》无此穴。）治目黄胁痛，肩臂不举。
少海（一名曲节）：在肘内廉节后大骨外，去肘端五分，屈肘向头取之，心脉所入为合。（针五分，灸三壮。）治寒热齿痛，目眩发狂，呕吐涎沫，瘰疬，肘腋胁痛。
灵道：在掌后一寸五分，心脉所行为经。（针三分，灸三壮。）治心痛干呕，瘈疭暴喑。
通里：在腕侧后一寸陷中，手少阴络，别走太阳。（针三分，灸三壮。）治热病，面热无汗，懊憹心悸，喉痹，肘臂痛，妇人经血过多，崩漏。
阴郄：在掌后脉中，去腕五分，当小指后，手少阴郄。（针三分，灸三壮。）治鼻衄吐血，洒淅恶寒，厥逆心痛，霍乱胸满。
神门（一名兑冲，一名中都）：在掌后锐骨端陷中，当小指后，心脉所注为输，实则泻之。（针三分，灸七壮，炷如小麦。）治惊悸怔忡，痴呆狂笑，疟疾心烦，大小五痫。
少府：在小指本节后，外侧骨缝中，直掌中劳宫穴，心脉所溜为荥。（针二分，灸七壮。）治烦满，胸中痛，臂肘腋挛急，疟久不愈，阴挺出痒痛，遗尿偏坠，小便不利。
少冲（一名经始）：在手小指内侧，去爪甲角如韭叶，心脉所出为井，虚则补之。（针一分，灸一壮。）治热病烦满，心胸胁痛，痰气悲惊，臂内后廉痛。
手太阳小肠经穴  ***************************
手太阳经穴图
手太阳小肠经穴考（左右三十八穴）
少泽（一名小吉）：在手小指外侧，去爪甲角一分陷中，小肠脉所出为井。（针一分，灸一壮。）治心烦咳嗽，疟寒热汗不出，喉痹舌强，妇人乳肿。
前谷：在小指外侧本节前陷中，小肠脉所溜为荥。（针一分，灸三壮。）治热病汗不出，痎疟癫疾，颈项颊肿引耳后。
后溪：在小指外侧本节后，拳尖起骨下陷中，握拳取之，小肠脉所注为输，虚则补之。（针一分，灸一壮。）治疟疾癫痫，目翳鼻衄，耳聋胸满，项强，臂肘挛急。
腕骨：在手掌外侧腕前起骨下陷中，有歧骨罅缝，小肠脉所过为原，虚实皆拔之。（针二分，灸三壮。）治热病汗不出，胁下痛，颈项肿，寒热，耳鸣，目出冷泪，生翳，臂腕五指之病，疟疾烦闷，惊风瘈疭。
阳谷：在手外侧腕中，锐骨下陷中，小肠脉所行为经。（针二分，灸三壮。）治寒热齿痛，耳鸣耳聋，癫疾狂走。
养老：在手外侧锐骨上一空，腕后一寸许陷中，手太阳郄。（针三分，灸三壮。）治肩臂酸疼，手不能自上下。
支正：在腕后外廉五寸，手太阳络，别走少阴。（针三分，灸三壮。）治四肢弱，肘臂不能屈伸，十指痛不握。
小海：在肘外大骨外，去肘端五分陷中，屈肘向头取之，小肠脉所入为合，实则泻之。（针二分，灸三壮。）治颈项肘臂痛，齿龈肿，五痫瘈疭。
肩贞：在肩曲腋下大骨旁，两骨解罅间，肩髃穴后陷中。（针五分，灸三壮。）治耳鸣耳聋，缺盆肩中热痛。
臑俞：在手少阳经肩髎后，大骨下胛上廉陷中，举臂取之，手足太阳、阳维、阳跷之会。（针八分，灸三壮。）治臂酸无力，肩痛引胛。
天宗：在秉风后肩大骨下陷中。（针五分，灸三壮。）治肩臂酸疼。
秉风：在肩上手少阳经天髎外，小髃骨后，举臂有空，手太阳、阳明、手足少阳之会。（针五分，灸三壮。）治肩痛不可举。
曲垣：在肩中央曲胛陷中，按之应手痛。（针五分，灸三壮。）治肩臂热痛拘急。
肩外俞：在肩胛上廉，旁开脊中三寸陷中，与大杼穴平。（针六分，灸三壮。）治肩胛痛。
肩中俞：在肩胛内廉，大椎旁二寸陷中。（针三分，灸七壮。）治咳嗽上气，唾血寒热，目视不明。
天窗（一名窗笼）：在颈大筋前，曲颊下，手阳明经扶突后，动脉应手陷中。（针三分，灸三壮。）治颈痛不能回顾，颊肿耳聋，喉痛暴喑。
天容：在耳下曲颊后。（针一分，灸三壮。）治喉痹，咽中如梗，瘿气颈痈。
颧髎（一名兑端）：在面頄骨下廉锐骨端陷中，手太阳、少阳之会。（针二分，禁灸。）治口㖞面赤，眼瞤动齿痛。
听宫（一名多所闻）：在耳中珠子，大如赤小豆，手太阳、少阳、足少阳之会。（针三分，灸三壮。）治失音癫疾，耳聋蝉鸣。
足太阳膀胱经穴  ***************************
足太阳经穴图
足太阳膀胱经穴考（左右一百三十四穴）
睛明（一名泪孔）：在目内眦头外一分宛宛中，手足太阳、足阳明、阴阳跷之会。（针一分半，雀目者，可久留针，然后速出针。禁灸。）治目内眦痛，攀睛胬肉，泪出，眦痒，白翳疳眼。
攒竹（一名始光，一名员柱，一名光明）：在眉头陷中。（针三分，禁灸，）治泪出目眩，瞳子痒，眼中赤痛，脸瞤动，不得卧。
眉冲：在直眉头上神庭曲差之间，发际微动脉是穴。（针三分，禁灸。○《类经》无此穴。）治头痛鼻塞。
曲差（一名鼻冲）：在神庭旁一寸五分入发际。（针二分，灸三壮。）治目不明，鼽衄鼻塞，顶痛心烦。
五处：在曲差后五分，夹上星旁一寸半。（针三分，灸三壮。）治脊强反折，瘈疭癫疾，目眩戴眼。
承光：在五处后一寸半。（针三分，禁灸。）治风眩呕吐，心烦目翳，鼻塞口㖞。
通天（一名天臼）：在承光后一寸半，一曰夹百会旁一寸五分。（针五分，灸三壮。）治头眩，鼻衄，鼻痔。（左臭灸右，右臭灸左，两鼻臭，左右灸之。去一块如朽骨，鼻气自愈）。
络却（一名强阳，一名脑盖）：在通天后一寸半。（灸三壮，禁针。）治头旋耳鸣，青盲内障。
玉枕：在络却后一寸半，起肉枕骨上入发际三寸。（针三分，灸三壮。一曰禁针。）治目痛如脱，鼻塞不闻香臭。
（按：通天在百会旁，百会、脑户相去四寸半，而《甲乙经》有玉枕，在络却后七分，夹脑户旁一寸三分之说，其数不合。○头横骨为枕。）
天柱：在项后发际大筋外廉陷中。（针五分，禁灸。）治头眩脑痛。
大杼：在项后第一椎下两旁，去脊中二寸，《气府论》注曰：督脉别络、手足太阳三脉之会。（针三分，灸五壮。）治伤寒汗不出，背腰脊痛，项强目眩，痎疟癫疾。
（按：背部第二行诸穴，一本去脊一寸半，脊骨左右各得五分，则大杼穴起至白环俞皆去脊中二寸矣。）
风门（一名热府）：在二椎下两旁，开脊中二寸，足太阳、督脉之会。（针五分，灸五壮。）治易感风寒，咳嗽痰血，多嚏鼽衄，痈疽发背。
肺俞：在三椎下两旁，开脊中二寸，又以手搭背，左取右，右取左，当中指末处。（针三分，灸三壮。○刺中肺，三日死，其动为咳。）治内伤外感，咳嗽吐血，肺痈肺痿，背偻如龟。
厥阴俞：在四椎下两旁，开脊中二寸。（针三分，灸三壮。○此即心包络俞，《甲乙》无此穴。）治欬逆心痛，呕吐烦闷。
心俞：在五椎下两旁，开脊中二寸。（针三分。○刺中心，一日死，其动为噫。《甲乙经》曰：禁灸。故世医谓可针不可灸。《明堂》曰：灸三壮。《千金方》言：风中心，急灸心俞百壮，服续命汤。又吐逆不得食者，灸百壮，当权其缓急可也。）治中风偃卧不得，心气闷乱，健忘悲泣。
督俞：在六椎下两旁，开脊中二寸。（灸三壮。○《类经》无此穴。）治寒热心痛。
膈俞：在七椎下两旁，开脊中二寸。（针三分，灸三壮，止百壮）此为血之会。治诸血证，及胸胁心痛，吐食反胃，腹胀痃癖。
肝俞：在九椎下两旁，开脊中二寸。（针三分，灸七壮。○刺中肝，五日死，其动为穴。）治吐血目暗，胁满疝气。
胆俞：在十椎下两旁，开脊中二寸。（针三分，灸三壮，止二七壮。○刺中胆，一日半死，其动为呕。）治口苦咽干，酒疸目黄。
脾俞：在十一椎下两旁，开脊中二寸。（针三分，灸三壮。○刺中脾，十日死，其动为吞。）治内伤脾胃，吐泻痰疟，积块黄疸，小儿慢风。
胃俞：在十二椎下两旁，开脊中二寸。（针三分，灸随年壮。）治食后头眩，黄疸疟痢。
三焦俞：在十三椎下两旁，开脊中二寸。（针三分，灸五壮。）治胸腹胀满，饮食不消。
肾俞：在十四椎下两旁，开脊中二寸，前与脐平。（针三分，灸随年壮。○刺中肾，六日死，其动为嚏。）治虚劳羸瘦，耳聋腰痛，梦遗精滑，脚膝拘急，妇人赤白带下。
气海俞：在十五椎下两旁，开脊中二寸。（针三分，灸五壮。○《甲乙经》无此穴。）治腰痛痔漏。
大肠俞：在十六椎下两旁，开脊中二寸。（针三分，灸三壮。）治大小便难，腰痛腹胀，绕脐切痛。
关元俞：在十七椎下两旁，开脊中二寸。（针三分，灸三壮。○《类经》无此穴。）治小便难，妇人瘕聚。
小肠俞：在十八椎下两旁，开脊中二寸。（针三分，灸三壮。）治淋沥遗尿，五痔便血。
膀胱俞：在十九椎下两旁，开脊中二寸。（针三分，灸七壮。）治腰脊腹痛，小便赤，遗溺。
中膂俞（一名脊内俞）：在二十椎下两旁，开脊中二寸，伸起肉间。（针三分，灸三壮。）治肾虚消渴，腰脊强。
白环俞：在二十一椎下两旁，开脊中二寸。（针五分，禁灸。）治腰脊痛不得卧，疝痛，大小便不利。
上髎：在腰髁下一寸，夹十八椎下，脊旁第一空陷中，足太阳、少阳之络。（针三分，灸七壮。）治腰痛，次中下髎穴同。
次髎：在十九椎下，脊旁第二空陷中。（针三分，灸七壮。）
中髎：在二十椎下，脊旁第三空陷中。（针二分，灸三壮。）
下髎：在二十一椎下，脊旁第四空陷中。（针二分，一云二寸，灸三壮。○白环俞与八髎穴，有以针向外斜入四五寸者，非古法也。）《素问》曰：足厥阴支别者，与太阴、少阳结于腰髁下，侠脊第三、第四骨空中，其穴即中髎、下髎也。
会阳（一名利机）：在阴尾尻骨两旁去中五分。（针二分，灸五壮。）治便血久痔。
附分：在第二椎下，附项内廉两旁，开脊中三寸半，手足太阳之会。（针三分，一曰针八分，灸五壮。）治肩背拘急，颈痛不得回顾。
（按：此自大杼别脉，其支者，从肩膊内循行第二椎以下。○背部第三行附分穴起，至秩边穴，皆去脊三寸，脊骨左右各得五分，则去脊中三寸半矣。）
魄户：在三椎下两旁，开脊中三寸半。（针五分，灸五壮。）治虚劳肺痿，三尸走疰。
膏肓俞：在四椎下一分，五椎上二分两旁，开脊中三寸半，正坐曲脊，伸两手以臂着膝前，令正直，手大指与膝头齐，以物支肘，无令臂动，乃从胛骨上角摸至胛角下头，其间当有四肋三间，依胛骨之际相去如容侧指许，按其中一间空处，觉牵引肩中酸疼是穴。（灸百壮，止五百壮。）治上气欬逆，痰火噎隔，梦遗，痼冷，虚劳诸病，灸后当气下[龍/口][龍/口]然如水流，若停痰宿疾，亦必下也。如病人已困，不能正坐，侧卧挽上臂令前，取穴灸之，觉气壅盛，可灸气海、足三里。（[龍/口]，音龙，大声。）
神堂：在五椎下两旁，开脊中三寸半陷中。（针三分，灸五壮。）治脊强不可俯仰，寒热气逆。
譩譆：在六椎下两旁，开脊中三寸半。《甲乙经》曰：以手重按之，病人呼譩譆是穴。盖因其痛也。（针六分，灸二七壮。）治疟疾，胸腹胀，劳损不得卧。
膈关：在七椎下两旁，开脊中三寸半陷中，正坐开肩取之。（针五分，灸三壮。）治背痛恶寒脊强，饮食不下。
魂门：在九椎下两旁，开脊中三寸半陷中。（针五分，灸三壮。）治尸厥走疰，胸背连心痛，食不下，腹中雷鸣。
阳纲：在十椎下两旁，开脊中三寸半陷中。（针五分，灸三壮。）治肠鸣腹痛，身热小便涩。
意舍：在十一椎下两旁，开脊中三寸半。（针五分，灸七壮。）治腹胀呕吐，消渴目黄。
胃仓：在十二椎下两旁，开脊中三寸半。（针五分，灸七壮。）治腹满水肿，食不下，背脊痛。
肓门：在十三椎下两旁，开脊中三寸半。（针五分，灸三十壮。）治心下痛，大便坚，妇人乳疾。
志室：在十四椎下两旁，开脊中三寸半陷中。（针五分，灸三壮。）治背脊强，小便淋沥，失精。
胞肓：在十九椎下两旁，开脊中三寸半陷中，伏而取之。（针五分，灸五壮。）治腰脊痛，腹坚肠鸣。
秩边：在二十一椎下两旁，开脊中三寸半陷中，伏而取之。（针五分，灸三壮。）治五痔腰痛，小便赤。
承扶（一名肉郄，一名阴关，一名皮部）：在尻臀下阴股上约纹中。（针七分，灸三壮。）治腰脊相引如解，久痔臀肿。
殷门：在承扶直下六寸，腘上两筋之间。（针七分。）治腰脊不可俯仰，恶血流注，外股肿。
浮郄：在殷门外循斜上寸许，当委阳上一寸，屈膝得之。（针五分，灸三壮。）治霍乱转筋，髀枢不仁。
委阳：在承扶下六寸，足太阳别络。（针七分，灸三壮。）治飞尸遁疰，痿厥，小便淋沥。
（按：委阳穴在足太阳之前、少阳之后，出于腘中外廉两筋间，与殷门穴并。）
委中（一名血郄）：在腘中央约纹动脉陷中，伏卧取之，膀胱脉所入为合。（针五分，禁灸。）治热病汗不出，大风发眉落，腰脊背痛，遗溺，小腹坚，风痹，髀枢膝痛。
合阳：在膝腘约纹下三寸。（针六分，灸五壮。）治腰脊强，引腹痛，阴股热，胻酸肿，寒疝偏坠，女子崩带。
承筋（一名腨肠，一名直肠）：在腨肠中央陷中，胫后从脚跟上七寸。（灸三壮，禁针。）治腨酸脚跟痛，五痔大便闭。
承山（一名鱼腹，一名肉柱，一名肠山）：在腿肚下分肉间陷中。（针三分，灸五壮。）治霍乱转筋，痔肿便血。
飞扬（一名厥阳）：在足外踝略后，量上七寸陷中，足太阳络别走少阴。（针三分，灸三壮。）治痔痛脚酸，癫疾寒疟。
跗阳：在足外踝上三寸筋骨之间，太阳前、少阳后，阳跷脉之郄。（针五分，灸三壮。）治霍乱转筋，髀枢股胻痛。
昆仑：在足外踝后五分，跟骨上陷中，细动脉应手，膀胱脉所行为经。（针三分，灸三壮。）治腿足腨肿，鼽衄头痛，产难，胞衣不下，小儿发痫瘈疭。
仆参（一名安邪）：在足跟骨下陷中，拱足取之。（针三分，灸七壮。）治足跟痛，霍乱转筋，吐逆，尸厥，癫痫，身体反折。
申脉（即阳跷）：在足外踝下五分陷中，容爪甲许白肉际，阳跷脉所生。（针三分，灸三壮。）治风眩牙疼，昼发之痫，胻酸腰脚痛，妇人气血痛。
金门（一名梁关）：足外踝下一寸，足太阳郄，阳维别属。（针一分，灸三壮。）治霍乱转筋，尸厥癫痫，疝气，膝胻酸，小儿张口摇头身反。
京骨：在足外侧，小指本节后大骨下（此骨本名京骨。）赤白肉际陷中，膀胱脉所过为原，虚实皆拔之。（针三分，灸七壮。）治腰痛项强，痎疟寒热，鼽衄目眩，内眦赤烂。
束骨：在足小指外侧赤白肉际陷中，膀胱脉所注为输，实则泻之。（针三分，灸三壮。）治肠澼痔疟，目眩惊痫，发背痈疔，项强不可回顾。
通谷：在足小指外侧本节前陷中，膀胱脉所溜为荥。（针二分，灸三壮。）治头项痛，目䀮䀮，鼽衄善惊，留饮胸满。
至阴：在足小指外侧，去爪甲角如韭叶，膀胱脉所出为井，虚则补之。（针二分，灸三壮。）治目生翳，胸胁痛，寒疟汗不出，小便不利。
足少阴肾经穴  ***************************
足少阴经穴图
足少阴肾经穴考（左右五十四穴）
涌泉（一名地冲）：在足心，屈足拳指宛宛中，肾脉所出为井，实则泻之。（针三分，不宜出血，灸三壮。）治风痫热厥，心痛喉痹，疝气奔豚，血淋气痛。
然谷（一名龙渊，一名然骨）：在足内踝前起大骨下陷中，肾脉所溜为荥。（针三分，不宜出血，灸三壮。）治欬血喉痹，少气烦满，寒疝温疟，跗肿痿厥，男子遗精，妇人阴挺出。
太溪（一名吕细）：在足内踝后五分，跟骨上动脉陷中，肾脉所注为输。（针三分，灸三壮。）治久疟欬逆，呕吐善噫，牙疼咽肿，溺黄消瘅，大便难。
大钟：在足跟后踵中，大骨上两筋间，足少阴络，别走太阳。（针二分，灸三壮。）治胸胀喘息，便难腰脊痛，舌干善惊恐，食噎不得下。
水泉：在足内踝下，当太溪下一寸是穴，足少阴郄。（针四分，灸五壮。）治目不能远视，女子月事不来，腹痛，小便淋，阴挺出。
照海：在足内踝下四分微前高骨陷中，前后有筋，上有踝骨，下有软骨，其穴居中，阴跷脉所生。（针三分，灸七壮。）治咽干呕吐，四肢懈惰，嗜卧善悲，久疟卒疝，腹痛淋病，阴挺出，月水不调。
复溜（一名伏白，一名昌阳）：在足内踝后五分，除踝量上二寸前傍骨陷中是伏溜，后傍筋是交信，两穴只隔一筋，肾脉所行为经，虚则补之。（针三分，灸五壮。）治舌干涎出，足痿胻寒，腹鸣水肿，五淋盗汗，齿龋，脉微细。
交信：在足内踝上二寸，少阴前、太阴后廉筋骨间，从此斜外上行，过足太阴之三阴交，循筑宾，阴跷脉之郄。（针四分，灸五壮。）治五淋㿗疝，漏经阴挺。
筑宾：在足内踝后上腨分中，阴维之郄。（针三分，灸五壮。）治小儿胎疝，癫疾吐舌，呕吐涎沫，足腨痛。
阴谷：在膝下内辅骨后，大筋下，小筋上，按之应手，屈膝乃得之，肾脉所入为合。（针四分，灸三壮。）治舌纵涎下，腹胀满，股内廉痛，妇人漏下不止。
横骨（一名曲骨端，一名下极）：在大赫下一寸，去脐旁之肓俞五寸，阴上横骨中，宛曲如仰月，当任脉曲骨旁五分，足少阴冲脉之会。（灸三壮，禁针。）治小便不通，阴器下纵引痛。
（按：少腹下尖不可概用腹中分寸，太阴经冲门至阳明经气冲一寸五分，气冲至横骨一寸五分，横骨至任脉曲骨五分，此左右各三行，以三寸五分，通计折量方准。○自横骨至幽门左右二十二穴，《铜人》《千金》皆云去中一寸五分，《大成》分为横骨至肓俞各去中一寸，商曲至幽门各去中一寸半。详考《甲乙经》《灵枢》《素问注》《图翼》《经络考》等书皆作去中五分。）
大赫（一名阴维，一名阴关）：在气穴下一寸，中极旁五分，足少阴、冲脉之会。（针三分，灸五壮。）治虚劳失精，阴器上缩，茎中痛，女人赤带。
气穴（一名胞门，一名子户）：在四满下一寸，关元旁五分，足少阴、冲脉之会。（针三分，灸三壮。）治奔豚痛，妇人经不调。
四满（一名髓府）：在中注下一寸，石门旁五分，足少阴、冲脉之会。（针三分，灸三壮。）治积聚疝瘕，脐下痛，女人恶血㽲痛。
中注：在肓俞下一寸，阴交旁五分，足少阴、冲脉之会。（针五分，灸五壮。）治小腹热，大便坚燥，女子月事不调。
肓俞：在商曲下二寸。（旧本一寸，误。）脐旁五分，足少阴、冲脉之会。（针一寸，灸五壮。）治腹痛寒疝，大便燥。
商曲：在石关下一寸，下脘旁五分，足少阴、冲脉之会。（针五分，灸三壮。）治腹中积聚，时切痛，不嗜食。
石关：在阴都下一寸，建里旁五分，足少阴、冲脉之会。（针五分，灸三壮。）治哕噫呕逆，气淋小便黄，大便燥闭，妇人无子，或恶血上冲腹痛。
阴都（一名食宫）：在通谷下一寸，中脘旁五分，足少阴冲脉之会。（针三分，灸三壮。）治寒热痎疟，气抢胁下热痛。
通谷：在幽门下一寸。（当作一寸半。）上脘旁五分，足少阴、冲脉之会。（针五分，灸五壮。）治口㖞暴喑，积饮痃癖，胸满食不化。
幽门（一名上门）：在巨阙旁五分，步廊下一寸六分，足少阴、冲脉之会。（针五分，灸五壮。）治胸中引痛，心下烦闷，小腹胀满，女子心痛逆气。
步廊：在神封下一寸六分陷中，中庭旁二寸，仰取之。（针三分，灸五壮。）治胸胁满痛，欬逆喘息，呕吐不食。
神封：在灵墟下一寸六分，膻中旁二寸，仰取之。（针三分，灸五壮。）治胸满不得息，乳痈洒淅恶寒。
灵墟：在神藏下一寸六分，玉堂旁二寸，仰取之。（针三分，灸五壮。）治胸胁满痛，呕吐欬逆。
神藏：在彧中下一寸六分陷中，紫宫旁二寸，仰取之。（针四分，灸五壮。）治欬逆不得息，呕吐不嗜食。
彧中：在俞府下一寸六分，华盖旁二寸，仰取之。（针三分，灸五壮。）治欬逆多唾，胸胁支满。
俞府：在巨骨下璇玑旁二寸陷中，仰取之。（针三分，灸五壮。）治欬逆上气，呕吐不食，胸中痛。
手厥阴心包络经穴  ***************************
手厥阴经穴图
手厥阴心包络经穴考（左右十八穴）
天池（一名天会）：在腋下三寸，乳上一寸，直腋撅肋间有动脉，去中六寸所，手厥阴、足少阳之会。（针三分，灸三壮。）治胸膈烦满，热病汗不出，腋肿，寒热疟。
天泉（一名天湿）：在曲腋下二寸，举臂取之。（针六分，灸三壮。）治胸胁支满，欬逆，膺臂间痛。
曲泽：在肘内廉大筋内侧横纹中动脉，心包络脉所入为合。（针三分，灸三壮。）治心痛善惊，身热烦渴，臂肘摇动，逆气呕吐。
郄门：在掌后去腕五寸，手厥阴郄。（针三分，灸五壮。）治衄血，心痛，呕哕。
间使：在掌后去腕三寸，两筋间陷中。心包络脉所行为经。（针三分，灸五壮。）治伤寒结胸，疟疾口渴，中风气塞，霍乱干呕，妇人月水不调，小儿客忤。如瘰疬不愈。患左灸右，患右灸左。
内关：在掌后去腕二寸，两筋间，对外关穴，手厥阴络，别走少阳。（针五分，灸五壮。）治心暴痛，支满，肘挛，疟疾气块。
大陵：在掌后骨下横纹两筋间陷中，心包络脉所注为输，实则泻之。（针五分，灸三壮。）治热病汗不出，心悬如饥，惊恐悲泣，头痛目赤，喉痹呕血，肘臂挛痛，小便如血，瘑疮疥癣。
劳宫（一名五里，一名掌中）：在掌中央动脉，屈无名指尖尽处是穴，心包络脉所溜为荥。（针三分，灸三壮。）治中风悲笑不休，痰火胸痛，衄血烦渴，口疮，鹅掌风。
中冲：在手中指端去爪甲如韭叶，心包络脉所出为井，虚则补之。（针一分，灸一壮。）治热病汗不出，心痛烦满舌强。
手少阳三焦经穴  ***************************
手少阳经穴图
手少阳三焦经穴考（左右四十六穴）
关冲：在手小指次指外侧，去爪甲角如韭叶，三焦脉所出为井。（针一分，灸三壮。）治喉痹口干，头痛霍乱，胸中气噎不食，肘臂痛不能举。
液门：在小指次指两歧骨间陷中，握拳取之，三焦脉所溜为荥。（针三分，灸三壮。）治惊悸妄言，寒厥，臂痛不得上下，痎疟寒热，头痛目赤，耳暴聋，咽外肿，牙龈痛。
中渚：在无名指本节后陷中，液门上一寸，三焦脉所注为输，虚则补之。（针二分，灸三壮。）治肘臂五指不得屈伸，目眩生翳，耳聋咽肿。
阳池（一名别阳）：在手表腕上陷中，自本节后直对腕中，三焦脉所过为原，虚实皆拔之。（针二分，禁灸。）治消渴烦闷，寒热疟，或因折伤，捉物不得。
外关：在腕后二寸两骨间，手少阳络，别走心主。（针三分，灸三壮。）治耳聋浑焞无闻，五指痛不能握，肘臂不得屈伸。
支沟（一名飞虎）：在腕后三寸两骨间陷中，三焦脉所行为经。（针三分，灸七壮。）治热病汗不出，肩臂酸重，霍乱呕吐，暴喑，卒心痛，产后血晕，不省人事。
会宗：在腕后三寸空中，（一曰空中一寸。）手少阳郄。（针三分，灸五壮。一曰禁针。）治五痫耳聋。
（按：支满、会宗皆腕后三寸，但支沟穴在外关斜向臂侧，会宗穴在外关直上一寸之空中为别。）
三阳络（一名通门）：在臂上大交脉，支沟上一寸。（针一分，灸五壮。）治暴喑耳聋，嗜卧，四肢不欲动。
四渎：在肘前五寸外廉陷中。（针六分，灸三壮。）治暴气耳聋，下齿龋痛。
天井：在肘外大骨尖后，肘上一寸两筋间陷中，屈肘拱胸取之，三焦脉所入为合，实则泻之。（针二分，灸三壮。）治咳嗽上气，寒热凄凄，不得卧。
清冷渊：在肘上二寸，伸肘举臂取之。（针三分，灸三壮。）治诸痹痛，肩背肘臑不能举。
消泺：在肩下臂外肘上分肉间。（针五分，灸五壮。）治风痹，颈项强，寒热头痛。
臑会（一名臑髎）：在臂前廉，去肩端三寸宛宛中，手少阳、阳维之会（针五分，灸五壮。）治臂酸痛无力，项瘿气瘤寒热。
肩髎：在肩端臑上陷中，斜举臂取之。（针七分，灸三壮。）治臂肩痛不能举。
天髎：在肩缺盆中上毖骨际陷中，按缺盆陷处，上有空起，肉上是穴，手足少阳、阳维之会。（针八分，灸三壮。）治肩臂酸，缺盆痛，颈项急，胸中烦满。
天牖：在筋大筋外发际中，上斜夹耳后一寸，当手太阳天容穴后，足太阳天柱穴前，足少阳完骨穴下是也。（针一分，禁灸。）治暴聋目不明，头风面肿项强。
翳风：在耳后尖角陷中，按之引耳中，手足少阳之会。（针三分，灸七壮，俱令咬钱，口开取穴。）治耳聋，口眼㖞斜，脱颔颊肿，瘰疬。
瘈脉（一名资脉）：在耳本后，鸡足青络脉中。（针一分，灸三壮。）治头风耳鸣，小儿惊痫瘈疭。
颅息：在耳后上间青络脉中。（灸三壮，禁针。）治耳鸣喘息，小儿呕吐，瘈疭发痫，身热头痛。
角孙：在耳廓中间发际下开口有空，手足少阳、手太阳之会。（针三分，灸三壮。）治目生翳，齿龈肿，不能嚼。
耳门：在耳前起肉，当耳缺处陷中。（针三分，灸三壮。）治耳聋，聤耳脓出，齿龋唇吻强。
和髎：在耳前锐，发下横动脉中，手足少阳、手太阳之会。（针三分，灸三壮。）治头痛耳鸣，颈肿，瘈疭口噼。
丝竹空（一名目髎）：在眉后陷中，足少阳脉气所发。（针三分，禁灸。）治目眩，视物䀮䀮，风痫戴眼，拳毛倒睫，偏正头风。
足少阳胆经穴  ***************************
足少阳经穴图
足少阳胆经穴考（左右八十八穴）
瞳子髎（一名太阳，一名前关）：在目外眦旁五分，手足少阳、手太阳之会。（针三分，灸三壮。）治目痒，翳膜青盲，远视䀮䀮，泪出多眵。
听会（一名听河，一名后关）：在耳前陷中，客主人下一寸动脉宛宛中，去耳珠下开口有空。（针三分，灸三壮。）治耳聋耳鸣，牙车脱臼，齿痛，口㖞斜。
客主人（一名上关）：在耳前起骨上，开口有空。《本输篇》曰：刺之，呿不能欠。手足少阳、足阳明之会。（针一分，不得深，灸三壮。）治口眼偏斜，耳鸣耳聋。
颔厌：在耳前曲角，颞颥上廉，（《图翼》曰：脑空之上。）手足少阳、足阳明之会。（针三分，过深令人耳聋，灸三壮。）治偏头痛，目眩耳鸣。
悬颅：在耳前曲骨上，颞颥之中。《寒热病》篇曰：足阳明有挟鼻入于面者，名曰悬颅。足少阳、阳明之会。（针三分，禁深，灸三壮。）治牙齿疼，头偏痛引目，热病汗不出。
悬厘在耳前曲角上，颞颥下廉，手足少阳、阳明之会。（针三分，灸三壮。）治面肿头偏痛，目锐眦赤。
曲鬓（一名曲发）：在耳上入发际曲隅陷中，鼓颔有空，足少阳、太阳之会。（针三分，灸三壮。）治颔颊肿，引牙车不得开，颈项不能回顾，头角痛为巅风，目眇。
率谷：在耳上入发际一寸半陷中，嚼牙取之，足少阳、太阳之会。（针三分，灸三壮。）治脑两角痛，胃膈寒痰呕吐，酒风皮肤肿。
天冲：在耳后三分许，入发际二寸，足少阳、太阳之会。（针三分，灸三壮。）治癫疾风痉，牙龈肿，惊恐头痛。
浮白：在耳后入发际一寸，足少阳、太阳之会。（针三分，灸三壮。）治耳聋耳鸣，齿痛喉痹，项瘿欬逆，胸满不得息。
窍阴（一名枕骨）：在耳后完骨上，枕骨下动摇有空，足少阳、太阳之会。（针三分，灸三壮。）治四肢转筋，头项痛，引耳目痛，舌强喉痹。
完骨：在耳后入发际四分，足少阳、太阳之会。（针三分，灸三壮。）治头风耳后痛，齿龋喉痹。
本神：在神庭旁三寸，横直耳上入发际四分，足少阳、阳维之会。（针三分，灸七壮。）治惊痫吐沫，项强急痛，目眩。
阳白：在眉上一寸直瞳子，《甲乙》曰：足少阳、阳明、阳维之会。（针二分，灸三壮。）治目昏多眵。
临泣：在目上入发际五分陷中，正睛取之，足少阳、太阳、阳维之会。（针三分，禁灸。）治目眩生翳，惊痫反视。
目窗（一名至荣）：在临泣后一寸半，（别本一寸，误。）足少阳、阳维之会。（针三分，灸五壮。）治头目眩痛，远视不明。
正营：在目窗后一寸半，（别本一寸，误。）足少阳、阳维之会。（针三分，灸三壮。）治目眩头偏痛，齿龋唇吻急。
承灵：在正营后一寸半，足少阳、阳维之会。（灸五壮，禁针。）治脑风头痛，恶风鼻窒。
脑空（一名颞颥）：在承灵后一寸半，夹玉枕骨下陷中。（耳后微高者，名为枕骨，足太阳、少阳之筋结于此。）足少阳、阳维之会。（针四分，灸五壮。）治头痛不可忍，项强不得顾，目瞑心悸，发即心乱。
风池：在耳后脑空下发际陷中，大筋外廉，按之引耳，足少阳、阳维之会（针七分，灸七壮。）治偏正头痛，伤寒热病，汗不出，痎疟，颈项痛，目眩赤痛泪出，耳聋，腰背痛。
肩井（一名膊井）：在缺盆上大骨前一寸半，以三指按取，当中指下陷中，手足少阳、足阳明、阳维之会，连五脏气。（针五分，若过深，令人闷倒，急补三里，灸三壮。孕妇禁针。）治中风气塞，头项臂痛，妇人难产，手足厥逆。
渊液（一名泉液）：在腋下三寸宛宛中，举臂取之。（针三分，禁灸。）治寒热马刀疡，胸满，臂不举。
辄筋：在腋下三寸，复前行一寸着胁，侧卧屈上足取之。（针六分。）治胸中暴满，不得卧，太息多唾。
日月（一名神光）：在期门下五分，第三肋端横直蔽骨旁，胆之募，足太阴、少阳、阳维之会。（针七分，灸五壮。）治太息善悲，小腹热，呕宿汁。
京门（一名气俞，一名气府）：在监骨腰中，季肋本夹脊，侧卧屈上足、伸下足，举臂取之。一云脐上五分，旁开九寸半，肾之募。（针三分，灸三壮。）治寒热腹胀，肠鸣洞泄，水道不利，腰髀引痛。
带脉：在季胁下一寸八分陷中，脐上二分，旁开七寸半。（两乳间横折八寸取之。○古以两乳相去为九寸半，故又云带脉在脐旁八寸半。）足少阳、带脉之会。（针六分，灸五壮。）治腰腹纵如囊水状，疝气偏坠，妇人带下。
五枢：在带脉下三寸，夹水道旁五寸半陷中。（水道在脐下三寸，旁开二寸，五枢开中七寸半。）足少阳、带脉之会。（针一寸，灸五壮。）治痃癖小腹痛，寒疝卵上入腹，妇人赤白带下。
维道（一名外枢）：在章门下五寸三分。（当脐下三寸三分，旁开六寸。）足少阳、带脉之会。（针八分，灸三壮。）治呕逆不嗜食。
居髎：在章门下八寸三分，监骨上陷中，足少阳、阳跷之会。（针八分，灸三壮。）治腰引小腹痛，肩臂不得举。
环跳：在髀枢中砚子骨下宛宛中，侧卧伸下足、屈上足取之，足少阳、太阳之会。（针二寸，灸五壮。）治冷风湿痹不仁，腰股膝痛，不得转侧。
风市：在膝上外侧两筋间，舒手着腿，中指尽处陷中。（针五分，灸五壮。）治中风腿膝无力，浑身瘙痒麻痹。
中渎：在髀骨外膝上外廉五寸分肉间陷中，足少阳络，别走厥阴。（针五分，灸五壮。）治寒气客于分肉间攻痛，筋痹不仁。
阳关（一名阳陵）：在阳陵泉上三寸陷中。（针五分，禁灸。）治膝痛不可屈伸。
阳陵泉：在膝下一寸胻外廉尖骨前陷中，蹲坐取之，胆脉所入为合，又为筋之会，筋病治此。（针六分，灸七壮。）治足膝冷痹无血色，半身不遂，脚气筋挛。
阳交（一名别阳，一名足髎）：在足外踝上七寸，内斜属三阳分肉间，阳维之郄。（针六分，灸三壮。）治胸满喉痹，膝痛足不收，寒厥惊狂面肿。
外丘：在外踝上六寸外斜，（旧本踝上七寸，误。）足少阳所生。（针二分，灸三壮。）治胸满，颈项痛。
光明：在外踝上五寸，足少阳络，别走厥阴。（针六分，灸五壮。）治淫泺胫胻痛，不能久立，热病汗不出，卒狂啮颊。
阳辅（一名分肉）：在外踝骨上四寸，绝骨端如前三分，去丘墟七寸筋肉分间，胆脉所行为经，实则泻之，使火虚而木自平。（针五分，灸三壮。）治腰溶溶如水浸，膝下肿，百节酸痿痹，马刀挟瘿，汗出振寒疟。
悬钟（一名绝骨）：在外踝上三寸动脉中，寻摸尖骨者，乃是绝骨两分间，为足三阳之大络，按之阳明脉绝，乃取之，为髓之会。（针六分，灸五壮。）治心腹胀，胃热不食，喉痹，颈项痛，虚劳欬逆，脚气膝胻痛。
丘墟：在外踝下如前陷中，去临泣三寸，胆脉所过为原，虚实皆拔之。（针五分，灸三壮。）治胸胁满痛，不得息，久疟振寒，目生翳膜，腋下肿，腿胻髀枢酸痛，转筋卒疝，小腹坚。
临泣：在足小指次指本节后足跗间陷中，去侠溪一寸五分，胆脉所注为输。（针二分，禁灸。）治胸胁支满，腋下马刀。（《千金方》灸百壮。）目眩心痛，痎疟日西发者。（一云木有余者，宜泻此。）
地五会：在足小指次指本节后陷中，去侠溪一寸。（针一分，禁灸。）治腋痛乳痈，内损吐血。
侠溪：在足小指次指本节前歧骨陷中，胆脉所溜为荥，虚则补之。（针三分，灸三壮。）治寒热病汗不出，目外眦赤，胸痛耳聋。
窍阴：在足小指次指外侧，去爪甲角如韭叶，胆脉所出为井。（针一分，灸三壮。）治胁痛欬逆不得息，手足烦热，喉痹舌强，头痛耳聋。
足厥阴肝经穴  ***************************
足厥阴经穴图
足厥阴肝经穴考（左右二十八穴）
大敦：在足大指端去爪甲后如韭叶，及三毛中，肝脉所出为井。（针二分，灸三壮。）治五淋七疝，腹胀遗溺，阴挺出，血崩不止。
行间：在大指本节前歧骨缝间，上下有筋，前后有小骨尖，其穴正居陷中，有动脉应手，肝脉所溜为荥，实则泻之。（针六分，灸三壮。）治呕逆欬血，瞑不欲视，胸痛肥气，痎疟寒疝，妇人崩漏，小儿惊风。
太冲：在大指本节后二寸许，有络横连至地五会二寸骨罅间，动脉应手陷中，肝脉所注为输。（针三分，灸三壮。）治虚劳浮肿，呕血嗌干，胻酸引小腹痛，腋下马刀疡，淋病㿗疝，女人漏血。
中封（一名悬泉）：在内踝前一寸，贴大筋后宛宛中，肝脉所行为经。（针四分，灸三壮。）治痎疟五淋，寒疝足冷，痿厥筋挛，阴卵入腹相引痛。
蠡沟（一名交仪）：在内踝上五寸，足厥阴络，别走少阳。（针二分，灸三壮。）治疝痛小腹满，数噫，恐悸，少气，足胫寒酸，月经不调。
中都（一名中郄）：在内踝上七寸，当胻骨中，与少阴经相直，足厥阴郄。（针三分，灸五壮。）治㿗疝，小腹痛，胫寒。
膝关：在犊鼻下二寸旁陷中。（针四分，灸五壮。）治膝内廉痛引膑，不可屈伸。
曲泉：在膝内辅骨下，大筋上、小筋下陷中，屈膝横纹头取之，肝脉所入为合，虚则补之。（针六分，灸三壮。）治㿗疝，阴股痛，小便难，女人血瘕，阴痒，阴挺出。
阴包：在膝上四寸，股内廉两筋间，蜷足取之，看膝内廉有槽者中，足厥阴别走者。（针六分，灸三壮。）治小便难，遗溺，月水不调。
五里：在足阳明气冲下三寸，阴股中动脉应手处。（针六分，灸五壮。）治热闭不得溺，风劳嗜卧。
阴廉：在羊矢下斜里三分，直上去气冲二寸动脉陷中。（针八分，灸三壮。○羊矢在阴旁股内缝中，皮肉间有核如羊矢状，故名。）治经不调，未有孕者。
急脉：在阴毛中，阴上两旁各开二寸半，按之隐指坚然，甚按则痛引上下，此厥阴之大络通行其中。故曰：厥阴急脉，即睾之系也，病疝小腹痛者，可灸之。（禁刺。○《气府论》王氏注有此穴，《甲乙经》以下诸书无之。）
章门（一名长平。一名胁髎）：在脐上二寸旁，开中行各六寸，侧卧，屈上足伸下足，以肘尖尽处，动脉是穴。脾之募，脏之会，脏病治此，又足厥阴、少阳之会。（针六分，灸日七壮至百壮。）治肠鸣食不化，胸胁痛不得卧。积聚痞块，多灸左边；肾积，灸两边；小儿㿗疝，灸三壮愈。
（按：章门直季胁肋端为的。旧本章门下有大横外三字，误。○章门之开中六寸，期门之开中五寸半，寸法以两乳间折为八寸取之。）
期门：在乳旁一寸半，直下又一寸半，第二肋端缝中，平乳根穴。（旧云不容旁一寸半，误。）肝之募，足厥阴、太阴、阴维之会。（针四分，灸五壮。）治胸中烦热，奔豚上下，目青而呕，霍乱泻痢，喘不得卧，伤寒心切痛，热入血室。

卷四·经穴考证·奇经八脉  ——————————————————————————————————————————————————————————————————————————————————————————

任脉  ***************************
任脉穴图
任脉者，起于中极之下，以上毛际，循腹里上关元，至咽喉上颐循面入目（《骨空论》）。
任脉穴考（腹中行，二十四穴）
会阴（一名屏翳）：在大便前、小便后两阴之间，任督冲三脉所起，任由此而行腹，督由此而行背，冲由此而行足少阴之分。（灸三壮，禁针。一云卒死者，针一寸，补之。如溺死者，令人倒驼出水，针之尿屎出即活。）治阴汗，阴中诸病。
曲骨：在横骨上，中极下一寸，毛际陷中，动脉应手，任脉、足厥阴之会。（针八分，灸七壮。）治失精虚冷，小腹胀满，淋癃㿗疝，妇人赤白。
中极（一名玉泉，一名气原）：在脐下四寸，膀胱之募，足三阴、任脉之会。（针八分，灸五壮，至百壮。）治冷气时上冲心，脐下结块，水肿疝瘕，失精无子，产后恶露不行，血积成块，子门肿痛，转脬（音抛）不得尿。
关元（一名次门，一名下纪）：在脐下三寸，小肠之募，足三阴、阳明、任脉之会。（针八分，灸百壮。○孕妇禁针，针令堕胎，如不应，更针昆仑，立堕。）治积冷诸虚，脐下绞痛，遗精白浊，五淋七疝，妇人带下，月经不通。
石门（一名利机，一名精露，一名丹田，一名命门）：在脐下二寸，三焦之募。（针六分，灸二七壮。妇女禁针灸，犯之绝孕。）治小腹绞痛，气淋血淋，卒疝水肿，妇人血结成块，崩中漏下。
气海（一名脖胦，一名下肓）：在脐下一寸半宛宛中，肓之原，为男子生气之海。（针八分，灸七壮，多灸令生子。）治脐下冷气，阳脱欲死，阴症卵缩，四肢厥冷，奔豚七疝，妇人带下，小儿遗尿，囟门不合。
阴交（一名横户，一名少关）：在脐下一寸，当膀胱上际，任、冲、少阴之会。（针八分，灸三七壮。）治疝痛阴汗，奔豚上腹，妇人阴痒，血崩带下。
神阙（一名气舍）：在当脐中。（禁针。针之，脐中恶疡，溃尿出者死。灸止百壮。用炒盐纳脐中，上加厚姜一片盖定，方着艾炷，或以川椒代盐亦可。）治水肿鼓胀，肠鸣泄泻，小儿风痫脱肛。
水分（一名风水，一名中守）：在脐上一寸，当小肠下口，至是而泌别清浊，水液入膀胱，渣滓入大肠，故曰水分。（针八分，水病禁针，针之水尽即死。灸七壮，止四百壮。）治绕脐痛，水病腹坚，肠鸣泄泻，小儿囟陷。
下脘：在建里下一寸，脐上二寸，当胃下口、小肠上口，足太阴、任脉之会。（针八分，灸二七壮。）治痞块连脐，羸瘦翻胃。
建里：在中脘下一寸，脐上三寸。（针五分，灸五壮。）治腹胀身肿，心痛呕逆。
中脘（一名太仓，一名胃募，一名上纪）：在上脘下一寸，蔽骨尖下四寸，脐上亦四寸，胃之募，腑之会，腑病治此。（针八分，灸二七壮。）治气喘腹胀，心脾痛，面黄温疟，霍乱翻胃。
上脘：在巨阙下一寸半，脐上五寸。（针八分，灸二七壮。）治腹中痛，雷鸣，心痛惊悸，身热黄疸，奔豚伏梁。
（按：旧本上脘在巨阙下一寸，《图翼》曰：当作一寸半，正合蔽骨尖至脐八寸之数也。）
巨阙：在鸠尾下一寸，心之募。（针六分，灸七壮。）治胸满短气，九种心痛，痰饮咳嗽，霍乱尸厥。
鸠尾（一名尾翳，一名[骨曷]骬）：在歧骨下一寸五分。（中庭下五分。）任脉别络，膏之原也。（禁针灸。一曰针三分，若针取气，多令人夭。《明堂》曰：灸三壮。）治心惊悸，癫痫狂病。
（按：鸠尾在蔽骨下五分，《甲乙经》曰：人无蔽骨者，从歧骨际下行一寸半，与歧骨下五分为蔽骨，蔽骨至脐共得八寸之数相合，旧本作歧骨下一寸，误。）
中庭：在膻中下一寸六分陷中。（针三分，灸三壮。）治胸胁支满，噎塞吐食。
膻中（一名上气海，一名元儿）：在玉堂下一寸六分，两乳间陷中，仰而取之，为气之会，气病治此。（灸七壮，禁针。）治上气欬逆，痰喘哮嗽，喉鸣隔食，肺痈瘿气。
玉堂（一名玉英）：在紫宫下一寸六分陷中，仰而取之。（针三分，灸五壮。）治胸膺痛不得息，呕吐寒痰。
紫宫：在华盖下一寸六分陷中，仰而取之。（针三分，灸五壮。）治胸胁支满，膺痛，欬逆上气，烦心吐血。
华盖：在璇玑下一寸六分陷中，仰而取之。（针三分，灸五壮。）治欬逆哮嗽，喘急上气，喉痹，胸胁满痛。
璇玑：在天突下一寸六分陷中，仰而取之。（针三分，灸五壮。）治胸胁满，欬逆上气，喘不能言，喉痹咽肿，水饮不下。
（按：中庭至天突七穴折法，共计九寸六分，每穴相去各得一寸六分，《图翼》作华盖在璇玑下一寸，璇玑在天突下一寸，皆误。）
天突（一名天瞿，一名玉户）：在颈结喉下三寸宛宛中，阴维、任脉之会。（针五分。一曰低头取之，针当直下，不得低手，灸三壮，功不及针。）治上气欬逆，咽肿哮喘，舌下急，身寒热。
廉泉（一名舌本，一名本池）：在颔下结喉上中央，仰而取之，阴维、任脉之会。（针三分，灸三壮。）治咳嗽喘息，舌下肿，舌根缩，舌纵涎出，口疮。
承浆（一名悬浆，一名天池）：在颐前唇棱下宛宛中，开口取之。（针三分，灸七壮。）治偏风口眼㖞斜，暴喑不能言，口齿生疮。
督脉  ***************************
督脉穴图
督脉者起于长强，循背而行，以总督阳经也。（《骨空论》曰：督脉起于少腹以下骨中央，女子入系廷孔，故又言冲任与督脉同起于会阴。详见卷二。）
督脉穴考（背中行，二十八穴）
长强（一名气之阴郄，一名撅骨，《灵枢》谓之穷骨，一名骨骶）：在脊骶骨端下三分，伏地取之，督脉之络，别走任脉。（针三分，灸三十壮。）治肠风久痔，下部疳蚀，狂病惊痫，小儿囟陷。灸尾翠骨七壮，治脱肛神良。《千金》作龟尾，即穷骨也。
腰俞（一名背解，一名腰柱，一名腰户，一名髓空）：在二十一椎下宛宛中，舒身以腹挺地，两手相重支额，纵四体取之。（针八分，灸七壮，至三七壮。）治腰脊痛，足痹不仁，温疟汗不出，妇人经闭溺赤。
阳关：在十六椎下，坐而取之。（针五分，灸三壮。）治膝痛，筋挛不行。
命门（一名属累，一名精宫）：在十四椎下，与脐相对，伏而取之，或正立用杖拄地，量至脐以墨点记，乃用度脊间平点处是穴。（针五分，灸三壮。）治头疼，身热如火，腰痛骨蒸。
悬枢：在十三椎下，伏而取之。（针三分，灸三壮。）治腰脊强，腹中积气上下行。
脊中（一名神宗，一名脊俞）：在十一椎下，俯而取之。（针五分，禁灸，灸令人偻。）治风痫癫邪，五痔，积聚，下痢，小儿脱肛，可灸三壮。
中枢：在十椎下，俯而取之。（针五分，禁灸。）
（按：中枢穴诸书皆无，据《气穴论》曰：背与心相控而痛，所治天突与十椎及上纪。又《气府论》：督脉气所发二十八穴，王注中枢在十椎下脊间，故《图翼》有中枢穴也。）
筋缩：在九椎下，俯而取之。（针五分，灸三壮。）治癫痫惊狂，脊强，目上视。
至阳：在七椎下，俯而取之。（针五分，灸三壮。）治腰脊痛，胃中寒，羸瘦身黄，寒热胫酸。
灵台：在六椎下，俯而取之。（《甲乙经》无此穴，出《气府论》注。）治气喘不得卧，火到即愈。（灸三壮。）
神道：在五椎下，俯而取之。（灸五壮，禁针。）治伤寒头痛，往来痎疟，悲愁健忘，惊悸。
身柱：在三椎下，俯而取之。（针五分，灸五壮，至二七壮。）治腰脊痛，癫狂，怒欲杀人，瘈疭身热，妄言见鬼。
陶道：在一椎下，俯而取之，足太阳、督脉之会。（针五分，灸五壮。）治痎疟寒热，洒淅脊强，头重目瞑，恍惚不乐。
大椎（一名百劳）：在脊骨第一椎上陷中，一曰平肩，手足三阳、督脉之会。（针五分，灸随年壮。）治五劳七伤，乏力痎疟，肺胀胁满，背膊拘急。
哑门（一名喑门，一名舌厌，一名舌横）：在项后入发际五分宛宛中，仰头取之，督脉、阳维之会，入系舌本。（针三分，不可深，禁灸，灸令人哑。）治重舌不语，衄血寒热，脊强反折，瘈疭癫疾。
风府（一名舌本）：在项后发际上一寸，大筋内宛宛中，疾言其肉立起，言休其肉立下，足太阳、阳维、督脉之会。（针三分，禁灸，灸之失音。）治中风舌缓不语，振寒汗出，半身不遂，头痛项急，鼻衄咽痛，狂欲自杀。
脑户（一名会额）：在枕骨上强间后一寸半，足太阳督脉之会。（针脑户，入脑立死，灸令人哑。）
强间（一名大羽）：在后顶后一寸半。（当作百会后三寸。○针二分，灸五壮。）治头痛项强，目眩脑旋，烦心。
后顶（一名交冲）：在百会后一寸半枕骨上。（针二分，灸五壮。）治项强急，额颅上痛，恶风目眩。
百会（一名三阳五会，一名巅上，一名天满）：在顶中央容豆许，去前发际五寸、后发际七寸，直两耳尖上居中是穴。（针二分，灸七壮。）治头风鼻塞，中风口噤，心神恍惚，惊悸健忘，痎疟脱肛，小儿夜啼。
前顶：在囟会后一寸半骨间陷中。（针一分，灸三壮。）治头风目眩，面赤肿，鼻多清涕。
囟会：在上星后一寸陷中。（针二分，灸二七壮。小儿八岁以下禁针，缘囟门未合，针之不幸，令人夭。）治脑虚冷痛，头皮肿。
上星（一名神堂）：在直鼻上入发际一寸。（针三分，灸五壮，不宜多。）治头风头皮肿，鼻塞臭涕出血，痎疟寒热，汗不出，目眩睛痛，不能远视。以细针宣泄诸阳热气，无令上冲头目。
神庭：在直鼻上入发际五分。（如发际不明者，取以眉心上三寸五分。）足太阳、督脉之会。（灸七壮，禁针，针令发狂疾、目失明。）治发狂，登高妄走，风痫目上视，泪出鼻渊，惊悸不得安寝。
素髎（一名面王）：在鼻柱上端准头。（针一分，禁灸。）治鼻中息肉不消，多涕㖞澼，衄血，酒酢风。
水沟（一名人中）：在鼻柱下沟中央陷中，手足阳明、督脉之会。（针三分，灸三壮。）治中风口噤，恶邪鬼击，癫痫瘟疫，消渴多饮，水气遍身肿。
兑端：在上唇端，手阳明脉气所发。（针二分，灸三壮，炷如麦大。）治癫痫吐沫，消渴鼻衄，口臭，齿龈痛。
龈交：在唇内上龈缝中，任、督、足阳明之会。（针三分，灸三壮。）治鼻中息肉，牙疳肿痛，目赤多泪眵，头额痛，面生疮癣。
冲脉者，起于气街（足阳明经），并少阴之经侠脐上行，至胸中而散。（《骨空论》）
其右腹也，行乎幽门、通谷、阴都、石关、商曲、肓俞、中注、四满、气穴、大赫、横骨。（左右二十二穴。）
《难经》曰：冲脉并足阳明之经上行。《奇经考》曰：足阳明去腹中行二寸，少阴去腹中行五分，冲脉行于二经之间也。
冲脉  ***************************
冲脉穴图
带脉者，起于季胁，回身一周。
带脉为病，腰腹纵，溶溶如囊水之壮，（溶溶，缓慢貌。）妇人小腹痛，里急后重，瘈疭，月事不调，赤白带下。（《明堂》）
足少阴之正，至腘中，别走太阳而合，上至肾当十四椎出属带脉，直者系舌本，复出于项，合于太阳。（《经别篇》）
其脉气所发，正名带脉，以其回身一周如束带然，又与足少阳会于五枢、维道。（左右六穴。）
带脉  ***************************
带脉穴图
阳跷脉者，起于跟中，循外踝，上行入风池。
阳跷为病，阴缓而阳急。（《难经》）
阳跷所发之穴，生于申脉，以附阳为郄，本于仆参，与足少阳会于居髎，又与手阳明会于肩髃及巨骨，又与手足太阳、阳维会于臑俞，又与手足阳明会于地仓、巨髎，又与任脉、足阳明会于承泣，又与手足太阳、足阳明、阴跷会于睛明。（左右二十二穴。）
阳跷脉  ***************************
阳跷脉穴图
阴跷脉者，起于跟中，循内踝上行，至咽喉交贯冲脉。
阴跷为病，阳缓而阴急。（《难经》）
阴跷在内踝，病即其脉急，当从内踝以上急，外踝以上缓。阳跷在外踝，病即其脉急，当从外踝以下急，内踝以上缓。（《脉经》）
两足跷脉长七尺五寸，而阴跷所生在照海，以交信为郄。（《脉度》。○左右八穴。）
阴跷脉  ***************************
阴跷脉穴图
阳维脉者，维于阳，其脉起于诸阳之会，与阴维皆维络于身。若阳不能维于阳，则溶溶不能自收持。阳维为病，苦寒热。（《难经》）
其脉气所发，别于金门，以阳交为郄。与手太阳及阳跷会于臑俞，又与手少阳会于臑会，又与手足少阳会于天髎，又与手足少阳、足阳明会于肩井。其在头也，与足少阳会于阳白，上与本神及临泣、目窗，上至正营、承灵，循于脑空，下至风池，其与督脉会则在风府及哑门。（共三十穴。）。
阳维脉  ***************************
阳维脉穴图
阴维脉者，维于阴，其脉起于诸阴之交，若阴不能维于阴，则怅然失志。阴维为病，苦心痛。（《难经》）
其脉气所发者，阴维之郄，名曰筑宾，与足太阴会于大横、腹哀，又与足太阴、厥阴会于府舍（在大横下四寸三分）、期门，又与任脉会于天突、廉泉。（共十二穴。）
阴维脉  ***************************
阴维脉穴图
十二经主客原络  ***************************
手太阴肺经原穴太渊主，手阳明大肠络穴偏历客。
手阳明大肠原穴合谷主，手太阴肺经络穴列缺客。
足太阴脾经原穴太白主，足阳明胃经络穴丰隆客。
足阳明胃经原穴冲阳主，足太阴脾经络穴公孙客。
手少阴心经原穴神门主，手太阳小肠络穴支正客。
手太阳小肠原穴腕骨主，手少阴心经络穴通里客。
足少阴肾经原穴太溪主，足太阳膀胱络穴飞扬客。
足太阳膀胱原穴京骨主，足少阴肾经络穴大钟客。
手少阳三焦原穴阳池主，手厥阴心包络穴内关客。
手厥阴心包原穴大陵主，手少阳三焦络穴外关客。
足厥阴肝经原穴太冲主，足少阳胆经络穴光明客。
足少阳胆经原穴丘墟主，足厥阴肝经络穴蠡沟客。
《难经》曰：三焦行于诸阳，故置一腧名曰原。凡治病必随各经主客刺之，主者，原穴也；客者，络穴也。如肺经有病，可刺本经太渊原穴，复刺大肠偏历络穴。余仿此。
脏腑募穴  ***************************
中府（肺募），巨阙（心募），期门（肝募），章门（脾募），京门（肾募），日月（胆募），中脘（胃募），天枢（大肠募），关元（小肠募），石门（三焦募），中极（膀胱募）。
东垣曰：凡治腹之募，皆为原气不足，从阴引阳也。若六淫客邪，及上热下寒，筋骨皮肉血脉之病，错取于胃之合，及诸腹之募者，必危。
脏腑俞穴  ***************************
肺俞（三椎下），心俞（五椎下），肝俞（九椎下），脾俞（十一椎下），肾俞（十四椎下），厥阴俞（四椎下），胆俞（十椎下），胃俞（十二椎下），三焦俞（十三椎下），大肠俞（十六椎下），肠俞（十八椎下），膀胱俞（十九椎下）。
东垣曰：天外风寒之邪乘中而外入，在人之背上腑俞、脏俞，是人之受天外风邪。亦有二说，中于阳则流于经，此病始于外寒，终归外热，故治风寒之邪，治其各脏之俞。
（募作膜，肉间膜系为脏气结聚之所，故募在阴也。俞，犹委输之输，六阴六阳之气由之转输传送，故俞在阳也。）
八会  ***************************
腑会中脘（胃募也，六腑取禀于胃，故曰腑会。）
脏会章门（脾募也，五脏皆禀于脾，故曰脏会。）
筋会阳陵泉（足少阳之筋结于此，肝主筋，胆为之合，故曰筋会。）
髓会悬钟（诸髓皆属于骨，故曰髓会，人能健步，以髓会绝骨也。）
血会膈俞（谷气由膈达于上焦，化精微为血之处，故曰血会。）
骨会大椎（肩脊之骨会于此，故曰骨会，肩能任重，以骨会大椎也。）
脉会太渊（平旦脉会于此，故曰寸口者，脉之大会。）
气会膻中（此为三焦宗气所居，是为上气海，故曰气会。）
《难经》曰：热病在内者，取会之气穴。
九门  ***************************
飞门（唇也），户门（齿也），吸门（会厌也），贲门（胃之上口），幽门（太仓下口），阑门（小肠下口），魄门（肛门也。○以上《难经》名曰七冲门。），命门（精血之门，居前阴中），气门（溲溺之门，居前阴中，由气化而出，故曰气门）。
经外奇穴考  ***************************
（其九十八穴）
印堂一穴：在鼻柱上两眉间陷中。（针一分，灸五壮。）治小儿惊痫。
鼻准二穴：在鼻柱尖上。治鼻上生酒酢风，针出血。
内迎香二穴：在鼻孔中。治目热暴痛，用芦管子搐出血最效。
鱼腰二穴：在眉中间。治眼生垂帘翳膜。（针入一分，沿皮向两旁。）
鱼尾二穴：在目外眦头。（针一分。）治目疾。
太阳二穴：在眉后陷中，太阳紫脉上。治眼红肿痛连头上，其法用帛一条，紧缠其项颈，或以手紧纽其领，令紫脉见，即于紫脉上刺出血。
睛中二穴：在眼黑珠正中。取穴之法，先用布搭目外，以冷水淋一刻，方将三棱针于目外角离黑珠一分许，刺入半分之微，然后入金针约（数）分深旁入，自上层转拨向瞳神轻轻而下斜插，定目角，即能见物，一饭顷出针，轻扶偃卧，仍用青布搭目外，再以冷水淋（三日夜）止。初针，盘膝正坐，将箸一把，两手握于胸前，宁心正视，其穴易得，一切内障年久不能视物，顷刻光明，神秘穴也。凡学针入眼者，先试内障羊眼，能针羊眼复明，方针人眼，不可造次。
聚泉一穴：在舌上，当舌中，吐出舌取之，有直缝是穴。（灸七壮。）治哮喘久嗽，用生姜切片如钱厚，搭舌上艾灸，以清茶连生姜细嚼咽下。又治舌苔舌强，小针刺出血愈。
海泉一穴：在舌下中央脉上，治消渴，针出血。
左金津右玉液二穴：在舌下两旁紫脉上，卷舌取之。治舌本肿痛，重舌喉痹，刺出血。
十宣十穴：在手十指头上去爪甲一分，每指各一穴。治乳鹅，针出血，立效。
八邪八穴：一名大都，在两手大指次指虎口赤白肉际，握拳取之。治头风牙痛。一名上都，在食指中指本节歧骨间，握拳取之。一名中都，在中指无名指本节歧骨间。一名下都，在无名指小指本节歧骨间。俱治手臂红肿。（针一分，灸五壮。）
大骨空二穴：在手大指中节上，屈指当骨尖。治目久痛，及生翳膜内障。（灸七壮，禁针。）
小骨空二穴：在手小拇指第二节上，屈指当骨尖。治手节疼，目痛泪出。（灸七壮。）
五虎四穴：在手食指及无名指第二节骨尖上，握拳取之。治五指拘挛。（灸五壮。）
中魁二穴：在手中指第二节骨尖上，屈指取之。治五噎反胃。（灸七壮。）
中泉二穴：在手背腕中，当阳溪、阳池间陷中。治心痛及腹中诸气疼。（灸二七壮。）
龙元二穴：在两手掌后，其法用稻草量，自手中指头至掌第一横纹，折为四分，乃复自横纹比量向臂，当草尽处两筋间是穴。治牙疼。（灸七壮。）
高骨二穴（此即手髓孔穴）：在掌后寸部前五分。（针一寸半，灸七壮。）
又脚髓孔二穴：在足外踝后一寸，俱治手足痿痹，半身不遂。
二白四穴：在掌后横纹直上四寸，一手有二穴，一穴在筋内，两筋间当间使后一寸；一穴在筋外，与筋内之穴相并，治痔漏。
肩柱骨二穴：在肩端起骨尖上。治瘰疬及手不能举动。（灸七壮。）
肘尖二穴：在两肘骨尖上，治瘰疬，可灸七七壮。
《千金翼》曰：治肠痈，屈两肘尖头骨，各灸百壮，下脓血者愈。
夹脊二穴：取法，令病人合面卧，伸两手着身，以绳横牵两肘尖，当绳下脊间，用墨点记，两旁各开一寸半是穴。治霍乱转筋。（灸百壮。）
内踝尖二穴：在足内踝骨尖上。治下片牙疼，脚内廉转筋。（灸七壮。）
外踝尖二穴：在足外踝骨尖上。治脚外廉转筋，寒湿脚气。（灸七壮。）
髋骨四穴：在足阳明梁丘穴两旁，各开一寸五分，两足共四穴。治腿痛。（灸七壮。）
膝眼四穴：在膝头骨下两旁陷中。（针五分，禁灸。）治膝冷痛不已。
八风八穴：在足五指歧骨间。俱治脚背红肿。（针一分，灸五壮。）
鬼眼四穴：在手大拇指去爪甲角如韭叶，两指并起，用帛缚之，当两指歧缝中。治鬼魅狐惑，慌惚振惊。又二穴在两足大指，取穴亦如在手者。治一切急魇暴绝，兼治五痫，正发时灸此四穴甚效。
鬼眼二穴：在两腰眼宛宛中。治痨瘵。（灸法见卷五传尸劳。）
（按：《千金翼》云：治腰痛，灸腰目髎，在尻上，约左右。又云在肾俞下三寸，夹脊两旁各一寸半，以指按陷中，主治消渴。又《胜玉歌》曰：腰痛中空穴最奇。似皆指此穴。）
两乳二穴：在乳头下一指许，与乳头相直骨间陷中，妇人以乳头垂下到处是穴。男左女右灸一处，艾灶如小麦大，治呃逆，立止。灸三壮不止者，不可治。
阑门二穴：在曲骨旁三寸动脉中。治七疝奔豚，《千金翼》云在横骨旁三寸，治㿗卵偏大。灸泉阴百壮，即此。（一曰针一寸。）
囊底一穴：在阴囊十字纹中。治肾脏风疮，小肠疝气。（灸七壮，艾灶如鼠粪。）
子宫、子户二穴：子宫在关元穴左边，开中二寸。《千金翼》治妇人不孕，漏胎腹痛，灸胞门五十壮，即此。子户在关元穴右边，开中二寸，《千金翼》治子死腹中，胞衣不下，针入胞门一寸，即此。
（按：足少阴经气穴，一名胞门，一名子户，此在关元左右也。《大成》有子宫二穴，在中极旁三寸，误。）
独阴二穴：在足第二趾下横纹中。治干呕吐红，小肠疝气，死胎，胎衣不下。（灸五壮。）
《金鉴》灸难产，穴作足小指至阴。

卷五·证治参详  ——————————————————————————————————————————————————————————————————————————————————————————

中风门  ***************************
（有补遗）
中风，风邪入脏，以致气塞涎壅，不语昏危。
百会、风池、大椎、肩井、曲池、间使、足三里。
凡觉心中愦乱，神思不怡，或手足顽麻，将有中风之候，速针灸以上穴。
中风，卒倒不醒。
神阙，用净盐炒干，纳于脐中，令满，上加厚姜一片，灸百壮，至五百壮，姜焦则易之。或以川椒代盐，或用椒于下，上盖以盐，再盖以姜，灸之亦佳。
丹田、气海，二穴俱连命门，实为生气之海、经脉之本，灸之皆有大效。
〖目戴上〗
足太阳之证。目上视，上视之甚而定直不动者，名戴眼也。
神庭、丝竹空、人中。（《景岳全书》曰：治目睛直视。）
脊骨三椎并五椎上，各灸七壮，齐下火，立效。
〖背反张〗
风气乘虚入于诸阳之经，则腰脊反折挛急如角弓之状，一名角弓反张也。
百会、神门、间使、太冲、仆参。
又法，针哑门、风府。
〖口噤〗
手三阳之筋结入于颔颊，足阳明之筋上夹于口，风寒乘虚而入，其筋则挛，故令牙关急而口噤也。
人中、承浆、颊车、合谷。
口眼㖞斜
此由邪犯阳明、少阳经络。
水沟、承浆、颊车（针向地仓）、地仓（针向颊车）、听会、客主人、合谷。
凡口㖞向右者，是左脉中风而缓也，宜灸左㖞陷中二七壮，艾炷如麦粒。㖞向左者，是右脉中风而缓也，宜灸右㖞陷中二七壮。
〖喑哑〗
心受风，故舌强不语，风寒客于会厌，故卒然无音。又有肾脉不上循喉咙挟舌本，则不能言，此肾虚也。
灵道、鱼际、阴谷、复溜、丰隆。
中风无汗恶寒，针：至阴（出血）、昆仑、阳跷。
中风有汗恶风，针：风府。
（以上二症，太阳经中风也。）
中风无汗，身热不恶寒；中风有汗，身热不恶风。
针陷谷，去阳明之贼。针厉兑，泻阳明经之实热。
（以上二症阳明经中风也。）
中风无汗身凉，针隐白，去太阴经之贼也。（此症太阴经中风也。）
中风有汗无热，针太溪。（此症少阴经中风也。）
中风六症混淆，系之于少阳、厥阴，或肢节挛痛，或木不仁者。厥阴之井大敦，针以通其经；少阳经之绝骨，灸以引其热也。
凡初中风，跌倒，卒暴昏沉，痰涎壅滞，牙关紧闭者。急以针刺手指上十二井穴，去恶血。又治一切暴死恶候，及绞肠痧症。
少商二穴，商阳二穴，中冲二穴，关冲二穴，少冲二穴，少泽二穴。
〖瘫痪〗
此由将息失宜，心火暴甚，肾水虚不能制之，则阴虚阳实，而热气怫郁，心神昏冒，筋骨不用，而卒倒无知也。
肩井、肩髃、曲池、阳溪、合谷、中渚、风市、阳陵泉、阳辅、昆仑、足三里。
〖半身不遂〗
此由气血不周，一名偏枯是也。或但手不举，口不能言，而无他症者，此中经也。各随其经络腧穴而针灸之，兼用药补血养筋，方能有效。
百会、肩井、肩髃、曲池、手三里、列缺、风市、绝骨、足三里。
以上穴，先针无病手足，后针有病手足。
痉病  ***************************
（一名痓病）
痉者，强也。《千金》云：太阳中风，重感寒湿则变痉。盖太阳中风，身必多汗，或衣被不更，寒湿内袭，或重感天时之寒、地气之湿，因而变痉。风挟寒则血涩无汗为刚痉，风挟湿则液出有汗为柔痉。亦有血虚筋脉无所荣养而成痉者，筋急而缩为瘈，筋弛而缓为纵，伸缩不已为瘈疭，俗谓之搐搦是也。（有补遗。）
百会、风池、曲池、合谷、复溜、昆仑、太冲。
痫病  ***************************
（有补遗）
羊痫，目上窜，作羊声。（即心痫也。）
马痫，张口摇头，身体反折。（按：古五痫之名无马痫，《别录》有马痫而无犬痫。一云心痫，目瞪吐舌，仿佛马鸣，马属火，亦属心也。）
鸡痫，张口前仆，提住即醒。（即肺痫也，一云惊跳反折，手疭，其声如鸡。又巽为鸡，属木，金克木也。）
犬痫，反折上窜，其声如犬。（犬属木，即肝痫也。）
牛痫，直视腹满，声如牛吼。（即脾痫也。）
猪痫，吐涎沫如绵，作猪声。（即肾痫也。○以上痫症，大率痰、热、惊三者所致。）
百会、神庭、上星、风府、风池、丝竹空、神门、肺俞、（一本心俞，误。）、巨阙、鸠尾、上脘、神阙、阳陵泉、阳辅。
发于昼者阳跷，发于夜者阴跷。
按：痫病仆时身软，或作六畜声。若中风中寒之类，则仆地无声，醒时无涎沫，亦不复发。痉病虽时发时止，必身体强直，反张如弓为辨。
癫狂  ***************************
（癫即痴病，有补遗）
癫多喜，病在心脾包络，时作时止，常昏倦，阴主静也。狂多怒，病在肝胆胃经，少卧而不饥，逾垣上屋，阳盛则四肢实也。
人中（治笑哭），间使，神门（治痴呆），后溪，申脉，下巨虚（治狂），冲阳（男灸此，癫狂并治），骨骶（灸二十壮，治癫）。
两手足大指左右相并，用绳缚定，艾炷灸两指歧缝中七壮，须甲肉四处着火，病者哀告我自去为效。
又孙真人十三鬼穴（挨次针之，如偏穴，男先针左，女先针右。）
人中，少商，隐白，大陵，申脉，风府，颊车，承浆，劳宫，上星，会阴，曲池，舌下中缝（横箸一枚于口，令舌不动，刺出血效）。
《大成》曰：凡男妇或歌或笑，或哭或吟，或多言，或久默，或朝夕嗔怒，或昼夜妄行，或口眼俱斜，或披头跣足，或裸形露体，或言见鬼神，如此之类，乃飞虫、精灵、妖孽、狂鬼、百邪侵害也。欲治之时，先要愉悦，书符定神，祷神，然后行针。
愉悦，谓病家敬信医人，医人诚心疗治，两相喜悦，邪鬼方除。若主恶砭石，不可以言治；医贪货财，不足以言德。
书符，先用朱砂书太乙灵符二道，一道烧灰，酒调，病人服；一道贴于病人房内，书符时，念小天罡咒。
念咒，先取气一口，次念天罡大神，日月常轮，上朝金阙，下覆昆仑，贪狼巨门，禄存文曲，廉真武曲，破军辅弼，大周天界，细入微尘，玄黄正气，速赴我身，所有凶神恶杀，速赴我魁之下，毋动毋作，急急如律令。
太乙灵符图
定神，谓医与病人，各正自己之神。
祷神，谓临针之时，闭目存想一会针法，心思神农黄帝、孙韦真人，俨然在前，密言从吾针后，病不许复，乃掐穴咒曰：大哉乾元，威通神天，金针到处，万病如拈，吾奉太上老君，急急如律令。
尸厥  ***************************
（有补遗）
〖尸厥〗
阴阳逆也，其状如死，犹微有息而不恒，脉尚动而形无知也，脉沉大而滑，身温而汗，此为入腑，气复自愈。若唇青身冷，此为入脏，即死。手冷过肘，足冷过膝者，死。指甲青黑者，死。
人中（针入至齿），百会，间使，列缺，期门，巨阙，气海，金门，厉兑，大都，隐白，大敦。
一尸厥卒忤、中恶等证，在乳后三寸，男左女右灸之。
〖五邪治法〗
人虚即神游失守，使鬼神外干，令人暴亡。
肝虚者见白尸鬼。
丘墟（刺三分，得气则补，留三呼，腹中鸣者，可治），肝俞（刺三分得气，气留补）。
心虚者见黑尸鬼。
阳池（刺三分，留一呼，次进一分，留三呼，徐出扪穴），心俞（刺三分，得气留补即苏）。
脾虚者见青尸鬼。
冲阳（刺三分，得气则补，留三呼，徐出扪穴），脾俞（刺三分，留二呼，气至徐徐退针即苏）。
肺虚者见赤尸鬼。
合谷（刺三分，得气则补，留三呼，退一分，徐出针），肺俞（刺一分半，得气留补，徐徐出针）。
肾虚者见黄尸鬼。
京骨（刺一分半，留三呼，进三分，留一呼，徐出扪穴），肾俞（刺三分，得气则补，留三呼，徐出扪穴）。
张景岳曰：凡犯尸鬼暴厥，不省人事，若四肢虽冷无气，但觉目有神采，心腹尚温，口中无涎，舌不卷，囊不缩，汗不出，及未过一时者，尚可刺之复苏。刺法用毫针，先以口含针，令温暖而刺之，则经脉之气无拒逆也。
伤寒热病门  ***************************
（有补遗）
〖头痛身热〗
风池，风府，上星，攒竹，悬颅，商阳，鱼际，神道，期门，足三里，陷谷，太溪（一名吕细）。
〖汗不出〗
腕骨，阳谷，合谷（泻），复溜（补）。
〖汗出寒热〗
风池，五处，攒竹，上脘，少商，合谷（补），复溜（泻）。
〖热无度，汗不出〗
陷谷（泄阳明之热）。
大烦热，昼夜不息，刺十指间出血，谓之八关大刺。
恶寒，后溪。
喘，三间。
〖结胸〗
脏气闭而不流布也，按之痛为小结，不按自痛为大结。
肺俞，期门。
热入血室，谵语
期门。
〖腹胀〗
三里，内庭。
〖发狂〗
此阳明胃经邪热炽盛，燥火郁结于中所致。
百会，合谷，间使，足三里，复溜。
〖郁冒〗
郁为气不舒，冒为神不清，即昏迷也。
关冲，少泽，窍阴，至阴。
〖厥〗
三阴三阳之脉，俱相接于手足，阴主寒，阳主热，阳气内陷，不与阴气相顺接，则手足厥冷也。
支沟，内庭，太溪，大都，行间。若脉绝者，间使、气海、复溜。
〖余热不尽〗
曲池，间使，合谷，后溪。
〖过经不解〗
期门。
〖发黄〗
阳明瘀热在里，身必发黄，大率温热之黄如橘色，寒湿之黄如熏色。
外关，腕骨，申脉，涌泉。
〖小便不利〗
邪蓄于内，津液不行也。
阴谷，阴陵泉，关元（寒郁不通者，用炒热盐熨关元），石门（阴寒甚，小便不利，囊缩腹痛欲死者，灸石门）。
〖大便秘塞〗
章门，照海。
瘟疫  ***************************
瘟疫六七日不解，以致热入血室，发黄，身如烟熏，目如金色，口燥而热结。砭刺曲池，出恶血；或用锋针刺肘中曲泽之大络，使邪毒随恶血而出，极效。
〖大头瘟〗
因风热时邪，凡憎寒发热，咽喉肿痛，头目面部肿及于耳，结块则止，不散，必出脓而后愈。外科有时毒证，即此也。甚至项肩俱肿，状如蛤蟆，故又名蛤蟆瘟也。（有补遗。）
大迎，曲池，合谷。
疟疾（证治详见《刺疟论》篇，此特通用刺灸要穴）
〖痰疟寒热〗
合谷，曲池，后溪。
〖久疟热多寒少〗
间使，太溪，丘墟（治振寒）。
〖久疟不食〗
公孙，内庭，商丘（治呕）。
疟由寒湿饮食伤脾，若久不愈，黄瘦无力者，灸脾俞（七壮）。
凡治疟先针，而后灸大椎（三七壮，一日三壮愈）。
又灸三椎骨脊上（三壮）。
暑病  ***************************
（有补遗）
〖中暑〗
暑乃天之气，所以中手少阴心经，初病即渴，其脉虚弱。
人中，中脘，气海，曲池，合谷，中冲，三里，内庭。
暑郁中焦，腹痛上下攻绞，不得吐泻，用生熟水调白矾三钱，少顷，探吐去其暑毒，如胸背四肢发红点者，以菜油灯火遍淬之。
痧症  ***************************
黑痧，腹痛头疼，发热恶寒，腰背强痛。白痧，腹痛吐泻，四肢厥冷，十指甲黑，不得睡卧。黑白痧，头疼发汗，口渴泄泻，恶寒肢冷，不得睡卧，或肠鸣腹响，名绞肠痧也。
百劳，列缺，十宣，委中（以上刺痧通用），天府（黑痧兼刺之），大陵，大敦（白痧兼刺之），窍阴（黑白痧兼刺之），中脘，丹田（治小腹绞痛）。
又痧有青筋紫筋，或现于数处，或现于一处，必用针刺放去其毒血。或有误饮热汤，则青紫筋反隐而不现，即放之毒血不流，此当急饮冷水以解之，然后再放而血流，再刮而痧出。或有痧毒方发，而为食物积滞所阻，此当先消食积而再放刮。或有痧毒方发，兼遇恼怒气逆，则愈作胀，此当先用破气药以顺之，而再放刮，则痧可渐消也。若刮已到，放已尽，而不愈，则是痧毒惟在肠、胃、肝、脾、肾二阴经络，必须据症用药。
〖放痧有十〗
头顶心（百会穴），印堂，两太阳穴，喉中两旁，舌下两旁，两乳，两手十指头（十宣穴），两臂弯，两腿弯，两足十指头。
霍乱  ***************************
霍乱，挥霍撩乱也。邪在上焦则吐，在下焦则泻，在中焦则吐泻交作，此湿霍乱，易治。若不能吐利，邪不得出，壅遏正气，关格阴阳也。至于舌卷阳缩入腹者，不治。又霍乱为胃气反逆，误犯谷食米饮，必死。
关冲，支沟，委中，承山，三阴交，公孙，太白，太溪（吐泻神效），夹脊穴。
吐泻不止者，中脘、天枢、气海（或针或灸，立愈）。
霍乱将死者，以细白干盐填满脐中，艾灸七壮，立苏。
恶心呕吐  ***************************
（哕病见补遗）
〖恶心〗
胃口有邪，见饮食便生畏恶，心下欲吐不吐。若寒气恶心者，呕清水；痰火恶心，呕酸水，烦渴。
胃俞，幽门，中脘，商丘。
〖呕吐〗
吐属太阳，有物无声，乃血病也。呕属阳明，有物有声，气血俱病也。
太渊，大陵，两乳穴（即乳根，灸三壮），中脘，气海，足三里，通谷。
翻胃噎隔  ***************************
（有补遗）
〖翻胃〗
上焦吐者，气上冲胸，食已即吐。中焦吐者，胸中痞闷，或先痛后吐，或先吐后痛。下焦吐者，朝食暮吐，暮食朝吐，四肢冷，小便清，大便不通。或饮食后两日吐者，脾绝胃枯，不可治也。
膈俞，脾俞，上脘，中脘（各灸二七壮），天枢，气海，三里，太白。
〖噎病〗
忧噎，胸中痞满，气逆时呕，食不下。思噎，心悸善忘。气噎，心下痞，噎哕不食，胸背痛。劳噎，气上膈，支满背痛。食噎，食急胸痛，不得喘息。噎是神思间病，惟内观静养者可治。
天突，胃俞，中脘，气海，三里，膏肓俞，脾俞（思噎更效），膻中（治气噎），膈俞（治劳噎）。
三消  ***************************
三消证，三焦受病也。上消属肺，大渴引饮，以上焦之津液枯涸，名曰膈消，亦曰消渴。中消属胃，多食善饥，而日渐消瘦，名曰消中，亦曰消谷。下消属肾，烦躁引饮，面黑耳焦，溺如膏，名曰肾消，亦曰内消。是皆心胃之火上炎，真阴不足也。
承浆，金津，玉液，肾俞。
咳嗽哮喘门  ***************************
〖咳嗽〗
有声无痰曰咳，伤于肺气也。有痰无声曰嗽，动于脾湿也。有声有痰，名曰咳嗽，因伤肺气，复动脾湿也。
天突，膻中，乳根（三壮），风门，肺俞，经渠，列缺，鱼际，前谷，三里。
〖咳逆〗
因喘咳以至气逆，咳嗽之甚者也。
肺俞，肺募，大陵，三里，行间。
一法刺期门。
〖风劳百病〗
风劳初起，原因咳嗽鼻塞，久则风邪传里，渐变成劳，在表令人自汗，在里令人内热，在肺咳嗽，在肝吐血，在脾体瘦，在肾遗精。
肩井（灸二百壮）。
〖哮〗
哮病有五：水哮，饮水则发。气哮，怒气所感，痰饮壅满则发。咸哮，多食咸味则发。乳哮，小儿初生便哮。酒哮，醉酒行房所致，饮酒则发。（水哮、乳哮、酒哮俱难治。）
天突，华盖，胆中，俞府，三里，肩中俞（治风哮）。
又法：以线一条套颈上，垂下至鸠尾尖截断，牵往后脊，中线头尽处是穴（灸七壮效）。
小儿咸哮，男左女右，手小指尖上，用小艾炷灸七壮，无不除根。
〖喘〗
凡喘促而喉中如水鸡声者，谓之哮。气急而连续不能以息者，谓之喘。
气喘不能卧，风冷久嗽，六椎下灵台（灸三壮愈）。
诸喘气急，七椎下至阳（灸三壮）。
虚劳门  ***************************
（有补遗）
〖骨蒸寒热〗
蒸上则见喘欬痰血，唇焦面红，耳鸣目眩，肺痿肺痈。蒸中则见腹肋胀痛，体倦肉瘦，多食而饥。蒸下则见遗精淋浊，泻泄燥急，腰疼脚瘦，阴茎自强。
肺俞，膏肓俞，足三里。
四花穴，令病人平身正立，用草一条，约长三四尺，一头与足中指端（一作大指）比齐，顺脚心至后跟贴肉直上，比至曲䐐大纹截断，次令病人正坐，解发分顶，却将此草自鼻尖量，从头正中循项背贴肉垂下，至草尽处用墨点记。又取短草一条双折，按定鼻柱根左右分开，至两口角截断如人字样，展直取中，横加于背脊墨点上，两边草尽处为第一次应灸二穴，即五椎心俞，心主血，故灸之，随年纪多灸一壮，累效（如人三十岁灸三十一壮）。又取前所量足之草中折，正按结喉上，其草两头垂脊间，至尽处以墨点记，次以前所量短草亦如前法，横加于墨点上，两边草尽处为第二次应灸二穴，即七椎膈俞，疏曰血会膈俞，盖骨蒸劳热，血虚火旺，故灸之。崔知悌立四花穴法，而不指穴名，为粗工告也。如妇人缠足者，以草自右膊肩髃穴起，伸手贴肉量至中指头截断，以代量足之法。凡男妇五五劳七伤，肌肉削瘦，盗汗潮热，烦躁咳嗽，吐血等证，初灸七壮或二七壮、三七壮，再灸膏肓二穴。
（按：《类经》《图翼》云四花上二穴，近五椎心俞，下二穴近九椎肝俞，而依其法度之，未合。《大成》云上二穴膈俞，下二穴胆俞，依其法度之亦不合。今与《资生》灸劳穴等法较正如上。）
〖骨热不可治，前板齿干燥〗
灸骨会大椎。
〖真气不足〗
灸气海、足三里。
〖注夏羸瘦〗
凡在夏初，而患头疼足软，体热食少者，名曰注夏（一作疰夏）。
大椎，肺俞，膈俞，胃俞，中脘。
〖传尸劳〗
（有补遗）
第一代虫伤心，灸心俞，并上下如四花样。
（按：四花穴，又有上下二穴之法，取心俞当点记五椎下。次用草一条双折，按定鼻柱根分开，比至两口角，截断如人字样，展直取中，横放点处，其左右草尽处即心俞二穴。又以此草取中，贴脊直放点处，上下草尽处亦为二穴，合心俞共灸四穴。如灸肺俞，点记三椎下为法，余仿此。）
第二代，灸肺俞，四穴如前。
第三代，灸肝俞，四穴如前。
第四代，灸厥阴俞，四穴如前。
第五代，灸肾俞，四穴如前。
第六代，灸三焦俞，四穴如前。
此症五日轻，五日重。轻日，其虫大醉方可灸，又须请普庵咒镇念之。
——凡取痨虫，可于三椎骨上一穴，并膏肓俞二穴，各灸七壮，然后以饮食调理，方下取虫药。
——灸腰眼穴法，于癸亥日二更后，将交夜半，乃六神皆聚之时，令病人解衣，举手向上，略转后些，则腰间有微陷是穴，正身直立，用墨点记，然后上床合面而卧，各灸七壮，或九壮、十一壮。其虫必从吐泻中而出，烧毁远弃之，可免传染。此比四花等穴，尤易取效。
失血  ***************************
〖欬血吐血〗
（有补遗）
间使，列缺，太渊，鱼际，神门，百劳，风门，肺俞，肝俞，脾俞，乳根，上脘，三里。
肺痿肺痈  ***************************
（有补遗）
〖肺痿〗
咳嗽上气喘急，口中反有浊唾涎沫，为肺痿之病。
肺俞（灸三壮），气户，太渊。
〖肺痈〗
咳嗽吐臭痰，胸中隐隐痛，自汗喘急，呼吸不利，便是肺痈之候。
尺泽，太渊，列缺，少商，合谷，间使，大陵，支沟，肺俞（灸三壮），库房。
按：《金匮》云，热在上焦者，因咳为肺痿。肺痿之病，从亡津液得之，为阴虚之症。如咳久肺瘪，喉哑声嘶咯血，多不可治。肺痈由感受风寒，停留肺中，蕴发为热，或挟湿热痰涎，蒸淫肺窍，以致血为凝滞，变成痈脓，治法大忌温补。凡初受风寒咳嗽，即见上气喘急，将成肺痿、肺痈之候，可施以灸法。若肺痿热已深，肺痈脓已成，吐出如米粥者，皆不宜灸，灸则助邪伤肺，反为害矣。
头面病  ***************************
〖头痛〗
风寒客于经络，令人振寒头痛，身重恶寒。脑痛连两额属太阳，头额痛连目齿属阳明，头额痛连耳根属少阳，太阳穴痛属脾虚，巅顶痛属肾，目系痛属肝（有补遗）。
百会，天柱（真头痛速灸此三穴）。
风池，风府，前顶，上星，攒竹，后溪，腕骨，少海，解溪。
丝竹空，中渚，合谷，头维，头临泣，足临泣。（丝竹空下治偏头痛。○以上诸穴当验邪所从来择用之。）
〖醉头风〗
口吐清涎，眩晕，或三四五日不省人事，不进饮食。此痰饮停于胃脘，药宜利气化痰。
印堂，攒竹，风门，膻中，中脘。
〖头眩〗
（有补遗）
百会，络却，目窗，风池，侠溪，丰隆，解溪，申脉，至阴。
〖头肿〗
一名发颐，肿在耳前后（详见卷六大头瘟）。
曲池，大迎，曲差，完骨。
〖面肿作痒〗
迎香，合谷，陷谷（面目壅肿刺出血，愈），厉兑。
目病  ***************************
（有补遗）
〖目赤肿痛〗
赤热时气流行，或素有目疾，及痰火盛，元气虚者，则传染为累。
上星，睛明，攒竹，风池，合谷，三间，太阳，目窗，百会，前顶，丝竹空。
大眦痛，少泽。
小眦痛，关冲。
〖睛痛欲出〗
十指缝中（刺出血），内关，内庭。
足太阳有通项入于脑者，正属目本，名曰眼系。凡头目苦痛，取睛明、玉枕。
〖怕热羞明〗
皆由火燥血热。若目不赤痛，但畏明者，乃肝血亏，不能运精华以敌阳光之故。
行间。
〖眼红肿涩烂沿〗
睛明，二间，三间，合谷，光明。
〖风目眶烂〗
头维，颧髎。
〖目眶赤烂〗
（俗名为赤瞎）
刺目眶外出血，以泻湿热。
〖眼生翳膜〗
翳自热生，如碎米者易散，梅花瓣者难消，其有赤眼，与之凉药过多，又涤以水，血为之凝，翳不能去，治宜发物，使其邪动，翳膜乃浮，辅以退翳之药，则能自去。此症受病已深，未可一时针愈，须如法三四次刺之。
睛明，太阳，翳风，瞳子髎，光明，合谷，命门，肝俞，临泣（治白翳），攒竹，液门，后溪（治赤翳）。
又凡胡椒、韭菜根、橘叶、菊叶之类，皆可杵烂为丸，用绵裹塞鼻中触之，过夜则星自落。
〖眼生倒睫拳毛〗
目病之人，脾受风邪，则弦紧而外皮松，令毛倒睫，频频拭擦，毛渐侵睛，扫成云翳，药治无效，当用手扳，将内眶向外，以针刺出血，愈。
〖青盲无所见〗
商阳（左取右，右取左），肝俞。
〖雀目不能夜视〗
此肝虚也。盖木旺于寅，绝于申，酉戌时木气衰甚，遇夜始生，至卯稍盛，是以晚暗而晓复明也。
肝俞（灸七壮，又刺后穴，不宜出血），睛明，光明，临泣，三阴交。
〖迎风冷泪〗
此由醉后当风，或暴赤眼痛，不忌房事，恣食热物所致。
头维，睛明，临泣，攒竹，风池，液门，合谷，腕骨，后溪。
妇人经行与男子交，感秽气冲上头目，亦成此证，三阴交。
〖眼睑瞤动〗
头维，攒竹。
〖偷针眼〗
眼内眦生小块，须视其背上有细红点如疮，以针刺破即瘥。此以解太阳之郁热也。
耳病  ***************************
（有补遗）
〖耳聋〗
亦名重听，有从外不能达者，其病在经；有从内不能通者，其病在脏。
新聋多热，取少阳阳明。久聋多虚，补足少阴。
液门，中渚，外关，翳风，耳门，后溪，听宫，听会，合谷，侠溪。
〖耳鸣〗
此乃痰火上升，壅闭听户，或因恼怒而得者，少阳之火客于耳也，鸣不甚，其脉细者多虚。
耳门，听会，听宫，前谷，腕骨，阳谷，络郄，肾俞。
〖聤耳〗
生疮，形似赤肉，又耳出恶水曰聤。
听宫，翳风，耳门，合谷，下关。
鼻病  ***************************
（有补遗）
〖鼻塞不闻香臭〗
鼻司呼吸，往来不息，或因风寒闭腠理，则鼻塞不利；火郁清道，则香臭不知。或生息肉而阻塞气道，谓之鼻齆，此阳明热滞留结也。
百会，风府，百劳，上星，水沟，迎香，通天。
〖鼻痔息肉〗
通天，囟会（各灸七壮，效）。
〖鼻渊〗
又名脑漏，郁热重者，时流浊涕而多臭气，谓之鼻渊。热微者，鼻流清涕，谓之鼽。
上星，风府，曲差，人中，合谷。
〖鼻衄〗
上星，风府（血由此而入脑注鼻，灸三壮，立止），二间，合谷，隐白。
又用蒜一头捣如泥，作饼如钱大，一分厚，贴脚心，左衄贴右，右衄贴左，两孔俱出，左右俱贴，即止。
舌病  ***************************
（有补遗）
〖舌肿难言〗
七情所郁，及心经热壅，则舌肿不得息。
金津，玉液，廉泉，少商，行间。
《千金》曰：舌肿满口溢，如吹猪胞，气息不得通，须臾不治杀人。刺舌两边大脉出血。（勿刺中央。）
《原病式》曰：热结于舌中，舌为之肿，名木舌胀。木者，强而不柔和也。尝治一妇人木舌胀，其舌满口，以䤵针锐而小者，砭之五七度，三日方平，针所出血几盈斗。
一方用蒲黄末掺之。
小儿重舌，刺行间。
〖舌强〗
中风痰滞，每有此症。
哑门，三间，中冲，行间。
〖舌缓〗
治同上。
〖舌上黄〗
鱼际。
咽喉病  ***************************
（有补遗）
〖喉痹〗
（俗作喉闭，闭，壅也）
此症先两日，胸膈气紧，出气短促，蓦然喉痛，手足厥冷，气闭。
少商（将患者臂，以手将下十来次，取油发绳扎大拇指，使血聚于指，刺出血，喉痹即解，男先针左，女先针右），曲池，合谷，三间，关冲，风府，天突，丰隆，隐白，窍阴。
一凡咽喉肿痛闭塞，水粒不下者，兼以三棱针刺手大指背头节上，甲根下，排刺三针。
〖双乳鹅〗
热气上行，肿于喉之两旁为双鹅，肿于一边为单鹅。此其形必圆突如乳，乃痈疽之类，结于喉间，故多致出毒，或宜刺出其血，并刺后穴。若毒未甚，脓未成者，治之自可消散。若生于咽下者，难治。（咽在喉之后。）
金津，玉液，少商。
〖单乳鹅〗
海泉（在舌下中央脉上。○一作廉泉，误）。
齿牙病  ***************************
（有补遗）
〖上片牙疼〗
足阳明病。
人中，太渊，冲阳，吕细（在内踝尖上，灸二七壮）。
〖下片牙疼〗
手阳明病。
承浆，颊车，三间，合谷，列缺（旧名龙元）。
一治牙痛，于耳前鬓发尖内有动脉处，随病左右，用小艾炷灸五七壮，神效。不必贴膏，如发再灸，即可断根。
〖齿龋〗
齿腐也，《内经》注：齿痛也。
承浆，劳宫（各灸一壮），小海，阳谷，少海，合谷，二间，厉兑。
牙床腐烂，齿牙脱落，名曰走马牙疳，乃热毒蕴积所致。针穴同前，宜服清胃泻火之药，又用黄连、五倍子煎水，鸡毛洗口中。
〖龈痛〗
齿根肉曰龈。
角孙，小海。
〖肾虚牙疼出血〗
颊车，合谷，足三里，太溪。
手足病  ***************************
〖风痹〗
（有补遗）
外关，天井，少海，尺泽，曲池，合谷，委中，阳辅。
〖肩臂痛〗
肩髃，天井，尺泽，少海，曲池，三里，合谷，外关，中渚。
〖手指拘挛〗
阳谷。
〖腋肘痛或肿〗
小海，尺泽，间使，大陵。
〖腿叉风〗
（腿膝酸疼是也）
环跳，风市，阳陵泉。
一凡膝以上病，灸：环跳、风市。
膝以下病，灸：犊鼻、膝关、阳陵泉、三里。
足踝以上病，灸：绝骨、昆仑、三阴交。
足踝以下病，灸：申脉、照海。
〖膝风肿痛〗
（即鹤膝风，有补遗）
阳陵泉，阳辅，临泣，梁丘，膝眼，足三里，膝关，委中，阴陵泉，商丘，太冲，中封。
〖脚气〗
○此因风寒暑湿所浸，或饮酒厚味，损伤脾胃，湿热下注肝肾而成。其病先从气冲穴隐核痛起，湿胜者，筋脉弛纵，浮肿但重，而不上升，四肢俱寒，治宜辛温发散，继以分利祛湿。热胜者，筋脉蜷缩，枯细不肿，四肢俱热，有时上冲，治以清火降热，其湿热分争，湿胜则憎寒，热胜则壮热，有兼头疼身痛，状类伤寒者，但初起于脚膝热肿，或屈弱不能动移为异耳。
凡脚气上攻胸膈，喘急呕吐不止，自汗脉短促者，死。入心则恍惚，小腹痹胀，左寸乍大乍小者，死。入肾则腰脚肿，小便闭，额黑胸满，左尺绝者，死。若见危候而脉未绝者，以附子为末，津调涂涌泉穴。
一法刺：肩井、三里、太冲。
《神应经》治脚气，一风市（灸五十壮），二伏兔（刺），三犊鼻（五十壮），四膝眼，五三里（百壮），六上廉，七下廉（百壮），八绝骨。
〖寒湿脚气〗
解溪（灸七壮，效）。
〖转筋〗
转筋在手十指者，灸手踝骨上七壮。
转筋在胫骨者，灸膝下廉筋上三壮。
腹胀转筋者，灸脐上一寸十四壮。
脚转筋，承山、脚踝上（内筋，急灸内踝；外筋，急灸外踝）。
〖痿躄〗
筋骨软弱，不痛不痒曰痿；足弱不能行曰躄。由内脏虚耗，血脉、筋骨、肌肉痿弱，无力以运所致，状与柔风脚气相类。彼因风寒邪实，故作肿痛；痿属血气之虚，但不任用而无痛楚，不可混同风治（有补遗）。
环跳（停针，待气二时方可），中渎，三里。
〖足不能行〗
三里，三阴交，复溜，行间。
〖穿跟草鞋风〗
昆仑，丘墟，商丘，照海。
腰痛  ***************************
（有补遗）
腰重痛不可忍，转侧起卧不便，脚膝挛痹，屈伸不利。灸两脚曲䐐两纹头，四处一齐灸各三壮，用两人两边同吹至火灭，若午时灸了，至晚或脏腑鸣，或行一二次愈。
腰痛不可俯仰，令患人正立，以竹杖拄地，平脐点记，乃用度脊中。灸随年壮，灸讫藏竹，勿令人知。
凡腰痛不能立者，须刺人中。
凡腰痛，身之前，刺足阳明原（冲阳）；身之后，刺足太阳原（京骨）；身之侧，刺足少阳原（丘墟）。
〖通治腰痛穴〗
肾俞，白环俞，腰俞，委中，昆仑。
心胸胃脘腹痛门  ***************************
〖心痛〗
心痛在歧骨陷中，胸痛则横满膈间，胃脘痛在心之下。（有补遗。）
曲泽，内关，大陵，神门，中脘。
诸心痛者，皆少阴厥气上冲也。有热厥心痛者，甚则烦躁而吐，额自汗出，知为热也，其脉洪大，当灸太溪、昆仑各三壮，谓表里俱泻之。热病汗不出，引热下行，表汗通身出者，愈也。
又心痛，针：涌泉、太冲。
〖胸胁痛〗
（有补遗）
支沟，天井，大陵，期门，三里，章门，丘墟，阳辅，行间。
〖腋下痛或肿〗
阳辅，丘墟，临泣。
〖胃脘痛〗
胃之上口曰贲门，与心相连，故胃脘当心而痛，亦由痰食积气，郁遏清阳，浊阴不降，阻碍道路而为痛，其或满胀，或呕吐噎气，吞酸不能食，或大便难，或泻痢不止，或面浮面黄，本病与客邪杂见也。
内关，膈俞，胃俞，商丘。
〖腹痛〗
（有补遗）
内关，膈俞，脾俞，肾俞，中脘，三里，陷谷，太白，商丘，行间。
〖绕脐痛〗
天枢，气海，水分。
〖小腹胀满痛〗
阴交，气海（凡脐下三十六疾，小腹痛甚欲死者，灸之即生），三里，内庭，太白，大敦，中封。
〖阴寒腹痛欲死〗
人有房事之后，或起居犯寒，致脐腹痛极者，急用大附子为末，唾和作饼如钱厚，置脐上，以大艾炷灸之，如仓卒难得大附，即用生姜或葱白头切片代之。若药饼焦，或以津唾和之，或另换之，宜待灸至汗出体温而止，或更于气海、丹田、关元各灸二七壮，使阳气内通，逼寒外出，手足温，脉息起，则阴消而阳复矣。
中蛊  ***************************
（有补遗）
〖五蛊毒注〗
中恶不能食。
中脘，照海。
凡人饮食后，忽然腹中不快，或烦躁如狂，心腹搅痛，欲吐不吐，蓦然仆晕，面目青黑，四肢逆冷，涎唾沉水，或嚼生豆而不知腥，或嚼生矾不涩者，是中蛊也。
积聚门  ***************************
（有补遗）
〖胁下积气〗
期门，章门，尺泽（治肺积），行间（治肝积）。
〖伏梁〗
环脐而痛。
中脘。
〖奔豚气〗
从少腹起，气上冲胸腹痛。
肾俞，章门，气海，关元，中极。
〖痞块〗
气壅塞为痞。凡人饮食无节，以致阳明胃气一有所逆，则阴寒之气得以乘之，而脾不及化，则胃络所出之道以渐留滞，结成痞块，必在肠胃之外，膈膜之间，故宜用灸，以拔其结络之根。
上脘，中脘，通谷，期门（灸积块在上者）；肾俞，天枢，章门，气海，关元，中极（灸积块在下者）；脾俞，梁门（灸诸痞块）。
凡灸宜先上而后下，皆先灸七壮或十四壮，以后渐次增加，多灸为妙，以上诸穴择宜用之。然有不可按穴者，如痞之最坚处，或头或尾，或突或动处，但察其脉络所由者，皆当灸之。火力所到，则其坚聚之气，自然以渐解散。第灸痞之法，非一次便能必效，须择其要处，至再至三，连次陆续灸之，无有不愈者。
一治痞须灸痞根，在脊骨十三椎下当中点记，两旁各开三寸半，以指揣摸，觉微有动脉，此即痞根也。多灸左边，或左右俱灸，或患左灸右，患右灸左，皆效。
长桑君针积块癥瘕法：先于块中针之，甚者又于块头一针，块尾一针，讫以艾灸之，立应。（块头二七壮，块中三七壮，块尾七壮。）
黄疸  ***************************
（有补遗）
〖黄疸发浮〗
百劳，膏肓俞，腕骨，中脘，三里，阴陵泉（治酒疸），丹田（治色疸）。
遍身面目俱黄，小便黄赤或不利
脾俞，然谷，涌泉（并以上各穴选用）。
〖脾疸〗
口甘病。
脾俞，阴陵泉。
〖胆疸〗
口苦病。
胆俞，日月，阳陵泉。
肿胀门  ***************************
（有补遗）
〖水肿〗
阳水先肿上体，肩背手膊，手三阳经。阴水先肿下体，腰腹胫胕，足三阴经。肿属脾，胀属肝，肿则阳气犹行。如单胀而不肿者，名蛊胀，为木横克土，难治。肿胀朝宽暮急为血虚，暮宽朝急为气血两虚。肿胀由心腹而散四肢者，吉；由四肢而入心腹者，危。男自下而上，女自上而下者，皆难治。
胃俞，肾俞，神阙，水分（以上宜灸）；水沟，足三里，解溪，公孙，阴陵泉，复溜，中封，曲泉（以上随宜灸刺）。
〖单腹胀〗
脾俞，水分，公孙，复溜，行间。
〖血鼓〗
脾俞，肾俞，足三里，复溜，行间。
泻痢  ***************************
〖胃泄，色黄，饮食不化〗
胃俞。
〖脾泄，腹胀满，泄注，食即呕吐逆〗
脾俞。
〖大肠泄，色白，食已窘迫，肠鸣切痛〗
大肠俞。
〖小肠泄，溲涩，便脓血，少腹痛〗
小肠俞。
〖大瘕泄，腹痛，里急后重，数至圊而不能便，茎中痛〗
（瘕，结也。）
天枢，水分。
（以上名为五泄。）
〖肾泄，五更溏泄，久而不愈〗
气海，关元。
〖洞泄不止〗
肾俞，中脘。
〖中气虚寒，腹痛泻痢〗
天枢，神阙。
水泄，有渴引饮者，是热在膈上，水多入则下膈入胃中，胃中本无热，不胜其水，名曰水恣，故使米谷一时下。此证当灸大椎二五壮，立已。如用药，宜车前子擂丸，白术、茯苓之类，及五苓散，可选用之。又诸泻痢入胃，名曰溢饮，渴能饮水，水下，复泻而又渴，此无药症，当灸大椎。
疝气  ***************************
（有补遗）
疝属肝经，湿热痰瘀乘虚下流作病，又因外寒所郁，气不得通，筋脉收引则痛，或酒色无节，浊气流入下部，或劳碌，或遇寒，发作有时，或有形结于小腹，不能顿消，乃湿热为标，肾虚为本。其证或有形如瓜，或有声如蛙，有小腹痛连睾丸者，有痛在下部一边者，湿热须分多少而治。受热则挺纵不收，受寒则牵引作痛，受湿则肿胀下坠。
肝俞，气海，关元，中极，三阴交，外陵（在脐左右各开一寸五分，灸疝立效，永不再发），归来，大敦，行间，太冲，阑门（一名泉阴）。
一法关元旁三寸青脉上，灸七壮，即愈。（左患灸右，右患灸左。）
一法令病人合口，以草横量两口角为一折，照此再加二折，屈成三角如△字样，以上角安脐中，两角安脐下两旁，当下两角处是穴，左患灸右，右患灸左，左右俱患，两穴俱灸。艾炷如麦粒，灸十四壮，或三七壮，神效。
阴头肿痛不可忍者，卒疝也，妇人阴中痛，皆刺大敦、行间。
二阴病  ***************************
〖遗精〗
梦交而出精者，谓之梦遗。无梦而泄精者，谓之滑精。
膏肓俞，肾俞，中极（以上灸随年壮）；三阴交，曲泉（兼膝胫冷痛者效），中封。
又精宫二穴，在十四椎下，旁开中三寸，灸七壮效。
〖白浊〗
肾俞，关元，中极。
〖阳痿〗
此乃肾与膀胱虚寒之症。
肾俞，气海（多灸妙）。
〖小便不禁〗
此常常出而不觉也。盖膀胱火邪妄动，水不得宁，故不禁而频来。宜补肾、膀阴血，泻火邪为主。有睡中遗溺，此为虚证，婴儿脬气未固，老人下元不足，皆有此患，但小儿挟热者多，老人挟寒者多，不可不辨。
气海（小儿遗溺，灸亦效），关元，阴陵泉，大敦。
〖五淋〗
气淋，小便涩，常有余沥。石淋，茎中痛，溺如砂石（又名砂淋）。血淋，溺血，遇热即发。膏淋，便出如膏。劳淋，劳倦即发，痛引气冲。（有补遗。）
间使，气海，关元，石门，阴陵泉。
一用白盐炒热，填满脐中，艾炷灸七壮，或灸三阴交，即愈。
〖小便闭癃〗
闭，不通也。癃，即淋沥也。
小肠俞，阴交（当膀胱之上口，故灸此），阴陵泉。
〖大便秘结〗
章门，太白，照海。
〖脾虚不大便〗
三阴交（灸三十壮），商丘。
〖脱肛〗
此由气血虚而下陷。
脐中（灸随年壮），长强（三壮），水分（灸百壮，治洞泄、脱肛）。
若兼湿热者，宜用五倍子、明矾各三钱，研末，水二碗煎沸，热洗立收。脱肛三五寸者，洗过，再用赤石脂为末，以油纸托上，四围皆掺之妙。
〖便血〗
病在胃与大肠，故名肠风，亦名脏毒。粪前者谓之近血，粪后者谓之远血，皆由湿热下注也。
中脘，气海。（凡血脱色白，饮食少进，脉濡弱，手足冷，灸此二穴妙。）
一凡便血，诸治不效者，但取脊骨中与脐相平，按高凸之处觉酸疼者，灸七壮即止。如复发，再灸七壮，永可除根。至于衄血、一切血症，百治不效者，经灸永不再发。
一法于脊间二十椎下，灸随年壮。
〖痔漏〗
痔疾若破，谓之痔漏。大便秘涩，必作大痛。
二白（在掌后四寸），长强，承山，复溜，商丘。
又灸十四椎下，各开一寸，治肠风诸痔效。
腋气  ***************************
胎生腋气，先用快刀剃去腋毛净，乃用好定粉，水调搽腋下，六七日后，看有一点黑者，必有孔如针大，或如簪尖，即气窍也。用艾炷如米大者，灸三四壮愈。
痈疽门  ***************************
（有补遗）
凡疮疡可灸刺者，须分经络部分、血气多少、腧穴远近，或刺或灸，泄其邪气。若从背出者，当从太阳经，（至阴、通谷、束骨、昆仑、委中。）五穴选用；从鬓出者，当从少阳经，（窍阴、侠溪、临泣、阳辅、阳陵泉。）五穴选用；从髭出者，当从阳明经，（厉兑、内庭、陷谷、冲阳、解溪。）五穴选用；从脑而出者，初觉脑痛不可忍，且欲生疮也，当灸刺绝骨，脉浮者，从太阳经依前选用，脉长者，从阳明经依前选用，脉弦者，从少阳经依前选用。井主心下满，疮青色；荥主身热，疮赤色；输主体重节痛，疮黄色；经主咳嗽寒热，疮白色；合主气逆而泄，疮黑色。随经病而有此症者，或宜灸宜刺，以泄邪气。
凡疮疡已觉微漫肿硬，皮色不变，脉沉不痛者，当外灸之，引邪气出而方止。如已有脓水者，不可灸，当浅刺之，浅者亦不灸。
隔蒜灸法
用大蒜头去皮，切三分厚片，安疮上，以艾炷于隔蒜灸之，每五壮换一蒜片，或三五十壮，或一二百壮。如痛者，灸至不痛；不痛者，灸至痛。（痛者为良，肉不痛者为毒气。初灸知痛而后反不痛者，毒气深重，多灸为妙；先不痛而后觉痛，毒气轻泄。）如疮大，用蒜捣烂，摊患处，将艾铺上烧之，蒜败再换，治痈疽初起，或痛，或不痛，或麻木等症，或阴毒紫白色不起发，不痛不作脓者，尤宜多灸，仍服托里之剂。如灸后仍不痛，或不作脓，不起发者不治，此气血虚也。背疽漫肿无头者，用湿纸贴肿处，一点先干处，乃是疮头，以前法灸之，凡用蒜取其辛而散，用艾炷取其火力能透，灸后疮溃，以膏贴之，自愈。
附子饼灸法
溃疡，气血俱虚，不能收敛，或因风寒袭之，血气不能运行生肌。用炮附子去皮脐，研末，以唾津和为饼，置疮口上，将艾炷于饼上灸之，每日灸数壮，但令微热，勿令痛，如饼干再用唾津调和，视疮口活润为度，或用炮附子去皮脐，切三分厚片，如前灸法，兼服大补气血之药，至肉平为度。若疮久成漏，内有脓管者，灸数日后，仍用针头散蚀腐之。（方见《景岳全书》。）
骑竹马灸穴法
以男左女右手臂竖起，用薄篾一条，自臂腕中横纹起，贴肉量至中指，齐肉尽处截断为则，次另用篾量中指，取定同身寸二寸，然后用木凳两条，摆开约四五尺，将大竹杠一条，两头搁在凳上，令病人脱衣，正身骑在竹杠中，足不着地，使人扶定，勿令伛偻，（古令病人骑竹杠，使两人扛起，不若用凳搁稳也。）将前量臂之篾一头定着竹杠，从尾骶骨贴脊，直上至篾尽处点记，然后取同身寸，篾折中横安点处，两头尽处是穴，灸七壮，或五七壮。此二穴乃心脉所过之处，凡痈疽恶疮，皆心火留滞之毒，灸则心火流通，而毒自散矣。
〖发背〗
肩井，骑竹马穴。
〖项上偏枕〗
风门（灸二七壮）。
〖疔疮〗
初如粟米，次如赤豆，顶凹坚硬，或痛痒麻木，或寒热头痛。
（面口）合谷，（手上）曲池，（背上）肩井、委中、三里。
凡疔用隔蒜灸法，甚则以蒜膏遍涂四围，只露毒顶，用艾着肉灸之，以爆为度。如不爆者，难愈。更宜多灸，至百壮无不愈者。
疔疮初发，必用铍针刺入疮心四五分，挑断疔根，令出恶血，针入疔根，坚硬如铁者，为顺；绵软而不知痛者，为逆。生项以上者，属三阳经，不宜灸，火日生疔亦禁灸。若初起失治，或房劳遗精，及食椒、酒、鸡、鱼、猪首等发物，以致毒气内攻，走黄不住，疮必塌陷，按经寻之，有一芒刺直竖，乃是疔苗，急用针刺出恶血，即在刺处用艾灸三壮，以宣余毒。
〖乳痈〗
乳房红肿热痛，十四日成脓。乳疽初起，寒热往来，乳房坚硬木痛，月余成脓。
（乳房属足阳明胃经，乳头属足厥阴肝经，男子房劳恚怒伤于肝肾，妇人胎产忧郁损于肝脾，皆能致之。○焮热痛甚者，并宜隔蒜灸。）
〖乳岩〗
郁闷则脾气阻、肝气逆，遂成隐核，不痛不痒，一二载始溃，或五六年后方见外肿紫黑，内渐溃烂，亦有数载方溃而陷下者，皆曰乳岩，最难治疗。
肩髃，灵道（各灸二七壮），温溜（大人二七壮，小人七壮），足三里，条口（治痈），下巨墟（各灸二七壮），足临泣。
〖胃痈〗
生于左者曰胃口疽，生于右者曰胃口痈。
曲池（灸三七壮），内关（七壮）。
〖肾痈〗
自肾俞穴起。
会阳（灸二七壮）。
〖肠痈〗
小腹重，强按之痛，小便如淋，汗出恶寒，身皮甲错，腹皮急如肿状，脉洪数者，脓已成。若大便脓血，为直肠痈，易治。或绕脐生疮，或脐间出脓，为盘肠痈，难治。（一方用生菜油日几服，有效，以其利肠解毒也。）
大肠俞，陷谷，太白。
《千金方》：屈两肘，正肘头锐骨，灸百壮，下脓血而安。（大肠脉合曲池，小肠脉合小海，故灸此。）
〖流注〗
生于四肢关节，或胸腹腰臀，初发漫肿不红。
用葱头细切杵烂，炒热敷患处，冷则用热物熨之，多熨为妙，或铺艾灸之亦效。若热痛渐至透红一点，即宜用针开破出脓。
〖蜣螂蛀〗
（一名僵螂蛀）
手指骨节坚肿，形如蝉肚，不红不肿，屈伸艰难，日久方知木痛，此体虚人由湿痰寒气凝滞而成。初宜服六君子汤，外以阳燧锭于坚处灸之，自消。若失治而坚肿渐烂，脓如清水，溃久则不能收功。
阳燧锭
蟾酥（末）　朱砂（末）　川乌（末）　草乌（各五分。末）　直僵蚕（一条，末）
用硫黄（一两五钱）置杓内，微火烊化，次入前药末搅匀，再入麝香（二分）、冰片（一分）搅匀，即倾入湿瓷盆内，速荡转成片，俟冷，收瓷罐内。用时取甜瓜子大一块，红枣肉粘于灸处，用灯草蘸油点火，淬药锭上，灸五壮或七壮、九壮，候起小疱，用线针串破出黄水，须贴万应膏，其毒即消。如风气痛，用箸子于骨缝中按之酸痛处以墨点记，灸之。
瘰疬  ***************************
瘰疬者，结核是也，或在耳前后，连及颐、颔，下至缺盆，皆为瘰疬。或在胸及胸之侧，下连两胁，皆为马刀。手足少阳主之，此经多气少血，故多坚而少软，脓白而稀，如泔水状。又独形而小者为结核，续断连结者为瘰疬，形长如蛤者为马刀。
（此本膏粱火热之变，有因虚劳气郁所致。治宜补形气，调经脉，不必溃发，但令热气散，其疮自消。）
肩髃，曲池，合谷（手阳明）；支沟，天井（手少阳）；少海（手少阴）；天池（手厥阴）；大迎，足三里（疬疮出于颊下，取足阳明）；渊液，阳辅，足临泣，太冲（腋肿，马刀痈，取足少阳、厥阴）。
以上凡毒深者，灸后，再二三次报之，愈。
疬初生时，男左女右灸风池，亦效。
一灸瘰疬，用独蒜切如钱厚片，先从后发核上灸起，至初发母核而止，多灸自效。灸后可服煎药一剂，用牙皂七个，僵蚕七条，瓜蒌一个连皮子切碎，五味子一岁一粒，以水二盅煎熟，外加生大黄（三五）钱，量人虚实用之，一服即消。
一治瘰疬，不问已溃未溃，灸肘尖穴，以手仰置肩上微举起，则肘骨尖自见，即是灸处，灸七壮，三次疮自除，在左灸左，在右灸右。
瘤赘  ***************************
瘤者，留也。若怒动肝火，血涸而筋挛者，自筋肿起，按之如筋，久而或有赤缕，名曰筋瘤。若劳役火动，阴血沸腾，外邪所搏而为肿者，自肌肉肿起，久而有赤缕，或皮俱赤者，名曰血瘤。若郁结伤脾，肌肉消薄，外邪所搏而为肿者，自肌肉肿起，按之实软，名曰肉瘤。若劳伤肺气，腠理不密，外邪所搏而壅肿者，自皮肤肿起，按之浮软，名曰气瘤。（一云有时牵痛者。）若劳伤肾水，不能荣骨，而为肿者，自骨肿起，按之坚硬，名曰骨瘤。（一名石瘿。）
五瘤之外，又惟粉瘤为最多，盖腠理津沫，偶有所滞，聚而不散，则渐以成瘤，是亦粉刺之属，但有浅深耳，深者在皮里，渐大成瘤也。
向一人于眼皮下沿生一小瘤，初如米粒，渐大如豆，用钻针三四枚，翻转眼皮刺其膜，少少出血，如此二三次，其瘤日缩，竟得渐消。
又一人于手臂上生一瘤，渐大如龙眼，其人用小艾于瘤上灸七壮，竟尔渐消不长，或隔蒜灸之。
凡有生此物者，当以上二法酌宜用之，大都筋病宜灸，血病宜刺，或有以萝卜子、南星、朴硝之类敷而治之，亦可暂消。若欲拔根，无如前法。
〖瘿瘤〗
颈瘤曰瘿瘤气，赤瘤、丹熛，皆热胜气也。
风池（灸百壮），大椎，天突（一切瘿瘤初起，灸大妙），肩髃（男左灸十八壮，右灸十七壮；女右灸十八壮，左灸十七壮），气舍，臑会，云门，天府。
〖疣痣〗
（疣，音由，赘也。痣，音志，黑子也）
当疣上灸三壮即消，亦有只灸一壮，以水滴之自去者。
又灸手中指节宛宛中，疣痣皆效。
瘾疹疥癣  ***************************
〖瘾疹皮肤枯燥〗
风气相抟，则生瘾疹，身体瘙痒，凡人汗出，不可当风露卧，及浴后出早，使人身振寒热，以生风疹也。
肩髃，曲池，合谷，曲泽，手三里，环跳。
疥疮、癣疮
曲池，合谷，间使，大陵，足三里，委中，百虫窠，行间。
疠风  ***************************
（有补遗）
〖疠风〗
俗称大麻风，湿热在内，而为风鼓之，则肌肉生虫，白屑重叠，瘙痒顽麻，甚则眉落，鼻柱崩坏，不可为矣。须令病人断酒戒色，清心寡欲，忌食发风动气、荤腥盐酱、炙爆生冷之物，只食淡饭白粥、白煮时菜而已，愈后亦须守禁，否则再发不救。
承浆（灸七壮，灸疮愈，再灸，以疏阳明、任脉，则风热息，而虫不生矣），委中（刺出血，二三合），黑紫圪搭上（刺出恶血）。
若毒在外者，刺遍身患处，及两臂、腿腕、两手足指缝，各出血，隔一二日更刺之，血赤为度。
毒虫邪狗咬伤  ***************************
蛇、蝎、蜈蚣咬伤，中毒痛极者，急用艾火于伤处灸之，拔散毒气即安。或用蒜片贴肉灸之，毒甚者灸五十壮，服紫金丹更妙。
〖邪狗咬伤〗
孙真人曰：春末夏初，犬多发狂，被其咬者，无出于灸，即就咬处牙迹上灸之，一日灸三壮，灸至一百二十日乃止。宜常食炙韭菜，永不再发。
一法，速用艾火灸咬处三十五壮，甚者灸百壮。
妇人病门  ***************************
〖经不调〗
气海，三阴交，间使（治结块），中极（治漏下），照海（经不行）。
〖血崩〗
此证多因血热，而兼气不能收摄所致，亦有上焦壅塞，气不疏通而血暴崩于下者。
肾俞，气海，关元，中极（俱灸妙），三阴交。
〖赤白带〗
间使，肾俞，白环俞，气海，关元，中极，三阴交。
〖不孕〗
子宫（关元穴左边，去中二寸），中极。
〖阴挺〗
妇人阴中突出一物，长五六寸，或生一物，牵引腰腹痛甚，不思饮食，是名阴挺，又名㿗疝。
曲泉，太冲，照海。
〖转胞〗
脐下急痛，小便不通是也。
关元（灸二七壮），阴陵泉。
若胎漏尿出，名曰遗尿，治同上。
〖难产〗
合谷，三阴交，昆仑。
一法，横逆难产，急于右足小指尖头灸三壮，立产。（一作至阴穴。○艾炷如小麦。）
一凡难产，横生死胎，皆取太冲。
〖子鞠不能下〗
合谷，三阴交，至阴（三棱针出血，横者即转直），巨阙（令正坐，用人抱头抱腰，微偃，针入六分，留七呼，得气即泻，昏闷者立苏。一云子手掬母心，生下儿手有针痕；子顶母心向前，人中有针痕，向后枕骨下有针痕，可验。按：《十四经发挥》曰：凡人心下有膈膜，前齐鸠尾，后齐十一椎，周围着脊，所以遮膈浊气，不使上熏心肺，是心在膈上也，况儿在腹中，有衣胞裹之，岂能破膈掬心哉？）
〖胎衣不下〗
肩井（产下厥逆者，针五分。若觉闷乱者，再针足三里），中极，三阴交。
〖产后恶露不止〗
气海，中极，三阴交。
〖血块痛〗
气海，三阴交。
〖乳汁不通〗
膻中（灸），少泽。
〖欲断产〗
脐下二寸三分（灸三壮），一法灸右足内踝上一寸。
小儿病门  ***************************
〖面部五位图〗
面部五位图
〖面部诊候〗
左腮为肝，右腮为肺，额上为心，鼻为脾，颏为肾。若色赤者，热也，随症治之。
〖目部诊候〗
目部赤色者，心实热；淡红者，心虚热；青者，肝实热；淡青者，肝虚热；黄者，脾实热；微黄者，脾虚热；白而混者，肺实热。
目无睛光者，肾虚也。
〖额上三指诊候〗
小儿半岁之间有病，以名、中、食三指按额前眉上发际之下，儿头在左，举右手，头在右，举左手，食指为上，中指为中，名指为下。若三指俱热，感受风邪，鼻塞气粗。三指俱冷，感受风寒，脏冷吐泻。若食、中二指热，上热下冷。名、中二指热，夹惊之候。食指热，胸膈气满，乳食不消。
〖食指三关脉色〗
孩子未至三岁，看虎口三关。（从虎口上，食指第一节为风关，第二节为气关，第三节为命关，即寅、卯、辰三关也。左手之纹应心肝，右手之纹应脾肺。）若脉见风关，易治；交气关，难治；交命关，为死症。又当辨其色，如兽惊，三关必青；水惊，三关必黑；（黑，一作赤。）人惊，三关必赤。（赤，一作黑。）若紫色主泻痢，黄色是雷惊。三关脉通度，乃极惊之症，必死。有纹或青或红如线直者，是乳食伤脾；左右一样者，是惊积齐发。纹有三条，白主肺，伤风痰或齁䶎声；青主伤寒及嗽；红主泄泻，有黑相兼主下痢，红多白痢，黑多赤痢，有紫相兼，虎口脉纹乱，乃气不和也。盖脉纹见有五色，由其病甚，色能加变，至于纯黑者，不可治矣。
〖手掌推拿图〗
手掌推拿图
（脾、肺、心、肝四脏，俱推上为补，推下为泻，何肾与四脏相反？盖四脏居上而肾居下，肾虚则推四脏之气往下以滋肾，故曰推下补。肾水混浊，则小便闭赤，一往上提，疏通水道，而小便自清，故曰：推上为清小便。）
〖水底捞月图〗
水底捞月图
（推三关，迟六腑，运八卦，男女俱在左手。人以女属右手，独不思右掌按以八卦，则震居西，兑居东，艮居乾，而坤居巽，岂后天八卦之定理而为女子之推拿遂变其位置耶？
儿眼翻上者，将大指甲在小天心向掌心下掐，即平。
儿眼翻下者，将大指甲在小天心向总筋上掐，即平。）
〖手背推拿图〗
手背推拿图
〖推拿杂病要穴〗
印堂，治一切惊风不语。
颊车，治牙关紧。
瞳子髎，治眼闭。
迎香，治口眼俱闭。
少海，治惊风。
（俱宜以掐代针。）
推外关、间使，止转筋吐泻。
掐阳池，止头痛，清补肾水，开大小便闭塞，又能发汗。
掐总筋，过天河水，清心经，治口疮潮热，夜啼，四肢常掣。
掐外劳宫，治遍身潮热，肚起青筋揉之效。
揉劳宫，动心火发汗，不可轻用。
后溪推上为泻，主利小便，推下为补肾。
腕骨穴止泻，往下推拂。
合谷穴在虎口上两骨合缝处，定惊，两手各一燋。
中廉，治筋抽，掐之即揉。
解溪，内吊惊往后仰，揉掐之。
膝上鬼眼穴，若身后仰，掐住身即正。（此即膝眼，共四穴。）
委中，治惊时往前仆，向下掐住便直。
仆参，治脚掣跳口咬，左转揉之止吐，右转揉之止泻，又惊、又吐、又泻，掐此穴及脚中趾效。
大敦，惊来若急，拿之，或鞋带穴对拿。（鞋带穴，一作仆参。夏氏曰：即昆仑穴，灸三壮，治小儿发痫瘈疭。）
涌泉，治惊吐泻，掐之，男左转揉之止吐，右转揉之止泻，左转不揉主吐，右转不揉主泻，女反此。
〖推惊总法〗
推法，开天门二十四下，（从眉心推上发际。）分阴阳九下。（用两大指推，从眉心分推至太阳、太阴，此不论寒热虚实皆用。）如感寒，在太阳上重揉发汗，体弱感寒亦揉太阳发汗，并揉太阴以留汗，使发汗在皮里膜外之间，庶免汗失亡阳，更加虚弱之弊。（女则揉太阴发汗，揉太阳止汗。）随向天庭、眉心、山根、准头、人中、承浆，各穴掐一下，以代针法，男在左手三关推上三十，退六腑五六十以应之，又将我两手握儿左手掌向上，于总筋穴分推六七下，又在左手掌上运八卦，从艮宫推往坎宫二三十回，曲儿左手小指，重揉外劳宫，名曰黄蜂入洞三十下，即于五指节，逐一揉两次，在左脚委中穴往下捋三十下，以上男女各推左手左脚，即用元宵灯少定之。○定惊元宵灯火，囟门、眉心、脐心、脐轮（脐周围六燋如样）、少商、合骨、鞋带，各穴共十五燋，（用灯心蘸清油点火，依次淬之。）
以上推法用葱、姜煎汁浸染医人大指，依次推之，至于别穴，看症再加揉法。
〖幼科杂病〗
（有补遗）
胎寒者，胎有寒而下地复感寒，于半日一日内，通面皆青如靛染，口不吮乳，四肢必冷，先有啼声，后复不啼而昏迷者是也。观儿两眼、鼻准无黄色，口不吹嘘，定是胎寒，先于精灵、威灵二穴对拿紧，并将昆仑穴拿紧，其声稍出，即用元宵灯火十五燋断之，（法见前。）或声不出，亦用此穴，则声必出，乳必吸，青色必渐退矣。然此症须防作吐，胎寒者，脏腑皆寒，胃寒不能纳，故必吐。用人参（一分）、桔梗（一钱）、白术、霍香（各五分），水煎服，自愈。亦有发于二三日之间（者），（胎）有寒而外无感冒也。
胎热者，面色深红而燥，如满口热气，或舌肿而红紫，目内红赤，或大便秘结，小便短赤，此皆胎热也。如牙龈肿硬，不能吸乳，用银簪于牙上下合骨处刺破出血，乳自能吸，随用连翘、木通（各一钱）、甘草（五分），水煎服。
●胎惊风
惊与风，名异而症同，小儿初生，面青口噤，手足抽掣，身热背强，是胎惊风症也。若目直窜视，最为难治，宜先拿精、威二穴，并昆仑穴，少顷即曲儿小指，重揉外劳宫，随用元宵灯火定之。
●脐风
婴儿出世，剪落脐带时，风由脐入腹，风性急速，三朝之内便见，七朝之外则非是矣。脐风初发，吸乳必较前稍松，两眼角挨眉心处忽有黄色，宜急治之，治之最易，黄色到鼻，治之仍易，到人中、承浆，治之稍难。口不撮而微有吹嘘，犹可治也，至唇口收束锁紧，舌头强直，不治矣。一见眼角及人中有黄色，而唇不撮累者，曲儿小指，揉外劳宫，即用灯火于囟门、眉心、人中、承浆、两手少商各穴一燋，脐轮六燋，未落带，于带口火燃，既落带，于落处一燋，共十三燋，风便止而黄即退矣。
●急惊风
小儿急惊，因闻大声，或惊而发搐，搐止如故，此热生于心。身热，面赤，引饮，口中气热，二便黄赤，甚则发搐。盖热甚生风，阳盛而阴虚也，宜利惊丸。身热而不抽，昏迷无知，是心热也，治宜用半夏、陈皮、桔梗、甘草、连翘、木通，各等分，煎服。
利惊丸
天竹黄（二钱）　轻粉　青黛（各一钱）　黑牵牛（炒，五钱）
为末，蜜丸豌豆大，每岁服一丸，薄荷汤下。
●慢惊（一名慢症）
小儿慢惊，或因病后药饵伤损脾胃，或由汁久亡阴，吐久伤胃，泻久绝脾而成，故曰慢脾之症。其候昏睡露睛，两目无神而多漂泥，咽喉有牵踞之声，四肢厥冷瘈疭，大便泻青，而小便清利，此脾虚也。有见儿眼翻手掣握拳，形状似惊，以惊名之，即或推、或拿、或火，亦无惊可疗，无风可祛，无痰可除，无热可解，其实惟脾间枯痰，虚热往来耳，治宜六君子汤之类。
●发搐
惊痫发搐，男则目左视无声、右视有声，女则右视无声、左视有声，相胜故也。男则握拳，拇指叉入食指中为顺，于外为逆；女则叉入食指中为逆，于外为顺。
伤风发搐，口中气热，呵欠烦闷，手足动摇。
伤食发搐，身温多睡，或吐不思食。
百日内发搐，真者不过二三次必死，假者频发不死。真者内生惊痫，假者外伤风冷。血气未实，不能胜任，故发搐。
●惊痫生死
如惊痰筑不省人事，手不抽掣时，把精、威二穴对拿紧。不咬齿，不摇头，不直视，亦无挣声之状，将儿向我，以我两手骑儿背，大指握前，以第二两指并，狠狠揉肺俞二穴，声虽不出，一挣一挣，恰似有声无音之状，此乃肺被痰筑，如钟磬中塞实，即重扣亦不响，定是活症。急灸肺俞穴各三壮，若发惊拿醒，便知人事。如儿身体不肥，痰不甚盛，不省人事，张目视人者，在精、威二穴对拿紧，不知痛，竟无挣声之状，惟咬齿摇头，此肺经已绝，治之无益。
惊痫，先惊怖啼叫乃发
后顶上旋毛中（一名泥丸穴），耳后青络（各灸三壮）。
风痫，先屈食指如数物乃发
丝竹空（针），神庭，百会，神阙（灸）。
●瘰疬
风热毒邪与血气相抟，郁结成核，如贯珠于耳项之间，肿硬白色而有根者，便是瘰疬。或溃烂成恶毒，用灯火燋法，如瘰在左，则燋左边瘰，在右则燋右边。前自颈上耳脚下起，离六分地，一点一点，直下乳，次过腋，环至肺俞穴，至颈上耳后止，在瘰上周围亦燋第二次，照原路空处补之便愈。若只有核而摇得动者，不是瘰疬，初起红肿，便是痈疽，不可作瘰疬治。
●霍乱
昆仑，水分，天枢。
●吐乳汁
中庭（灸一壮）。
●口中转屎
因母食寒凉所致。
中脘（灸七壮）。
胁下满，泻痢，体重不收，痃癖积聚，腹痛，不嗜食，痎疟寒热，或腹胀引背，食饮多，渐渐黄瘦者，十一椎下各开一寸五分，灸七壮。黄疸灸三壮。（当是脾俞二穴。）
肚大青筋，坚如铁石，于脐之上下左右，离五分地，各灸二壮，即消。
●疳眼
由饥饱失调，致食积伤脾，腹大面黄，午后发热，日久发稀作泻，泻甚则渴，但见白珠红色，渐生翳膜遮满黑珠，突起如黑豆，如香菇之状，是疳眼也。（有补遗。）
合谷（各灸一壮）。
●鸡胸（一名龟胸）
由咳嗽喘促，肺气胀满，攻于胸膈，渐成此症。
中府，膻中，灵道，足三里。
●龟背（一名鳖背）
由客风吹背，传入于髓，故背突如龟；或咳嗽久而肺虚，致肾无所生，肾主骨，风寒乘虚而入于骨髓，精血不能流通，故骨弓而驼。
肩中俞（治咳嗽者），膏肓俞，肾俞。
●癖气久不消
章门（三壮），脐后脊中（即命门，灸三壮。○治疟母神效）。
●秋深冷痢
脐下三寸（灸七壮，或随年壮）。
●脱肛泻血，秋深不效
用姜片置脐上，艾灸三壮，《千金》曰：灸随年壮。
龟尾（即长强穴，灸三壮）。
脱肛，乃肺气下陷，兼用补中益气汤数帖，效。久不瘥者，灸百会。
●阴肿
昆仑（灸三壮）。
〖戒逆针灸〗
（无病而先针灸曰逆）
小儿初生无病，不可针灸。如逆针灸，则动其五脏，因恐成痫，河洛关中，土地多寒，儿每成痉，生儿三日多逆，灸以防之。吴蜀地温，无此疾也。今人不分南北，灸之多有害者，不若任其自然，免致夭横也。
徐氏八法证治  ***************************
——凡治病先取公孙为主，次取各穴应之。
九种心疼，一切冷气：大陵、中脘、隐白。
痰涎隔闷，胸中隐痛：劳宫、间使、膻中。
气隔五噎，饮食不下：膻中、三里、太白。
脐腹胀满，食不消化：天枢、水分、内庭。
胁肋下痛，起止艰难：支沟、章门、阳陵泉。
泄泻不止，里急后重：下脘、天枢、照海。
胸中刺痛，隐隐不乐：内关、大陵、彧中。
两胁胀满，气攻疼痛：章门、阳陵泉、绝骨。
中满不快，翻胃吐食：中魁、中脘、太白。
胃脘停痰，口吐清水：巨阙、中脘、厉兑。
胃脘停食，疼刺不已：中脘、三里、解溪。
呕吐痰涎，眩晕：膻中、中魁、丰隆。
心疟，令人心内怔忡：百劳、心俞、神门。
脾疟，令人怕寒腹痛：脾俞、三里、商丘。
肝疟，令人色苍苍，恶寒发热：肝俞、绝骨、中封。
肺疟，令人心寒怕惊：列缺、合谷、肺俞。
肾疟，令人洒热，腰脊强痛：肾俞、大钟、申脉。
疟疾，大热不退：间使、百劳、绝骨。
疟疾，先寒后热：后溪、曲池、劳宫。
疟疾，先热后寒：百劳、曲池、绝骨。
疟疾，心胸疼痛：内关、大陵、上脘。
疟疾，头痛眩晕，吐痰不已：列缺、合谷、中脘。
疟疾，骨节酸疼：百劳、魄户、然谷。
疟疾，口渴不已：人中、间使、关冲。
胃疟，令人善饥不能食：胃俞、厉兑、大都。
胆疟，令人恶寒怕惊，卧不安：胆俞、期门、临泣。
黄疸，四肢俱肿，汗出染衣：百劳、腕骨、至阳、中脘、足三里。
黄疸，遍身皮肤、面目、小便俱黄：百劳、至阳、脾俞、腕骨、三里、隐白。
谷疸，食毕则心眩怫郁，遍体发黄：至阳、胃俞、腕骨、阴谷、三里、内庭。
酒疸，身目俱黄，心中痛，面发赤斑，小便赤黄：胆俞、至阳、腕骨、委中。
女劳疸，身目俱黄，发热恶寒，小便不利：至阳、肾俞、关元、然谷。
（以上诸症，俱足太阴经公孙为主。）
——凡治病先取内关为主，次取各穴应之。
中满不快，胃脘伤寒：大陵、胆中、中脘、三里。
中焦痞满，两胁刺痛：支沟、胆中、章门。
脾胃虚冷，呕吐不已：中脘、气海、内庭、公孙。
脾胃气虚，心腹胀满：水分、气海、三里、太白。
胁肋下疼，心脘刺痛：气海、阳陵泉、行间。
痞块不散，心中闷痛：大陵、中脘、三阴交。
食癥不散，人渐羸瘦：腕骨、脾俞、公孙。
食积血瘕，胸中隐痛：胃俞、气海、行间。
五积气块，血积血癖：膈俞、肝俞、大敦、照海。
脏腑虚冷，两胁疼痛：支沟、通里、章门、阳陵泉。
风壅气滞，心腹刺痛：风门、膻中、劳宫、三里。
大肠虚冷，脱肛不收：百会、命门、长强、承山。
大便艰难，用力脱肛：百会、支沟、照海。
脏毒，肿痛便血：膈俞、肝俞、长强、承山。
痔疾，肿痛：长强、合阳、委中。
五痫，口中吐沫：后溪、神门、心俞、鬼眼。
心性呆痴，悲泣不已：通里、后溪、神门、大钟。
心惊发狂，不识亲疏：少冲、十宣、心俞、中脘。
健忘易失，言语不纪：通里、少冲、心俞。
心气虚损，或歌或笑：灵道、通里、心俞。
心中惊悸，言语错乱：少海、少府、后溪、心俞。
心中虚惕，神思不安：通里、心俞、胆俞、乳根。
心惊，中风不省人事：百会、中冲、大敦。
心脏诸虚，怔忡惊悸：通里、阴郄、心俞。
心虚胆寒，四体颤掉：通里、胆俞、临泣。
（以上诸症，俱手厥阴经内关为主。）
——凡治病先取后溪为主，次取各穴应之。
手足挛急，屈伸艰难：曲池、尺泽、合谷、阳陵泉、行间。
手足俱颤，不能握物：行步、曲池、阳溪、腕骨、阳陵泉、绝骨、太冲、公孙。
颈项强痛，不能回顾：风府、风池、承浆。
两腮颊痛红肿：大迎、颊车、合谷。
咽喉闭塞，水粒不下：商阳、十宣、天突、照海。
双鹅风，喉闭不通：少商、十宣、金津、玉液。
单鹅风，喉中肿痛：关冲、合谷、天突。
偏正头风，两额角痛：临泣、丝竹空、太阳紫脉、合谷、列缺。
两眉角痛：头维、攒竹、阳白、印堂、合谷。
头目昏沉，太阳痛：头维、太阳紫脉、合谷。
头项拘急，引肩背痛：百会、承浆、肩井、中渚。
醉头风，呕吐不止，恶闻人言：百劳、合谷、列缺、涌泉。
眼赤肿，冲风泪下：临泣、攒竹、合谷、小骨空。
破伤风，因他事触发，浑身发热项强：太阳紫脉、合谷、十宣、大敦、行间。
（以上诸症，俱手太阳经后溪为主。）
——凡治病先取申脉为主，次取各穴应之。
腰背强，不可俯仰：膏肓俞、腰俞、委中。
肢节烦痛，牵引腰脚：肩髃、曲池、阳陵、昆仑。
中风，不省人事：百会、印堂、合谷、大敦、中冲。
中风不语：前顶、哑门、人中、合谷、少商。
中风，半身瘫痪：手三里、合谷、腕骨、风市、绝骨、三阴交、行间。
中风偏枯，疼痛无时：肩髃、曲池、太渊、三里、绝骨、昆仑。
中风，四肢麻痹不仁：肘髎、上廉、鱼际、风市、膝关、三阴交。
中风，手足瘙痒，不能握物：臑会、合谷、腕骨、风市、阳陵、行间。
中风，口眼㖞斜，牵连不已：人中、合谷、太渊、十宣、童子髎、颊车（针入一分，沿皮向下透地仓穴，右泻左㖞，左泻右）。
中风，口噤不开，言语謇涩：颊车、地仓、人中、合谷。
中风，角弓反张，眼目盲视：百会、百劳、合谷、曲池、十宣、阳陵泉、行间。
腰脊项背疼痛：人中、肩井、肾俞、委中。
腰痛起止艰难：膏肓、肾俞、委中、然谷。
手臂背生毒，名附骨疽：天府、曲池、委中。
手背生毒，名附筋发背：合谷、液门、中渚、外关。
足背生毒，名曰发背：委中、内庭、侠溪、行间。
鬓髭发毒：太阳、合谷、外关、太溪。
项脑攻疮：强间、百劳、合谷、委中。
背胛生痈：曲池、液门、外关、内关、十宣、委中、侠溪。
（以上诸症，俱足太阳经申脉为主。）
——凡治病，先取临泣为主，次取各穴应之。
足跗肿痛，久不能消：行间、申脉。
手足麻痹，不知痛痒：曲池、合谷、中渚、大陵、三里、太冲。
两手颤掉，不能握物：曲泽、合谷、中渚、腕骨。
手指拘挛，伸缩疼痛：手十指节握拳指尖（艾炷如小麦，灸五壮）、尺泽、阳溪、中渚。
足指拘挛，筋紧不开：足十指节握拳指尖（艾炷如小麦，灸五壮）、阳陵泉、丘墟、公孙。
足底发热，名曰湿热：合谷、京骨、涌泉。
足外踝红肿，名穿踝风：丘墟、昆仑、照海。
足跗发热，五指节痛：冲阳、侠溪、足十宣。
两手发热，五指疼痛：阳池、合谷、液门。
两膝红肿疼痛，名鹤膝风：风市、膝关、阳陵泉、行间。
手腕骨痛，名绕髁风：腕骨、大陵、太渊。
臂膊痛连肩背：肩井、曲池、中渚。
腰胯疼痛，寒疝之类：五枢、委中、三阴交。
腿胯疼痛，名腿叉风：环跳、委中、阳陵泉。
白虎历节风，疼痛：肩井、曲池、三里、合谷、委中、行间、天应（遇痛处针，强针出血）。
走注风，游走四肢痛：天应、曲池、三里、委中。
浮风，浑身瘙痒：百会、百劳、曲池、命门、太阳紫脉、风市、委中、血海、水分、气海。
头项红肿强痛：风池、风府、承浆、肩井。
肾虚腰痛，兴动艰难：脊中、肾俞、委中。
闪挫腰痛：脊中、肾俞、腰俞、委中。
虚损湿滞腰痛，行动无力：刺穴如前。
诸虚百损，四肢无力：百劳、膏肓俞、关元、尺泽、阳溪、中渚、足三里。
胁下肝积气块刺痛：支沟、大陵、中脘、章门、阳陵泉。
（以上诸症，俱足少阳经临泣为主。）
——凡治病先取外关为主，次取各穴应之。
臂膊红肿，肢节疼痛：肩髃、肘髎、腕骨。
手指节痛，不能伸屈：合谷、腕骨、阳谷、五虎。
足指节痛，不能行步：昆仑、内庭、太冲。
足内踝红肿痛（名绕踝风）：丘墟、临泣、昆仑、太溪。
五脏结热，吐血不已：膈俞、心俞、肺俞、脾俞、肝俞、肾俞。
六腑结热，血妄行不已：膈俞、胆俞、胃俞、三焦俞、大肠俞、小肠俞、膀胱俞。
鼻衄不止：少泽、膈俞、心俞、涌泉。
吐血，昏晕不省人事：膈俞、肝俞、通里、大敦。
虚损气逆，吐血不已：膏肓、膈俞、肝俞、丹田。
吐血衄血，阳乘于阴，血热妄行：膈俞、肝俞、中冲、三里、三阴交。
血寒亦吐，阴乘于阳，名心肺二经呕血：少商、神门、肺俞、心俞、膈俞、三阴交。
舌强难言，及生白苔：关冲、中冲、承浆、聚泉。
重舌肿胀，热极难言：十宣、海泉、金津、玉液。
舌吐不收，名曰阳强：少冲、神门、兑端、涌泉。
舌缩难言，名曰阴强：海泉、心俞、膻中。
口内生疮，名枯曹风：兑端、承浆、支沟、十宣。
唇吻裂破，出血干痛：关冲、少商、承浆。
项生瘰疬，绕颈起核，名曰蟠蛇疬：风池、缺盆、天井、肘尖、十宣。
瘰疬，延生胸前连腋下者，名瓜藤疬：肩井、膻中、支沟、大陵、阳陵泉。
左耳根肿核者，名蜂窝疬：翳风、颊车、合谷、后溪。
右耳根肿核者，名惠袋疬：翳风、肘尖、后溪。
耳根红肿痛：翳风、颊车、合谷。
颈项红肿不消，名曰项疽：风府、肩井、承浆。
目生翳膜，隐涩难开：睛明、鱼尾、合谷、肝俞。
风沿烂眼，迎风冷泪：攒竹、丝竹、二间、小骨空。
目风肿痛，胬肉攀睛：睛明、攒竹、和髎、肘尖、合谷、十宣、列缺、肝俞、委中、照海。
牙齿两颔肿痛：人中、合谷、吕细。
上片牙疼，及牙关不开：颊车、太渊、合谷、吕细。
下片牙疼，颊项红肿痛：承浆、阳溪、颊车、太溪。
耳聋，气痞疼痛：听会、翳风、肾俞、三里。
耳鸣，或痒或痛：客主人、听会、合谷。
目暴赤肿疼痛：攒竹、迎香、合谷。
雷头风晕，呕吐痰涎：百会、风门、太渊、中脘。
肾虚头痛，头重不举：百会、列缺、肾俞、太溪。
痰厥头晕，头目昏沉：百会、肝俞、大敦。
头项痛，名曰正头风：百会、上星、脑空、合谷、涌泉。
（以上诸症，俱手少阳经外关为主。）
——凡治病先取列缺为主，次取各穴应之。
鼻流臭涕名鼻渊：百会、上星、迎香、曲差、风门。
鼻生息肉，闭塞不通：迎香、上星、印堂、风门。
鼻塞不知香臭：上星、迎香、风门。
鼻流清涕，腠理不密，喷嚏不止：肺俞、太渊、神门、三里。
伤风，面赤发热，头疼：合谷、曲池、通里、绝骨。
伤风感寒，咳嗽胸满：风府、风门、合谷、膻中。
咳嗽寒痰，胸膈闭痛、肺俞、膻中、三里
久嗽不愈，咳唾血痰：太渊、风门、膻中。
哮喘气促，痰气壅盛：腧府、膻中、三里、丰隆。
哮喘气满，肺胀不得卧：风门、中府、俞府、膻中、太渊、三里。
吼喘，胸膈急痛：肺俞、天突、彧中、三里。
腹中肠痛，下痢不已：天枢、内庭、三阴交。
腹中寒痛，泄泻不止：中脘、天枢、关元、三阴交。
赤白痢疾，腹中冷痛：天枢、气海、外陵、水道、三里、三阴交。
胸前两乳红肿痛：少泽、大陵、膻中。
乳痈肿痛，小儿吹乳：少泽、中府、膻中、大敦。
妇女积痛，败血不止：膈俞、肝俞、肾俞、三阴交。
妇人血沥，乳汁不通：关冲、少泽、大陵、膻中。
乳头生疮，名妒（音石）乳：肩井、乳根、少泽。
胸中噎塞痛：大陵、内关、膻中、三里。
口内生疮，臭秽：人中、承浆、金津、玉液、合谷、十宣。
口气冲人，臭不可近：少冲、通里、金津、玉液、人中、十宣。
三焦极热，舌上生疮：关冲、外关、金津、玉液、人中、地仓、迎香。
冒暑大热，霍乱吐泻：百劳、中脘、合谷、曲池、十宣、委中、三里。
中暑，身热，小便不利：百劳、中脘、气海、阴谷、阴陵泉、委中。
小儿急惊风，手足搐搦：百会、印堂、人中、中冲、合谷、太冲、大敦。
小儿慢脾风，目直视，手足搐，口吐沫：百会、上星、人中、脾俞、大敦。
消渴等症，胃腑虚，斗食不能充饥（消脾）。肾脏竭，饮百杯不能止渴（消肾）。及房劳不称心意（消中），此谓三消也。乃土燥水消，不能克化，故成此病。
人中、关冲、脾俞、中脘、足三里、公孙（治食不充饥）、照海（治饮不止渴）、太溪（治房劳不称心）。
（以上诸症，俱手太阴经列缺为主。）
——凡治病先取照海为主，次取各穴应之。
小便淋涩不通：关冲、合谷、阴陵泉、三阴交。
小腹冷痛，小便频数：肾俞、气海、关元、三阴交。
膀胱七疝，奔豚等症：大陵、章门、丹田、阑门、三阴交、大敦、涌泉。
偏坠木肾，肿大如升：阑门、归来、曲泉、大敦、膀胱俞、三阴交、然谷、肾囊（横纹可灸七壮）。
乳弦疝气，冲心痛：带脉、大敦、涌泉、太溪。
小便淋血不止，阴器痛：阴谷、三阴交、涌泉。
遗精白浊，小便频数：白环俞、关元、太溪、三阴交。
夜梦鬼交，遗精不禁：心俞、肾俞、膏肓俞、中极、然谷。
老人虚损，手足转筋，不能举动：尺泽、合谷、阳陵泉、承山、临泣、太冲。
霍乱吐泻，手足转筋：尺泽、曲池、腕骨、三里、阳陵泉、承山、京骨。
寒湿脚气，发热大痛：委中、三阴交、太冲。
肾虚脚气，红肿，大热不退：血海、三阴交、气冲、委中、太溪、公孙。
干脚气，膝头及内踝五指疼痛：阴陵泉、三阴交、膝关、委中、绝骨。
浑身胀满，浮肿生水：合谷、曲池、气海、三里、三阴交、内庭、行间。
单腹蛊胀，气喘不息：膻中、气海、水分、三里、三阴交、行间。
胸腹胀大如盆：膻中、中脘、水分、三阴交。
面目四肢浮肿不退：人中、合谷、曲池、三里、三阴交、临泣。
妇人脾气，水血气，石蛊病：膻中、气海、支沟、三里、三阴交、水分（水）、行间（血）、公孙（气）、内庭（石）。
女人血分，单腹气喘：膻中、下脘、气海、三里、行间。
女人血气，劳倦，五心烦热，肢体皆痛，头目昏沉：百会、膏肓俞、肾俞、曲池、合谷、绝骨。
妇人虚损，形瘦，赤白带下：百劳、肾俞、关元、三阴交。
女人子宫久冷，不受胎孕：中极、子宫、三阴交。
经水正行，头晕，小腹痛：合谷、阳交、内庭。
室女月水不调，脐腹疼痛：肾俞、关元、三阴交。
妇人产难：合谷、三阴交、独阴。
难产，胎衣不下：合谷、三阴交、巨阙、独阴。
产后脐腹痛，恶露不已：膏肓俞、水分、关元、三阴交。
大便不通：阴陵泉、三阴交、申脉、太溪。
（以上诸症，俱足少阴经照海为主。）
八脉交会八穴歌  ***************************
（有图见卷三。○以下李仙槎著）
公孙为父通冲脉，内关母与阴维接。四经会合胃心胸，心脾有病治堪适。
头面颈项四肢风，后溪申脉当详核。二穴督脉阳跷通，兼属夫妻自和悦。
临泣称男带脉连，外关女与阳维一。气贯耳颊肩颈目，四肢风痛病如失。
若遇喉风脏病凶，客寻照海主列缺。列缺原来任脉通，阴跷照海本同辙。
八穴主客证治歌  ***************************
九种心疼延闷，结胸翻胃难停。胎衣不下血迷心，法泻公孙立应。积块坚横胁抢，心胸痞胀肠鸣。伤寒不解病深沉，疟疾内关可定。
手足背腰疼痛，中风不语痫癫。头眩眼肿项腮牵，且向后溪穴针。痈毒四肢麻木，耳聋身肿绵延。头疼鼻衄泪涟涟，申脉针时可痊。
中风手足不举，腿疼胁胀拘挛。头风咽肿项腮连，临泣亟须针砭。肢节肿疼膝冷，背胯内外筋牵。伤寒盗汗热难捐，主客外关有验。
痔疟便肿泄痢，吐红溺血欬痰。死胎不下膈中寒，列缺并医噎咽。喉塞便淋酒积，昏迷临产艰难。膈中气核并心烦，照海行针可散。

卷六·论治补遗  ——————————————————————————————————————————————————————————————————————————————————————————

中风论  ***************************
寸口脉浮而缓，浮则为风，缓则为虚，营缓则为亡血，卫缓则为中风。邪气中经，络脉空虚，贼邪不泻，或左或右，邪气反缓，正气即急，正气引邪，㖞僻不遂。邪在于络，肌肤不仁；邪在于经，即重不胜。邪入于腑，即不识人；邪入于脏，舌即难言，口吐涎。寸口脉浮而紧，紧则为寒，浮则为风，寒风相抟，邪在皮肤，则身痒而瘾疹。心气不足，邪气入中，则胸满而短气。（《金匮》原文，从《医宗金鉴》。）
喻嘉言曰：伤寒症太阳经之中风者，乃风寒暑湿之风，自外而入者也。真中风之风，乃人身自有之风，平素蕴蓄，而一旦内出者也。《素问》云：阳之气，以天地之疾风名之。可见真中风之病，乃人之数扰其阳所致，数扰其阳，惟房室一事为最，房室过勤，纵阴不走，而阳气则已动，动而不已，必渐积于空隙之所，而手微麻，足或微痹，舌或微蹇，风信已至，而扰其阳者方未已，一旦乘虚横发，与大块噫气，林木振响，黄沙蔽天，白浪翻海者，初无少异矣，其人安得不卒倒乎？迨至卒倒，而世医方引风寒暑湿之风为治，一误再误，外风入而与内风交煽，任凭躯伟体坚，经年不能少减，而成废人者比比，甚有不旬日而告毙矣，可胜悲哉！大法，风既自内而生，还须自内而熄，欲自内而熄，何物是熄风之药？养血乎？风亦与之俱养。补气乎？风亦与之俱补。实腠理乎？风亦与之俱实。将何所取耶？养血补气，自不可少，而实腠理之药，断不可用，进而求之于法，然后不患于无药也。盖天地间之风得雨则熄，所以《素问》又曰：阳之汗，以天地之雨名之。以雨治风，不言治而治在其中。以故内风之人，腠理断不可实，实则汗不能出也。气血不可不补，虚则不足供汗之用也。要使元气足以拒风于腠理之间，务如大病退后之人，饮汤则汗，食粥则汗，如此旬日，以听风之自熄，然后为当，其妙全在助阳而通血脉，不取驱风散邪为义。与荆、防、柴、葛之轻药绝不相干，世传以羌、防等药发散一食顷者，此但可治偶感之风耳，以治内风，不去百分之一，岂有经年累积之风，而取办一药，且仅攻皮肤之理哉？中风病多见于富贵之人，而贫贱绝少。贫贱之人，非无房室也，以其劳苦奔走，身中之气时为蒸动，才有微风，便从汗解。而富贵之人，身既安逸，内风已炽，尚图乘风纳凉、沐泉饮水以解其热，致阳气愈遏不舒，加以浓酒厚味之热，挟郁阳而为顽痰，阻塞经络，一旦卒然而中，漫不知病所由来，古今成方虽多，辨症全不清切，盍观平人饮醇食爆，积至无算，全不见其热者，阳气有权，默为运出耳。阳气遏郁无权，势必转蒸饮食之物为痰，痰与风相结，迨发之时，其体盛之人病反加重。盖体盛则阳多，阳多则风与痰俱多也。孰知其风为本，而痰为标耶；孰知其阳气为本，而风痰为标耶。风痰为标，可汗可吐，而或者见其昏迷舌蹇，以为邪入心脏，用牛黄清心之类，驱风散痰，致阳气愈遏，而成不治甚多。夫阳遏在内之人，脏腑有如火烙，平素喜生冷，临病又投金石，覆辙相寻，明哲罔悟，亦独何耶？阳气为本，势必绝欲而不更扰其阳，病根始拔。然而阳气素动，习惯渐近自然，多不乐于安养，风痰才得少息，往往思及欲事，略一举动，复从本及末，蔓而难图矣！古今无人深论及此，惟善保生者，见体中痰多风炽，无俟病发，预为绝欲可矣。
按：中风者，乃为风邪所中，卒倒无知之症。西北气寒有之，东南无。中风者，此惟中气虚惫，故肝风内煽。东垣主虚是也，虚则无根之火发焉，逆上之痰生焉。河间主火，丹溪主痰是也，其卒倒痰壅，皆与真中风相似，故曰类中，但无六经形症为异耳。如牙关紧闭，两手握固者，乃邪气闭塞于外，元气犹存，宜与开关利窍治法。至若口开为心绝，眼闭为肝绝，手撒为脾绝，遗尿为肾绝，鼻鼾为肺绝，此五脏气脱也。心绝者，不过一时死，更有发直头摇，吐沫面赤，汗出如珠者，皆不治矣。间有中气者，为七情所伤，气厥无痰，宜用苏合香丸灌之。
风湿  ***************************
风者，百病之长，其变无常。其中人也，风则上先受之，湿则下先受之，俱从太阳膀胱经而入。风伤其卫，湿流关节，邪相搏击，故显汗出恶风，短气发热，头痛骨节烦疼，身重微肿等症。此固宜从汗解，第取汗，贵徐不贵骤，骤则风去湿存，徐则风湿俱去也。其有不可发汗者，缘风湿相抟，多夹阳虚，阳虚即不可汗，但可用辛热气壮之药扶阳逐湿而已。凡见短气，虽为邪阻其正，当虑胸中阳虚。凡见汗出微喘，虽为肺气感邪，当虑真阳欲脱。
痉病  ***************************
病者身热足寒，颈项强急，恶寒，时头热，面赤目赤，头摇口噤，背反张者，痉病也。（详在《金匮》。）
外感六淫之邪，由太阳而传六经，邪不尽传即不已，故三阳三阴皆足致痉。如太阳之传阳明，项背几几，少阳之颈项强，是知三阳皆有痉矣。海藏谓三阳、太阴皆病痉，独不及少阴、厥阴。云背反张属太阳；低头视下，手足牵引，肘膝相构，属阳明；或左或右，一目牵斜，一手搐搦，属少阳；发热，脉沉细，腹痛，属太阴。以防风当归汤治太阳、阳明发汗过多而致痉者；以柴胡加防风汤治少阳汗后不解，寒热往来而成痉者。虽不及少阴、厥阴，然其制附子散、桂心白术汤、附子防风散，意原有在，观其白术汤下云：上解三阳，下解太阴。一种苦心，无非谓传入少阴、厥阴必成死证耳。讵知传经之邪，如风雨之来，而画地以限其不至，岂可得乎？《灵枢》谓：足少阴之经筋循脊内，侠膂，上至项，与足太阳筋合。其病在此，为主痫瘈及痉，在外，阳病者不能俯；在内，阴病者不能仰。是则足少阴之脏，与足太阳之腑，两相联络，而以不能俯者，知为太阳主外，不能仰者，知为少阴主内，其辨精矣。仲景之以头强脊强不能俯者，指为太阳之痉，原以该三阳也；而其以身蜷足蜷不能仰者，指为少阴之痉，以该三阴也。痉证之属三阴者，及阳症阴脉者，皆不可救。其证目正圆，及戴眼者，不治。所以仲景但论三阳治法，而不及三阴也。
小儿之体脆神怯，不耐外感壮热，多成痉病，后世妄以惊风立名，实则指痉病之头摇手劲者，为惊风之抽掣；指痉病之卒口噤、脚挛急者，为惊风之搐搦；指痉病之背反张者，为惊风之角弓反张。妄投镇惊之药，勾引外邪深入脏腑，千中千死。又如新产妇人，血舍空虚，外风袭入而成痉病，仲景谓新产亡血虚，多汗出，喜中风，故为病痉，宜从血舍驱风。若称产后惊风，妄投汤药，亦千中千死也。
痫病  ***************************
（即风癫）
风癫者，由气血虚，邪入于阴经故也。又人在胎，其母卒大惊，精气并居，令子发痫，其发则仆地吐涎沫，无所觉是也。
癫狂痴呆  ***************************
凡狂病多因于火，此或以谋为失志，或以思虑郁结，屈无所伸，怒无所泄，以致肝胆气逆，木火合邪，是诚东方实症也。此其邪乘于心，则为神魂不守；邪乘于胃，则为暴横刚强。故当以治火为先，而或痰或气，察其甚而兼治之。
癫病多由痰气，凡气有所逆，痰有所滞，皆能壅闭经络，格塞心窍，故发则眩晕僵仆，口眼相引，目睛上视，手足搐搦，腰脊强直，食顷乃苏。此其倏病倏已者，正由气之倏逆倏顺也，故当察痰察气，因其甚者，而先治之。
凡平素无痰，而或以郁结不遂，思疑惊恐，而渐致痴呆，言辞颠倒，举动不经，或多汗，或善愁，其症则千奇万状，无所不至，脉必或弦、或数、或大、或小，变易不常，此其逆气在心。有可愈者，有不可愈者，在乎胃气、元气之强弱，待时而复，非可急也。
小儿无狂症，惟病癫者常有之。凡小儿之病，有从胎气而得者，有从生后受惊而得者。盖小儿神气尚弱，惊则肝胆夺气，而神不守舍，舍空则正气不能主，而痰邪足以乱之。故凡治小儿之惊痫，必须先审正气，然后察其病邪，酌宜治之。
邪热攻心则自笑，用止笑散。
黄连　生地　麦冬　犀角　丹砂　甘草
水煎，和童便服。
笑不休，心火盛也。用金花汤。
黄连　黄芩　黄柏　栀子（炒）　制半夏
水煎，和竹沥、姜汁服。
厥症辨  ***************************
李惺庵曰：暴死者，卒然而倒，其因甚多，详于诸症，今复类举者，欲仓卒之际，辨症显然耳。如暴仆，口噤吐涎，身温体暖，脉虚者，中风也，二陈汤加天麻、钩藤。如腹痛，额黑，手足收引，脉来沉迟，无气以息，中寒也，急灸关元，服理中、四逆汤。有本于阴虚，复遇暑途，饥困劳役，暴仆昏绝者，此暑邪乘虚而犯神明之府，生脉散加香薷。如有痰声者，名曰痰厥，此虚阳载痰上升也，四君子加竹沥、姜汁，不可用二陈燥痰之剂。如行立之间，暴眩仆绝，喉无痰声，身无邪热者，此阴虚而阳暴绝也，独参汤。如暴怒卒倒，身冷无涎污者，名曰气厥，四磨汤，重者姜汤调苏合香丸。如食后着寒、着气而暴死者，名曰食厥，二陈汤探吐之，小儿多有此症。有大怒载血瘀于心胸而暴死者，名曰血升，宜逐瘀行血，妇人产后，经行偶着恚怒多有之。如感臭秽瘴毒暴死者，名曰中恶，视膝腕内有红筋，刺出紫血，或刺十指头出血，候醒，以藿香正气散调之。或探丧入庙，或入无人之室，或造天地坛场归来，暴绝，面赤不语者，名曰尸厥，进药即死，宜移病人东首焚香，北面礼拜，更宜醋炭熏鼻。有伤寒新瘥，与妇人交，忽患少腹急痛，外肾搐缩而黑，喘急冷汗自出，名曰脱元；有因大吐大泻后，卒然四肢厥冷，不省人事，名曰脱阳，俱宜急以葱白紧缚放脐上，以艾火灸之，使热气入腹，后以参附姜汤救之，汗止喘息为可治，迟则无及矣。有男女交接而死者，男子名走阳，女子名脱阴，男虽死阳事犹然不倒，女虽死阴户犹然不闭。有梦中脱泄死者，其阳必举，阴必泄，尸容尚带喜笑，为可证也，皆在不救。
伤寒论  ***************************
太阳病，头痛，至七日以上自愈者，以行其经尽故也。若欲再作经者，针足阳明，使经不传，则愈。（七日，太阳一经行尽之期，而日再作经者，太阳过经不解，复病阳明，而为并病也，当刺足阳明之厉兑、陷谷、冲阳等穴。如太阳病脉浮头痛，刺腕骨、京骨；头疼恶寒发热，刺合谷，以解太阳之余邪也。）
太阳病，初服桂枝汤，反烦不解者，先刺风池、风府，却与桂枝汤则愈。（风邪不仅在卫，而在太阳之经，故刺之以解其结。）
阳明病，（脉长，身热目疼，鼻干，不得卧。）下血谵语者，此为热入血室，但头汗出者，刺期门。（阳明热盛，侵及血室，血室不藏，溢出前阴，故下血。刺期门，则中焦营气之结滞易散。）妇人中风，发热恶寒，经水适来，得之七八日，热除而脉迟，胸胁下满，如结胸状，谵语者，此为热入血室也，当刺期门，随其实而泻之。（热入血室，属阳明经，男女皆有之。）
太阳少阳并病，脉弦，头项强痛，或眩冒，时如结胸，心下痞硬，当刺大椎、肺俞、肝俞，（肺主气，肝主血，此调其气血也。）慎不可发汗，发汗则谵语。若谵语不止，当刺期门。
少阴病，（脉沉口燥，舌干而渴。）吐利，手足不逆冷反发热者，不死。脉不至者，灸少阴七壮。（灸太溪、复溜，能还大脉。若太溪脉绝，则死矣。）
伤寒六七日，脉微，手足厥冷，烦躁，灸厥阴厥不还者，死。（按：《聚英》云，伤寒，烦躁者，灸厥阴俞，即太冲穴。）
病者手足厥冷，言我不结胸，小腹满，按之痛者，此冷结在膀胱关元也。（灸关元穴。）
下利，手足逆冷无脉者灸之。（少阴经太溪，任脉气海、丹田，各灸七壮，可救万一。）不温，若脉不还，反微喘者，死。下利后，脉绝，手足厥逆，晬时脉还，手足温者，生；脉不还者，死。
伤寒腹满，谵语，寸口脉浮而紧，此肝乘脾也，名曰纵，刺期门。伤寒发汗，啬啬恶寒，大渴欲饮水，其腹必满，此肝乘肺也，名曰横，刺期门。（肝乘脾，曰纵者，放纵不收，克其所胜，其病难愈。肝乘肺，曰横者，木反乘金，横犯其所不胜，其病易安，刺期门，皆所以泄肝之盛气也。）
伤寒温病热病说  ***************************
伤寒，以病因而为病名者也。温病、热病，以天时与病形而为病名者也。由三者皆起于感寒，或者通以伤寒称之。夫伤寒即发于天令寒冷之时，而寒邪在表，闭其腠理，有恶风恶寒之症者，因风寒在表，表气受伤也。温病、热病，后发于天令暄热之时，怫热自内达外，郁其腠理，无寒在表，故无恶风恶寒之症。其有恶风恶寒之症者，重有风寒新中，而表气亦受伤故也。伤寒汗下不愈而过经者亦温病也，温病之脉行在诸经，随其经之所在而取之。
大头瘟  ***************************
大头瘟者，足阳明邪热太甚，恣实少阳相火而为之炽，多在少阳，或在阳明，或传太阳，视其肿势在何部分，随经取之。湿热为肿，火盛则痛，此邪见于头，多在两耳前后，以先出为主病也，治之不宜药速，速则过其病，所谓上热未除，中寒复生，况头乃空虚之部分，邪着空虚，无所不至，治法当先缓而后急。先缓者，用药性味俱缓，更缓服，以浸渍无形之邪也。后急者，谓缓剂泻，邪入于中，已到阴部，染于有形质之所，若不速去，则损阴也，此却为客邪当急去之也。假令少阳、阳明为病，少阳为邪，出于耳前后也；阳明为邪者，首大肿也。先以黄芩、黄连、甘草，通炒过，煎汤，少少不住服。或剂毕，再用大黄煨，牛蒡子炒香，煎成去滓，纳芒硝，俱各等分，亦时时呷之，得微利。及邪气已，只服前药，如不已，再依前次第服之，取大便利，邪已即止。如阳明渴者，加石膏；少阳渴者，加瓜蒌根。阳明行经，升麻、芍药、葛根；太阳行经，羌活、防风之类。
暑风  ***************************
中暑，卒倒无知，名曰暑风。大率有虚实两途，实者，痰之实也，平素积痰，充满经络，一旦感召暑湿，痰阻其气，卒倒流涎，此湿暍合病，最剧者也，宜先吐其痰，后清其暑，犹易为也。虚者，阳之虚也，平素阳气衰微不振，阴寒久已用事，一旦感召盛暑，邪凑其虚，此湿暍病之得自虚寒者也，宜回阳药中兼清其暑，最难为也。
按：《金匮》中热、中暍，皆暑病之称，而病有不同。洁古曰：中暑者，阴症中热者，阳症以中暑，由任性纳凉，阳气为阴邪所遏。其病发热头痛，恶寒，无汗。（身形拘急酸疼，宜解表佐以清暑。）（中热由日中）劳役，身冒暑热，头痛壮热，大渴引饮，烦躁汗泄，懒动，及腹痛水泻，恶心，此热伤（气），（肺与大肠受之，宜凉解暑毒。）今以卒倒、手足搐搦名暑风，乃夏月火盛灼金，致木旺生风，脾土受邪，不可以风药误治。手足逆冷名暑厥，大概时令之火，郁极于内，不得伸越所致，《入门》曰暑厥，即暑暍病兼手足厥冷也。
呕吐哕  ***************************
《灵枢·口问篇》：岐伯曰：谷入于胃，胃气上注于肺，今有故寒气与新谷气，俱还入于胃，新故相乱，真邪相攻，气并相逆，复出于胃，故为哕。○肺主为哕，取手太阴（太渊）、足少阴（俞府、石关）。
呕即吐之类，但吐而无物者，曰呕。呕而有物者，曰吐。腹胀嗳气，曰噫，噫者，饱食之息，即嗳气也。呃呃连声，曰哕，今以呃逆名之。中焦呃逆，其声轻而短，水谷为病也。下焦呃逆，其声恶而长，虚邪相搏也。
噎隔  ***************************
噎枯在上，咽喉壅塞，饮虽可入，食不能下。隔枯在下，胸臆痞闷，食虽可入，至胃复出，或食下而眼白口开，气不能顺，或食入而当心刺痛，须臾吐出，食出痛止。
五隔五噎，由喜怒太过，七情伤于脾胃，郁而生痰，痰与气搏，升而不降，饮食不下。盖留于咽嗌者，则成五噎；结于胃膈者，则为五隔。（思、忧、喜、怒、悲。）其病令人胸膈痞闷，呕逆噎塞，妨碍饮食。治法宜调阴阳，化痰下气，阴阳平匀，气顺痰下，则病无由作矣。
按：七情所伤，痰与气搏，故食不下。若瘀血阻碍，则食下作痛，或反胃而吐出，总由脾胃虚伤，血液枯槁，不能运化五谷，膈间受病，故通名为膈也。
虚痨  ***************************
积虚成损，积损成痨，经年不愈，谓之久虚，有五劳、六极、七伤之分。五劳应五脏，曲运神机则劳心，尽力谋虑则劳肝，意外过思则劳脾，预事而忧则劳肺，矜持志节则劳肾。六极应六腑，血极则面枯、发落、善忘，筋极则拘挛转筋、爪黯甲痛，肉极则体瘦肉削、倦怠嗜卧，气极则喘嗽少气、皮枯毛焦，骨极则面垢齿浮、腰酸脊痛，精极则目暗耳鸣、遗溺茎弱。七伤者，推原劳极之由，如久视伤血，久卧伤气，久坐伤肉，久立伤骨，久行伤筋，房劳思虑伤心肾。心主血，肾主精，精竭血燥，气衰火旺，蒸疰日久，则痨生焉。
痨瘵既久，元气必伤，热毒痰瘀，变幻生虫。在肝为毛虫，食人筋膜；在心为羽虫，食人血脉；在脾为裸虫，食人肌肉；在肺为介虫，食人肤膏；在肾为鳞虫，食人骨髓。其症蒸热咳嗽，胸闷背痛，两目不明，四肢无力，腰膝酸疼，卧不能寐，或面色㿠白，或两颊时红，常怀忿怒，梦与鬼交。若虫蚀肺系，咯血吐痰，喉疮声哑，思食无厌，皮枯毛落，良可悲悯，惟补虚扶元，杀虫以绝其根，纵不获生，可绝其传疰也。验病法，用乳香焚熏病者之手，令其仰掌，以帛覆之，熏之良久，手背生毛，长至寸许，白而黄者可治，红者则难，青黑者死。若熏之良久无毛者，非传尸也。
初服黑虎丹
下诸痨虫，从大便中出。
真牛黄　阿魏（各一钱）　真雷丸　南木香（各五钱）　雄鸡肫皮（洗净，炙干，二钱）
共研细末，用使君子（去壳）研末二两，加前药七钱，将飞罗白面打糊丸如梧子大，听用。
次服小红丸
锦纹大黄（为末，一两），加前药末七钱，炼蜜丸如黍米大，外用朱砂为衣，听用。
三服打虫化积丸
大黄（为末，五两五钱）　槟榔（三两）　黑丑（头末，三两五钱）
用面糊丸如梧子大，听用。
初服起，于四更时，用砂糖水化吞黑虎丹，若壮盛者服二钱五分，虚弱者服二钱；二次五更时，服小红丸，白糖水化吞，如壮盛者服四十丸，虚弱者服三十五丸；三次天明，服化积丸，用片糖化水吞之，壮盛者服三钱五分，虚弱者服三钱。虫下为验，视其虫黄白者治，青黑者不治。如无虫，过二三日再服，至若收功，常服地黄丸补其血气。如服后泻不止者，宜服异功散。
咳血吐血  ***************************
咳血少痰，亦名干嗽；嗽血多痰，随嗽而出，此皆肺受热邪也。吐血者，逐口吐出。呕血者，骤然上出。咯血与咳血相似，然失血于口，有咽喉之异。盖咽为胃之上窍，喉为肺之上窍，呕血、咯血出于咽，咳血、嗽血出于喉。而血动之由，惟火惟气耳，火盛则血逼而妄行，气逆则血乱而妄行。凡偶有所伤，而根本未摇者易治；若元气大虚，真阴不守，乃为劳损之症。
凡失血等症，见喘满咳嗽，及左右腔膈间有隐隐胀痛者，病在肺。胸膈膻中之间，觉有牵痛如缕如丝，或懊憹嘈杂，有不可名状者，病在心主包络。胸腹膨膨，不知饥饱，食饮无味，多涎沫者，病在脾。胁肋牵痛，或躁扰喘息不宁，往来寒热者，病在肝。气短似喘，声哑不出，骨蒸盗汗，咽干喉痛，动气忡忡者，病在肾。大呕大吐，烦渴头痛，大热不得卧者，病在胃。肺病宜清降，不宜升浮。心病宜养营，不宜耗散。脾病宜温中，不宜酸寒。肝病或宜疏利，或宜甘缓，不宜秘滞。肾病宜壮水，宜滋阴，不宜香燥克伐。胃病或宜大泻，或宜大补，当察兼证、虚实而治之。
肺痿肺痈  ***************************
肺痿之病，或从汗出，或从呕吐，或从消渴，小便利数，或从便难，又被快药下利，重亡津液，故得之。寸口脉数，其人咳，口中反有浊唾涎沫。若口中辟辟燥，咳即胸中隐隐痛，脉滑数，为肺痈，咳吐脓血。脉数虚者为肺痿，数实者为肺痈。
肺痿者，其积渐，已非一日，其寒热，不只一端，总由胃中津液不输于肺，肺失所养，转枯转燥，然后成之，于是肺火日炽，肺热日深，肺中小管日窒，咳声以渐不扬，胸中脂膜日，咳痰艰于上出，行动数武，气即喘鸣。大要生胃津，润肺燥，下逆气，开积痰，止浊唾，补真气以通肺之小管，散火热以复肺之清肃。然肺虽燥而多不渴，勿以其不渴而用燥热之药。肺痿咳唾，咽燥欲饮水者自愈。肺痿，六脉沉涩而急，或细数无神，脉口皮肤枯干，而气息粗者，死。
寸口脉浮而数，浮则为风，数则为热，浮则汗出，数则畏寒。风中于卫，呼气不入，热过于营，吸而不出，风伤皮毛，热伤血脉。风舍于肺，其人则咳，口干喘满，咽燥不渴，时唾浊沫，时时振寒，热之所过，血为之凝滞，蓄结痈脓，吐如米粥。始萌可救，脓成则死。（《金匮》原文，作脉微而数。）
肺痈由五脏蕴崇之火，与胃中停蓄之热，上乘乎肺，肺受火热熏灼，即血为之凝。血凝，即痰为之裹，遂成小痈，所结之形日长，则肺日胀，而胁骨日昂，乃至咳声频并，浊痰如胶，发热畏寒，日晡尤甚，面红鼻燥，胸生甲错。《金匮》治法最精，全在未成脓之先，今人误作虚劳治之，迨至血化为脓，肺叶朽坏，倾囊吐出，始识其症，嗟无及矣！间有痈小气壮，胃强善食，其脓不从口出，或顺趣肛门，或旁穿胁肋，仍可得生，然不过十中二三耳。
肺痈初起，疑似未真，用生大豆绞浆饮之，不觉腥气者是也。咳则胸胁微痛，痛在右畔肺之长叶，而坐卧得宁，形色如常，便溺自调者，可治。若溃后大热不止，时时恶寒，胸中隐痛，痛在左畔肺之短叶，此金气虚，溃后再难平复。而喘汗面赤，脓痰腥秽不已者，难治。若喘鸣不休，咯吐脓血，滃臭异常，正气大败，而不知痛，不得卧，爪甲紫而带弯，手掌如枯树皮，颧红唇反，声哑鼻煽者，不治。《金匮》论脉滑数为肺痈，滑数者，已成之脉。又云浮而数，浮数者，初起之因也。大抵初起，脉不宜数大，溃后忌短涩。脉缓滑，面白者，生；脉弦急，面赤者，死。
头痛  ***************************
头为天象，六腑清阳之气，五脏精华之血，皆会于此。天气六淫之邪，人气五贼之逆，皆能相害，或蒙蔽其清明，或壅遏其经隧，与正气相搏，郁而成热，脉涩而痛。若邪气稽留，脉满而气血乱，则痛乃甚，此实痛也。寒湿所侵，真气虚弱，虽不相搏成热，然邪客于脉外，则血涩脉寒，卷缩紧急，引小络而痛，得温则痛减，此虚痛也。因风痛者，抽掣恶风；因热痛者，烦心恶热；因湿痛者，头重，天阴转甚；因痰痛者，昏重，愦愦欲吐；因寒痛者，绌急而恶寒战栗；气虚痛者，恶劳动，其脉大；血虚痛者，善惊惕，其脉芤。头痛自有多因，而古方每用风药者，高巅之上，惟风可到，味之薄者，阴中之阳，自地升天者也。在风寒湿者，固为正用，即虚与热者，亦假引经。
医书多分头痛、头风为二门，然一病也。浅而暴者名头痛，深而久者名头风。头风必害眼者，经所谓东风生于春，病在肝，目者肝之窍，肝风动，则邪害空窍也。
久头痛而略感风寒便发，须重绵包裹者，此属郁热。盖本热而标寒也，因其本有郁热，毛窍长疏，故风寒易入，束其内热，闭逆为痛，惟泻火凉血，佐以辛温散表。
头痛虽各经皆有火证，阳明为最，正以阳明胃火盛于头面，而直达头维，故其痛必甚，脉必洪，多内热口渴，其或头脑振振痛而兼胀，绝无表邪者，必火邪也，白虎汤加生地、麦冬、木通、泽泻，他经则芍药、花粉、芩、连、知、柏、龙胆、栀子择用之。但治火不宜佐以升散，盖外邪之火，可散而去，内郁之火，得升愈炽矣。
头眩  ***************************
头眩目花，身转耳聋，如立舟车之上，起则欲倒，此虚极乘寒也。或七情郁而生痰动火，随气上厥，此七情致虚也。酒色过度，肾虚不能纳气归元，使气逆奔而上，此气虚也。吐衄崩后，或产后失血，脾虚不能收摄营气，使诸血失道妄行，此血虚眩晕也。
一有每遇风寒，即发眩晕不省，冷汗时流者，名曰郁冒，亦名血厥，妇人多有之，宜白薇汤。
白薇　当归（各一两）　人参　甘草（各一钱）
分为五服，水煎。
止眩汤
治头眩疼，恐畏胸满。
茯神（一钱）　远志　防风　细辛　白术　前胡　人参　桂心　熟地　甘菊（各七分）　枳壳（五分）
清阳汤
治目眩梦斗，恐惧色变，此属胆虚。
防风（一钱）　人参（七分）　细辛　川芎　甘草　茯苓　独活　前胡（各五分）
目疾  ***************************
张子和曰：圣人虽言目得血而能视，然血亦有太过不及也。太过则目壅塞而发痛，不及则目耗竭而失明，故少年之人多太过，年老之人多不及，但年老之人间有太过者，不可不察也。夫目之内眦，足太阳经所起，血多气少。目之锐眦，足少阳经，血少气多。目之上纲，手太阳经，亦血多气少。目之下纲，足阳明经，血气俱多，然阳明经起于目两旁，交额之中，与太阳、少阳俱会于目，惟足厥阴经连于目系而已。故血太过者，太阳、阳明之实也；血不及者，厥阴之虚也。刺太阳、阳明出血则愈明，刺少阳出血则愈昏。要知无使太过不及，以血养目而已。凡血太多则溢，太少则枯，人热则血行疾而多，寒则血行迟而少，此常理也。目者，肝之外候也，肝主血，在五行属木，木之为物，太茂则蔽密，太衰则枯瘁矣。夫目五轮，乃五脏六腑之精华，宗脉之所聚，其白睛属肺，曰气轮；两胞属脾，曰肉轮；两眦属心，曰血轮；瞳神属肾，曰水轮；乌珠属肝，曰风轮。气轮病赤，火乘肺也；肉轮赤肿，火乘脾也。黑水（即瞳神）神光（即乌珠）被翳，火乘肝与肾也；赤脉贯目涩痛，心火甚也。凡目暴赤肿痛，羞明隐涩，泪出不止，暴寒目瞒，皆大热之所为也。（此言目病皆因火邪，然有阴虚冷泪、昏眇脱阳等症。）外障者，乃睛外为云翳所遮，多由赤痛而成，或为攀睛，或为胬肉，治以宽中开郁、顺气清痰、滋阴降火、补肾疏风为主，外视其翳色从何经来而刺之。盖目之为病，肝热则昏暗，心热则烦痛，风湿则痒，血少则涩，肾虚则睛损，甚则陷突，微则翳膜矣。
内障之病，无眵泪、痛痒、羞明、紧涩之症，但有如薄纱笼者，有如雾露中者，有如见黑花者，有如见飞蝇者，有如见悬珠者，然其二目光明同于无病者，最难分别，惟目珠不动，微可辨耳。徐彦纯曰：内障乃瞳神黑小，神光昏昧也。《纲目》谓：其有翳在黑睛内，遮瞳子。《龙木论》曰：有脑脂流下作翳，有肝风冲上作翳，（此足太阳、厥阴之邪。）刺天柱、风府、通里、太冲等穴。又有用金针于黑眼内拨去云翳，能使顷刻复明。夫目属肝，肝主怒，怒则火动生痰，痰火阻隔肝胆脉道，则通光之窍遂蔽，是以二目昏朦如烟如雾，目既昏花，逾生郁闷，故云久病生郁，久郁生病。不达此理者，惟以补肝肾药投之，其肝胆脉道之邪气，逾甚逾蔽，致目日昏，必究其肝肾，果无邪而虚，则以补剂投之。倘正气虚而邪气有余，先驱其邪气，而后补其正气，斯无助邪害正之弊。
眼之为病，在腑为表，当除风散热；在脏为里，当养血安神。暴发者为表，易治；久病者为里，难疗。如男子先伤左目，而右目屡发，定不可保；女先伤右目，而左目屡发，亦不能救。必须观人老少壮弱为主，先将难易预定，如瞳神凸凹者不治，青绿白色者不治，纯黑者不治，睛少光彩者不治，此老人及血衰之症。若翳障如半月之状，亦难治之。若睛圆不损，不论星多少、翳厚薄，皆可治之。翳怕光滑，星怕在瞳神，总宜翳障轻薄，星点细小。若遇翳障未尽，不可用刀割，盖目得血而能视，刀割则伤血。翳膜生自肝火，不可以火灸，惟服药于先，兼用点药，则病渐退而不复发也。
凡眼上午不疼，下午大痛，是虚热也；上午大痛，下午不疼，是实热也。眼泪多者是虚热，少者是实热也。
眼有翳膜，渐渐遮睛，不痛不疼，冷也；有疼痛者，热也。
眼内膜翳带白色，冷也；眼膜带红色者，热也。
眼淡白红者是虚热也。
太元真人进还睛丸表  ***************************
伏以医有神圣巧工之妙，人不可不知；药有温凉寒热之性，医不可不辨。昔黄帝尝百药而制本草，叔和察六脉而烛病原，所以扶世道而救民命者，良有在也，上古之人，咸臻寿考。况世之最贵者，莫贵于人；人之最贵者，莫贵于目。夫目者，五脏六腑之精华，百骸九窍之至宝，洞观万物，朗视四方，皎洁如珠，包含天地，内连肝胆，外应睛瞳，窍虽开于肝门，瞳乃属于肾脏。肾属北方壬癸水，心属南方丙丁火，心肾不和，水火交战，则血气停留不散，胆损肝虚，定然眼中受病。凡疗眼疾，须补肾元，次修肝木。肝乃肾之苗，肾乃肝之本，修肝则神魂安静，补肾则精魄安和，眼目自然明朗。譬如种木当在修根，根壮则枝叶茂盛，根损则花叶凋零。且如黑睛属肾，肾虚则眼泪下流；窍门通肝，肝风则冷泪常出；白睛属肺，肺热则赤脉系白轮；上下睑属脾，脾风则拳毛倒睫；大小眦属心，心热则攀睛胬肉。眼有五轮，外应五行，木火土金水；内应五脏，肝心脾肺肾。五轮者，风血肉气水；八廓者，天地水火风雷山泽。目有病患，须究根源，勿用庸医，妄行钩割。夫人好施丹药，脾胃损伤，终夜忧思，精神耗惫，或胆中受热，或肺上受寒，或食五辛太多，或纵七情过甚，或观星望月，或近火冲烟，故使三焦受热，致令两目失明，或迎风多泪，或视物如烟，或观空中如云雾，或视太阳如浊水。五脏虚耗，夜梦鬼交，眼前如见黑花绕乱，黑轮常如白雾昏朦，臣窃悯之，陛下戒之。今按本草制成仙方，能养性安神，搜风明目，却热除邪，修肝补肾，虽远年内障而可明，治近日赤肿而即去，药共二十九味，名曰还睛丸，修之奇异，有君臣佐使之功，制不寻常，有蒸炮剉炼之妙，不问老幼阴阳，即见光明清白，恭惟皇帝陛下，修凝道德，摄养精神，端居九重之中，明鉴万里之外，固不赖于此药，亦可保于未然，伏愿普颁百姓，请尝试之，俯赐群臣，必臻捷效，臣无任瞻天仰圣，激切诚虔之至，谨录其方，随表拜进以闻。
还睛丸方
人参　茯苓　山药（各一两五钱）　熟地　生地　麦冬（去心，焙）　天冬（去心，焙。各三两）　犀角（锉细末）　防风（各八钱）　川芎　黄连　五味子　甘草（炒。各七钱）　杏仁　石斛　枸杞子　牛膝（酒洗，炒）　羚羊角　菊花　菟丝子　青葙子　蒺藜（杵去刺，炒）　枳壳　草决明　肉苁蓉　杜仲（酒洗，炒）　当归（酒洗）　黄柏（酒洗，炒。各一两）　知母（酒炒，二两）
（上为细末，炼蜜为丸如桐子大，每服四五十丸，空心盐汤下。○一方无后五味，名固本还睛丸。）
耳病  ***************************
肾开窍于耳，而能听声者，肺也，因肺主气，一身之气贯于耳也。凡治耳聋，必先调气开郁。宗脉虚，而风邪乘之，气否不宣，是为风聋，内必作痒，或兼头痛。厥气搏于耳，是为厥聋，否塞不通，必兼眩晕。劳伤血气，淫欲斫丧，憔悴昏愦，是为劳聋，有能将息得宜，其聋自轻。如日就疲劳，则为久聋。厚味动胃火，左右俱聋，忿怒动胆火，则左聋，色欲动相火，则右聋。
耳疮属三焦经，若发热炊痛，风热所致；若内热痒痛，兼肝经血热也。
耵耳者，风热搏之，津液结塞成核，能令暴聋，宜四物加羌活、防风、柴胡、黄芩、连翘、玄参。
聤耳由气郁生痰，内火攻冲，生疮形似赤肉，或出脓水，宜二陈加玄参、花粉、黄芩、山栀、连翘、蔓荆子、柴胡。
耳衄，耳中出血也。左关脉弦数者，为少阳经火，宜柴胡清肝散；尺脉或躁或弱者，少阴经虚，宜六味地黄丸。
鼻病  ***************************
鼻受天气，故曰天牝，乃宗气之道，心肺之门户。心肺有病，则气息不利，其经络所至，专属阳明，自山根以上，则连太阳督脉以通于脑。风寒外感，则气壅热郁，清浊溷乱。热微，鼻流清涕为鼽；热重，鼻流浊涕为渊；或流臭黄水，又名脑漏；胃中食积，热痰流注肺中，令浊气凝结而生瘜肉，塞滞鼻中，又名鼻齆（音瓮）。外感者，治宜辛散；内火上炎，治宜清凉。又鼽渊、疮痔久不愈者，非心血亏，则肾水少，养血而火自降，补肾而金自清。鼻塞久者，亦有内伤肺胃，清气不能上升，非尽外感也。
衄血必自山根以上，睛明之次而来。冲脉为十二经之血海，附于阳明，大抵七情劳伤、阴虚火动，血从经络直犯清道而出于鼻，治宜甘平，以养真阴。
防风汤
治鼻病在标者。
防风　川芎　黄芩　桔梗　甘草　大力子
外风加羌活、荆芥、薄荷、细辛、辛夷、白芷，内火加山栀、连翘、花粉、元参、桑皮。
舌病  ***************************
心脉系乎舌本，肝脉系乎舌旁，故舌病皆心肝二经之所主也。脾壅则血上泛，心热则舌裂成疮。或因风寒所中，则舌卷缩而不能言。或房劳过多，则舌长寸许而不收。或七情所郁，则舌肿满而不消。其舌根肿胀者，谓之重舌（有生如小舌者）。舌肿而不柔和者，谓之木舌，起时即宜急治，迟则必死。有不能言语，舌出过唇，患者不时弄舌，名曰弄舌，喉风症，此因五脏蕴积风热，或劳役过度而生。如患木舌者，以自手拔舌，舌即不收，须用针刺少商穴及手足少阴少阳井，以探生死，血出者易治，黄水出者难治，如肿不消者，亦难治也，用青鱼胆汁搅吐其痰，宜：
枳壳　牛蒡　黄芩　连翘　山栀　射干　苏子　金银花　胆星　青皮　防风　生地　犀角　黄连　木通（等）
水煎服。
又有一种木舌，舌胀满口，痰涎极多，宜以朴硝、紫雪、白盐各五分，用竹沥调敷，方中可加大黄、芒硝，下后即好大半，以消痰润肺理气之药治之而愈。舌吐出不收，以冰片少许点之，又黄连、人参、白芍、柴胡、菖蒲煎服。
咽喉病  ***************************
喉痹所属诸经，少阳、阳明、厥阴、少阴，而少阳、厥阴为木火之藏，固多热症，阳明为水谷之海，胃气直透咽喉，火为最盛。察其以情志郁怒而起者，多属少阳、厥阴；以口腹肥甘辛热而致者，多属阳明，宜以实火论治。至若少阴之脉，络于横骨，终于会厌，系于舌本，凡阴火逆冲于上，多为喉痹，若少阴之实火，自有火症火脉，少阴之虚火，亦多内热口渴。又有格阳喉痹者，由火不归元，无根之火客于咽喉，上热下寒，六脉微弱，腹不喜冷，即其候也。
喉痹病，大概痰火所致，急者吐痰，后复下之，又甚者以针刺出血，后用药吐下。《内经》曰：火郁发之。发，散也。吐痰、出血，亦发散之端也。
急喉痹，其声如鼾，有如痰在喉中响者，此为肺绝之候。速宜人参汤，和竹沥、姜汁下，若服之早者，十全七八，迟则不救。
凡火浮于上，结于头面咽喉者，最宜清降，不可升散，盖火得升愈炽。
缠喉风症，热结咽喉，满片红肿，肿绕于外，痛而且麻、且痒，多不成脓，亦不必出血，但使火降，其肿自消。一边发者轻，两边发者重。男子延至结喉，女子至胸膛，不治也。
喉癣症，满喉生疮红痛，久不能愈，此阴虚火炎。若疮破或烂，宜用吹药。
喉瘤，由肺经郁热，兼多语损气而成。形如圆眼，红丝相裹，或单或双，生于喉旁。或醇酒炙爆，或怒气喊叫，犯之则痛。忌用针刀，宜服益气清金汤。
浙贝母　麦冬（各去心）　牛蒡子（炒，研。各一钱五分）　桔梗（三钱）　黄芩（二钱）　白茯苓　陈皮　栀子　薄荷　人参（另煎）　甘草（各一钱）　紫苏（五分）　竹叶（三十片）
水煎，食远服。
齿牙病  ***************************
齿牙者，肾之标，统属足少阴经。齿根肉曰龈，东垣曰：上龈隶于坤土，足阳明之脉贯络也，止而不动。下龈嚼物，动而不休，手阳明之脉贯络也。上片痛，喜寒饮而恶热，取足阳明也；下片痛，喜热饮而恶冷，取手阳明也。
牙床肿痛，齿痛摇动，或黑烂脱落，世人皆作肾虚治，不知此属阳明湿热症也。盖齿虽属肾，而生于牙床，上下床属阳明、大肠与胃，犹木生于土也。肠胃伤于美酒厚味、膏粱甘滑之物，以致湿热上攻，则牙床不清，而为肿为痛，或出血，或生虫，由是齿不得安，而动摇、黑烂脱落也，治宜泻阳明之湿热，则牙床清而齿固矣。
骨槽风  ***************************
耳前腮颊痛引筋骨，寒热如疟，牙关紧闭，不能进食，不待腐溃而齿便脱落，此风毒窜入骨槽所致，初则坚硬难消。宜用生姜片垫颊车穴，艾灸二七壮，针刺齿龈以泄其毒，以冰硼、元明粉为散吹搽；内服降火化痰消肿之剂，久则疮口难合，非参、芪、归、芍补托，兼肉桂、麦冬、桔梗、白术之类，不能破结敛肌，若腐肿不消，虚热不退，形焦体削者，不治。
痹病  ***************************
风寒湿三气杂合，则壅闭经络，血气不得通行而为痹。凡人，气行脉外，血行脉内，气虚则麻，血虚则木，麻木不已则偏枯痿废。经曰：营气虚则不仁，卫气虚则不用，营卫俱虚，则不仁且不用也。
湿痹者，湿邪痹其身中之阳气也，利其小便，则阳气通行无碍，而关节之痹并解矣。设小便利已，而关节之痹不解，必其人阳气为湿所持，而不得外泄。或但头间有汗，而身中无汗，反欲得被盖向火者，又当微汗以通其阳也。
酒湿痹症，口眼㖞斜，舌强肢废，浑似中风，当泻湿毒，从微汗、微下之法。
皮痹者，邪在皮肤，瘾疹风疮，搔之不痛，宜疏风养血。故皮肤枯燥者，由血虚风邪也；肿而易痒者，兼湿热也。
痛风  ***************************
痛风即痛痹也，又经言热胜则痛，湿胜则肿。大率血热沸腾，或涉冷、坐湿、当风，热血得寒，污浊凝滞，所以作痛，夜则痛甚，行于阴也。轻则骨节疼痛，走注四肢，难以转移；甚则身体瘰块，或肿如匏，或痛如掣，以其痛循历节，甚如虎咬，名曰白虎历节风。
上体痛，宜祛风豁痰，散热微汗。下体痛，宜流湿行气，和血舒风。阴虚则脉弦散，而重在夜；阳虚则脉虚大，而重在昼；亦有气血两虚，而阴火作痛者，既属虚症，而似实症，最宜详辨。如年高举动则筋痛者，是血不能养筋，名曰筋枯，难治。
鹤膝风  ***************************
鹤膝风，乃亏损足三阴经，风邪乘虚而入，以致内热食减，肢体挛痛，膝骨日大，而上下肌肉枯细。若伤于肝肾者，六味地黄汤为主；若见症口干头晕，并用补中益气汤；饮食少，胸膨胀大、便泄，并用六君子汤；若欲作脓，或溃后，十全大补汤，佐以大防风汤。初起须用葱熨，可以内消；脓水清稀，肌肉不生，并用八珍、十全大补汤；脐腹冷疼，脚膝无力，头晕吐痰，小便频数，并用八味丸。
古方治小儿鹤膝风，用六味加鹿茸、牛膝共八味，不治其风，其意最善，小儿非必为风寒湿所痹，多因先天所禀肾气衰薄，阴寒凝聚于腰膝而不解，从外可知其内也，故以六味丸补肾中之水，以鹿茸补肾中之火，以牛膝引至骨节而壮裹撷之筋，此治本不治标之法也。
凡肘膝肿痛，臂胻细小者，名鹤膝风，以其象鹤膝之形而名之也。或只两膝肿大，腿枯细不能屈伸，俗谓之鼓槌风，总由风寒湿三气流注之为病。肿痛者，必有邪滞；枯细者，必因血虚，凡治此者，必以养血为主。有风者，兼散风；有寒湿者，兼去寒湿；由邪郁成热者，宜滋阴清火。有痢后而成者，此以泻痢亡阴，尤宜补肾。
如肿硬不痛而色白者，此不愈也。
屈膝散
治鹤膝。
何首乌（男便浸晒）　天花粉　荆芥穗　鹿茸（各五钱）　苦参（女便浸晒）　防风　薏苡仁　牛膝（各一钱）　肥皂核肉（一两）
共为粗末，每用三钱，同冷饭团四两，牯猪油六钱，粘米、绿豆各一撮，水四碗，煎至一碗，分作三次温服。
熨药方
治寒湿痹痛，麻木不仁。
川乌　草乌　荜茇　甘松　山柰（各五钱）
上为粗末，炒热，布包熨痛处。
一治腿膝、背腰、胸腹诸痛，用川椒（为末）、水姜（切碎。等分）、葱（三茎）、盐（一撮）、小麦麸面（四五合），微火炒热，布包熨患处，亦效。
痿躄  ***************************
丹溪曰：《内经》谓诸痿起于肺热，又谓治痿独取阳明。盖肺金体燥而主气，畏火者也；脾土性湿而主四肢，畏木者也。若嗜欲无节，则水失所养，火寡于畏而侮所胜，肺得火邪而热矣，肺受热则金失所养，木寡于畏而侮所胜，脾得木邪而伤矣。肺热则不能管摄一身，脾伤则四肢不能为用，而诸痿作矣。泻南方则肺金清而东方不实，何脾伤之有？补北方则心火降而西方不虚，何肺热之有？故阳明实则宗筋润，能束骨而利机关矣。
天产属阳，厚味发热。凡病痿者，必淡泊食味，至于食少肌瘦，或泄泻者，虽有内热，必以芳香甘温，先复胃气为主，则饮食进而痿弱自健。若拘于寒凉，谷气益衰，四末益枯矣。
湿热痿者，雨湿浸淫，邪气蒸脾，流于四肢，自觉足胫逆气上腾，或四肢酸软肿痛，或足指麻木顽痒，小便赤涩，脉来沉濡而数，此皆湿热在下之故。所谓湿热不攘，大筋软短，小筋弛长，软短为拘，弛长为痿也。宜升阳燥湿，禁用填补之剂。
湿痰痿者，肥盛之人，湿痰内停，客于经脉，使腰膝麻痹，四肢痿弱，脉来沉滑，此膏粱酒湿之故，宜燥脾行痰。
气虚痿者，因饥饿劳倦，百骸溪谷皆失所养，故宗筋弛纵，骨节空虚。凡人病后手足痿弱者，皆属气虚，所谓脾既病不能为胃行其津液，四肢不得禀水谷气而不用也，宜补中益气。治痿独取阳明，此为气虚者立法也。
阴虚痿者，酒色过度，下焦肝肾之火燔灼筋骨，自觉两足极热上冲，腿膝酸弱痿软，行步艰难，脉来涩弱，或左脉虽大，按之无力，宜补养肝肾。
血虚痿者，凡产后失血后，面色痿黄，手足无力，不能行动者也，宜滋养营血。往往用养血药而痿如故者，脾虚不能生血也。
血瘀痿者，四肢痛而不能运动，致脉涩而芤者，宜养血行瘀。
食积痿者，饮食太过，升降失常，脾气不得运于四肢，手足软弱，或腹膨胀痛，或恶心嗳气，宜消导食积，然后补脾。
痢后脚软胫疼，或膝肿者，此下多亡阴所致，宜补脾兼升举之剂。间有痢后兜涩太早，积瘀不清，下注隧道而成痿者，此又当行气逐瘀，与前症迥异矣。
腰痛  ***************************
腰为肾府，肾与膀胱为表里，在经属太阳，在脏属肾气，诸脉皆贯于肾，而络于腰脊。故腰痛悠悠不止，乏力酸软者，肾虚也。遇阴雨久坐，则冷痛沉重者，湿也。遇寒而痛，足冷背强者，寒也。遇热而痛者，热也。郁怒而痛者，气滞也。忧愁思虑而痛者，气虚也。劳动则痛者，肝肾衰也。风痛则牵连左右，脚膝强急。挫闪痛者，举身不能俯仰转侧。瘀血作痛，昼轻夜重，便黑溺清。（刺委中。）肾着腰痛，身重，腰冷如冰，亦由湿也。跌扑伤而腰痛者，此伤在筋骨，而血脉凝滞也，用酒糟、葱、姜捣烂罨之，最效。
〖附：箭风说〗
俗以身痛呼为箭风者，因其人卫气虚，腠理不密，贼风乘虚而入客于经络。营卫不通则痛，就痛处按之，用针挑出形如羊毛，此即闭塞结硬之络脉也，而挑时暂快，过则依然。治法或燃麻油灯淬之，或用艾叶温散，或用白芥子为末调敷，或用金银花内服取效。
心痛  ***************************
五脏之滞，皆为心痛。肾心痛者，多由阴邪上冲，故善瘈，如从后触其心。胃心痛者，多由停滞，故胸腹胀满。脾心痛者，多由寒逆中焦，故其痛甚。肝心痛者，多由木火之郁，病在血分，故色苍苍如死状。肺心痛者，多由上焦不清，病在气分，故动作则病益甚。（以上刺法见《灵枢·厥病》篇。）知其在气则顺之，在血则行之，郁则开之，滞则逐之，火多实则或散或清之，寒多虚则或温或补之，得其本，可随手而应也。真心痛者，不可治。（《金匮要略·心痛》章沈氏注曰：五脏胃腑心痛，并痰虫食积，即为九痛。）《外台》九种心痛之名，一虫二注，三气四悸，五食六饮，七冷八热，九去来痛。
心痛有上中下三焦之别。上焦痛者，在膈上，《内经》所谓胃脘当心而痛，时人以此为心痛，非也。中焦痛者，在中脘，脾胃间病也。下焦痛者，在脐下，肝肾大小肠病也。
胸胁痛  ***************************
胸中引胁下空痛者，肝虚也；引小腹痛者，肾虚也；引背胛臂廉皆痛者，心火盛也；引胁肋髀外皆痛者，肝木实也；又有痰结停饮、血瘀气滞者，此皆实症也。惟作劳之人，胸痛引背，食少倦怠，遇劳频发，此为脾肺虚，宜培元气。若怯弱咳嗽，痛引胸中云门、中府者，防肺痈之患。
腹痛  ***************************
腹痛有三部。大腹痛者，属太阴脾；当脐痛者，属少阴肾；小腹痛者，属厥阴肝，及冲任大小肠，各有七情之发，六气之害。暴伤饮食，则胃脘先痛，而后入腹；暴触怒气，则两胁先痛，而后入腹。血积上焦，脾火熏蒸，则痛从腹而攻上；血积下部，胃气下陷，则痛从腹而下坠。伤于寒者，痛无间断，得热则缓；伤于热者，痛作有时，得寒则减。因饥而痛者，过饥即痛，得食则止；因食而痛者，多食则痛，得便乃安。吞酸腹痛，为痰郁中焦；痞闷腹痛，为气搏中州。火痛，肠内雷鸣，充斥无定，痛处觉热，心烦口渴。虫痛，肚大青筋，饥即咬啮，痛必吐水，痛定能食。气虚痛者，痛必喜按，呼吸短浅。血虚痛者，痛如芒刺，牵引不宁。肠痈痛者，腹重而痛，身皮甲错，绕脐生疮，小便如淋。疝气痛者，大腹胀，小腹急，下引睾丸，上冲而痛。痧症痛者，或大吐，或大泻，上下绞痛，厥冷转筋。阴毒痛者，爪甲青，面唇黑，厥逆呕吐，身冷欲绝。积聚痛者，有形可按。痢疾痛者，后重窘迫。
妇人腹痛，多有关于经水胎孕者，宜先审之。
蛊毒  ***************************
闽广之人，有于端午日午时捉虺蛇、蜈蚣、蛤蟆三物，同贮一器，任其自相食啖，俟一物独存，取其毒于饮食中啖之，少则待以岁月，食尽五脏而后死，死则流毒于旁人，亦成此病，多则数日即死。其症心腹绞痛，如有虫咬，吐下恶血，如猪肝烂肉，若不早治，百无一生，此之谓蛊病。一中毒，不论年之远近，但取煮熟鸡子，插金银簪于内，口含鸡子一食顷，簪卵俱黑者是毒，否则非也。
初中毒方
青木香（一两）
水煎一碗，空心吃之可吐，如不吐，至三服必吐。
不拘新久中毒方
雄黄　朱砂（各五钱。研细）　藜芦（一钱。○吃此药不可吃酒，凡人参、沙参、丹参、元参、细辛、赤白芍，吃藜芦前后俱忌吃）　巴豆（去壳、细皮及油，用霜三分）
共为末，蜜丸梧子大，每服（五分），空心姜汤下，后当泻去恶物。如烦闷，吃生鸭血，或煮鸭汤饮之，即愈。
积聚  ***************************
（亦名癥瘕）
积者，五脏所生，其始发有常处，其痛不离其部，上下有所终始，左右有所穷处。聚者，六腑所成，其始发无根本，上下无所留止，其痛无常处。肝积名肥气，在左胁下如覆杯。肺积名息奔，在右胁下如覆杯，久则喘咳。心积名伏梁，起脐上，大如臂，上至心下，久则令人烦心。脾积名痞气，在胃脘，腹大如盘，久则饮食不能充肌肤。肾积名奔豚，（冲脉为病。）发于少腹，上至心下若豚状，上下无时，久则喘逆，骨痿少气。
夫癥者，坚也，积在腹内，或肠胃之间，推之不动，名曰癥；瘕者，假也，其结聚浮假而痛，推移乃动，名曰瘕。痃癖者，在腹内，近脐左右各有一条，筋脉急痛，名曰痃；僻在两肋之间，有时而痛，名曰癖。若在小腹，而牵引腰胁，为疝瘕。
黄疸  ***************************
黄病多属太阴湿土，脾不能胜湿，复挟火热，则郁而生黄。古有五疸之名，曰黄汗，曰黄疸，曰谷疸，曰酒疸，曰女劳疸（一名色疸）。黄汗，身体肿，发热汗出而渴，汗沾衣，色黄如柏汁，因汗出澡浴，热留皮肤，此属表症。黄疸，身面、眼目、指甲皆黄，善饥溺黄，因湿热蒸郁，邪留胃中，病属里症。谷疸不能食，食已头眩，腹胀心烦，因大饥过饱，病属中焦。酒疸，心胸懊憹，欲吐不食，目黄鼻燥，面发赤斑，足胫满，溺赤，因大醉当风，毒留清道，病属上焦，脉浮洪者，先吐之；沉弦者，先下之。其水谷之精气，为湿热所瘀而不行，变成黑疸，面黑目青，肤粗燥，其脉微弱者，不治。色疸，额黑头汗，手足心热，曰反恶寒，小便自利，大便黑，此由房劳伤肾所致，病属下焦，若多渴者，难治。（夏月湿热相蒸，多有发黄之候。热多，其色明亮；湿多，其色黯晦。）
肿胀  ***************************
《灵枢·水胀》篇曰：肤胀、鼓胀，可刺耶？岐伯曰：先泻其胀之血络，后调其经，（再）刺去其血络也。
河间论五水灸法云：夫有风水、皮水、石水、黄汗，推各脏以论之，风合归肝，皮合归肺，黄汗归脾，石合归肾。风水脉浮，必恶风；皮水脉亦浮，按下没指；石水脉沉，腹满不喘；黄汗脉沉迟，发热而多涎，久而不愈，必致痈脓；水肿脉浮带数，即是虚寒潜止其间，久必沉伏，沉伏则阳虚阴实，为水必矣。要知水脉，必沉是也，论曰：脉出者死，与病不相应也。唇黑则伤肝，缺盆盈平则伤心，脐出则伤脾，足心平则伤肾，背平则伤肺，皆不可治。
风水灸肝井（大敦），赤水灸心荥（少府），黄汗灸脾俞（太白），皮水灸肺经（经渠），石水灸肾合（阴谷）。
歌曰：十般鼓胀要先知，切忌脐高凸四围。腹上青筋休用药，阴囊无缝不堪医。背平如板终难治，掌上无纹有限时。五谷不消十日死，肚光如鼓效应迟。痰多气短皆无药，十个当知九个危。
气肿从来不可医，肚光如鼓甚跷蹊。按之如石弹之响，泄气方能见效奇。
疝气  ***************************
肝所生病为狐疝（详见下），足阳明之筋病㿗疝，腹筋急。（㿗，音颓。○即子和所谓血疝。）黄脉之至也，大而虚。（脾受肝邪。）积气在腹中，有厥气，名曰厥疝，女子同法。（巢氏曰：厥逆心痛，饮食不下，名厥疝。）厥阴所谓㿗疝，妇人少腹肿也。（㿗，同㿉，阴病也。）脾传之肾，病名疝瘕，少腹冤热而痛，出白。（即筋疝。）厥阴之阴盛，脉道不通，为㿗癃疝。（李士材曰：内有脓血，小便不通。）任脉为病，男子内结七疝，女子带下瘕聚。督脉生病，从少腹上冲心而痛，不得前后为冲疝。
寒疝，囊冷，结硬如石，阴茎不举，控睾丸痛，此坐卧湿地，寒月涉水冒雨，或劳碌热极，坐卧砖石而得，宜温经散寒。水疝，肾囊肿痛，阴汗时出，或肿如水晶，或痒而搔出黄水，或小腹按之作水声，此醉酒行房，或过劳汗出，寒湿乘虚袭入下部而得，宜利水除湿。有漏针去水者，人多不得其法。筋疝，阴茎肿胀，或溃或痛，或里急筋缩，或茎中痛，痛极则痒，或挺纵不收，或白物随溲而下，此房劳及邪术所致，宜清火解毒。血疝，状如黄瓜，在小腹两旁，横骨之端，俗云便痈，此醉饱劳碌，使内气血流入脬囊，结成痈脓，宜和血消瘀。气疝，上连肾区，下及阴囊，或因怒哭，则气郁而胀，胀罢则气散，宜散气疏肝，小儿有此，俗名偏气，惟灸筑宾穴可消。狐疝，状如仰瓦，卧则入小腹，行立则出小腹，入囊而胀痛，与狐之昼出穴而溺，夜入穴而不溺相类，此脾气下陷，宜升阳降阴。㿗疝，阴囊肿硬，如升如斗，不痛不痒，此地气卑湿所生，宜导湿利水，一云㿗疝最大而坚，冲气犯心，即能杀人。（凡治㿗疝，非断房事、厚味不效。）女子阴户突出，亦皆疝类，但不名疝而名瘕，乃热则不禁固也，宜以苦坚之。
七疝为病，若非劳役过度，即是远行涉水，热血得寒而凝滞于小肠膀胱之分，或湿乘虚而流入于足厥阴之经，宜驱逐本经之湿热，稍安即加培养，更慎酒色厚味为佳。
淋病  ***************************
淋症所感不一，或因房劳，或因忿怒，或因醇酒厚味。房劳者，阴虚火动也。忿怒者，气动生火也。醇酒厚味者，酿成湿热也，积入为滞，浊流下焦，所以小便淋沥，欲去不去，不去又来，而痛不可忍者，初则热淋、血淋，宜散热利小便；久则煎熬水液，如浊如膏，如砂如石也，宜开抑行气，破血滋阴。
凡小肠有气，小便胀；小肠有血，小便涩；小肠有热，小便痛；禁用补气之剂。
膀胱为津液之府，气化则出。寒邪客于胞中，则气不化而成淋，必先寒栗而后溲，便涩数，窍中肿痛。盖冷气入胞，与正气相争，寒气胜，则战寒而作淋，宜散寒扶正。（淋病，大率心肾气郁，清浊相干，热蓄膀胱所致。冷气滞于膀胱而作淋者，甚少。）
虚淋者，肾虚精败也。童子精未盛而御女，老人阴已痿而思色，则精不出而内败，茎中涩痛成淋者，惟《金匮》肾气汤可救。若精已竭而复耗之，则大小便牵引而痛。
痈疽  ***************************
热胜血，则为痈脓也。毒蓄于内而为疽。疡，有头小疮也。疹，浮小瘾疹也。
《千金方》治发背已溃未溃者，用淡豆豉，水和捣成硬泥，依肿大小做饼三四分厚。如已有疮孔，勿置疮孔上，但四布豆饼，列艾其上灸之，使微热，勿令破肉。如热痛极，少起之，日灸二度。如有疮孔，孔出汁即瘥。
凡痈疽证，饮食知味，动息自宁，一善也；便利调匀，或微干涩，二善也；脓溃肿消，水鲜不臭，三善也；神彩精明，语声清亮，肌肉好恶分明，四善也；体气和平，病药相应，五善也。烦躁时嗽，腹痛大渴，或泻痢，溺如淋者，邪火内淫，一恶也；气息绵绵，脉病相反，脓血既泄，肿痛尤甚，脓色臭败者，胃气虚而火盛，二恶也；目视不正，黑睛紧小，白睛青赤，瞳子上视者，肝肾阴虚而目系急，三恶也；喘粗短气，恍惚嗜卧，面青唇黑，未溃肉黑而陷者，脾肺虚火，四恶也；肩背不便，四肢沉重，脾肾亏损，五恶也；食不下，服药呕，气噎痰塞，身冷自汗者，胃气虚弱，六恶也；声嘶色败，唇鼻青赤，面目、四肢浮肿者，脾肺俱虚，七恶也。
疔疮  ***************************
疔，火证也，形小根深，发无定处。如火焰疔，多生唇口及手掌指节间，初生一点，红黄小疱，痛兼麻痒，此心经毒火也。紫焰疔，多生筋骨间，初生紫疱，次日破，流血水，此肝经毒火也。黄鼓疔，多生颧腮眼胞，黄疱麻痒，此脾经毒火也。白刃疔，多生鼻孔、两手，白疱顶硬，根突痒痛，易腐易陷，重则腮损，此肺经毒火也。黑黡疔，多生耳窍、牙缝、胸腹、腰间，黑斑紫疱，顽硬如钉，痛彻骨髓，重则手足紫，软陷孔深，此肾经毒火也。又有红丝疔，发于手掌，及骨节间，初起小疮，渐发红丝，上攻手膊，急用针于红丝尽处砭断出血，寻至初起疮上挑破，用蟾酥条。又有暗疔，腋下先坚肿无头，次肿阴囊睾丸，焮热疼痛。又有内疔，先发寒热腹痛，数日间，忽然肿起一块。暗疔、内疔不用挑法，用蟾酥丸三丸，葱白三寸裹药，黄酒送下。盖卧出汗，少时无汗，系毒热滞结，仍用汗下法，毒热随解。又有羊毛疔，身发寒热，前心后心有红点如疹形，先将紫黑斑点用衣针挑出如羊毛状，前后共挑数处，即时汗出而愈。
（有因竹木刺戳伤，或磁铁锋擦碎，溃而痛甚，时流秽水，肉色紫黯，身发寒热，此本阴虚所致，治以酸甘敛阴补虚，或咸苦制火泄热，宜参考溃疡门治法。治法若误作疔治，蔓延不效，反为大害。）
流注  ***************************
（附骨疽）
真气不足，邪留于肌肉，致气血凝聚为患，名曰流注。初发漫肿无头，皮色不变，俱宜用葱熨法（见卷五）。皮肉不热者，可用雷火针。发在肉厚处易愈，发在骨节及空处难疗。
益气养营汤
治怀抱抑郁，气血损伤，四肢颈项等处患肿，不问软硬赤白，或痛或不痛，未成者自消，已成者自溃。
人参　黄芪（盐水炒）　当归　川芎　熟地　芍药（炒）　贝母　茯苓　香附　陈皮（各一钱）　白术（二钱）　柴胡（六分）　甘草　桔梗（各五分）　姜
口干，加五味子、麦冬。往来寒热，加地骨皮。肌肉迟生，加白蔹、官桂。
木香流气饮
治流注肢节疼痛，或因暴怒，胸膈不利，或湿痰所致者。（一名方脉流气饮。）
当归　川芎　白芍（炒）　茯苓　黄芪　甘草　紫苏　乌药　青皮　半夏（制）　桔梗　防风　枳实（炒）　陈皮（各一钱）　木香　大腹皮　槟榔　枳壳（各五分）　姜（三片）　枣（二枚）
水煎服。小便秘，加泽泻。下部，加牛膝。
疮科流气饮
治流注，及一切恚怒，气结肿硬，或风寒湿毒搏于经络，致成肿块，或漫肿木闷无头。
即前方去青皮、枳实、半夏、腹皮、姜、枣，加人参、官桂、厚朴、白芷。流注初发，加羌活、独活。痛，加乳香、没药。
保安万灵丹
治风湿流注，阴疽，鹤膝风，瘫病，遍身走痛，视人老壮、病势缓急量用。（用葱汁调敷患处，亦效。）
茅山苍术（八两）　麻黄　羌活　荆芥　防风　细辛　川乌　草乌（汤泡，去皮）　石斛　川芎　当归　全蝎（酒洗）　甘草　何首乌　天麻（各一两）　雄黄（六钱）
为细末，炼蜜为丸，朱砂为衣，用葱白九根煎汤下三钱，盖被出汗，痈未成即消，已成即高肿溃脓。如无表里相兼症，不必发散，用温酒下。
散瘀葛根汤
治闪跌瘀血凝滞。
葛根　川芎　半夏（制）　桔梗　防风　羌活　升麻（各八分）　细辛　香附　甘草　红花　苏叶　白芷（各六分）　葱（三根）　姜（三片）
水煎服。
通经导滞汤
治产后有瘀血流注关节。
当归　熟地　赤芍　川芎　枳壳（炒）　紫苏　香附　陈皮　丹皮　红花　牛膝（各一钱）　独活　甘草（各五分）
水煎，入酒一盅服。
托里透脓汤
人参　白术　穿山甲（炒）　白芷（各一钱）　黄芪（三钱）　当归（二钱）　升麻　甘草节（各五分。炒）　皂角刺（一钱五分）
水煎。病在上部，先饮煮酒一盅，后服药。病在下部，先服药，后饮酒。病在中部，药内兑酒半盅服。
大防风汤
治足三阴亏损，寒邪内侵，患鹤膝、附骨疽、流注遍身痛，或肿而不痛，不问已溃未溃，宜用此汤。
人参　白术　防风　羌活　熟地　杜仲（各二钱）　附子（制）　黄芪　牛膝　白芍（各一钱）　川芎（一钱半）　甘草（炙）　官桂（各五分。○一方有当归、姜，无官桂）
以上方对症择用，一服至三四五服，量病轻重。
前症若因脾气虚，湿滞于肉理，但肿而肌色不变，宜六君子加芎、归、芍、肉桂等。若伤寒汗后，余邪发肿者，宜人参败毒散、小柴胡汤之类。凡流注症轻者，服药即消，症重者必溃，将溃时，宜服托里透脓汤；若溃而不敛者，宜人参养营汤之类，补气血为主。
骨疽，乃流注之败症也，如用凉药，则内伤其脾，外冰其血，肌肉不生，气血不旺而逾滞，宜健脾补肾。脾生血，肾主骨，肾实则骨有生气，而疽不附骨矣。
厉风  ***************************
脾主肌肉，肺主皮毛，胃与大肠二经，为脾肺之腑，内受湿热，气浊血虚，外感酷烈暴悍之气，初起白屑云头，紫黑疙瘩，麻木不仁，久至四肢拳挛，肌肉腐败。热毒盛，故面上起油光。风热生虫，传历脏腑，虫食肝，眉落；食脾，鼻崩；食肺，声哑；食心，足底穿；（一云脚底先痛或穿者，毒在肾。）食肾，耳鸣啾啾，或耳弦生疮，或遍身如针刺，皮痒如虫行。又看其疙瘩与疮，上体先见或多者，气受病；下体先见或多者，血受病；上下皆然，气血两病。古人谓大风疾，三因五死。三因者，一曰风毒，二曰湿毒，三曰传染。五死者，一曰皮死，麻木不仁；二曰脉死，血溃成脓；三曰肉死，割切不痛；四曰筋死，手足纵缓；五曰骨死，鼻梁崩坏。与夫眉落眼昏，唇翻声哑，甚可畏也，所以然者，由邪正交攻，气血沸腾，而湿痰、死血充满于经络之中，故生虫生疮，痛痒麻木也。宜清湿热，祛风邪，以苦参汤、地黄酒并主之。
苦参汤
苦参（一钱半）　生地（二钱）　黄柏（五分）　当归　秦艽　赤芍　丹参　牛蒡子　白蒺藜　丹皮　银花　川贝母（各一钱）　甘菊花（三钱）
水煎服。
地黄酒
生地（二两）　黄柏　苦参　丹参　萆薢　菊花　金银花　丹皮　赤芍　当归　杞子　蔓荆子　赤茯苓（各一两）　秦艽　独活　灵仙（各五钱）　桑枝（一两五钱）　乌梢蛇（去头尾，一条）
上煮好酒，退火七日用。
凡治厉风之法，以清营卫为主，其汗宜频发，血宜频刺，皆清营卫之捷法也。其乌梢蛇能搜骨随之毒，不可早食，早食则引毒入髓，反致不救。
仙传治疬风丹（即醉仙丹）
胡麻仁　牛蒡子　蔓荆子　枸杞子　苦参（各五钱）　瓜蒌根　白蒺黎　皂角刺（各三钱）
以上皆炒，研为末，每药末一两五钱，拌轻粉（二钱）、黄精末（一两），每日午时及临卧时各服一钱，用防风（五钱）煎汤下，至五六日后，牙缝出臭涎，身疼如醉，候出臭粪为度，不可过剂。
白癜风，由血虚不能充润经络，毒邪干伤气分也。
桑枝（十斤）　茺蔚草穗（三斤）
煎膏，温酒服。
外用雄黄、硫黄、黄丹、南星、枯矾、密陀僧等分，研末，姜醮擦之。
遍身生疙瘩，或内如肉块，或外似木耳之状，乃湿热所致，数年之后，破孔出血而死。先用苍耳子草（一斤），荆芥、苦参、白芷（各三两），浴锅内煎汤，热则熏，温则洗，至三日后，用白术、芡实（各五钱），人参、薏仁（各一两），茵陈、黄芩、白芥子、制半夏、泽泻（各三钱），附子（一钱），煎服，十剂全消。
小儿内外疳症  ***************************
凡小儿疳在内，目肿腹胀，泻痢青白，体瘦羸弱；疳在外，鼻下赤烂，频揉鼻耳，或肢体生疮。鼻疮用兰香散，诸疮用白粉散。
肝疳，一名筋疳，白膜遮睛，或泻血面瘦。
心疳，面黄颊赤，身体壮热。
脾疳，一名肥疳，体黄瘦削，皮肤干涩，疮疥，腹大嗜土。
肾疳，一名骨疳，肢体瘦削，皮肤疮疥，喜卧湿地。
肺疳，一名气疳，喘嗽气促，口鼻生疮。
若患潮热，当先补肝，后泻心。若误下之，皆能成疳。其初病者，为热疳；久病者，为冷疳；冷热相兼者，津液短少者，皆因大病亏损脾胃，内亡津液所致，当固脾胃为主，早为施治，则不变败症也。
小儿疳眼，无论肥瘦，（肥疳，大便如豆腐渣；瘦疳，大便如栗硬燥。）但见白珠先带黄，兼白色，睡起后微红生眵，怕亮不睁（音净，不悦视也），上下眼胞频频眨动，黑珠上有膜，圈堆起白晕，晕内一黑一白，便是疳眼。乃食积发热既久，致伤肝经，竟治其疳，目病自愈。用鸡肝药，忌食油面、灸爆等物。若疳眼声哑者，将危矣。
兰香散
治鼻疳赤烂。
兰香叶（即省头草，二钱，烧灰）　铜青　轻粉（各五分）
为末敷之。
白粉散
治诸疳疮。
海螵蛸（三分）　白及（二分）　轻粉（一分）
为末，先用浆水洗拭敷之。
鸡肝药
治疳积、疳眼。
炉甘石（六钱，童便煅七次）　朱砂（五钱，水飞，不见火）　雄黄（二钱）　滑石（六钱，水飞）　石决明（一两五钱，煅）　海螵蛸（四钱，煅，去壳）　赤石脂（三钱，煅）　冰片（三分）
上为末，用鸡肝不落水，竹刀切，上开下连，每鸡肝一具，入药五分，陈酒、米泔各半盅，饭上蒸熟，食之开瞽复明。一云小儿每岁服药一分。
又方，用鸡肝（一具，不落水，酒洗），同黄蜡（一钱）炖熟，去蜡吃。
鸡胸龟背  ***************************
鸡胸，由咳嗽肺胀，故渐胸膈突起，一曰肝火乘于肺膈也，用宽气化痰丸。
杏仁　百合　天门冬　桑白皮　木通　石膏　葶苈子（各五钱）　大黄（三分）
为末，蜜丸，黍米大。
龟背，由肾虚，风入骨髓，精血不能流通所致，用松蕊丹。
松花　防风　枳壳　独活（各一两）　麻黄　前胡　大黄　桂心（各五钱）
为末，蜜丸，黍米大，每服二十丸，粥饮下。外以龟尿点脊中缝，即愈。（以龟安在荷叶上，用镜照之，其尿自出，或以猪发戳鼻内，其尿立出。）
辟小儿惊风论治  ***************************
喻嘉言曰：小儿初生，以及童幼，肌肉筋骨，脏腑血脉，俱未充长，则阴不足，阳实有余，不比七尺之躯，阴阳交盛也。惟阴不足，阳有余，故身内易于生热，热盛则生痰，生风生惊，亦所时有。设当日若以四字立名，曰热痰风惊，则后人不眩，因四字难呼，节去二字曰惊风。遂后人以多论，以其头摇手劲也，而曰抽掣；以其卒口噤，脚挛急，目邪心乱也，而曰搐搦；以其脊强背反也，而曰角弓反张。不知小儿之腠理未密，易于感冒风寒，风寒中人，必先入太阳经。太阳之脉起于目内眦，上额，交巅入脑，还出别下项，夹脊抵腰中，是以病则筋脉牵强，因筋脉牵强，生出抽掣等不通各名。而用金石药镇坠，外邪深入脏腑，难痊，间有体坚症轻而愈者，遂以为奇方可传，误矣。又方书有云小儿八岁以前无伤寒，以助惊风之说。不思小儿不耐伤寒，初传太阳经，早已身强多汗，筋脉牵动，人事昏沉，势已极于本经，药又乱投，不能待其传经解散耳，所以误言小儿无伤寒也。况小儿易于外感，易于发热，伤寒为更多，世所称为惊风者即是也。小儿伤寒，要在三日内即愈为贵，若待其经尽而解，必不能耐矣。又刚痉无汗，柔痉有汗，小儿刚痉少，柔痉多人，见其汗出不止，神昏不醒，遂名之曰慢惊风，而用参、术、附药，闭其腠理，热邪不得外越，亦为大害。所以凡治小儿之热，但当攻其出表，不当固其入里，仲景原有桂枝法，若舍而不用，从事东垣内伤为治，又误矣。（《伤寒论》曰：太阳病，项背强几几，汗出恶风者，桂枝加葛根汤。）
吴又可曰：小儿时疫，人所难窥，耽误者多，又其神气怯弱，筋骨柔脆，一染时疫，延挨失治，即便二目上吊，惊搐发痉，十指钩曲，甚则角弓反张，故多误认为慢惊风也。
以上可见，小儿伤寒当解肌而从轻剂，时疫用药与大人仿佛，若误治，必变痉也。
小儿热病、痘疹谬治辨  ***************************
徐灵胎曰：小儿之疾，热与痰二端而已。盖纯阳之体，日抱怀中，衣服加暖，又襁褓之类皆用火烘，内外俱热，热则生风，风火相煽，乳食不歇，则必生痰，痰得火炼，则坚如胶漆，而乳仍不断，则新旧之痰日积，必至胀闷啼哭，又强之食乳，以止其啼，从此胸高气塞，目瞪手搐，即指为惊风，其实非惊，乃饱胀欲死耳。此时告其父母，令减衣停乳，则必大愠，谓虚羸若此，反令其冻馁，无不唾骂医者，亦不明此理，非用刚燥之药，即用参、芪滋补，至痰结气凝之，后则无可救疗，余见极多。教之适其寒温，停其乳食，以清米饮，养其胃气，稍用消痰顺气之药调之，能听从者，十愈八九，其有不明此理，反目为狂言者，百无一生。至于痘科，尤属怪诞，痘为小儿之所必不免，非恶疾也。当天气温和之时，死者绝少；若大寒大暑，其元气虚，而稠密者，间有不治；其始欲透发，其后欲浆满，皆赖精血为之，乃未发以前，即用大黄、石膏数两，以遏其生发之机，而败其元气，又方中多用蚯蚓、蛴螬之类，增其毒而倒其胃，此等恶物，即令医者自服之，亦必胃绝肠裂而死，况孩提乎？凡用此等药者，必预决此儿死于何日，十不失一，其父母翻盛称其眼力不爽，孰知其即死于彼所用之药也。或有元气充实，幸而不死者，遂以为非此等大药不能挽回，而人人传布，奉为神方矣。更可异者，强壮之年，医者黄芩、麦芽俱不敢用，以为克伐，孩提之子，则石膏、大黄成两成斤，毫不顾虑，忍心害理，至此而极，无奈呼天抢地以告人，而人不信也。又有造为螳螂子之说者，割开颐内，取出血痰，此法起于明末，海滨妖妇骗财之法，惟苏、松二处盛行，割死者甚众。盖小儿有痰火者，吃乳数日，必有一二日颐肿厌食，名曰妒乳，用薄荷、朴硝为末，涂口内一二次，即愈，即不治亦愈。至所割出之痰块，或大或小，人因信之，不知颐内空虚之处，人人有此，割去复生，并非病也，不然何以普天下之小儿，从未有患螳螂子而死者，独苏、松有此病耶？此亦一害，故并及之。