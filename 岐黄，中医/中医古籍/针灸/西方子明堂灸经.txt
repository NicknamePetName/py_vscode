

卷一  ——————————————————————————————————————————————————————————————————————————————————————————

正人头面三十六穴  ***************************
正人头面图（图缺）
〖头部中行四穴〗
上星
在颅上直鼻中央，入发际一寸，陷容豆。日灸三壮至百五壮止。多灸拔气，令人眼暗。主头风头肿，皮肿面虚，鼻塞头痛，面赤肿，目眩，痰疟振寒，热汗不出，目睛痛，不能远视。
囟会
在上星后一寸，陷者中。日灸二七壮，七日停。初灸之即痛，五十壮不痛。主疗鼻塞不闻香臭，头风痛，白屑起，多睡惊痫，戴目上不识人，目眩面肿。
前顶
在囟会后一寸半，骨陷中。主头风热痛，头肿风痫，小儿惊痫，面赤肿，鼻多清涕，项痛目眩。
百会
在前顶后一寸半，顶中心。灸百五壮即停，三五日讫，绕四畔以三棱针刺，令出血，以井花水淋之，令气宣通。频灸拔气，上令眼暗。主脱肛风痫，青风心风，角弓反张，羊鸣多笑，言语不择，发时即死，吐沫，心中热闷，头风多睡，心烦惊悸，无心力，忘前失后，吃食无味，头重，饮酒面赤，鼻塞，目泣出，耳鸣聋。
〖头第二行三穴〗
五处二穴
在头上，去上星旁一寸。灸五壮止。主目不明，头风目眩，脊强反折，瘈疭，癫疾，头痛。
承光二穴
在五处后一寸，《明堂》云二寸。不灸。
通天二穴
在承光后一寸半。灸三壮。主项痛重，暂起仆地，鼻塞，喘息不利，口㖞僻，多涕，鼽衄有疮。
〖头第三行三穴〗
临泣二穴
在目上眦，直入发际五分，陷者中。主风不识人，风眩鼻塞，腋下肿，喜啮颊，胸痹心痛，不得反侧，疟日西发，胁下痛，胸痹，目翳多泪。
目窗二穴
在临泣后一寸。灸五壮。主诸阳之热逆，头痛寒热，汗出不恶寒，目眩瞑，唇吻强，上齿龋痛，目外眦赤，䀮䀮远视不明。
正营二穴
在目窗后一寸。灸五壮。主诸阳之热。
〖正面部中行七穴〗
神庭
在发际，直鼻上，督脉上一夫发际。灸二七壮至百壮。主肿气风痫，癫风不识人，羊鸣，角弓反张，披发而上歌下哭，多学人言语，惊悸不得安寝，头痛喘喝，目不可视，目泣出，鼻清涕出。
素髎
在鼻柱端，不宜灸。
水沟
在鼻柱下人中。灸三壮。主消渴，饮水无多少，水气遍身肿，失笑无时节，癫痫，语不识尊卑，乍喜乍哭，牙关不开，面肿唇动，叶叶肺风，状如虫行，寒热头痛，喘喝，目不可视，鼻不闻香臭，口㖞僻不能开，水浆不禁，喑不能言，寒热，卒中恶，风水面肿。
兑端
在唇上端。灸三壮。主唇吻强，上齿龋痛。主癫疾吐沫，小便黄，舌干消渴，衄血不止。
龈交
在唇内，齿上龈缝。灸三壮。主鼻窒，喘息不利，鼻㖞僻，多涕，鼽衄有疮，鼻息肉，鼻、头、额、頞中痛，鼻中蚀疮，口不能禁水浆，㖞僻，口噤不开，项如拔，不可左右顾，面赤，颊中痛，心烦痛，颈项急，小儿面疮久不可。
承浆
在颐前，下唇之下，宛宛中。灸四十九壮，停四五日。灸多则恐伤，阳明脉断，令风不瘥。此艾炷只一分半大。主疗偏风口㖞，面肿消渴，面风口不开，口中生疮，目眩瞑，小便黄或不禁，消渴嗜饮，及暴哑不能言。
廉泉
在颔下，结喉上，舌本间。灸三壮。主舌下肿难言，舌疭涎多，咳嗽，少气喘息，呕沫，口噤，舌根急缩，下食结。
〖面部第二行六穴〗
曲差二穴
侠神庭旁一寸半，在发际。灸七壮。主心中䐜满，汗不出，头项痛，身热，目视不明。
攒竹二穴
在眉头陷中。不灸。
睛明二穴
在目内眦外头畔，陷者宛宛中。不灸。
巨髎二穴
侠鼻旁八分，直瞳子。跷脉。灸七壮。主疗风寒，头面上肿，痈痛，动摇视觇不明，口涎，目泪出多赤痛，眼中白翳覆瞳子。
迎香二穴
在禾髎上一寸，鼻孔旁五分。不灸。
禾髎二穴
直鼻孔下，侠水沟旁五分。主鼻窒口噼，鼻多清涕，出不可止，鼽衄有疮，口噤不开。
〖面部第三行五穴〗
阳白二穴
在眉上一寸，直瞳子。主目瞳子痛痒，远视䀮䀮，昏夜无所见，目系急，目上插，头目痛，目眵，背腠寒栗。
承泣二穴
在目下七分，直瞳子。不灸。
四白二穴
在目下一寸。灸七壮。主头痛目眩，目眴，泪出多䁾，内眦赤痛痒，生白肤翳，目瞤动不息。
地仓二穴
侠口旁四分外，如近下有脉微动者是。日灸二七壮，重者七七壮。艾炷如二分，若大，令人口转㖞；如欲治，灸承浆七七壮。忌房事、毒食。主偏风口㖞，失音不言，不得饮食，水浆漏落，眼瞤动。
大迎二穴
在曲颔前一寸二分，骨陷中动脉。灸三壮。主口噤不开引鼻中，口缓不收，不能言，口失欠，下牙齿痛，恶寒，寒热头痛，瘰疬，口㖞，数欠气，风痉口噤，牙疼，颊颔肿，恶寒，风壅面浮肿，目不闭，唇瞤动。
〖面部第四行三穴〗
本神二穴
在曲差旁一寸半发际；一云：直耳上，入发际四分。主痛癫疾，呕吐涎沫，小儿惊痫。
丝竹空二穴
在眉后，陷中。不灸。
瞳子髎二穴
在目外去眦五分（又名太阳，又名前间）。《铜人》云：可灸二壮。西方子曰：不可灸。
〖面部第五行五穴〗
头维二穴
在额角发际，本神旁一寸半。不灸。
颧髎二穴
在面鼽骨下，下廉陷中。主目赤黄，口㖞僻不能言，及口僻痛，恶风寒，不可以嚼，齿痛，恶寒面赤，眼瞤动不止，䪼肿。
上关二穴
在耳前上廉起骨，开口取。（又名客主人。）灸三壮。主青盲无所见，耳痛鸣聋，口㖞僻不能言，唇吻强，瘈疭，口沫出，目眩，牙车不开，口噤。
下关二穴
在客主人下，耳前动脉下空下廉，合口有空，张口则闭。灸三壮。主耳痛鸣聋，下牙齿痛，齿龋痛，耳有脓汁，口㖞。
颊车二穴
在耳下曲颊端，陷者中。灸三壮。主口癖痛，恶风寒，不可以嚼，失喑，牙车疼，颔颊肿，颈强不得回顾。
正人胸膺  ***************************
正人胸膺图（图缺）
〖胸部中央直下七穴〗
天突
在颈结喉下五寸，宛宛中。阴维、任脉之会。主咳嗽上气，胸中气噎，喉内状如水鸡声，肺痈吐脓血，气壅不通，喉中热疮不得下食，侠舌缝脉青，暴怖气哽，喉痹咽干急，欬逆喘暴，及肩背痛，及漏颈痛。
璇玑
在天突下一寸，陷者中。仰头取之。任脉气之所发。灸五壮。主胸皮满痛，喉痹咽肿，水浆不下。
华盖
在璇玑下一寸，陷中。仰而取之。任脉气之所发。灸五壮。主胸胁支满，痛引胸中，欬逆上气，喘不能言。
紫宫
在华盖下一寸六分，陷中。仰而取之。任脉气之所发。灸五壮。主胸胁支满，胸膺骨疼，饮食不下，呕逆上气，烦心。
玉堂
在紫宫下一寸六分，陷中。（又名玉英。）任脉气之所发。灸五壮。主胸满不得喘息，膺痛骨疼，呕逆上气，烦心。主吐寒痰。
膻中
在玉堂下一寸六分，陷中，（又名元儿。）横直两乳间。任脉气之所发。灸七壮至七七壮止。主肺痈，咳嗽上气，唾脓，不得下食，胸中气满如塞。
中庭
在膻中下一寸六分，陷中。任脉气之所发。灸五壮。主胸胁支满，心下满，食饮不下，呕逆吐食还出。
〖胸部第二行六穴〗
俞府二穴
在巨骨下，去璇玑旁各二寸，陷中。仰而取之。灸五壮。主欬逆上气，呕吐，胸满不得食。
彧中二穴
在俞府下一寸六分，陷中。仰卧取之。灸五壮。主胸胁支满，欬逆，喘不能食饮，上气，涎出多唾，呼吸喘悸，坐不安席。
神藏二穴
在彧中下一寸六分，陷中。仰而取之。灸五壮。主胸胁支满，咳嗽不得息，呕吐，胸满不得食。
灵墟二穴
在神藏下一寸六分，陷中。仰而取之。灸五壮。主胸胁支满，引胸不得息，呕吐，胸满不得食。
神封二穴
在灵墟下一寸六分。灸五壮。主胸满不得息，欬逆，乳痈，洒淅恶寒。
步廊二穴
在神封下一寸六分。仰而取之。灸五壮。主胸胁支满，鼻不通呼吸，少气喘息，不得举臂。
〖胸部第三行六穴〗
气户二穴
在巨骨下，侠俞府两旁各二寸，陷中。仰而取之，灸五壮。主胸胁柱满，喘逆上气，呼吸有息，不知食味。
库房二穴
在气户下一寸六分。仰而取之。灸五壮。主胸胁支满，欬逆上气，呼吸不至息；及肺寒咳喘，唾脓血。
屋翳二穴
在库房下一寸六分，陷中。仰而取之。灸五壮。主身肿皮痛不可近衣，淫泺，瘈疭，不仁。主欬逆上气，呼吸多唾浊沫、脓血。
膺窗二穴
在屋翳下一寸六分，陷中。灸五壮。主胸胁痈肿，及肠鸣泄注；及乳痈，寒热短气，卧睡不安。
乳中二穴
禁不灸。
乳根二穴
在乳下一寸六分，陷中。仰而取之。灸五壮。主胸中满痛，及膺肿乳痈，凄索寒热，痛不可按抑。
〖胸部第四行六穴〗
云门二穴
在巨骨下，侠气户两旁各二寸，陷中。灸五壮。主呕逆上气，胸胁彻背痛。主喉痹，胸中烦满，咳喘不得息，不得举臂，胸胁短气，气上冲心。
中府二穴
在云门下一寸六分，乳上三肋间，动脉应手陷中。灸五壮。又名膺中俞。主喉痹，胸满塞，寒热，胸中满痛，面腹肿；及膈寒食不下，呕吐还出；及肺系急，咳辄胸痛。主上气，咳唾浊涕，肩背痛，风汗出，腹胀，食饮不下，憡憡胆热。
周荣二穴
在中府下一寸六分，陷中。仰而取之。灸五壮。主胸胁支满，不得俯仰，咳唾脓，欬逆上气，呼吸多唾浊沫脓血，饮食不下。
胸乡二穴
在周荣下一寸六分，陷中。仰而取之。灸五壮。主胸胁支满，引胸背痛，卧不得转侧。
天溪二穴
在胸乡下一寸六分，陷中。仰而取之。灸五壮。主乳肿痈溃。主胸中满痛，欬逆上气，喉中作声。主乳肿贲膺。
食窦二穴
在天溪下一寸六分。举臂取之。灸五壮。主胸胁支满，膈间雷鸣滀陆，常有小声。
正人腹肚  ***************************
正人腹肚之图（图缺）
〖腹中第一行十五穴〗
鸠尾
在臆前蔽骨下五分。禁不灸。
巨阙
在鸠尾下一寸。日灸七壮至七七壮。主心中烦闷，热病，胸中痰饮，息贲唾血，风癫浪言，或作鸟鸣声，不能食，无心力；凡心痛有数种，冷痛，蛔虫心痛；蛊毒，霍乱，不识人，及腹中满，暴痛，汗出，及手清，臂不举。
上脘
在巨阙下一寸，去蔽骨三寸。日灸二七壮至一百壮止。不瘥，更倍之。主心中热烦，贲豚气，胀满不能食，霍乱，心痛不可眠卧，吐利，心风惊悸，心中闷，发哕，伏梁气状如覆杯，及风痫热痛，宜可泻之。主身热，汗不出。主三焦多涎。
中脘
在上脘下一寸（又名大仓、上纪）。胃之募。日灸二七壮，至四百壮止。主心䘌不能食，反胃，霍乱，心痛，热温痎疟，天行伤寒；因读书得奔豚气，心下伏梁如覆杯，冷气，腹中热；喜渴涎出，是蛔，以手聚而按之坚将。及腹胀不通，疰，大便坚，忧思损伤，气积聚，腹中甚痛，作脓肿往来上下，及胁下坚痛。及鼻间焦臭，头热，鼻鼽衄。及主寒中伤饱，饮食不化。及目黄振寒。及冲疝，冒死不知人。治背与心相控而痛，饮水过多，喘胀。
建里
在中脘下一寸二分。不通灸。
下脘
在建里下一寸。日灸二七壮至二百壮止。主腹胃不调，腹内痛，不能食，肠坚腹痛，胃胀癖块，脉厥厥动，日渐瘦羸，六腑气寒，谷食不转。
水分
在下脘下一寸，脐上一寸。若是水病，灸之大良。日灸七壮至四百壮。主腹肿不能食，肠坚腹痛，胃胀不调，坚硬。主水肿。主痛绕脐中，冲胸不得息。
脐中
（又名神阙）。主泄利不止，小儿奶利不绝。灸百壮，小儿五壮至七壮。主腹大绕脐痛，水肿鼓胀，肠中鸣状如水声，久冷伤惫。
阴交
在脐下一寸，日灸三七壮至七百壮止。（又名横户。）主脐下热，小便赤，气痛状如刀搅，作块状如覆杯，妇人断绪，月事不调，带下崩中，因产后恶露不止，绕脐冷痛，五脏游气。主脐下㽲痛，寒疝。
气海
在脐下一寸半（又名脖胦）。主脏气虚惫，一切气疾。主少腹疝气游行五脏，腹中切痛，及惊不得卧。主冷气冲心，女妇恶露不止，绕脐痛，气结成块，状如覆杯，小便赤涩。
石门
在脐下二寸，女子不灸。（又名利机、精露、丹田、命门、端田。）灸二七壮至一百壮。主腹痛坚硬，妇人因产恶露不止，遂成结块；崩中断绪，灸亦良。大便难，并大便闭塞，气结，心坚满。及小腹坚痛卧阴中，不得小便，并小腹中拘急。及腹中满，暴痛汗出，并水胀、水气行皮中，小腹皮敦敦然，小便黄，气满不欲食，谷入不化。及呕吐，并贲豚上气，小腹疝气游行五脏，疝绕脐冲胸不得息，疝积，及二丸骞。
关元
在脐下三寸。灸三十壮，十日灸三百壮止。（又名次关、下纪。）主脐下㽱痛，小便赤淋，不觉遗沥，小便处痛，状如散火，尿如血色，脐下结血，状如覆杯，妇人带下，因产恶露不止，断绪，产道及胁下胀。及小腹热而偏痛，寒气入腹。及石淋，脐下三十六疾，不得小便。及肠中尿血，胞转气淋。又主小便数，及泄痢不止，小便满，石水。及贲豚气入小腹，暴疝痛，身热头痛，进退往来。
中极
在脐下四寸（又名玉泉、气暣）。日灸三七壮，至三百壮止。主淋，小便赤，尿道痛，脐下结块如覆杯，妇人因产得恶露不止，遂成疝瘕；或因月事不调，血结成块，拘挛腹疝，月水不下，乳余疾，绝子，阴痒，子门不端，小腹苦寒，贲豚抢心，饥不能食，腹胀，经闭不通，小便不利，及失精。及主恍惚尸厥，烦痛。及主小腹积聚，坚之如石，及饥不能食。
曲骨
在横骨之上，中极下一寸，毛际陷中。（又名耳骨。）主小腹胀，血癃，小便难。主㿗疝，小腹痛，妇人赤白带下。
会阴
在大便前，小便后，两阴间。（又名屏翳。）主阴头寒。主痔，与阴相通者死；阴中诸病，前后相引痛，不得大小便，女子经不通，男子阴端寒，冲心佷佷。
〖腹第二行十一穴〗
幽门二穴
在巨阙旁半寸陷中。《黄帝明堂》云：在巨门各二寸半。灸五壮。主善吐，饮食不下，兼唾多吐涎，干哕呕沫，及泄有脓血。主胸中引痛，烦闷健忘，小腹胀满，女子心痛逆气。
通谷二穴
在幽门下一寸。灸五壮。主头痛寒热，汗出不恶寒。主项如拔，不可左右顾，目䀮䀮不明，风寒。及鼻鼽，清涕出。及结积留饮，癖囊，胸满饮。主喜呕，及心中慎一，数欠，癫，心下悸，[口目]中澹澹恐。主失欠，口㖞，食饮善呕，暴哑不能言。
阴都二穴
在通谷下一寸（又名食宫）。灸三壮。主多唾呕沫，大便难。及妇人无子，脏有恶血，腹厥痛，绞刺不可忍。及身热，疟病。主心满，气逆，肠鸣。
石关二穴
在阴都下二寸（又名石门）。灸五壮。主多呕。主脊强不开。主大便闭塞，气结，心坚满。及脊痉反折。主妇人子脏中有恶血，内逆满痛。
商曲二穴
在石关下二寸。灸五壮。主腹中积聚，时切痛，不嗜食。
肓俞二穴
在商曲下一寸，直脐旁。灸五壮。主大便干，腹中切痛。及大腹寒疝，小腹有热。
中注二穴
在肓俞下五分。灸五壮。《铜人经》云：在肓俞下一寸。主小腹热，大便坚燥不利。
四满二穴
在中注下一寸。妇人脏中或胞中有恶血，内逆满痛，疝。（又名髓府。）主大腹石水，腹中切痛。主奔豚上下。及脐下疝积，诸向恶血㽱痛。
气穴二穴
在四满下一寸（《千金·妇人方》上卷云：在关元左边三寸是，右三寸名子户）。灸五壮。主月水不通，奔泄气上下，引腰脊痛。主泄利不止。
大赫二穴
在气穴下一寸（《千金》肾脏卷云：在屈骨端三寸）。灸五壮（又名阴维、阴关）。主男子虚劳失精，阴上缩，茎中痛，灸三十壮；女子赤沃。
横骨二穴
在大赫下一寸（《千金》一名屈骨，在阴上横骨中央宛曲，如隙月中央是。西方子云亦名曲骨）。灸三壮。主失精，五脏虚竭。主腹胀小便难，阴气纵伸痛。
〖腹第三行十二穴〗
不容二穴
在幽门旁各一寸五分，去任脉二寸，直四肋端，相去四寸。灸五壮。主腹内痃急，不得食，腹痛如刀刺，两胁积气膨膨然。主胸背相引痛，呕吐喘咳，口干痰癖，胁下痛，重肋疝瘕。
承满二穴
在不容下一寸。灸五壮。主胁下坚痛，及肠鸣腹胀，上喘气逆；及脉气，食饮不下，肩息唾血。
梁门二穴
在承满下一寸。灸五壮。主胸胁下积气，饮食不思，大肠滑泄，谷不化。
关门二穴
在梁门下一寸。灸五壮。主遗牙及身腹重。主积气，肠鸣卒痛，泄利，不欲饮食，腹中气游走，挟脐急，痰疟振寒。
太乙二穴
在关门下一寸。灸五壮。主癫疾狂走，吐舌，心烦闷。
滑肉二穴
在太乙下一寸（又名一谓滑幽门）。灸五壮。主癫疾狂走，吐舌。主呕逆。
天枢二穴
去肓俞一寸半。直脐旁二寸。（又名长溪、长谷、循际、谷门。）灸百壮。主久积冷气，绕脐切痛，时上冲心，女子漏下赤白。及腹大坚，食大化，面色苍苍。主冬月重感于寒则泄，当脐痛，肠胃间游气切痛。主腹胀肠鸣，气上冲胸，腹中尽痛。主面浮肿，唾血，吐血。主疟振寒，热盛狂言语，呕吐，霍乱，泄利，食不化。
外陵二穴
在天枢下半寸。灸五壮。主腹中尽痛，心如悬，下引脐腹痛。
大巨二穴
在脐下一寸，两旁各二寸，长溪下二寸。灸五壮。主小腹满，小便难，阴下纵。主喜惊。及癫疝，偏枯，烦渴，四肢不举。
水道二穴
在大巨下三寸。灸五壮。主三焦结热，大小便不利。主肩背痛，小腹满，引阴中痛，腰背强急，膀胱寒。
归来二穴
在水道下二寸。灸五壮。主贲豚，卵上入，引茎痛，妇人血脏积冷。
气冲二穴
在归来下一寸，鼠鼷上一寸。（《素问·刺热论》注云：在腹脐下，横骨两端，鼠鼷上一寸，动脉应手。）灸五壮。又名气街。主㿗阴肿痛，阴痿，茎中痛，两丸骞痛，不可仰卧。及大气石水。及腹中满，热淋闭，不得尿。主腹中大热不安，腹有逆气正攻心，暴腹胀满，癃，淫泺，脐下坚，㿗疝，妇人月水不通，无子；或暴闭塞，腹胀满，癃，淫泺，乳难，子上抢心；若胞不出，众气尽乱，绞痛不得反息。
〖腹第四行七穴〗
期门二穴
在第二肋端，不容旁一寸半，上直两乳。灸五壮。主目青而呕。主胸中热。主胁下胀，心痛，气短，喜障酸。主腹大坚，不得息，胀痹满，少腹尤大。及小腹满，小便难，阴下纵。主饮食不下，贲豚上下，伤食腹满。及霍乱泄注，大喘不得安卧。及妇人产余疾。
日月二穴
在期门下五分。灸五壮。主少腹热，欲走，太息，多怒不乐，多唾，言语不正，四肢不收。
腹哀二穴
在日月下一寸半。不灸。
大横二穴
在腹哀下二寸。直脐旁。《甲乙经》云：三寸五分。灸五壮。主腹热欲走，太息，四肢不可动，多汗，洞利，大风逆气，多寒，善愁。
腹结二穴
在大横下一寸三分。又名临窟。灸五壮。主绕脐痛，抢心，腹寒泄利，欬逆。
府舍二穴
在腹结下三寸。灸五壮。主疝痛，脾中急痛，循胁上下抢心，腹满积聚，厥气霍乱。
冲门二穴
上去大横五寸，在府舍下，横骨两端约中。灸五壮。主寒气满腹积痛癃，淫泺，阴疝，难乳，子上冲心，不得息。

卷二  ——————————————————————————————————————————————————————————————————————————————————————————

正人手太阴肺经  ***************************
正人手太阴肺经图（图缺）
〖〗手太阴肺经十穴
少商二穴
在手大指端内侧，去爪甲如韭叶。灸三壮（《铜人》不灸）。主痎疟。主喉中鸣。主呕吐。主手不仁，振栗鼓颔。主欬逆喘。主胁下胀。主耳前痛。主烦心，善哕，心下满，汗出而寒。
鱼际二穴
在手大指本节后内侧，散脉中。灸三壮。主胃脾霍乱。主唾血，吐血。主痹走胸背，不得息，喉中焦干，舌黄。主肘挛，支满。主痉，上气，口喑，不能言。主狂言。主热病，振栗鼓颔，腹满，阴痿，色不变，头痛，汗不出，洒淅恶风寒，目眩，腹痛，不下食，咳引尻痛。
太泉二穴
在手掌后陷者中。又名太渊。灸三壮。主胸痹逆气，寒厥，善哕，呕饮水，咳嗽烦冤不得卧，肺膨胀，臂内廉痛，目生白翳，眼眦赤筋，缺盆中引痛，掌中热，数欠，喘不得息，噫气上逆，心痛唾血，振寒咽干，狂言。
经渠二穴
在寸口陷者中。不灸。
列缺二穴
在腕上一寸半。灸三壮。主偏风，半身不举，口㖞，肘臂痛，腕劳，及痎疟。主汗出四肢肿，小便热痛。主手臂身热。主肩背寒栗，少气不足以息，寒厥，交两手如瞀。凡实则肩背汗出，四肢暴肿，虚则肩寒栗，气不足以息。四肢厥，善笑，身湿摇，时寒热。主热痫，惊而有所见。主热病烦心心闷，先手臂痛，身热瘈疭，唇口聚，鼻张，目下汗出如珠，寒热，掌中热。主疟寒热。及喉痹，咳嗽不止。又疟甚热，口噤不开。
孔最二穴
在腕上七寸。灸五壮。主热病汗不出，肘臂烦痛，伸难，手不及头，不握。
尺泽二穴
在肘中约上动脉。灸三壮。甄权云：不宜灸。小儿慢惊灸一壮。主舌干胁痛。主短气，心烦。主腹胀喘，振栗。主呕泄下上出，两胁下痛。主癫病不可向，手臂不得上头，喉痹，欬逆上气，呼吸多唾泽沫脓血。主掣痛，手不可伸。主肘痛时寒，肩背寒痉，肩胛内廉痛，气膈喜呕，鼓颔不得汗，烦心，身痛，四肢暴肿。
侠白二穴
在天府下，去肘五寸，动脉。灸五壮。主欬干呕，烦满。主心痛，气短。
天府二穴
在腋下三寸。灸五壮。主身胀，逆息不得卧，风汗身肿，喘息多唾。主上气，喘不得息。主喘逆上气，呼吸肩息，不知食味，卒中恶风邪气，飞尸恶鬼语，遁尸，[疒/壅]病，瘤瘿气，咽肿，泣出，喜忘，目眩，远视䀮䀮。
臑会二穴
在臂前廉去肩头三寸。主瘿瘤气，咽肿。主寒热头，瘰疬，癫疾，腠气，肘节痹，臂酸重，腋急痛，肘难屈伸，臂痛不能举。
正人手厥阴心主经  ***************************
正人手厥阴心主经图（图缺）
〖手厥阴心主经八穴〗
中冲二穴
在手中指端，去爪甲如韭叶，陷者中。主肘中痛。主舌本痛。主热病烦心，心闷而汗不出，掌中心热，心痛身热如火，浸淫，烦满，头痛如破。主神气不足，失忘。
劳宫二穴
在掌中央动脉。灸三壮。主喉嗌痛。主大便血不止，尿血及赤。主渴，食不下。主呕吐。主风热，善怒，心中悲喜思慕，歔欷喜笑不止，手痹。主热病三日已，往不得汗，怵惕，胸胁不可反侧，欬溺二赤，小便血，衄不止，呕吐血，气逆，噫不止，嗌中痛，食不下，善渴，口中烂，掌中热，欲呕。主黄疸目黄。主热痔。
大陵二穴
在掌后两骨间。灸二壮。主喉痹嗌干。主心痛。主目赤，小便如血，欬逆，寒热发。主手掣手挛，及肘挛腋肿。主风热善怒，心中悲喜思慕，歔欷喜笑不止。主心下澹澹喜惊。主热病烦心，心闷而汗不出，掌中热，头痛，身热如火，浸淫，烦满，舌本痛。主疟，乍寒乍热。主欬喘。主呕血。主胸中痛。主痂疥。
内关二穴
在掌后去腕二寸。手心主络。主面赤热。主目䀮䀮，昏夜无所见。主目赤，支满，中风肘挛。实心暴痛，虚则心烦惕惕。
间使二穴
在掌后三寸，两筋间。灸七壮。主心胸连背相。主心悬如饥。主嗌中如扼。主肘内廉痛。主热病烦，喜哕，胸中澹澹，喜动为热，恶风寒，呕吐，怵惕，寒中气，掌中热，多惊，喑不得语，腋肿肘挛，卒心痛。
郄门二穴
在掌后去腕五寸。灸五壮。主心痛。主衄血呕血。主惊恐畏人，神气不足。
曲泽二穴
在肘内廉下陷者中，屈肘得之。灸三壮。主心痛。主逆气呕涎或血。主掣痛，手不可伸。主心下澹澹喜惊。主伤寒温病身热，心口干，肘瘈善摇，头颜清。
天泉二穴
在腋下二寸。举腋取之。灸三壮。主欬逆。主心病，胸胁支满，膺、背、胛间、臂内廉动。
正人手少阴心经  ***************************
正人手少阴心经图（图缺）
〖手少阴心经八穴〗
少冲二穴
在手小指内廉之端，去爪甲如韭叶。灸三壮。又名经始。主胸痛，口热，咽酸，乍寒乍热。主咽酸。主太息，烦满，痰冷，少气，悲惊。主热病烦心，心闷而汗不出，掌中热。主上气，卒心痛，悲恐畏人，善惊，手拳不得伸，引肘腋痛。主身热如火，浸淫，烦满，舌本痛。主惊痫吐舌，沫出。
少府二穴
在手小指大节后，陷者中，直劳官。（大节又作本节。）灸十壮。主嗌中有气，如息肉状。主小便不利，癃。主数噫，恐悸，气不足。主阴痛，实时挺长，寒热，阴暴痛，遗尿，偏虚则暴痒，气逆。及主烦满少气，悲恐畏人，掌中热，肘腋挛急，胸中痛，手卷不能伸。
神门二穴
在掌后兑骨端，陷者中。灸七壮。主笑若狂。主手掣挛挛。主遗溺。主喉痹心痛，数噫，恐怖，少气不足。主疟，心烦甚，欲得饮冷，恶寒则欲处温中，咽干不嗜食，手臂寒，喘逆身热，狂，悲哭，大小人五痫。
阴郄二穴
在掌后动脉中，去腕半寸。灸七壮。主气惊心痛。主失喑不能言，洒淅振寒，厥逆，霍乱，胸中满，衄血，惊恐。
通里二穴
在腕后一寸。灸三壮。主头眩痛，目眩，面赤而热，心悸，肘腕酸重。及暴哑不能言，少气，热病烦心，心中懊憹，数欠频伸，心下悸，悲恐。主遗溺。主热病先不乐数日。主臂臑痛。实则支肿，虚则不能言。
灵道二穴
在掌后一寸半。灸三壮。主心痛，悲恐，相引瘈疭。主肘挛，柱满。主暴喑不能言语。
少海二穴
在肘内廉节后陷中。灸三壮。主头痛，汗出，寒热，不恶寒。主肩臂不举，不能带衣，项强急痛，不可以顾。主龋齿。主气。主呼吸噫哕呕，羊癫疾，羊痫吐舌，羊鸣，疾颈。主手臂挛。主疟，振寒，项痛引肘腋，痛引少腹中，四肢不举。主目眩发狂，目黄，胁痛。
极泉二穴
在腋下筋间，动脉入胸。灸七壮。主心痛，干呕，四肢不收，咽干烦渴，臂肘瘚寒，目黄，胁下满。

卷三  ——————————————————————————————————————————————————————————————————————————————————————————

正人足太阴脾经  ***************************
正人足太阴脾经图（图缺）
〖足太阴脾经十一穴〗
隐白二穴
在足大指端内侧，去爪甲如韭叶。灸三壮。主腹满，喜呕吐。主腹中寒冷，气胀，喘不得安卧。主饮渴。主胫中寒热，足寒不能温。主卒尸厥不知人，脉动如故，胸中痛，食不下，暴泄衄血。
大都二穴
在足大指内本节后陷中。灸三壮。主目眩暴泄，心痛腹胀，热病汗出，足清厥逆，霍乱，目上捶，手足逆冷，腹满善呕，烦热闷乱，吐逆。
太白二穴
在足大指内侧核骨下陷中。灸三壮。主头痛，寒热，汗出不恶寒，胸胁胀，衄痛，身热烦满，腹胀，食不化，气胀肠鸣，呕吐，泄有脓血，腰痛不可俯仰，热病头重，项痛烦闷，身热上争，大便难，气逆，霍乱，腹痛。
公孙二穴
在足大指本节后一寸。灸三壮。主头面肿，肿胀，食不化，鼓胀，腹内气大满，寒疟，不嗜食，心烦狂言。
商丘二穴
在足内踝下微前，陷中。灸三壮。主心下有癥，脾疼，脾热，脾虚，令人病寒，不乐，好太息，心悲气逆，腹胀满不得息，心烦满，骨痹，癫疾，痫病，寒疟，肠中痛，痎疟。主痔血泄后重，痔骨蚀，绝子，喜魇梦，阴股内痛，气逆狐疝走上下，引小腹痛，不可俯仰，小腹坚痛，下引阴中。
三阴交二穴
在内踝上八寸。灸三壮。主膝内廉痛，小便不利，身重，足痿不能行，痃癖，腹寒，气逆，脾病四肢不举，腹胀肠鸣，溏泄，食不化，女子漏下不止。
漏谷二穴
在内踝上六寸，骨下陷中。灸三壮。主肠鸣，强欠，心悲气逆，腹䐜满急，小便不利，失精，久湿痹不能行，足热痛，腿冷不能久立，麻痹不仁，痃癖，冷气，心腹胀满，食饮不为肌肤。
地机二穴
在膝下五寸。又名脾舍。伸足取之。灸三壮。主溏瘕，腹中痛，气胀水肿，腹坚不嗜食，小便不利，脏痹腰痛，不可俯仰，足痹痛，屈伸难，㿗疝，精不足，女子血瘕，按之如汤沃，股膝皆痛。
阴陵泉二穴
在膝下内侧，辅骨下，陷者中。伸足取之。灸三壮。主心下满，寒中，小便不利，腹中胀，不嗜食，胁下满，腹中盛，水胀，喘逆不得卧，足痹痛，霍乱，失禁遗尿，胸中热，暴泄，胀满不得息，气淋，寒热不节，肾病不可俯仰，气癃尿黄，妇人疝瘕，按之如以汤沃股膝，飧泄阴痛，小腹坚急重，下湿，不嗜食，腰痛。
血海二穴
在膝髌上内廉白肉际，二寸中（又作三寸）。灸五壮。主漏下，若血闭不通，逆气腹胀，月水不调。
箕门二穴
在鱼腹上筋间，动应手，阴市内。主阴跳，遗，小便难。主淋，鼠鼷肿痛。
正人足阳明胃经  ***************************
正人足阳明胃经图（图缺）
〖足阳明胃经十五穴〗
厉兑二穴
在足大指次指之端，去爪甲如韭叶。灸一壮。主鼻不利，涕黄，龋齿，喉痹，哽咽，寒热，胫寒，不得卧，好惊，寒疟，不嗜食，恶寒，心痛胀满，不得息，热病汗不出，吐舌戾颈，喜惊，尸厥，口噤气绝，状如中恶，面肿恶风，鼻不利。
内庭二穴
在足大指次指外间，陷者中。灸三壮。主四肢厥逆，僻噤，齿龋痛，腹胀满不得息，不嗜食，喜频伸数欠，恶闻人音，振寒，咽中痛，口㖞。
陷谷二穴
在足大指次指外间，本节后，去内庭二寸。灸三壮。主胸胁支满，腹大满，喜噫，肠鸣而痛，面目痈肿，浮肿水病，热病汗不出，振寒疟疾。
冲阳二穴
在足跗上五寸骨间，去陷谷三寸（一云二寸）。灸三壮。主面浮肿，足痿，失履不收。主热病汗不出，振寒而战欠，先寒洗淅，甚久而热，热去汗去之疟，疟从足起，腹大不嗜食，偏风，口眼㖞，登高而歌，弃衣而走，齿龋痛。
解溪二穴
在冲阳后一寸半。灸三壮。主口齿痛，膝股肿，胻酸，转筋，霍乱，头风，面目赤，癫疾，瘈疭，惊，湿痹，腹大下肿，厥气上柱，风水面胕肿，颜黑，刺疟，口痛啮舌，目眩头痛，癫疾烦悲。
丰隆二穴
在外踝上八寸。灸三壮。主头痛，寒热，汗出不恶寒，大小便涩难。主胸痛如刺，腹若刀切痛，四肢肿，身湿，不能食，狂妄行，登高而歌，弃衣而走，厥逆，胸痛如刺，烦心，狂，见鬼，好笑，卒面四肢肿，喉痹不能言，面浮肿。
下廉二穴
在上廉下三寸，又名巨虚。灸三壮。主小腹痛，飧泄，次指间痛，唇干，不出不觉，狂言非常，寒湿下注，小便难、黄，不得汗出，毛发焦，脱肉，少气，胃中热，不嗜食，泄脓血，胸胁少腹痛，暴惊狂，女子乳痈，喉痹，胻痛，足跗不收。
条口二穴
在下廉上一寸。主胫寒不得卧，足下热，不能久立，膝胻酸，寒痛，足缓，履不收，湿痹。
巨虚上廉二穴
在三里下三寸。举足取之。灸三壮。主脏气不足，偏风，腲腿，手足不仁，小便难、黄，风水，膝肿，飧泄，腹胁支满，走侠脐，腹痛，食不化，喘息不能行。
三里二穴
在膝下三寸，胻骨外。灸三壮。主喉痹不能言，胁中暴逆，腹胀满，不得息，咳嗽多唾。主肘痛时寒，腰痛不可以顾，足痿，失履不收，足下热，不能久立。主疟，少气，肠鸣，腹痛，胸腹中瘀血，水肿，腹胀，阴气不足，小腹坚，热病汗不出，喜呕，口苦壮热，身反折，口噤鼓颔，腰痛不可以顾，视而有所见，喜悲，上下求之，口僻，乳肿，目不明，胃气不足，闻食臭，久泄利，食不化，胁下注满，膝痿，寒热中，消谷善饥，腹热身烦，狂言，乳痈，狂歌妄笑，恐怒大骂，霍乱，遗矢，失气，阳厥，凄凄恶寒，头眩，小便不利，食气、水气，蛊毒浮满，四肢肿满，五劳羸瘦，七伤虚乏。凡此等疾，皆灸之，多至五百壮，少至二三百壮。
犊鼻二穴
在膝髌下，骭上侠解大筋中。主膝中痛不仁，难跪起，膝髌痈，溃者不可治，不溃者可疗。
梁丘二穴
在膝上二寸两筋间（或云三寸）。灸三壮。主筋挛，膝不得屈伸，不可以行。主大惊，乳痛，膺窗痛。
阴市二穴
在膝上三寸，伏兔下，陷者宛宛中。举足取之。不可灸（又名阴鼎）。主腹中满，痿厥少气，促痛不可顾。主膝上伏兔中寒，寒疝，小腹痛，痛气中腰如清水。
伏兔二穴
在膝上六寸。不灸。
髀关二穴
在膝上伏兔后交分中。主黄疸，膝寒不仁，痹，不得屈伸，痿厥，股内筋络急。

卷四  ——————————————————————————————————————————————————————————————————————————————————————————

伏人头  ***************************
伏人头图（图缺）
〖伏人头上第一行五穴〗
后顶
在百会后一寸半，枕骨上。（又名交冲。）灸五壮。主风眩，目视䀮䀮，额颅上痛，顶恶风寒，诸阳之热，癫疾，呕逆。
强间
在后顶后一寸半（又名大羽）。灸七壮。主头如针刺，不可以动，项如拔，癫疾，呕，痫发瘈疭，狂走，不得卧，心烦，吐涎沫，发无时。
脑户
在枕骨上，强间后一寸。（又名仰风、会颅。）不灸。
风府
在项后入发际一寸，大筋内，宛宛中。不灸。
喑门
在项后发际，宛宛中。不灸。
〖伏人头上第二行三穴〗
络却二穴
在通天后一寸半（又名脑盖）。主癫疾，呕，狂走，瘈疭，恍惚不乐，目盲内障无所见，腹胀满不得息。主暂起僵仆，头旋耳鸣。
玉枕二穴
在络却后七分半，侠脑户旁一寸三分，起肉，枕骨上，入发际三寸。灸三壮。主目内目系急痛，失枕，头重项痛，风眩，目痛不能视，头寒多汗，耳聋，鼻塞，头半寒痛，项如拔，不可左右顾，目上插，卒起僵仆，恶见风寒，汗不出，凄厥恶寒，脑风不可忍。
天柱二穴
侠项后发际，大筋外廉，陷中。日灸七壮，至百五十壮止。主头痛，目不明，目如脱，目泪出，鼻不知香臭，风眩，卒暴痫眩，狂言不休，目上及，项如拔，项疼急，烦满汗不出，足不仁，身肩背痛欲折，头旋脑痛。
〖伏人头上第三行三穴〗
承灵二穴
在正营后一寸半。主鼻衄、窒，喘息不通，脑风，头痛，恶风寒。
脑空二穴
在承灵后一寸半，侠玉枕旁，枕骨下陷中。（又名颞颥。）灸三壮。主鼻唇疽发为厉鼻，劳疾大瘦，头痛，头目瞑，癫疾。及寒热引项强急，鼻衄不止，耳风鸣聋，脑风，头痛不可忍，心悸目眩，癫疾，羸疾体热，项强不得回顾。魏武患头风，发即心闷乱，目眩，华佗灸而立愈。
风池二穴
在颞颥后，发际陷中，与风府正相当即是，侧相去各二寸，为定穴。灸七壮至一百五壮。主肺风面赤，目视䀮䀮，项痛强不得回顾，面肿皮软，脑疼，欠气多，鼻衄、窒，喘息不□□□□引项挛不收，寒热，僵仆，烦满，汗不出，痎疟发，洒淅恶寒，热温病汗不出，目眩，头痛，泪出，欠气多，皆背赤痛，气发耳塞，口僻，项脊伛偻。
〖伏人耳后六穴〗
颅息二穴
在耳后青脉间。灸七壮。主身热头重，胁痛，风聋，耳痛、塞，耳痛鸣聋，胸胁相引，不得俯仰。及发痫风疭痰，呕吐。及治目昏眩，精视不明。
瘈脉二穴
在耳本鸡足青（又名体脉）。灸三壮，亦云不灸。
完骨二穴
在耳后入发际四分。灸七壮。主喉痹，颈项肿，不可俯仰，颊肿引耳后，头面气，肘肿，足痿，失履不收，风头，耳后痛，烦心。及足不收，口㖞僻，头项摇，瘛痛，牙车急，癫疾强仆，狂疟，项强急痛，牙齿龋痛，小便黄赤。
窍阴二穴
在完骨上，枕骨下，动摇有空。灸七壮。主头痛如锥刀刺，不可以动。主颔痛引耳，嘈嘈耳鸣无所闻，舌个出血。及主舌寒口干，心烦，臂外肘节痹，不及头，鼻管疽发为厉，鼻衄，头痛。及四肢转筋，痈疽，头痛恶风，引头目。
浮白二穴
在耳后入发际一寸。灸七壮。主瘿气，肩背不能伸屈，气痹，欬逆痰沫，牙齿疼痛，手纵，足缓不收，中满不得喘息，耳中嘈嘈无所闻，颈项痈肿。
翳风二穴
在耳后陷中，按之引耳中。灸七壮。主耳痛、鸣、聋。主口噤不开，引鼻中，口失欠，下牙齿痛，口眼㖞斜，失欠脱颔，口噤不能言，颊肿，牙车急痛。
伏人背脊  ***************************
伏人背脊图（图缺）
〖脊中第一行十三穴〗
大椎
在第一椎上陷中，宛宛中。灸一壮，至四十九壮止。主五劳七伤，温疟，痰疟，痉背膊闷，项强不得回顾，伤寒热盛，烦呕。主风劳食气。
陶道
在大椎节下间。俯而取之。灸五壮。主头重目眩，洒淅寒热，脊强，以头汗不出，头痛，项如拔，不可左右顾，目不明，如脱。
身柱
在第三椎下。灸五壮。主癫疾，瘈疭，怒欲杀人，身热狂走，谵言见鬼，恍惚不乐，首热口干，烦渴喘息，头痛，而汗不出。
神道
在第五椎节下间。俯而取之。灸三壮。主腰脊急强，寒疟恍惚，悲愁健忘，惊悸。主寒热头痛，进退往来，热喘目痛，视物无明。
灵台
在第六椎节下间。俯而取之。主热病脾热，温疟汗不出。（出《素问》。）
至阳
在第七椎节下间。俯而取之。灸三壮。主口舌解烂，淫泺，胫酸，四肢重痛，怒气难言。
筋缩
在第九椎下间。俯而取之。灸三壮。主惊痫，疝，癫疾，脊急强，目转上插。
脊俞
在第十一椎（又名神宗、脊中）。不灸。
悬枢
在第十三椎节下间。灸三壮。主腰脊不得屈伸强，腹中上下积气，水谷不化，下痢。
命门
在第十四椎节下。俯而取之。灸三壮（又名属累）。主头痛如破，身热如火，汗不出，瘈疭，里急，腰腹相引痛。
阳关
在第十六椎节下间。伏而取之。灸三壮。主胫痹不仁。
腰俞
在二十一椎节下陷中（又名背解、髓孔、腰柱、腰户）。挺身腹地舒身，两手相重支额，纵四体，然后乃取之。灸七壮，四十九壮止。忌房事。主腰髋疼，腰脊强不得回转，温疟，疼疟。
长强
在脊骶端，为穷骨下宛宛中。（又名胸之阴俞、强尾。）其穴趺地取之乃得。日灸三十壮至二百壮。慎房事，此痔根本，忌冷。主心痛气短，肠风下血，五痔疳蚀，小儿脱肛泻血，秋深不较，惊痫，瘈疭，多吐注，惊恐失精，瞻视不明，眵䁾，头重，洞泄，腰脊急僵，脊痛寒痉反折。主癫疾。
〖脊中第二行二十五穴〗
大杼二穴
在项后第一椎下两旁，各一寸半陷中。不灸（又名本神）。
风门二穴
在第二椎下两旁，各一寸半。灸五壮。主伤寒脊强，目瞑，鼻塞，风劳，呕逆上气，胸膺俱痛，气短不安，风眩头痛，鼻清涕出，时时嚏不已，鼻衄、窒，喘息不通，欬逆。
肺俞二穴
在第三椎下两旁，各一寸半。主癫痛，瘿气，吐逆上气，汗不出，支满，脊强寒热，不食，肉痛皮痒，传尸骨蒸，肺嗽，喘咳少气，胸中痛，胸中气满，背偻如龟。
厥阴俞二穴
在第四椎下两旁，各一寸半。灸五壮（出《山眺经》）。主理逆气呕逆，牙痛留结，胸闷。
心俞二穴
在第五椎下两旁，各一寸半。（《铜人》不灸。）
督俞二穴
在第六椎下两旁，相去一寸半。（又名高盖。）许灸。主寒热，腹中痛、雷鸣，气逆心痛。
膈俞二穴
在第七椎下两旁，相去各一寸半。主胸胁相引，不得倾侧，肩背寒，痉，心痛，痰饮吐逆，汗出寒热，骨痛，虚胀支满，痰疟痃癖，气块，膈上痛，喉痹，身常湿，不食，切痛，喉痹哽噎，咽肿不得消，食饮不下。主吐食。
肝俞二穴
在第九椎下两旁，相去各一寸半。灸三壮。主口干，中风，支满，短气，不食，食不消，吐血，目不明，闭塞，腰痛肩疼，寒疝。主热病瘥后食五辛多，患眼开如雀目，鼻中酸，两胁急痛，唾血呕，筋急，手相引筋，寒热痉。
胆俞二穴
在第十椎下两旁，各相去一寸半。理心胀满，吐逆短气，痰闷，食难下不消，舌干，食饮不下，目黄，胸胁不能转侧，头痛振寒，汗不出，腋下肿。
脾俞二穴
在第十一椎下两旁，各去一寸半。灸三壮。主腰身黄，胀满，腹肚泄利，身重，四肢不收，黄疸，邪气痃癖积聚，腹痛，寒热，腹中气胀，引脊痛，食饮多而身羸瘦，腰脊强急，热痉，引骨痛，黄疸，喜欠，不下食，胁下满，欲吐，身重不欲动，泄痢不食，食不生肌肤，痰疟寒热。
胃俞二穴
在第十二椎下两旁，各去一寸半。灸三壮。主烦满吐食，腹胀不能食，腹满而鸣，胃中寒胀，食多呕吐，筋挛急，食不下，胸胁满，羸瘦，肠鸣腹痛，脊痛。
三焦俞二穴
在十三椎下两旁，各一寸半。灸三壮。主水谷不消，腹胀，腰痛，吐逆，目眩头痛，食不下，肠鸣胪胀，腹中痛，欲泄注。主腹积聚如石，肩背拘急，腰脊强。
肾俞二穴
在十四椎下两旁，各一寸半，与脐对是。灸三壮。主虚劳耳聋，肾虚水脏胀，挛急，腰痛，小便浊，阴中疼，血精出，五劳七伤，冷呕，脚膝拘急，好独卧，身肿如水，小腹痛。主呕吐，寒中，洞泄不化，小便难、赤、浊，骨寒热，两胁引满，目䀮䀮不明，恶风寒，面赤热，心痛如悬。
气海俞二穴
在第十五椎下两旁，各一寸半。主腰痛，痔病。
大肠俞二穴
在第十六椎下两旁，各一寸半。灸三壮。主腰痛，肠鸣胀满，连脐中痛，大小便不利，或泄利，食不化，脊骨强。主大小便不利，肠鸣，腹䐜肿，暴泄，食不下。
关元俞二穴
在第十七椎下两旁，相去一寸半。主风劳腰痛，泄痢，虚胀，小便难，妇人瘕聚诸疾。
小肠俞二穴
在第十八椎下两旁，各一寸半。灸三壮。主大便脓血出，五痔疼痛，妇人带下，大小便难，淋癃，小便黄赤，泄痢脓血，五色重下，肿痛，腰脊疝痛，腰脊急强。
膀胱俞二穴
在第十九椎下两旁，各一寸半。灸三壮。主风劳腰痛，泄利，肠痛，大小便难，尿赤，阴生疮，少气，足胫冷，拘急不得屈伸，女人瘕聚，烦满，汗不出，小便赤黄，腰脊急强，坚结积饮，足清不仁。主热痉引骨痛。
中膂俞二穴
在二十椎下两旁，各一寸半。灸三壮（又名脊内俞）。主赤白痢，虚渴汗出，腰不得俯仰，腹胀，胁痛，腰疝，寒热，痉反折。
白环俞二穴
在第二十一椎下两旁，各一寸半。不宜灸。
上髎二穴
在第一空，腰髁下一寸，侠脊两旁。灸三壮。主呕逆，寒热腰痛，妇人绝子，疟寒热，阴挺出不禁，白沥，痉反折，小便大便利。主鼻衄。
次髎二穴
在侠脊第二空陷中。灸三壮。主腰下至足不仁。主腰足痛，恶寒，妇人赤白沥下，心下积胀，腰痛不可俯仰，足清不仁，大小便利，疝气下坠。
中髎二穴
在第三空，侠脊陷中。灸三壮。主妇人赤淫下白，气癃，月事少，大便难，大小便利，腹胀飧泄，丈夫五劳、七伤、六极，腰痛。
下髎二穴
在第四空，侠脊陷中。灸三壮。主腰痛，妇人下苍汁不禁，赤沥，阴中痒痛，引小腹控眇，不可以俯仰，大小便利，肠鸣胪胀，欲泄注。
会阴二穴
在阴尾骨两旁（又名利机）。主腹中有寒，泄泻，肠澼，便血，久痔，阳气虚乏，阴汗湿。
〖脊中第三行十四穴〗
附分二穴
在第二椎下，附项内廉两旁各三寸。灸五壮。正坐取之。主背痛引颔引头，肩背拘急，风冷客于腠，颈项强痛，不得回顾，风劳，臂肘不仁。
魄户二穴
在第三椎下两旁，各三寸，宛宛中。正坐取之。灸七壮。主欬逆上气，肺寒热，呼吸不得卧，呕沫，喘，气相追逐，背胛闷无力，劳损萎黄，五尸走疰，项强不得回顾。
膏肓俞二穴
其取穴法有孙思邈、王惟一、石用之、叶善、潘琪、僧仲之，或用钩股，或枹栲栳，或坐或伸两手，或起或坐而卧手曲肘，或坐而伸臂，或揣顾，两骨高下，或量脐心，或量命门，或坐点卧点，各有所长，终而终未明大法。以予平昔用此数，十取十，百取百，无一二无差者，各各取之。按其穴须得病人中指麻木，则灸无不取效。其要法，在第四椎下，第五椎上，各去脊三寸，宛宛中，此穴无所不治。主羸瘦虚损，梦中失精，上气欬逆，狂惑。此二穴各一处灸六百壮，多至一千壮。当觉下气砻砻然，如流水状，当有所下出；若无停痰宿疾，则无所下。灸讫后，令人阳气康强。
神堂二穴
在第五椎下两旁，各三寸陷中。正坐取之。灸五壮。主肩痛，胸腹满，洒淅，反脊强急，寒热。
譩譆二穴
在肩膊内廉，第六椎两旁三寸。其穴抱肘取之。灸二七壮至一百止。主温疟寒疟，病痛痹，骨痛，闷，气满腹胀，气痃，肩背寒，痉，肩胛内廉痛，腋拘挛，暴脉急，胁痛，热病汗不出，目眩鼻衄，喘逆不得俯仰，风疟，小儿食晦头痛。及五心热，疟久不愈，胸中气咽，劳损虚乏，不得睡，欬逆上气。
膈关二穴
在第七椎下两旁，各三寸陷者中。灸五壮。主背痛恶寒，脊强，俯仰难，食不下，唾哕多涎唾。
魂门二穴
在第九椎下两旁，各三寸陷者中。灸三壮。主食饮不下，腹中雷鸣，大便不节，赤黄，呕吐不住，多涎。
阳刚二穴
在第十椎两旁，各三寸。正坐取之。灸三壮。主食不下，腹中雷鸣，大小便不节，黄水，小便黄，肠鸣泄注，消渴，身热面黄，怠堕，目黄，不嗜食。
意舍二穴
在第十一椎两旁，各三寸。正坐取之。灸三壮、五十壮至一百壮止。主腹满虚胀，大便泄滑，消渴，面黄，嗜饮，目赤。
胃仓二穴
在第十二椎下，各三寸。灸三壮。主腹内虚胀，水食不消，恶寒，不能俯仰，水肿胪胀，食饮不下。
肓门二穴
在第十三椎下两旁，各三寸，与鸠尾相直。灸三十壮。主心下肓大坚，妇人乳有余疾。
志室二穴
在第十四椎下两旁，各三寸。正坐取之。灸三壮。主腰脊痛急，食不消，腹中坚急，阴痛下肿并疗之。脊强，两胁急痛，失精，小便淋沥。
胞肓二穴
在第十九椎下两旁，各三寸，陷者中。伏而取之。灸三壮。主腰脊痛急，食不消，腹内坚急，阴痛下肿。并疗之恶气，腰背卒痛。
秩边二穴
在第二十一椎下两旁，各三寸。伏而取之。灸三壮。主腰痛不能俯仰，小便赤黄，尻重不能举，五痔发肿。

卷五  ——————————————————————————————————————————————————————————————————————————————————————————

伏人手少阳三焦经  ***************************
伏人手少阳三焦经图（图缺）
〖手少阳三焦经十七穴〗
关冲二穴
在手小指次指之端，去爪甲角如韭叶。灸三壮。主目眩头痛，喉痹舌卷，口干心烦，臂外廉痛，手不及头（右取左，左取右）。主肘疼不能自带衣。主筋挛，肢持疭，口渴，风热病，烦心，心闷而汗不出，掌中热，心痛，身热如火，浸淫，烦满，舌本痛，寒热凄索，气上不得卧，霍乱，肩中热，头不可以顾，胸中气噫，目生白翳。
液门二穴
在小指次指间陷者中。灸三壮。主呼吸短气，咽如息肉状，目涩目眩，暴变耳聋，手臂痛不能上下，喜惊妄言，面赤，热病先不乐，头痛面热，无汗，风寒热，耳痛、聋、鸣，牙齿痛，咽外肿，寒厥，痎疟。
中渚二穴
在小指次指本节后间陷中。灸三壮。主头重，颔颅热痛而赤，目䀮䀮不明，恶风寒，嗌痛，寒热耳痛，聋嘈嘈。主咽肿，臑臂痛，手五指不得屈伸，热病汗不出，目生翳膜，久疟。
阳池二穴
在手表腕上陷者中。灸三壮。（又名别阳。）主热病汗不出，寒热疟；或因折伤手腕，捉物不得，肩臂痛，不得举。
外关二穴
在腕后二寸陷中。主肘腕酸重，屈伸难，手十指尽痛，不得握。兼主耳淳淳浑浑而无所闻，臂痿不仁，臂不及头。
支沟二穴
在腕后三寸，两骨间陷中。灸三壮。主心痛如椎刺，甚者手足寒至节，不息者死。主欬，面赤而热，肘节痹，臂酸肿腋，热病汗不出，马刀肿痛。主痛。主痂疥，女人项急，目赤，嗌痛，暴喑，霍乱，四肢不举，呕吐，口噤不开，暴哑不能言。
会宗二穴
在腕后三寸空中。灸三壮。主耳浑浑淳淳聋无所闻，肌肤痛，风痫。
三阳络二穴
在臂上大交脉，支沟上一寸。灸七壮。主嗜卧，四肢不欲动摇，耳卒聋，齿龋，暴哑不能言。
四渎二穴
在肘前五寸外廉陷中。主呼吸短气，咽中如息肉状，耳暴聋，及牙痛。
天井二穴
在肘后外，大骨后一寸，两筋间陷者中。屈肘得之。灸三壮。甄权云：曲肘后一寸，叉手按膝头取之。主大风默默，不知所痛，悲伤不乐，悲愁恍惚，疟食时发，心痛，惊瘛。主癫疾，羊痫吐舌，羊鸣戾颈，肩痛，痿痹不仁，肩下不可屈伸，肩肉麻木，咳嗽上气，唾脓，不嗜食，风痹。
清冷泉二穴
在肘上三寸，伸肘举臂取之。（又名清冷渊、青灵。）灸三壮。主臑从肩不举，不能带衣，头痛振寒，目黄胁痛。
消泺二穴
在肩下臂外，开腋斜肘分下行。灸三壮。主寒痛痹，头痛，项如拔，不可左右顾，颈有大气。
天宗二穴
在秉风后，大骨下陷中。主肩重臂痛，肘后廉痛，颊颔痛。
臑俞二穴
侠肩髎后，大骨下，胛上廉陷中。灸三壮。主寒热肩肿，引胛中痛，臂酸无力。
肩外俞二穴
在肩胛上廉，去脊三寸陷者中。灸三壮。主肩胛痛而寒至肘，寒热引项急强，左右不顾。
肩中俞二穴
在肩胛内廉，去脊二寸陷者中。灸三壮。主小儿奶沥，目不明，寒热，目视不明，咳嗽上气，唾血。
曲垣二穴
在肩中央曲胛陷者中，按之应手痛。灸十壮。主肩中周痹。主气注，肩膊拘急，疼闷。

卷六  ——————————————————————————————————————————————————————————————————————————————————————————

伏人手太阳小肠经  ***************************
伏人手太阳小肠经图（图缺）
〖手太阳小肠经九穴〗
少泽二穴
在手小指端外侧，去爪甲一分陷中。灸一壮。主口热口干，口中干，咽中干，口中热，唾如胶，疟寒，汗不出。主振寒，小指不用，头痛，喉痹，舌强，瘈疭，欬逆，呕，项急不可顾，生肤翳覆瞳子。
前谷二穴
在小指外侧本节前陷中。灸三壮。主目泣出，目急痛，耳鸣，咽偏肿，不可以咽，臂重痛，肘肿痛酸，汗不出，目翳，臂不举，痎疟热，目上插，小便赤，咳嗽，衄血，颈项痛，鼻塞。
后溪二穴
在小指外侧本节后陷中。灸一壮。主目泪出，眦烂有翳，耳聋耳鸣，鼻衄、窒，喘息不通，肩臑痛，臂肘挛急，风身寒，泣出，喘，惊，热病不出汗，身热恶寒，胸满，颈项强，不得回顾，癫疾。
腕骨二穴
在手外侧，腕前起骨下陷中。灸三壮。主颈项痛不可顾，目泣出，生翳，颔痛引耳，嘈嘈耳鸣无所闻，胁痛不得息，肘节痹，臂酸重，腋急，臂腕急，外侧痛，目如脱，烦满，惊，热病汗不出，五指掣不可屈伸，乍寒乍热，疟，狂言，臂肩疼，头痛烦闷，惊风瘈疭。
阳谷二穴
在手外侧腕中兑骨之下陷中。灸三壮。主项强急痛，不可以顾，目痛赤，颔痛引耳，嘈嘈耳无所闻。主自啮唇，上牙齿痛，下牙齿痛，胁痛不得息，肘痛时寒，热病振栗鼓颔，腹满，阴痿，色不变，乍寒乍热，疟。主笑若狂，吐舌戾颈，妄言，痔痛，腋下肿，热病汗不出，臂腕外侧痛，不举，妄言，左右顾，瘈疭，目眩。
养老二穴
在手髁骨上一空，在后一寸陷者中。灸三壮。主手不得上下，肩痛欲折，目视不明。
支正二穴
在腕后五寸。灸三壮。主颈肿，项痛不可顾，头痛目眩，风虚惊恐，狂言，热病先腰胫酸，喜渴，数饮食，身热，项痛而强，振寒寒热。
小海二穴
在肘内大骨外，去肘端五分。灸五壮。主项强急痛，不可以顾，龋齿龈肿，四肢不举，痫发瘈疭，狂走，不得卧，心中烦，癫疾羊痫，吐舌，羊鸣，戾颈，疟，背振寒。及风疟，头痛，寒热，汗不出，恶寒，肘腋肿，少腹痛，风眩，疡肿。
肩贞二穴
在肩曲胛下，两骨解间，肩髃后陷者中外取。灸三壮。主颔痛引耳，嘈嘈耳鸣无所闻，肩中热，头不可以顾，风痹，手臂不举。
伏人足太阳膀胱经  ***************************
伏人足太阳膀胱经图（图缺）
〖足太阳膀胱经十七穴〗
至阴二穴
在足小指外侧，去爪甲角如韭叶。灸三壮。主鼻鼽，清涕出。西方子：主耳聋鸣，胸胁痛无常处，腰胁相引，急痛，小便不利，失精，风寒从足小指起，脉痹上下，目生翳，头风鼻塞，转筋，寒疟，汗不出，足下热。
通谷二穴
在足小指外侧，本节前陷中。灸三壮。主头重头痛，寒热汗出，不恶寒，项如拔，不可左右顾，目眩，目䀮䀮不明，恶风寒，胸胁支满，心中愤愤，数欠，癫，心下悸，咽中澹澹恐。主结积留饮，癖囊，胸满饮，心痛，鼻鼽，清涕出，善惊引，鼽衄，项痛，胸满，食不化。
束骨二穴
在足小指外侧，本节后陷中。灸三壮。主肠澼，泄，癫疾互引，善惊，羊鸣。主癫，大便头痛，狂易多言不休；疟从脚胻起，髀枢中痛不可举，腰痛如折，腨如结，寒热，目眩，目风赤，内眦赤烂，耳聋，恶风寒，项不可回顾。
京骨二穴
在足外侧大骨下，赤白肉际陷中。灸三壮。主目中白翳，目反白，从内眦始，目眩。主头热，鼻衄，鼻不利，涕黄，鼻中衄血不止，淋泺，自啮唇，背恶寒痛，脊颈项强，难以俯仰，脚挛，足寒，脊痉反折，狂仆；疟，寒热，善惊悸，不欲食，癫病狂走，痰髀枢痛。
申脉二穴
在外踝下陷中，容爪甲白肉际。主目反上视，若赤痛，从内眦始；腰痛不能举，胫中寒热，不能久立，坐若下舟车中，癫疾，腠气，鼻衄血不止。
金门二穴
在足外踝下陷中（又名关梁）。灸三壮。主癫疾，马痫尸厥，暴死，转筋，霍乱，脚胻酸，身战不能久立，小儿发痫，张口摇头，身反折。
仆参二穴
在足跟骨下陷中（又名安耶），拱足取之。灸七壮。主足跟中、踝后痛，足痿，失履不收，癫疾，马痫，吐舌鼓颔，狂言见鬼，恍惚，尸厥，烦痛，转筋，霍乱，小儿马痫，张口摇头，身反折，马鸣。
昆仑二穴
在足外踝后，跟骨上陷中，细脉动应手。灸十壮。主目眩不明，目如脱，目䀮䀮不明，恶风寒，目急痛，赤肿，头热，鼻鼽衄，腹痛满，暴喘，腹胀满不得息，不得大便，洞泄，体痛，霍乱，尻腰肿，腨跟肿，脚如结，踝如裂，不得履地，狂易，大风，痫瘛，口闭不得开，疟多汗，疟逆，小儿阴肿，头眩痛，脚痿，转筋尸厥，中恶吐逆，咳喘为胀痛。
承山二穴
在腨肠下分肉间陷者中（又名鱼腹、伤山、肉柱）。灸五壮。主头项痛，鼻衄，大便难，脚挛，脚胫酸，脚急跟痛，脚筋急痛兢兢，足下热，不能久立，寒热，癫疾，脚腨酸痛，膝腰腨重，起坐难，小腹疝气，游行五脏，腹中切痛，转筋霍乱，久痔肿痛。
飞扬二穴
在外踝上七寸（又名厥阳）。灸三壮。主颈项疼，历节风，足指不得屈伸，汗出，腰痛如折，腨中痛，寒疟，癫疾，吐舌，下部寒热汗不出，体重，狂疟，头目眩痛，痉脊反折，瞀暴伤痛，野鸡痔，逆气头热，鼻鼽衄，足痿，失履不收。
承筋二穴
在胫后，从脚跟上七寸，腨中央陷中。（又名腨肠、直肠。）头痛，寒热汗不出，恶寒，支肿，大便难，脚挛脚酸，胫酸，脚急跟痛，脚筋急痛兢兢，足下热，不能久立，胫痹不仁，转筋霍乱，瘈疭，脚酸，腰痛如折，脚腨酸痛重，引小腹。及腰脊痛，恶寒，痔痛，指下肿，鼻鼽衄。
合阳二穴
在膝约中央下三寸，《铜人经》二寸。灸五壮。主腰脊强，痛引腹，膝股热，胻酸重，㿗疝，女子崩中，腹中下痛，肠澼，阴偏暴败痛。
委中二穴
在腘中央约纹中动脉。凡风痹，腰脚重痛，于此刺血，久痼宿疹亦皆立已。主小腹热而偏痛，阴跳，遗溺，小便难，尿赤、难，衄血剧不止，腰痛，侠脊至头皆痛，筋急，身热，痔痛，腋下痛肿，脚弱无力，腰尻重不能举，曲踿中筋急，半身不遂，少腹坚肿，脊强反折，瘈疭，癫疾，头痛，热病汗不出，足热厥逆满，膝不得屈伸。
委阳二穴
乃三焦下辅俞也。足太阳之前，少阳之后，出于腘中外廉两筋间，承扶下六寸。灸三壮。主阴跳之，小便难，小腹坚痛，引阴中，不得小便，淋沥，腰痛不可俯仰，脊强反折，瘈疭，癫疾，头痛，筋急，腋下肿痛，胸满膨胀，身热，飞尸遁注，痿厥不仁。
浮郄二穴
在委阳上一寸。展足得之。灸三壮。主小腹热，大便坚，太阳膀胱经热，大肠结，股外经筋急，髀枢不仁。
殷门二穴
在肉郄下六寸。主腰脊不可俯仰，举重恶血注之，股外肿。
承扶二穴
在尻臀下，股阴下纹中，又云尻臀下横纹中。（又名肉郄、阴关、皮部。）主小便不利，失精，腰、脊、尻、臀、股阴寒痛痒，腋下肿，尻下肿，大便直出，阴胞有寒，腰脊相引如解，尻脽肿，大便难。

卷七  ——————————————————————————————————————————————————————————————————————————————————————————

侧人头颈  ***************************
侧人头颈之图（图缺）
〖侧人头颈二十穴〗
颔厌二穴
在曲周颞颥上廉。灸三壮。主风眩，目无所见，偏头痛，引目外眦急，耳鸣，好嚏，颈痛。
悬颅二穴
在曲周颞颥中。灸三壮。主热病，偏头痛，引目内眦，身热烦满，汗不出，齿痛，面皮赤痛。
悬厘二穴
在曲周颞颥下廉。灸三壮。主面皮赤痛，癫疾，互引善惊，羊鸣，热病，偏头痛，引目外眦赤痛，烦满，汗不出，热病。
天冲二穴
在耳上如前三分（乃天冲）。灸三壮。主头痛，癫疾，风痉，牙龈肿，善惊恐。
率谷二穴
在耳上入发际一寸半。灸三壮。主烦满呕吐，醉伤酒，风热发，两目眩痛，膈胃寒痰，脑角强痛，不能饮食。
曲鬓二穴
在耳上发际，曲隅陷中，鼓颔有空。灸七壮。主暴哑不能言，齿龋，颊颔肿，引牙车不得开，急痛，口疮。
角孙二穴
在耳廓中间，开口有空。灸三壮。主颈肿项痛，不可顾，颈颔颊满，牙齿不能嚼，龋痛肿，目生肤翳。
和髎二穴
在耳前兑发下横动脉。灸三壮。主风头重痛，牙车引急。耳中嘈嘈，颔颊肿。
耳门二穴
在耳前起肉，当耳缺。灸三壮。主耳痛鸣聋，耳有脓汁出，生疮，睟耳，聤耳，鸣如蝉，齿龋痛。
听会二穴
在耳前陷中，张口得之。上关下一寸，动脉应手。灸五壮。主耳聋嘈嘈若蝉鸣，齿痛恶寒，会癫疾呕吐，骨酸，眩狂，瘈疭口噤，喉鸣，牙车急痛，牙车脱臼。
听宫二穴
在耳中珠子大如赤小豆。灸三壮。主耳嘈嘈若蝉鸣，骨痿，眩狂，瘈疭，口噤，喉鸣，耳聋如物填塞，心腹痛满，臂痛，失声。
天容二穴
在耳上曲颊后（又名大容）。灸三壮。主颈项痈，不能言，颈肿项痛，不可顾，耳嘈嘈若蝉鸣，欬逆呕沫。主气喘息，齿禁，喉痹寒热，咽如鲠。
天牖二穴
在颈筋缺盆上，天容后，天柱前，完骨下，发际上一寸。不灸。
缺盆二穴
在肩上横骨陷中（又名天盖）。灸三壮。主缺盆中痛，汗出喉痹，咳，寒热瘰疬，缺盆中肿，外溃水生，疮中热。及满腹大，水气，哽噫，胸热，息贲，胁下气上冲。
扶突二穴
在气舍后一寸半。灸三壮。主舌本出，欬逆上气，咽中鸣喘，多唾，喘饮，喉中如水鸡鸣。
天窗二穴
在颈大筋前，曲颊下，扶突后，动脉应手陷中。灸三壮（又名窗簧）。主耳鸣、聋无所闻，颊肿，喉中痛，暴喑不能言。主肩痛引项，不得回顾，耳痛及痛，漏颈痛。
天鼎二穴
在颈缺盆直扶突，曲颊下一寸，人迎后。灸三壮。主暴喑，气哽，咽喉痹肿，不得息，饮食不下，喉中鸣。
人迎二穴
在颈大脉应手，侠结喉旁，以候五脏气。（又名天五会。）灸之不幸伤人。
水突二穴
在颈大筋前，直人迎下，气舍上。（又名水门。）灸三壮。主欬逆上气，咽喉痈肿，呼吸短气，喘息不得卧。
气舍二穴
在颈直人迎，侠天突陷中。灸三壮。主欬逆上气，瘤瘿，喉痹，咽肿，颈项强，不得回顾，肩肿，哽咽，食不下。
侧胁  ***************************
侧胁之图（图缺）
〖侧胁十穴〗
章门二穴
在大横外，直脐，季肋端，侧卧，屈上足，伸下足，举臂取之。（又名长平、胁髎。）灸百壮止。主肠鸣，盈盈然，食不下，胁痛不得卧，烦热口干，不嗜食，胸胁支满，喘息心痛，不得转侧，伤饱身黄，羸瘦贲豚，腹肿脊强，四肢懈惰，善恐少气，厥逆，肩臂不举，欬逆吐食，哕噫，食入还出，热中，苦吞而闻食臭，寒中，泻泄不化，胸满，呕无所出，身瞤，石水，身肿，诸漏。
京门二穴
在监骨腰中，季胁本，侠脊。（又名气俞、气府。）主腰痛不得俯仰，寒热䐜胀，引背不得息，水道不利，溺黄，小腹急痛肿，肠鸣洞泄，髀枢引痛，肩背寒痉，肩胛内廉痛，脊痉反折，体痛。
带脉二穴
在季肋下一寸八分。灸五壮。主妇人小腹坚痛，月脉不调，带下赤白，里急，瘈疭。
五枢二穴
在带脉下三寸，一云水道下一寸半。灸五壮。主男子寒疝，阴卵上入小腹痛，妇人赤白，里急，瘈疭。
维道二穴
在章门下五寸三分。灸三壮。主呕逆不止，三焦不调，水肿，不嗜食，欬逆不止。
居髎二穴
在长平下八寸三分，监骨上陷中。灸三壮。主腰引小腹痛，肩引胸，臂挛急，手臂不得举而至肩。
泉腋二穴
在腋下三寸宛宛中。举臂得之（又名渊腋）。不灸。
大包二穴
在泉腋下三寸。脾之大络，布胸胁中，出九肋间。灸三壮。主腹有大气，气不得息，胸胁中痛。内实则身尽寒，虚则百筋皆纵。
辄筋二穴
在腋下三寸，腹前一寸，着胁。灸三壮。主胸中暴满，不得卧，喘息。
天池二穴
在乳后一寸，腋下着胁。（又名天会。）灸三壮。主寒热，胸膈烦满，头痛，四肢不举，腋下肿，上气，胸中有声，喉中鸣。
侧人手阳明大肠经  ***************************
侧人手阳明大肠经图（图缺）
〖手阳明大肠经二十穴〗
商阳二穴
在手大指次指内侧，去爪甲如韭叶。（又名绝阳。）主胸中气满，喘咳肢肿，热汗不出，耳鸣耳聋，寒热痎疟，口干，颐颔肿，齿痛恶寒，肩背急相引，缺盆痛，目青盲，可灸三壮。左取右，右取左，如食顷立已，胸胁柱满。
二间二穴
在手大指次指本节前内侧陷中（又名闻谷）。灸三柱，针三分。喉痹颔肿，肩背痛，振寒，鼻鼽衄血，多惊口㖞，目眦黄，寒热。
三间二穴
在手大指次指本节之后内侧陷中。灸三壮。又名少谷。主喉痹，咽中如鲠，齿龋痛，嗜卧，胸满，肠鸣洞泄，寒疝，唇焦口干，气喘，目眦急痛，目上肿，头热，鼻鼽衄血，吐食，燥烦，喜惊，惑热身热，喘，疟疾。
合谷二穴
在大指次指歧骨陷中。又名虎口。灸三壮。主寒热疟，鼻衄，热病汗不出，目视不明，头痛齿龋，喉痹，痿臂，面肿，肢臑不收，喑不能言，口噤不开。妇人妊娠不可刺，损胎气。主风头热，鼻清涕出。
阳溪二穴
在腕中上侧，两筋间陷中。又名中魁。灸二壮。主狂言喜笑见鬼，热病烦心，目风赤烂，有翳，厥逆头痛，胸满不得息，寒热疟疾，喉痹耳鸣，齿痛，惊掣，肘臂不举，痂疥，目痛耳痛鸣聋，咽如刺，吐舌戾颈，妄言，心闷而汗不出，掌中热，心痛，身热浸淫，烦满，古大痛。
偏历二穴
在腕后三寸。灸三壮。主寒热疟，风汗不出，目视䀮䀮，癫疾多言，耳鸣，口㖞，齿龋，喉痹，嗌干，鼻鼽衄血。
温留二穴
在腕后，小士五寸，大士六寸。（又名温溜、蛇头，又名逆注、蛇头。）灸三壮。主口㖞，肠鸣腹痛，伤寒身热，头痛哕逆，肩不得举，癫疾吐涎，狂言见鬼，喉痹，面浮肿。主狂仆。主疟，面赤肿。
下廉二穴
在辅骨下，去上廉一寸，辅兑肉其分外斜。灸三壮。主头风，臂肘痛，溺黄，肠鸣相迫逐。
上廉二穴
在三里下一寸。灸五壮。主脑风头痛，小便难、黄赤，肠鸣气走。主痛。
三里二穴
在曲池下二寸，按之肉起，兑肉之端。灸三壮。主手臂不仁，肘挛不伸，齿痛，颊颔肿，瘰疬。
曲池二穴
在肘外辅骨，屈肘曲骨之中，以手拱胸取之。灸大良，灸三壮。主肘中痛时寒，偏风，半身不遂，刺风隐疹，喉痹不能言，胸中烦满，筋缓，捉物不得，挽弓不开，屈伸难，风臂，肘细而无力，伤寒余热不尽，皮肤干燥，头痛，手不可举重，腕急，肘节痹，酸重，腋急痛，腕外侧痛脱如拔，肩重痛不举，身湿摇时时寒，瘈疭，癫疾，寒热，渴。
肘髎二穴
在肘大骨外廉陷中。灸三壮。主肘节风痹，臂痛不可举，屈伸挛急。
五里二穴
在肘上三寸，行向里，大脉中央。可灸十壮。主风劳惊恐，吐血，肘臂痛，嗜卧，四肢不能动摇，寒热，瘰疬，咳嗽，目视䀮䀮，痎疟，心下胀满而痛，上气。
臂臑二穴
在肘上七寸腘肉端。灸三壮。主寒热，颈项拘急，瘰疬，肩背痛不得举。
肩髎二穴
在肩端臑上，斜举臂取之。灸三壮。主臂重不可举，臂痛。
秉风二穴
侠天髎外，肩上髃后，举臂有空。灸三壮。主肩痛不能举。
肩井二穴
在肩上陷解中，缺盆上，大骨前一寸半，以三指按取之，当中指下陷中。又名膊井。灸三壮、七壮。主五劳七伤，颈项不得回顾，背膊闷，两手不得向头；或因扑伤腰髋疼，脚气上攻，妇人堕胎后，手足厥逆，欬逆，寒热凄索，气不得卧。
天髎二穴
在肩缺盆中上，蔽骨之际陷者中。灸三壮。主肩肘痛引颈，项急，寒热，缺盆中痛，汗不出，胸中烦满，臂痛不举。
肩髃二穴
在肩端两骨间陷者，宛宛中。举臂取之。可灸七壮至二七壮，以瘥为度。若灸偏风不遂，可七七壮。不宜多灸，恐臂细。若风病，筋骨无力，不瘥，当灸，不畏细。主疗偏风不遂，热风隐疹，手臂挛急，捉物不得，臂细无力，筋骨酸疼，肩中热，头不可以顾。
巨骨二穴
在肩端上行两骨间，陷中。主背膊痛，胸中瘀血，肩臂不能屈伸而痛，臂不得，肩中痛，不能动摇。

卷八  ——————————————————————————————————————————————————————————————————————————————————————————

侧人足少阳胆经  ***************************
侧人足少阳胆经图（图缺）
〖足少阳胆经十五穴〗
窍阴二穴
在足小指次指之端，去爪甲如韭叶。灸三壮。主胁痛，欬逆不得息，手足烦热，汗不出，四肢转筋，痈疽，头痛，心烦，喉痹，舌强，口干，肘不可举，卒聋不闻人语。
侠溪二穴
在足小指次指二歧骨间，本节前陷中。灸三壮。主胸胁支满，寒热汗不出，目外眦赤，目眩，颊颔肿，耳聋，胸中痛，不可转侧，痛无常处，目系急，目下肿，眦痛，逆寒泣出，目痒，颔痛，引耳嘈嘈无所闻，疟，足痛，腋下肿，马刀瘘，妇人小腹坚痛，月水不通，乳肿溃，胸中寒如风状，头眩，两颊痛。
地五会二穴
在足小指次指本节后间陷中，去侠溪一寸。不灸。
临泣二穴
在足小指次指本节后间陷中，去侠溪一寸五分。灸三壮。主胸中满，缺盆中、腋下肿，马刀疡瘘，善啮颊，天牖中肿，淫泺，胻酸，目眩，枕骨、颔厌、悬颅痛，洒淅振寒，妇人月事不利，季胁支满，乳痈，心痛，周痹，痛无常处，气喘不能行，痎疟，疟日西发，大风目痛，髀中痛，不得行，足外使痛，身痹，洗淅振寒，小儿惊痫，反视。
丘墟二穴
在足外踝下如前陷中，去临泣三寸。灸三壮。主胸胁满痛不得息，久疟振寒，腋下痛，痿厥，坐不能起，髀枢中痛，目生翳膜，腿胻酸，转筋，卒疝，少腹坚，寒热颈肿，疟振寒，腕不收，目不明。
跗阳二穴
在外踝上三寸，太阳前，少阳后筋骨间。主痿厥风痹，头重痛，腨外廉骨痛，四肢不举，瘈疭，风痹不仁，时有寒热。
悬钟二穴
在足外踝上三寸动脉中。灸五壮（又名绝骨）。主心腹胀满，胸中热，不嗜食，膝胻痛，筋挛，足不收履，坐不能起，五淋，湿痹，流肿，筋急，瘈疭，胫痛，小儿腹满，不能食饮，四肢不举，风劳身重。
阳辅二穴
在足外踝上四寸，辅骨前，绝骨端，如前三分，去丘墟七寸。灸三壮。主腰溶溶如坐水中，膝下肤肿，筋痛，诸节尽痛，痛无常处，腋下肿，瘘马刀，喉痹，膝胻酸，风痹不仁，腰痛不可以顾，腰痛如锥居其中，肿痛不可以咳，咳则筋缩急，诸节痛，寒热胁痛。
光明二穴
在足外踝上五寸。灸五壮。主身解寒，淫泺胻酸，不能久立，与阳辅治病同法。热病汗不出，卒狂。虚则痿痹，坐不能起；实则足胻热，膝痛，身体不仁，善啮颊，腹足清，寒热，膝痛胫热不能行，手足偏小。
外丘二穴
在足外踝上六寸。可灸三壮。主肤痛痿痹，胸胁胀满，颈项痛，恶风寒，癫疾。
阳交二穴
在足外踝上七寸，斜属足三阳肉分之间。（又名别阳。）主寒厥，惊狂，喉痹，胸满，面肿，寒痹，膝胻不收，寒热。
阳陵泉二穴
在膝下一寸，外廉陷中，《铜人》云：在外踝上七寸。又以蹲坐取之。日可灸七壮至七七壮。主膝伸不能屈，冷痹，脚下不仁，偏风，半身不遂，脚冷无血色，头痛，寒热，口苦，嗌中介介，头面肿，胸胁支满，心中怵惕，恐如人捕。
阳关二穴
在阳陵泉上三寸，犊鼻外陷中。不可灸。
中渎二穴
在髀骨外，膝上五寸，分肉间陷中。不可灸。
环跳二穴
在髀枢中，侧卧，伸下足，屈上足取之。灸五十壮。主风湿痹，风疹，偏风，半身不遂，腰胯痛，不得转侧。治胸胁痛无常处，腰胁相引急痛，髀枢中痛不可举，胫痛不可伸屈，胫痹不仁，髀不仁。
侧人足厥阴肝经  ***************************
侧人足厥阴肝经图（图缺）
〖足厥阴肝经十一穴〗
大敦二穴
在足大指端，去爪甲如韭叶及三毛中。灸三壮。主卒疝，小便数，遗溺，阴头中痛，心痛，汗出，阴跳上入腹，阴偏大，腹脐中痛，悒悒不乐，病左取右，右取左，腹胀满，少腹痛，中热，喜寐，尸厥，状如死，妇人血崩不止，目不欲视，太息，五淋，不得尿，哕噫。
行间二穴
在足大指间，动脉应手陷中。灸三壮。主溺难，白浊，寒疝，少腹肿，欬逆呕血，腰痛不可俯仰，腹中胀，心痛，色苍苍如死状，终日不得息，口㖞，四肢逆冷，嗌干烦渴，瞑不欲视，目中泪出，太息，癫疾，短气，癃闭，茎中痛，面色苍苍黑，短气，呕血，胸背痛，心痛数惊，心悲不乐，妇人月事不利，见赤白而有身反败，阴寒振寒，溲白，尿难、痛。
太冲二穴
在足大指本节后二寸，或一寸半陷中。灸三壮。主腰引少腹痛，小便不利，状如淋，㿗疝，少腹肿，溏泄，遗溺，阴痛，面苍色，胸胁支满，足寒，大便难，呕血，女子漏血不止，小儿卒疝，呕逆发寒，嗌干，肘肿，内踝前痛，淫泺胻酸，腋下肿，马刀瘘，唇肿，善渴，喉中鸣，不得尿，阴上痛，溏泄，泄血，面陈黑。
中封二穴
在足内踝前一寸，仰足取之，陷中，伸足乃得之。灸三壮。主痎疟，色苍苍，振寒，少腹肿，食怏怏绕脐痛，足逆冷，不嗜食，身体不仁，寒疝，引腰中痛，或身微热，小腹痛，振寒，溲白，尿难、痛，嗌干善渴，身黄，有微热，少气，身重湿，内踝前痛，膝肿，瘈厥，身体不仁，㿗疝，癃，暴痛，痿厥，咽遍肿，不可以咽。
蠡沟二穴
在足内踝上五寸。灸三壮。主卒疝，少腹肿，时少腹暴痛，小便不利，如癃闭，数噫，恐悸，少气不足，腹中痛，悒悒不乐，咽中闷，如有瘜肉状，背拘急不可俯仰，女子赤白淫下，时多时少，暴腹痛刺。
中都二穴
在内踝上七寸胻骨中，与少阴相直。（又名中郄。）灸五壮。主肠澼，㿗疝，少腹痛，妇人崩中，因恶露不绝，足下热，胫寒，不能久立，湿痹不能行。
膝关二穴
在犊鼻下二寸陷中。灸五壮。主风痹，膝内痛引髌，不可屈伸，喉咽中痛。
曲泉二穴
在膝辅骨下，大筋上，小筋下陷中，屈膝乃得。灸三壮。又云正膝屈内外两筋间宛宛中，又云在膝曲横纹头。主女子血瘕，按之如汤浸，股内、少腹肿，阴挺出，丈夫㿗疝，阴头痛，小便难，腹胁支满，[月畜]闭，少气，泄利，四肢不举，实即身热，目眩痛，汗不出，目䀮䀮，膝痛筋挛，不可屈伸，发狂，衄血，喘呼，少腹痛，引喉咽，头风，劳失精，身体极痛，泄水，下利脓血，阴肿，节痛。
阴包二穴
在膝上四寸，股内廉两筋间。灸三壮。主腰尻引少腹痛，遗溺不禁。
五里二穴
在气冲下三寸，阴股中动脉。灸五壮。主肠中满，热闭，不得溺，嗜卧，四肢不得动摇。
阴廉二穴
在羊矢下，去气冲二寸动脉中。灸三壮。主妇人绝产。若未经生产者，灸三壮，即有子。
侧人足少阴肾经  ***************************
侧人足少阴肾经图（图缺）
〖足少阴肾经十穴〗
涌泉二穴
在足心陷中，屈足卷指宛宛中，又云在脚心大拇指下大筋。灸三壮。主腰痛，大便难，心中结热，风疹，风痫，心痛，不嗜食，妇人无子，短气，咳嗽，身热，喉痹，胸胁满，目眩，男子如蛊，女子如妊娠，五指端尽痛，足不得履地，引入腹中痛，喉痹，哽噎，寒热，咽中痛，不可食。
然谷二穴
在足内踝前，起骨下陷中。灸三壮。主咽内肿，心恐惧，如人将捕，涎出，喘呼少气，足跗肿，不得履地，寒疝，小腹胀，上抢胸胁，咳唾血，喉痹，淋沥，女子不孕，男子精溢，胻酸不能久立，一足寒，一足热，舌纵，颊满，消渴，初生小儿脐风，口噤，痿厥，洞泄，胸中寒，脉代，时不至，温疟，汗出，阴上缩，内肿，气咽喉而不能言，舌下肿难言，舌纵涎出，不嗜食。
太溪二穴
在足内踝后，跟骨上，动脉陷中。灸三壮。主久嗽，欬逆，心痛，如锥刺其心，手足寒至节，喘息者死，呕吐，口中如胶，善噫，寒疝，热病汗不出，默默嗜卧，溺黄，消渴，大便难，咽肿，唾血，痃癖，寒热咳嗽，不嗜食，腹胁痛，瘦弱，手足逆冷，大疝瘕积聚与阴相通。及足清不仁，热病多汗，黄疸，多热少寒，腹中肿胀。
大钟二穴
在足跟后踵中。灸三壮。主实则小便淋闭，洒洒腰脊强痛，大便秘涩，嗜卧，口中热；虚则呕逆多怒，欲闭户而处，少气不足，胸胀喘息。舌干，咽中食噎不得下，善惊恐不乐，喉中鸣，咳唾血，腹满，便难，多寒少热。
水泉二穴
在太溪下一寸，在内踝下。灸五壮。主月事不来，来即多，心下闷痛，目䀮䀮不能远视，阴挺出，小便淋沥，腹中痛。
照海二穴
在足内踝下。灸三壮。主嗌干，四肢懈惰，善悲不乐，久疟，卒疝，少腹痛，呕吐，嗜卧，大风偏枯，半身不遂，女子淋沥，阴挺出，阴暴起疝，少腹热而偏痛，大风默默，不知所痛，视如不明。
复溜二穴
在足内踝上二寸陷中。灸五壮（又名冒阳、伏白）。主腰脊十分痛，不得俯仰起坐，目䀮䀮视不明，口舌干，涎自出，足痿不能履，胻酸不自温，腹中雷鸣，腹胀如鼓，四肢肿，十水病，溺青、赤、黄、白、黑，青取井，赤取荥，黄取输，白取经，黑取合；血气，泄后肿，五淋，小便如散火，骨寒热，汗注不止，脚后廉急，不可前却，足跗上痛，风逆，四肢废。
交信二穴
在内踝上二寸，少阴前，太阴后廉之筋骨间。灸三壮。主气淋，㿗疝，阴急，股引腨内廉骨痛，泄痢赤白，女子漏血不止。
筑宾二穴
在内踝上腨分中。灸五壮。主小儿胎疝，痛不得乳，癫疾狂言，呕吐沫，足腨痛，大疝，绝子。
阴谷二穴
在膝内辅骨后，大筋下，小筋上，按之应手，屈膝中取之。灸三壮。主膝痛如离，不能久立，痰涎下，烦逆，溺难少，腹急引阴痛，股内廉痛，妇人漏下，心腹胀满，不得息，小便黄，男子如蛊，女子如妊娠，寒热，腹遍肿，脊内廉痛，阴痿。