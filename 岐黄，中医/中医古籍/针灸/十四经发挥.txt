
序  ***************************
观文于天者，非宿度无以稽七政之行，察理于地者，非经水无以别九围之域。矧夫人身而不明经脉，又乌知营卫之所统哉。此内经灵枢之所由作也。窃尝考之，人为天地之心，三材盖一气也。经脉十二，以应经水，孙络三百六十有五，以应周天之度，气穴称是，以应周期之日。宜乎营气之营于人身，昼夜环周，轶天旋之度，四十有九。或谓卫气不循其经，殆以昼行诸阳，夜行诸阴之异，未始相从，而亦未尝相离也。夫日星虽殊，所以丽乎天者，皆阳辉之昭著也。河海虽殊，所以行乎地中者，实一水之流衍也。经络虽交相贯属，所以周于人身者，一营气也。噫！七政失度则灾眚见焉；经水失道，则洚潦作焉；经脉失常，则所生是动之疾，繇是而成焉。以故用针石者，必明俞穴，审开阖，因以虚实，以补泻之。此经脉本输之旨，尤当究心，灵枢世无注本，学者病焉，许昌滑君伯仁甫，尝「著十四经发挥」，专疏手足三阴三阳及任督也。观其图章训释，纲举目张，足以为学者出入向方，实医门之司南也。即成将锓梓以传，征余叙其所作之意，余不敏，辄书三材一气之说以归之。若别经络骨度之属，则以不暇备论也。
至正甲辰中秋日，四明吕复养生主书于票骑山之樵舍。

自序  ***************************
人为血气之属，饮食起居，节宜微爽，不能无疾。疾之感人，或内或外，或大或小，为是动，为所生病，咸不出五脏六腑，手足阴阳。圣智者兴，思有以治之，于是而入者，于是而出之也。上古治病，汤、液、醪、醴为甚少，其有疾，率取夫空穴经隧之所统系。视夫邪之所中，为阴、为阳、而灸刺之，以驱去其所苦。观《内经》所载服饵之法才一二，为灸者四三，其他则明针刺，无虑十八九。针之功，其大矣。厥后方药之说肆行，针道遂寝不讲，灸法亦仅而获存。针道微而经络为之不明；经络不明，则不知邪之所在，求法之动中机会，必捷如响，亦难矣。若昔轩辕氏岐伯氏斤斤问答，明经络之始末，相孔穴之分寸，探幽摘邃，布在方册，亦欲使天下之为治者。视天下之疾，有以究其七情六淫之所自，及有以察夫某为某经之陷下也，某为某经之虚若实，可补泻也。某为某经之表里，可汗可下也。针之，灸之，药之，饵之，无施不可，俾免夫嚬（颦）蹙呻吟，抑以备矣。远古之书，渊乎深哉。于初学或未易也，乃以《灵枢·本输篇》《素问·骨空》等论，裒而集之。得经十二，任督脉之行腹背者二，其隧穴之周于身者，六百五十有七，考其阴阳之所以往来，推其骨之所以驻会，图章训释，缀以韵语，釐为三卷，目之曰《十四经发挥》。庶几乎发前人之万一，且以示初学者，于是而出入之响方也。呜呼，考图以穷其源，因文以求其义，尚不戾前人之心，后之君子，察其勤而正其不逮，是所望也。
至正初元闰月六日，许昌滑寿自序。

序  ***************************
人具九脏之形，而气血之运，必有以疏载，其流注则曰历、曰循、曰经、曰至、曰抵，其交会则曰会、曰过、曰行、曰达者，盖有所谓十二经焉。十二经者，左右手足各备，阴阳者三，阴右而阳左也，阳顺布而阴逆施也。以三阳言之，则太阳、少阳、阳明。阳既有太少矣，而又有阳明者何？取两阳合明之义也，以三阴言之，则太阴、少阴、厥阴。阴既有太少矣，而又有厥阴者何？取两阴交尽之义也。非徒经之有十二也，而又有所谓孙络者焉；孙络之数，三百六十有五，所以附经而行，周流而不息也。至若阴阳维跷、冲、带六脉，固皆有所繫属，而唯督、任二经，则包乎腹背而有专穴，诸经满而溢者，此则受之，切不可谓非常经而忽略焉，法宜与诸经并论，通考其隧穴六百五十有七者，而施治功，则医之神秘尽矣。盖古之圣人契乎至灵，洞视无隐，故能审系脉之真，原虚实之变，建名立号，使人识而治之。虽后世屡至抉膜导窾，验幽索隐，卒不能越其范围，圣功之不再，壹至是乎？由此而观，学医道者，不可不明乎经络，经络不明，而欲治乎疢疾，犹习射而不操弓矢，其不能也决矣。濂之友滑君，深有所见于此，以《内经·骨空》诸论，及《灵枢·本输篇》所述经脉辞旨简严，读者未易即解，于是训其字义，释其名物，疏其本旨，正其句读，釐为三卷，名曰《十四经发挥》。复虑隧穴之名，难于记忆，联成韵语，附于各经之后，其有功于斯世也，不亦远哉！世之著医书者，日新月盛，非不繁且多也，汉之时，仅七家耳，唐则增为六十四，至宋遂至一百七十有九，其发明方药，岂无其人？纯以《内经》为本，而弗之杂者，抑何其鲜也！若金之张元素、刘完素、张从政、李杲四家，其立言乘范，殆或庶几者乎？今吾友滑君起而继之，凡四家微辞秘旨，靡不贯通，发挥之作，必将与其书并传无疑也，呜呼！橐籥一身之气机，以补以泻，以成十全之功者，其唯针砭之法乎。若不明于诸经而误施之，则不假锋刃而戕贼人矣。可不惧哉！纵诿曰：九针之法，传之者盖鲜，苟以汤液言之，亦必明于何经中邪，然后法何剂而治之，奈何粗工绝弗之讲也。滑君此书，岂非医途之舆梁也欤！濂故特为序之以传，非深知滑君者，未必不以其言为过情也。滑君名寿，字伯仁，许昌人，自号撄宁生，博通经史诸家，言为文辞，温雅有法，而尤深于医。江南诸医，未能或之先也。所著又有《素问抄》《难经本义》，行于世。《难经本义》，云林危先生素尝为之序云。
翰林学士亚中大夫识制诰兼修国史金华宋濂谨序。

凡例  ***************************
十二经所列次第，并以流注之序为之先后，附以任督二奇者，以其有专穴也。总之为十四经云。
注者，所以释经也。其训释之义，凡有三焉，训字一义也，释身体府脏名物一义也，解经一义也。其载穴法分寸，则圈以别之。
各经既于本经详注处所，其有他经交会处，但云见某经，不必复赘。
经脉流注，本经曰历、曰循、曰至、曰抵；其交会者曰会、曰过、曰行。其或经行之处；既非本穴，又非交会，则不以右例统之。
奇经八脉，虽不若十二经之有常道，亦非若诸络脉之微妙也。任督二脉之直行者，既以列之十四经，其阴阳维跷、冲、带六脉，则别具编，以参考。

新刊十四经络发挥序  ***************************
十四经发挥者，发挥十四经络也。经络在人身，手三阴三阳，足三阴三阳，凡十有二，而云十四者，并任、督二脉言也。任、督二脉何以并言，任脉直行于腹，督脉直行于背，为腹背中行诸穴所繫也。手太阴肺经，左右各十一穴。足太阴脾经，左右各二十一穴。手阳明大肠经，左右各二十穴。足阳明胃经，左右各四十五穴。手少阴心经，左右各九穴。足少阴肾经，左右各二十七穴。手太阳小肠经，左右各十九穴。足太阳膀胱经，左右各六十三穴。手厥阴心包经，左右各九穴。足厥阴肝经，左右各十三穴。手少阳三焦经，左右各二十三穴。足少阳胆经，左右各四十三穴。兼以任脉中行二十四穴，督脉中行二十七穴，而人身周矣。医者明此，可以针，可以灸，可以汤液投之。所向无不取验。后世医道，不明古先圣救世之术，多废不讲。针、灸、汤液之法，或歧为二，或参为三，其又最下则针行者百一，灸行者什二，汤液行者什九而千万。抑何多寡之相悬耶！或者以针误立效，灸次之，而汤液犹可稍缓乎？是故业彼者多，业此者寡也。噫！果若是，亦浅矣哉，其用心也！夫医之治病，犹人之治水，水行于天地，犹血气行于人身也，沟渠亩浍，河泖川渎，皆其流注交际之处，或壅焉，或塞焉，或溢焉，皆足以害治而成病，苟不明其响道而欲治之。其不至于氾滥妄行者否也。医之治病，一迎一随，一补一泻，一汗一下，一宣一导，凡所以取其和平者，亦若是耳，而可置经络于不讲乎？滑伯仁氏有忧之，故为之图，为之注，为之歌，以发挥之。周悉详尽，曲畅旁通，后之医者，可披卷而得焉，伯仁氏之用心亦深矣哉。后伯仁氏而兴者，有薛良武氏焉，良武氏潜心讲究，其所自得，亦已多矣。乃复校正是书而刊诸梓，欲以广其传焉，推是心也，即伯仁氏之心也。良武名铠，为吴之长洲人，有子曰己者，今以医判南京太医事，尤以外科名，而外科者，特其一也，君子谓其能振家业云。
嘉靖戊子冬闰十月望日，前进士姑苏西阊盛应阳斯显书于金陵官寓。


卷上  ——————————————————————————————————————————————————————————————————————————————————————————

手足阴阳流注篇  ***************************
凡人两手足，各有三阴脉，三阳脉，以合为十二经也。
三阴，谓太阴、少阴、厥阴。三阳，谓阳明、太阳、少阳也。人两手足，各有三阴脉、三阳脉，相合为十二经也。手三阴，谓太阴肺经、少阴心经、厥阴心包经。手三阳，谓阳明大肠经、太阳小肠经、少阳三焦经。足三阴，谓太阴脾经、少阴肾经、厥阴肝经。足三阳，谓阳明胃经、少阳胆经、太阳膀胱经。谓之经者，以血气流行，经常不息者而言。谓之脉者，以血理分衺行体者而言也。
手之三阴，从脏走（至）手；手之三阳，从手走（至）头；足之三阳，从头下至足；足之三阴，从足上走入腹。
手三阴从脏走至手：谓手太阴起中焦，至出大指之端，手少阴起心中，至出小指之端，手厥阴起胸中，至出中指之端。手三阳从手走至头：谓手阳明起大指次指之端，至上挟鼻孔。手太阳起自小指之端，至目内眦。手少阳起小指次指之端，至目锐眦。足三阳从头走至足：谓足阳明起于鼻，至入中趾间。足太阳起目内眦，至小趾外侧端。足少阳起目锐眦，至入小趾次趾间。足三阴从足走入腹：谓足太阴起大趾之端，至属脾络胃。足少阴起足心，至属肾络膀胱。足厥阴起大趾聚毛，至属肝络胆。足三阴虽曰从足入腹，然太阴乃复上膈挟咽，散舌下；少阴乃复从肾上挟舌本；厥阴乃复上出额，与督脉会于巅，兼手太阴从肺系横出腋下；手少阴从心系上肺出腋下；手厥阴循胸出胁，上抵腋下。此又秦越人所谓诸阴脉，皆至颈胸而还者也。而厥阴则又上出于巅，盖厥阴阴之尽也，所以然者，示阴无可尽之理，亦犹之硕果不食，示阴无可尽之义也，然之阴阳以气言，人身之阴阳以藏象言，气则无形，而脏象有质，气阳而质阴也。然则无形者贵乎阳，有质者贵乎阴欤？
络脉传注，周流不息。
络脉者，本经之旁支，而别出以联络于十二经者也。本经之脉，由络脉而交他经；他经之交，亦由是焉。传注周流，无有停息也。夫十二经之有络脉，犹江汉之有沱潜也。络脉之传注于他经，犹沱潜之旁导于他水也。是以手太阴之支者，从腕后出次指端，而交于手阳明。手阳明之支者，从缺盆上挟口鼻，而交于足阳明。足阳明之支者，别跗上，出大趾端，而交于足太阴。足太阴之支者，从胃别上膈，注心中而交于手少阴。手少阴则直自本经少冲穴，而交于手太阳，不假支授，盖君者出令者也。手太阳之支者，别颊上至目内眦，而交于足太阳。足太阳之支者，从膊内左右别下合膕中，下至小趾外侧端，而交于足少阴。足少阴之支者，从肺出，注胸中而交于手厥阴。手厥阴之支者，从掌中循小指次指出其端，而交于手少阳。手少阳之支者，从耳后出，至目锐眦而交于足少阳。足少阳之支者，从跗上入大趾爪甲、出三毛而交于足厥阴。足厥阴之支者，从肝别贯膈，上注肺而交于手太阴也。
故经脉者，行血气，通阴阳，以荣于身者也。
通结上文，以起下文之义。经脉之流行不息者，所以运行血气，流通阴阳，以荣养于人身者也。不言络脉者，举经以该之。
其治从中焦。注手太阴阳明，阳明注足阳明太阴，太阴注手少阴太阳，太阳注足太阳少阴，少阴注手心主少阳，少阳注足少阳厥阴，厥阴复还注手太阴。
始于中焦，注手太阴，终于注足厥阴，是经脉之行一周身也。
其气常以平旦为纪句以漏水下百刻，昼夜流行，与天同度，终而复始也。
气，营气。纪，统纪也。承上文言经脉之行，其始则起自中焦，其气则常以平旦为纪也。营气，常以平旦之寅时为纪，由中焦而始注手太阴，以次流行也。不言血者，气行则血行。可知漏水下百刻，昼夜流行。与天同度者，言一昼夜漏下百刻之内，人身之经脉流行无有穷止，与天同一运行也。盖天以三百六十五度四分度之一为一周天，而终一昼夜；人之荣卫，则以五十度周于身。气行一万三千五百息，脉行八百一十丈，而终一昼夜，适当明日之寅时，而复会于手太阴。是与天同度，终而复始也。或云：昼夜漏刻有长短，其营气盈缩当何如？然漏刻虽有短长之殊，而五十度周身者，均在其中，不因漏刻而有盈缩也。
上本篇正文，与金兰循经同。


卷中·十四经脉气所发篇  ——————————————————————————————————————————————————————————————————————————————————————————

手太阴肺经穴歌  ***************************
手太阴肺经之图（图缺）
手太阴肺十一穴。中府云门天府列。侠白尺泽孔最存。列缺经渠太渊涉。鱼际少商如韭叶。
手太阴，肺之经：凡十一穴，左右共二十二穴。是经多气少血。
肺之为脏，六叶两耳，四垂如盖，附著于脊之第三椎中，有二十四空，行列分布诸脏清浊之气，为五脏华盖云。
手太阴之脉，起于中焦，下络大肠，还循胃口，上膈属肺。
起，发也。络，绕也。还，复也。循，巡也，又依也，沿也。属，会也。中焦者，在胃中脘，当脐上四寸之分。大肠，注见本经。胃口，胃上下口也；胃上口，在脐上五寸上脘穴，下口在脐上二寸下脘穴之分也。膈者，隔也，凡人心下有膈膜与脊胁周回相著，所以遮膈浊气，不使上熏于心肺也。手太阴起于中焦，受足厥阴之交也。由是循任脉之外，足少阴经脉之里，以次下行，当脐上一寸水分穴之分，绕络大肠，手太阴阳明相为表里也。乃复行本经之外，循胃上口，逦迤上膈而属会于肺，荣气有所归于本脏也。
从肺系横出腋下，下循臑内，行少阴、心主之前，下肘中。
肺系，谓喉咙也；喉以候气，下接于肺。肩下胁上际曰腋。膊下对腋处为臑，肩肘之间也。臑尽处为肘，臂节也。自肺脏循肺系出而横行，循胸部第四行之中府、云门，以出腋下，下循臑内，历天府、侠白，行手少阴、手心主之前，下入肘中，抵尺泽穴也。盖手少阴循臑臂，出小指之端；手心主循臑臂出中指之端；手太阴则行乎二经之前也。中府穴：在云门下一寸，乳上三肋间，动脉应手陷中。云门：在巨骨下，侠气户傍二寸陷中，动脉应手，举臂取之。天府：在腋下三寸臑内廉动脉中。侠白：在天府下去肘五寸动脉中。尺泽：在肘中约纹上动脉中。
循臂内上骨下廉，入寸口上鱼，循鱼际，出大指之端。
肘以下为臂。廉，隅也，边也。手掌后高骨旁、动脉为关。关前动脉为寸口。曰鱼，曰鱼际云者，谓掌骨之前，大指本节之后。其肥肉隆起处，统谓之鱼；鱼际，则其间之穴名也。既下肘中，乃循臂内，上骨之下廉，历孔最、列缺，入寸口之经渠、太渊以上鱼，循鱼际出大指之端，至少商穴而终也。端，孔最穴：去腕上七寸。列缺：去腕侧上一寸五分。以手交叉头指当作食指末，筋骨罅中络穴也。经渠：在寸口陷中。太渊：在掌后陷中。鱼际：在大指本节后内侧散脉中。少商：在大指端内侧，去爪甲如韭叶，白肉内宛宛中。
其支者，从腕后直出次指内廉出其端。
臂骨尽处为腕。脉之大隧为经，交经者为络。本经终于出大指之端矣，此则从腕后列缺穴，达次指内廉出其端，而交于手阳明也。
是动：则病肺胀满，膨膨而喘咳，缺盆中痛，甚则交两手而瞀，此谓臂厥。是主肺所生病者：咳嗽上气，喘喝烦心，胸满，臑臂内前廉痛，掌中热。气盛有馀，则肩背痛，风寒寒字疑衍汗出中风小便数而欠。虚则肩背痛，寒，少气不足以息，溺色黄变卒遗矢无度。盛者，寸口大三倍于人迎。虚者，寸口反小于人迎也。

手阳明大肠经穴歌  ***************************
手阳明大肠经之图（图缺）
手阳明穴起商阳。二间三间合谷藏。阳溪偏历历温溜。下廉上廉三里长。曲池肘髎迎五里。臂臑肩髃巨骨当。天鼎扶突禾髎接，终以迎香二十穴。
手阳明大肠之经。凡二十穴，左右共四十穴。是经气血俱多。
大肠长二丈一尺，广四寸，当脐右回十六曲。
手阳明之脉：起于大指次指之端，循指上廉，出合谷两骨间，上入两筋之中。
大指次指：大指之次指，谓食指也。手阳明，大肠经也。凡经脉之道，阴脉行手足之里，阳脉行手足之表。此经起于大指次指之端商阳穴，受手太阴之交，行于阳之分也。由是循指上廉，历二间、三间，以出合谷两骨之间，复上入阳溪两筋之中。商阳：在手大指次指内侧，去爪甲角如韭叶。二间：在手大指次指本节前，内侧陷中。三间：在手大指次指本节后，内侧陷中。合谷：在手大指次指岐骨间陷中。阳溪：在腕中上侧两筋间中。
循臂上廉，入肘外廉，循臑外前廉，上肩。
自阳溪而上，循臂上廉之偏历、温溜、下廉、上廉、三里，入肘外廉之曲池，循臑外前廉，历肘髎、五里、臂臑，络臑会，上肩，至肩髃穴也。偏历：在腕中后三寸。温溜：在腕后，小士六寸，大士五寸下廉：在辅骨下，去上廉一寸。上廉：在三里下一寸。三里：在曲池下二寸，按之肉起。曲池：在肘外辅骨屈肘曲骨之中，以手拱胸取之。肘髎：在肘大骨外廉陷中。五里在肘上三寸，行向里，大脉中央。臂臑：在肘上七寸。臑会：见手少阳经，手阳明之络也。肩髃：在肩端，两骨间陷者宛宛中，举臂有空。
出髃骨之前廉，上出柱骨之会上。
肩端两骨间，为髃骨。肩胛上际会处，为天柱骨。出髃骨前廉，循巨骨穴，上出柱骨之会上，会于大椎。巨骨：在肩端上，行两叉骨间陷中。大椎：见督脉，手足三阳、督脉之会。
下入缺盆，络肺，下膈，属大肠。
自大椎而下入缺盆，循足阳明经脉外，络绕肺脏，复下膈，当天枢之分，会属于大肠。缺盆、天枢：见足阳明经。
其支别者从缺盆上颈贯颊，入下齿缝中。
头茎为颈。耳以下曲处为颊。口前小者为齿。其支别者，自缺盆上行于颈，循天鼎、扶突上贯于颊，入下齿缝中。天鼎：在颈，缺盆直扶突后一寸。扶突：在气舍后一寸五分，仰而取之。又云：人迎后一寸五分。
还出挟口，交人中，左之右，右之左，上挟鼻孔。
口唇上、鼻柱下，为人中。既入齿缝，复出挟两口吻，相交于人中之分，左脉之右，右脉之左，上挟鼻孔，循禾髎、迎香，而终以交于足阳明也。人中：见督脉，为手阳明、督脉之会。禾髎：在鼻孔下，挟水沟旁五分。迎香：在禾髎上一寸，鼻孔旁五分。
是动：则病齿痛䪼是主津液所生病者：目黄、口乾、⿰鼻丸衄，喉痹、肩前臑痛，大指次指痛，不用。气有馀则当脉所过者热肿。虚则寒凛盛者：人迎大三倍于寸口。虚者：人迎反小于寸口也。

足阳明胃经穴歌  ***************************
足阳明胃经之图（图缺）
四十五穴足阳明。承泣四白巨髎经。地仓大迎颊车峙，下关头维对人迎。水突气舍连缺盆。气户库房屋翳屯，膺窗乳中延乳根，不容承满起梁门。关门太乙滑肉门。天枢外陵大巨存。水道归来气冲次。髀关伏兔走阴市，梁丘犊鼻足三里。上巨虚连条口位。下巨虚乃继丰隆。解溪冲阳陷谷中，内庭厉兑经穴终。
足阳明胃之经。凡四十五穴，左右共九十穴，是经气血俱多。
胃大一尺五寸，纡屈曲伸，长二尺六寸。
足阳明之脉：起于鼻，交额也。据本条后之发挥，「鼻山根为頞」，《甲乙经》亦作頞，是以頞当为頞之误）中，旁约太阳之脉。下循鼻外，入上齿中，还出挟口环唇、下交承浆。
頞，鼻茎也，鼻山根为頞。足阳明起于鼻两旁迎香穴。由是而上，左右相交于頞中，过晴明之分，下循鼻外，历承泣、四白、巨髎，入上齿中，复出循地仓，挟两口吻环绕唇下，左右相交于承浆之分也。迎香：手阳明经穴，睛明：足太阳经穴。手足太阳、少阳、足阳明五脉之会。承泣：在目下七分，直瞳子。四白：在目下一寸，直瞳子。巨髎：在鼻孔旁八分，直瞳子。地仓：挟口吻旁四分。承浆：见任脉，足阳明、任脉之会。
却循颐后下廉，出大迎，循颊前，上耳前，过客主人，循发际，至额颅腮
腮下为颔。颔中为颐。囟前为发际。发际前为额颅。自承浆却循颐后下廉，出大迎，循颊车，上耳前，历下关。过客主人，循发际，行悬釐、颔厌之分，经头维，会于额颅之神庭。大迎：在曲颔前一寸三分，骨陷中动脉。颊车：在耳下曲颊端陷中。下关：在客主人下，耳前动脉下廉。合口有空，开口则闭。客主人，接悬厌三穴，并足少阳经，皆手足少阳、阳明之交会。头维：在额角发际，本神旁一寸五分，神庭旁四寸五分。神庭：见督脉，足太阳、阳明、督脉之会。
其支别者，从大迎前下人迎，循喉咙，入缺盆，下膈，属胃络脾。
胸两旁高处为膺。膺上横骨为巨骨。巨骨上陷中为缺盆。其支别者，从大迎前下人迎，循喉咙，历水突、气舍入缺盆，行足少阴俞府之外下膈，当上脘、中脘之分，属胃络脾。人迎：在颈大动脉应手，挟结喉旁一寸五分。水突：在颈大筋前，直人迎下，气舍上。气舍：在颈直人迎下，挟天突陷中。缺盆：在肩下横骨陷中。俞府：见足少阴经。上脘：见任脉，足阳明、手太阳、任脉之会。中脘：见任脉，手太阳、少阳足阳明所生，任脉之会。
直行者，从缺盆而下乳内廉，下挟脐，入气冲中。
直行者，从缺盆而下，下乳内廉，循气户、库房、屋翳、膺窗、乳中、乳根、不容、承满、梁门、关门、太乙、滑肉门，下挟脐。历天枢、外陵、大巨、水道、归来诸穴，而入气冲中也。气户：在巨骨下，俞府旁二寸陷中。库房：在气户下一寸六分陷中，仰而取之。屋翳：在库房下一寸六分陷中，仰而取之。膺窗：在屋翳下一寸六分陷中。乳中：当乳是。乳根：在乳下一寸六分陷中，仰而取之。不容：在幽门旁，相去各一寸五分。承满：在不容下一寸。梁门：在承满下一寸。关门：在梁门下一寸。太乙：在关门下一寸。滑肉门：在太乙下一寸，下挟脐。天枢：在挟脐二寸。外陵：在天枢下一寸。大巨：在外陵下一寸。水道：在大巨下三寸。归来：在水道下二寸。气冲：一名气街，在归来下，鼠鼷上一寸，动脉应手宛宛中。自气户至乳根去中行各四寸。自不容至滑肉门去中行各三寸，自天枢至归来去中行各二寸。
其支者起胃下口，循腹里，下至气冲中而合。
胃下口、下脘之分。《难经》云：「太仓下口为幽门者是也」。自属胃处，起胃下口，循腹里，过足少阴肓俞之外、本经之里，下至气冲中，与前之入气冲者合。
以下髀关，抵伏兔，下入膝膑中，下循䯒外廉，下足跗，入中指外间。
抵，至也。股外为髀。髀前膝上起肉处为伏兔，伏兔后交文为髀关。挟膝解中为膑。胫骨为䯒。跗，足面也。既相合气冲中，乃下髀关，抵伏兔，历阴市、梁丘，下膝膑中，经犊鼻。下循䯒外廉之三里、巨虚上廉、条口、巨虚下廉、丰隆、解溪，下足跗之冲阳、陷谷，入中趾内间之内庭，至厉兑而终也。髀关：在膝上伏兔后交文中一作交分。伏兔：在膝上六寸起肉正跪坐而取之。一云：膝盖上七寸。阴市：在膝上三寸、伏兔下陷中，拜而取之。梁丘：在膝上二寸，两筋间。犊鼻：在膝膑下、䯒骨上，骨解大筋中。三里：在膝眼下三寸，䯒骨外大筋内宛宛中，举足取之，极重按之，则跗上动脉止矣。巨虚上廉：在三里下三寸，举足取之。巨虚下廉：在上廉下三寸，举足取之。丰隆：在外踝上八寸，下䯒外廉陷中，别走太阴。解溪：在冲阳后一寸五分，跗上陷中。冲阳：在足跗上五寸，骨间动脉，去陷谷三寸。陷谷：在足大趾次趾间，本节后陷中。内庭：在足大趾次趾外间陷中。厉兑：在足大趾次趾去爪甲如韭叶。
其支者：下膝三寸而别，以下入中指外间。
此支自膝下三寸，循三里穴之外别行而下，入中趾外间，与前之内庭、厉兑合也。
其支者：别跗上，入大指间出其端。
此支自跗上冲阳穴，别行入大趾间，斜出足厥阴行间穴之外，循大趾下出其端，以交于足太阴。
是动：则病洒洒然振寒，善伸，数欠，颜黑；病至则恶人与火，闻木音则惕然而惊，心欲动，独闭户牖而处；甚则欲上高而歌，弃衣而走，贲响腹胀，是谓骭厥。是主血所生病者：狂、疟、温淫，汗出，⿰鼻丸衄，口喎，唇疹，颈肿，喉痹，大腹水肿，膝膑肿痛，循膺、乳、气街、股伏兔、䯒外廉、足跗上皆痛，中趾不用。气盛则身以前皆然；其有馀于胃，则消穀善饥，溺色黄。气不足，则身以前皆寒慄；胃中寒，则胀满。盛者：人迎大三倍于寸口。虚者：人迎反小于寸口也。

足太阴脾经穴歌  ***************************
足太阴脾经之图（图缺）
二十一穴太阴脾。隐白大都太白抵。公孙商丘三阴交。漏谷地机阴陵坳。血海箕门冲门开。府舍腹结大横排。腹哀食窦连天溪。胸乡周荣大包随。
足太阴脾之经。凡二十一穴，左右共四十二穴。是经多气少血。
脾广三寸，长五寸，掩乎太仓，附著于脊之第十一椎。
足太阴之脉：起于大趾之端，循趾内侧白肉际。过核骨后，上内踝前廉。
覈骨：一作核骨，俗云孤拐骨是也。足跟后两旁起骨为踝骨。足太阴起大趾之端隐白穴，受足阳明之交也。由是循大趾内侧白肉际大都穴，过核骨后，历太白、公孙、商丘，上内踝前廉之三阴交也。隐白：在足大趾内侧端，去爪甲角如韭叶。大都：在足大趾本节后陷中。太白：在足内侧核骨下陷中。公孙：在足大趾本节后一寸，别走阳明。商丘：在足内踝下微前陷中。三阴交：在内踝上三寸，骨下陷中。
上腨内，循䯒骨后，交出厥阴之前。
腨，腓肠也，由三阴交上腨内，循䯒骨后之漏谷，上行二寸，交出足厥阴经之前，至地机、阴陵泉。漏谷：在内踝上六寸，骨下陷中。地机：在膝下五寸。阴陵泉：在膝下内侧，辅骨下陷中，伸足取之。
上循膝股内前廉，入腹，属脾络胃。
髀内为股。脐上下为腹。自阴陵泉上循膝股内前廉之血海、箕门，迤逦入腹，经冲门、府舍，会中极、关元，复循腹结、大横会下脘，历腹哀，过日月、期门之分，循本经之里，下至中脘、下脘之际，以属脾络胃也。血海：在膝膑上，内廉白肉际二寸中。箕门：在鱼腹上越筋间，阴股内动脉中。冲门：上去大横五寸，在府舍下横骨端约中动脉。府舍：在腹结下三寸。中极、关元：并见任脉，皆足三阴、任脉之会。腹结：在大横下一寸三分。大横：在腹哀下三寸五分，直脐旁。下脘：见任脉，足太阴、任脉之会。腹哀：在日月下一寸五分。日月：见足少阳经，足太阴、少阳、阳维之会。期门：见足厥阴经，足太阴、厥阴、阴维之会也。冲门、府舍、腹结、大横、腹哀：去腹中行各四寸半。
上膈，挟咽，连舌本，散舌下。
咽：所以咽物者，居喉之前，至胃长一尺六寸，为胃系也。舌本，舌根也。
由腹哀上膈，循食窦、天溪、胸乡、周荣，由周荣外，曲折向下至大包，又自大包外，曲折向上，会中府上行，行人迎之里，挟咽，连舌本，散舌下而终焉。食窦：在天溪下一寸六分，举臂取之。天溪：在胸乡下一寸六分，仰而取之。胸乡：在周荣穴下一寸六分陷中，仰而取之。大包：在渊腋下三寸，渊腋见足少阳。中府：见手太阴经，足太阴之会也。人迎：见足阳明经。
其支别者，复从胃别上膈，注心中。
此支由腹哀别行，再从胃部中脘穴之外上膈，注于膻中之里心之分，以交于手少阴。中脘、膻中：并任脉穴。
是动：则病舌本强，食则呕，胃脘痛，腹胀，善噫，得后与气则快然如衰，身体皆重。是主脾所生病者：舌本痛，体不能动摇，食不下，烦心，心下急痛，寒疟溏，瘕泄，水闭，黄疸，不能卧强立股膝内肿，厥，足大趾不用。盛者：寸口大三倍于人迎。虚者：寸口反小于人迎也。

手少阴心经穴歌  ***************************
手少阴心经之图（图缺）
九穴心经手少阴。极泉青灵少海深。灵道通里阴郄邃。神门少府少冲寻。
手少阴心之经。凡九穴，左右共十八穴。是经多气少血。
心形如未敷莲花，居肺下膈上，附著于脊之第五椎。
手少阴之脉：起于心中，出属心系，下膈络小肠。
心系有二：一则上与肺相通，而入肺两大叶间。一则由肺叶而下，曲折向后，并脊膂，细络相连，贯脊髓，与肾相通。正当七节之间。盖五脏系皆通于心，而心通五脏系也。手少阴经起于心，循任脉之外属心系，下膈，当脐上二寸之分，络小肠。
其支者：从心系，上挟咽，系目
支者，从心系出任脉之外，上行而挟咽系目也。
其直者：复从心系，却上肺，出腋下。
直者，复出心系。直上至肺脏之分，出循腋下，抵极泉也。穴在臂内腋下两筋间，动脉入胸。
下循臑内后廉，行太阴、心主之后，下肘内廉。
自极泉下循臑内后廉，行太阴、心主两经之后，历青灵穴，下肘内廉，抵少海，青灵：在肘上三寸，举臂取之。少海：在肘内大骨外，去肘端五分。
循臂内后廉，抵掌后兑骨之端，入掌内廉循小指之内出其端
腕下踝为兑骨。自少海而下循臂内后廉，历灵道、通里，至掌后锐骨之端，经阴郄、神门，入掌内廉。至少府，循小指端之少冲而终，以交于手太阳也。心为君主之官，示尊于他脏，故其交经授受，不假于支别云。灵道：在掌后一寸五分。通里：在腕后一寸陷中。阴郄：在掌后脉中，去腕五分。神门：在掌后锐骨之端陷者中。少府：在手小指本节后陷中，直劳宫。少冲：在乎小指内廉端，去爪甲如韭叶。
是动：则病嗌乾，心痛，渴而欲饮，是谓臂厥。是主心所生病者：目黄，胁痛，臑臂内后廉痛。厥，掌中热痛。盛者：寸口大再倍于人迎。虚者：寸口反小于人迎也。

手太阳小肠经穴歌  ***************************
手太阳小肠经之图（图缺）
手太阳穴一十九。少泽前谷后溪遇。腕骨阳谷可养老。支正小海肩贞走。臑俞天宗及秉风。曲垣肩外复肩中。天窗天容上颧髎。却入耳中循听宫。
手太阳小肠之经。凡十九穴，左右共三十八穴。是经多血少气。
小肠长三丈二尺，左回叠积十六曲。胃之下口，小肠上口也，在脐上二寸，水穀于是入焉。脐上一寸，为水分穴，则小肠下口也，至是而泌别清浊，水液入膀胱，滓秽入大肠。
手太阳之脉：起于小指之端，循手外侧上腕，出踝中。
臂骨尽处为腕。腕下兑骨为踝。本经起小指端少泽穴，由是循手外侧之前谷，后溪上腕，出踝中，历腕骨、阳谷、养老穴也。少泽：在手小指外侧端，去爪甲角一分陷中。前谷：在手小指外侧，本节前陷中。后溪：在手小指外侧，本节后陷中。腕骨：在手外侧腕前，起骨下陷中。阳谷：在手外侧腕中，兑骨下陷中。养老：在手踝骨上一空，腕后一寸陷中。
直上循臂骨下廉，出肘内侧两骨之间，上循臑外后廉，出肩解，绕肩胛，交肩上。
脊两旁为膂。膂上两角为肩解肩解下成片骨为肩胛，一名膊。自养老穴直上，循臂骨下廉支正穴，出肘内侧两骨之间，历小海穴，上循臑外后廉，行手阳明、少阳之外上肩，循肩贞、臑俞、天宗、秉风、曲垣、肩外俞、肩中俞诸穴，乃上会大椎，因主右相交于两肩之上。支正：在腕后五寸。小海：在肘内大骨外，去肘端五分陷中。肩贞：在肩曲胛下，两骨解间，肩髃后陷中。臑俞：在挟肩髎手少阳穴，后大骨下，胛上廉陷中。天宗：在秉风后大骨下陷中。秉风：在天髎外肩上小髃后，举臂有空。曲垣：在肩中央曲胛陷中，按之应手痛。肩外俞：在肩胛上廉，去脊三寸陷中。肩中俞：在肩胛内廉，去脊二寸陷中。大椎：见督脉，手足三阳、督脉之会。
入缺盆络心，循咽下膈，抵胃属小肠。
自交肩上入缺盆，循肩向腋下行，当膻中之分络心，循胃系下膈，过上脘、中脘，抵胃下，行任脉之外，当脐上二寸之分属小肠。膻中、上脘、中脘，并见任脉会穴也。
其支者：别从缺盆循颈上颊，至目锐眦，却入耳中。
目外角为锐眦。支者，别从缺盆，循颈之天窗、天容上颊，抵颧髎，上至目锐眦，过瞳子髎，却入耳中，循听宫而终也。天窗：在颈大筋前曲颊下，扶突后，动脉应手陷中。天容：在耳曲颊后。颧髎：在面頄骨下廉，锐骨端陷中。瞳子髎：足少阳经穴。听宫：在耳中珠子，大如赤小豆。
其支者：别颊上䪼，抵鼻，至目内目下为䪼。目大角为内眦。其支者，别循颊上䪼，抵鼻至目内眦睛明穴，以交于足太阳也。睛明：足太阳经穴。
是动：则病嗌痛颔肿，不可回顾，肩似拔，臑似折。是主液所生病者，耳聋，目黄，颊肿，颈颔，肩臑，肘臂外后廉痛，盛者：人迎大再倍于寸口。虚者：人迎反小于寸口也。

足太阳膀胱经穴歌  ***************************
足太阳膀胱经之图（图缺）
足太阳穴六十三。睛明攒竹曲差参。五处承光上通天。络却玉枕天柱崭。大杼风门引肺俞。厥阴心俞膈俞注。肝俞胆俞脾俞同。胃俞三焦肾俞中。大肠小肠膀胱俞。中膂白环两俞输。自从大杼至白环。相去脊中三寸间。上髎次中复下髎。会阳承扶殷门亚，浮郄委阳委中罅。膊内挟脊附分当。太阳行背第三行，魄户膏肓与神堂。噫嘻膈关魂门旁，阳纲意舍及胃仓。肓门志室胞之肓。二十椎下秩边藏。合膕以下合阳是。承筋承山居其次。飞阳跗阳泊崑崙。仆参申脉连金门。京骨束骨交通谷。小趾外侧至阴续。
足太阳膀胱之经。凡六十三穴，左右共一百二十六穴，是经多血少气。
膀胱重九两二铢，纵广九寸，居肾下之前，大肠之侧。当脐上一寸水分穴之处，小肠下口，乃膀胱上际也。水液由是渗入焉。
足太阳之脉：起于目内眦，上额，交巅上。
目大角为内眦。发际前为额。脑上为巅。巅，顶也。足太阳起目内毗睛明穴，上额，循攒竹，过神庭，历曲差、五处、承光、通天，自通天斜行，左右相交于巅上之百会也。睛明：在目内眦。攒竹：在眉头陷中。神庭：见督脉，足太阳督脉之会也。曲差：在神庭旁一寸五分，入发际。五处：挟上星傍一寸五分。承光：在五处后一寸五分。通天：在承光后一寸五分。百会：见督脉，足太阳、督脉之交会也。
其支别者，从巅至耳上角。
支别者，从巅顶之百会，抵耳上角，过率谷、浮白、窍阴穴，所以散养于经脉也。率谷、浮白、窍阴三穴，见足少阳经，足太阳、少阳之会也。
其直行者，从巅入络脑，还出别下项。
脑，头髓也。颈上为脑，脑后为项。此直行者，由通天穴后，循络却、玉枕，入络脑。复出下项，抵天柱也。络却：在通天后一寸五分。玉枕：在络却后一寸五分，挟脑户旁一寸三分，枕骨上，入发际三寸。脑户：督脉穴，足太阳、督脉之会。天柱：在颈大筋外廉，挟项，发际陷中。
循肩膊内，挟脊抵腰中，入循膂，络肾，属膀胱。
肩后之下为肩膊。椎骨为脊。尻上横骨为腰。挟脊为膂。自天柱而下，过大椎、陶道，却循肩膊内，挟脊两旁下行，历大杼、风门、肺俞、厥阴俞、心俞、膈俞、肝俞、胆俞、脾俞、胃俞、三焦俞、肾俞、大肠俞、小肠俞、膀胱俞、中膂俞，白环俞，由是抵腰中，入循膂，络肾，下属膀胱也。大椎：见督脉，手足三阳、督脉之会。陶道：见督脉，足太阳、督脉之会，大杼：在项后第一椎下。风门：在第二椎下。肺俞：在第三椎下。厥阴俞：在第四椎下。心俞：在第五椎下。膈俞：在第七椎下。肝俞：在第九椎下。胆俞：在第十椎下，正坐取之。脾俞：在第十一椎下。胃俞：在第十二椎下。三焦俞：在第十三椎下。肾俞：在第十四椎下，与脐平。大肠俞：在第十六椎下。小肠俞：在第十八椎下。膀胱俞：在第十九椎下。中膂俞：在第二十椎下，挟脊起肉。白环俞：在第二十一椎下，伏而取之。自大杼至白环俞诸穴，并背部第二行，相去脊中各一寸五分。
其支别者从腰中下贯臀，入膕中。
臀，尻也。挟腰髋骨两旁为机。机后为臀。腓肠上，膝后曲处为膕。
其支者，从腰中循腰髁，下挟脊，历上髎、次髎、中髎、下髎。按腰髁即腰监骨，人脊椎有二十一节，自十六椎节而下为腰监骨，挟脊附著之处，其十七至二十凡四椎，为腰监骨所掩附，而八髎穴则挟脊第一二空云云也，会阳在尾骶骨两旁，则二十一椎乃复见而终焉。又按：督脉当脊中起于长强，在二十一椎下，等而上之，至第十六椎下为阳关穴，其二十椎至十七椎皆无穴，乃知为腰监骨所掩明矣。会阳下贯臀，至承扶、殷门、浮郄、委阳，入膕中之委中穴也。上髎：在第一空，腰髁下一寸，挟脊陷中。次髎：在第二空挟脊陷中。中髎：在第三空挟脊陷中。下髎：在第四空挟脊陷中。会阳：在尾髎骨两旁。承扶：在尻臀下，股阴上，纹中。殷门：在肉郄下六寸。浮郄：在委阳上一寸，展膝得之。委阳：在承扶下六寸，屈膝取之，在足太阳之后，出于膕中外廉两筋间。委中：在膕中央约文中动脉。
其支别者：从膊内左右别下，贯胛挟脊内，过髀枢。胛膂肉曰胛，夹脊肉也。其支者，为挟脊两旁第三行，相去各三寸之诸穴。自天柱而下，从膊内左右别行，下贯胛膂，历附分、魄户、膏肓、神堂、噫嘻、膈关、魂门、阳纲、意舍、胃仓、肓门、志室、胞肓、秩边，下历尻臀，过髀枢也。股外为髀，[木疌]骨之下为髀枢。附分：在第二椎下，附项内廉。魄户：在第三椎下。膏肓：在第四椎下，近五椎上，取穴时令人正坐，曲脊伸两手，以臂著膝前令正直，手大指与膝头齐，以物支肘，勿令臂动摇。神堂：在第五椎下。噫嘻：在肩膊内廉，挟第六椎下。膈关：在第七椎下，正坐阔肩取之。魂门：在第九椎下。阳纲：在第十椎下。意舍：在第十一椎下。胃仓：在第十二椎下。肓门：在第十三椎下叉肋间。志室：在第十四椎下，并正坐取之。胞肓：在第十九椎下。秩边：在第二十椎下，并伏而取之。
循髀外后廉，下合膕中，以下贯腨内，出外踝之后，循京骨，至小趾外侧端。
腨，腓肠也，循髀外后廉、髀枢之里，承扶之外一寸五分之间而下，与前之入膕中者相合，下行循合阳穴，下贯腨内，历承筋、承山、飞扬、跗阳，出外踝后之崑崙，仆参、申脉，金门，循京骨、束骨、通谷，至小趾外侧端之至阴穴，以交于足太阴也。合阳：在膝约纹中央下三寸。承筋：在腨肠中央陷中。承山：在腨肠下分肉间。飞扬：在外踝上七寸。跗阳：在外踝上三寸。崑崙：在外踝后跟骨上陷中。仆参：在跟骨下陷中，拱足取之。申脉：在外踝下陷中，容爪甲白肉际。金门：在足外踝下。京骨：在足外侧大骨下，赤白肉际陷中。束骨：在足小趾外侧，本节后陷中。通谷：在足小趾外侧，本节前陷中。至阴：在足小趾外侧，去爪甲如韭叶。
是动：则病冲头痛，目似脱，项似拔：脊痛，腰似折，髀不可以曲，膕如结，腨如裂，是谓踝厥。是主筋所生病者：痔、疟、狂、癫疾，头囟项痛、目黄、泪出、⿰鼻丸衄，项背、腰尻、膕腨、脚皆痛，小趾不用。盛者：人迎大再倍于寸口。虚者：人迎反小于寸口也。

足少阴肾经穴歌  ***************************
足少阴肾经之图（图缺）
足少阴二十七穴。涌泉然谷太溪溢。大钟照海通水泉。复溜交信筑宾连。阴谷横骨至大赫。气穴四满中注莅。肓俞商曲石关循。阴都通谷幽门辟。步廊神封灵墟位。神藏彧中俞府既。
足少阴肾之经。凡二十七穴，左右共五十四穴。是经多气少血。
肾有两枚，状如石卵，色黑紫，当胃下两旁，入脊膂附脊之第十四椎，前后与脐平直。
足少阴之脉：起于小趾之端，斜趋足心。
趋，向也。足少阴起小趾之下，斜向足心涌泉穴，在足心陷中，屈足卷趾宛宛中。
出然谷之下，循内踝之后，别入跟中，上腨内，出膕内廉。
跟，足跟也。由涌泉转出足内踝然谷穴。上循内踝后太溪穴，别入跟中之大钟、照海、水泉，乃折自大钟之外，上循内踝，行厥阴太阴之后，经复溜、交信，过三阴交，上腨内，循筑宾，出膕内廉，抵阴谷也。然谷：在足内踝前大骨下陷中。太溪：在足内踝后跟骨上，动脉陷中。大钟：在足跟后踵中。照海：在足内踝下。水泉：在太溪下二寸内踝下。复溜：在足内踝上二寸，动脉应手陷中。交信：在足内踝上二寸，少阴前、太阴后。三阴交：见足太阴，足三阴之交会也。筑宾：在足内踝上腨分中。阴谷：在膝内辅骨后，大筋下，小筋上，按之应手，屈膝乃得之。
上股内后廉，贯脊属肾，络膀胱。
由阴谷上股内后廉，贯脊会于脊之长强穴。还出于前，循横骨、大赫、气穴、四满、中注、肓俞，当肓俞之所，脐之左右属肾，下脐下，过关元、中极而络膀胱也。长强：见督脉，足少阴、少阳所结会，督脉别络也。横骨：在大赫下一寸，肓俞下五寸。《千金》云，在阴上横骨中，宛曲如却月中央是。大赫：在气穴下一寸。气穴：在四满下一寸。四满：在中注下一寸，气海旁一寸。中注：在肓俞下一寸。肓俞：在商曲下一寸，去脐旁五分。自横骨至肓俞，考之《资生经》，去中行各一寸半，关元、中极，并任脉穴，足三阴、任脉之会。
其直者，从肾上贯肝膈，入肺中，循喉咙，挟舌本。
其直行者，从肓俞属肾处上行，循商曲、石关、阴都、通谷诸穴，贯肝上，循幽门上膈，历步廊，入肺中，循神封、灵墟、神藏、彧中、俞府，而上循喉咙，并人迎：挟舌本而终也。商曲：在石关下一寸。石关：在阴都下一寸。阴都：在通谷下一寸。通谷：在幽门下一寸。幽门：挟巨厥旁五分。商曲至通谷，去腹中行各五分。步廊：在神封下一寸六分陷中。神封：在灵墟下一寸六分陷中。灵墟：在神藏下一寸六分陷中。神藏：在彧中下一寸六分陷中。彧中：在俞穴下一寸六分陷中。俞府：在巨骨下，璇玑旁二寸陷中。自步廊至彧中，去胸中行各二寸，并仰面而取之。人迎：见足阳明经。
其支者，从肺出络心，注胸中。
两乳间为胸中。支者，自神藏别出绕心，注胸之膻中，以交于手厥阴也。
是动：则病饥不欲食，面黑如地色，咳唾则有血，喝喝而喘，坐而欲起，目䀮䀮如无所见，心如悬，若饥状，气不足则善恐，心惕惕如人将捕之，是谓骨厥。是主肾所生病者：口热、舌乾、咽肿、上气、嗌乾及痛，烦心，心痛，黄疸，肠癖，脊臀股内后廉痛，痿、厥、嗜卧，足心热而痛。盛者：寸口大再倍于人迎。虚者、寸口反小于人迎也。

手厥阴心包经之歌  ***************************
手厥阴心包经之图（图缺）
九穴心包手厥阴。天池天泉曲泽深，郄门间使内关对。大陵劳宫中冲备。
手厥阴心包之经。凡九穴，左右共十八穴。是经多血少气。
心包：一名手心主，以藏象校之，在心下横膜之上，竖膜之下，与横膜相黏，而黄脂漫裹者心也，其漫脂之外，有细筋膜如丝，与心肺相连者，心包也。或手厥阴经，曰心主，又曰心包络，何也？曰：君火以名，相火以位，手厥阴代君火行事，以用而言，故曰手心主，以经而言，则曰心包经。一经而二名，实相火也。
手厥阴之脉，起于胸中，出属心包，下膈历络三焦。
手厥阴，受足少阴之交，起于胸中，出属心包，由是下膈，历络于三焦之上脘、中脘及脐下一寸，下焦之分也。
其支者：循胸出胁，下腋三寸，上抵腋下，下循臑内，行太阴少阴之间，入肘中。
胁上际为腋。自属心包，上循胸出胁，下腋三寸天池穴，上行抵腋下，下循臑内之天泉穴，以介乎太阴少阴两经之中间，入肘中之曲泽也。天池：在腋下三寸，乳后一寸，著胁直腋橛肋间。天泉：在曲腋下，去臂二寸，承臂取之。曲泽：在肘内廉下陷中，屈肘得之。
下臂行两筋之间，入掌中，循中指，出其端。
由肘中下臂，行臂两筋之间，循郄门、间使、内关、大陵，入掌中劳宫穴，循中指，出其端之中冲云。郄门：在掌后，去腕五寸。间使：在掌后三寸，两筋间陷中。内关：在掌后，去腕二寸。大陵：在掌后，两筋间陷中。劳宫：在掌中央，屈无名指取之。《资生经》曰：屈中指；以今观之，莫若屈中指、无名指两者之间为允中冲：在手中指端，去爪甲如韭叶陷中。
其支别者：从掌中，循小指次指出其端。
小指次指，无名指也，自小指逆数之，则为次指云。支别者，自掌中劳宫穴别行，循小指次指出其端，而交于手少阳也。
是动：则病手心热，臂肘挛急，腋肿，甚则胸胁支满，心中澹澹大动，面赤、目黄、喜笑不休。是主脉所生病者：烦心，心痛，掌中热。盛者：寸口大十倍于人迎。虚者：寸口反小于人迎也。

手少阳三焦经穴歌  ***************************
手少阳三焦经之图（图缺）
二十三穴手少阳。关冲液门中渚傍。阳池外关支沟会。会宗三阳四渎配。天井合去清冷渊。消泺臑会肩髎。偏天髎大牖同翳风。瘈脉颅息角孙通。耳门禾髎丝竹空。
手少阳三焦之经。凡二十三穴，左右共四十六穴。是经多气少血。
三焦者，水穀之道路，气之所终始也。上焦在心下下膈，在胃上口，其治在膻中，直两乳间陷者中；中焦在胃中脘，当脐上四寸，不上不下，其治在脐旁，下焦当膀胱上口，其治在脐下一寸。
手少阳之脉：起于小指次指之端，上出次指之间，循手表腕，出臂外两骨之间，上贯肘。臂骨尽处为腕。臑尽处为肘。手少阳起小指次指端关冲穴。上出次指之间，历液门、中渚，循手表腕之阳池出臂外两骨之间，循外关、支沟、会宗、三阳络、四渎，乃上贯肘，抵天井穴也。关冲：在手小指次指之端，去爪甲如韭叶。液门：在手小指次指间陷中。中渚：在手小指次指本节后间陷中。阳池：在手表腕上陷中。外关：在腕后二寸陷中，别走手心主。支沟：在腕后三寸，两骨间陷中。会宗：在腕后三寸，空中一寸。三阳络：在臂上大交脉，支沟上一寸。四渎：在肘前五寸，外廉陷中。天井：在肘外大骨后上一寸，两筋间陷中，屈肘得之，甄权云：曲肘后一寸，叉手按膝头取之，两筋骨罅。
循臑外上肩，交出足少阳之后，入缺盆，交膻中，散络心包，下膈，偏属三焦。
肩肘之间，膊下对腋处为臑。从天井上行，循臂臑之外，历清冷渊、消泺，行手太阳之里，阳明之外，上肩，循臑会、肩髎、天髎，交出足少阳之后，过秉风、肩井，下入缺盆，复由足阳明之外而交会膻中，散布络绕于心包，乃下膈，当胃上口以属上焦，于中脘以属中焦，于阴交以属下焦也。清冷渊：在肘上二寸，伸肘举臂取之。消泺：在肩下臂外间，腋斜肘分下行。臑会，在肩前廉，去肩头三寸。肩髎：在肩端臑上举臂取之。天髎：在肩，缺盆中上毖骨之际陷中。秉风：见手太阳经，手足少阳、手太阳、阳明之会。肩井：见足少阳经，手足少阳、阳维之会。缺盆：足阳明经穴。膻中：见任脉，心包相火用事之分也。中脘、阴交：见任脉，三焦之募，任脉所发也。
其支者：从膻中，上出缺盆，上项，挟耳后直上，出耳上角，以屈下颊至䪼。
脑户后为项。目下为䪼。其支者，从膻中而上出缺盆之外，上项过大椎，循天牖上，挟耳后，经翳风、瘈脉、颅息，直上出耳上角，至角孙，过悬釐、颔厌，及过阳白、睛明，屈曲下颊至䪼，会颧髎之分也。大椎：见督脉，手足三阳、督脉之会。天牖：在颈大筋外，缺盆上，天窗后，天窗后《资生经》作天容后，天柱前，完骨下，发际上。悬釐、颔厌：见足少阳经，手足阳明、少阳之交会也。翳风：在耳后尖角陷中，按之引耳中痛。瘈脉：在耳本后，鸡足青脉中。颅息：在耳后青脉中。角孙：在耳廓中间上，开口有空。阳白：见足少阳经，手足阳明、少阳之会。睛明：见足太阳经。颧髎：见手太阳经，手少阳，太阳之会也。
其支者，从耳后入耳中却出，至目锐眦。
此支从耳后翳风穴，入耳中，过听宫，历耳门、禾髎，却出至目锐眦，会瞳子髎，循丝竹空，而交于足少阳也。听宫：见手太阳经，手足少阳、手太阳三脉之会。耳门：在耳前起肉，当耳缺中。禾髎：在耳锐发下横动脉。瞳子髎：见足少阳经，手太阳、手足少阳之会。丝竹空：在眉后陷中。
是动：则病耳聋浑浑焞焞，嗌肿、喉痹。是主气所生病者：汗出，目锐眦痛，颊痛，耳后、肩、臑、肘后、臂外皆痛，小指次指不用。盛者：人迎大一倍于寸口。虚者：人迎反小于寸口也。

足少阳胆经穴歌  ***************************
足少阳胆经之图（图缺）
少阳足经瞳子髎。四十三穴行迢迢。听会客主颔厌集。悬颅悬釐曲鬓翘。率谷天冲浮白次。窍阴完骨本神企。阳白临泣开目窗。正营承灵及脑空。风池肩井渊腋长。辄筋日月京门当。带脉五枢维道续。居髎环跳下中渎。阳关阳陵复阳交。外丘光明阳辅高。悬钟丘墟足临泣。地五侠溪窍阴毕。
此经，头部自瞳子髎至风池，凡二十穴，作三折，向外而行。始瞳子髎，至完骨是一折；又自完骨外折，上至阳白，会睛明是一折；又自睛明上行，循临泣、风池是一折。缘其穴曲折外，多难为科牵。故此作一至二十，次第以该之。一瞳子髎，二听会，三客主人，四颔厌，五悬颅，六悬釐，七曲鬓，入率谷，九天冲，十浮白，十一窍阴，十二完骨，十三本神，十四阳白，十五临泣，十六目窗，十七正营，十八承灵，十九脑空，二十风池。
足少阳胆之经。凡四十三穴，左右共八十六穴。是经多气少血。
胆在肝之短叶间，重二两三铢。包精汁三合。
足少阳之脉：起于目锐眦，上抵头角，下耳后。
足少阳经，起目锐眦之瞳子髎，于是循听会、客主人，上抵头角，循颔厌，下悬颅、悬釐，由悬釐外循耳上发际，至曲鬓、率谷。由率谷外折，下耳后，循天冲、浮白、窍阴、完骨，又自完骨外折，上过角孙，循本神，过曲差，下至阳白会睛明，复从睛明上行，循临泣、目窗、正营、承灵、脑空、风池云。瞳子髎：在目外眦五分。听会：在耳前陷中，上关下一寸动脉宛宛，张口得之。客主人：在耳前起骨上廉，开口有空，动脉宛宛中。颔厌：在曲周下颞颥（一名脑空）上廉。悬颅：在曲周上颞颥中。悬釐：在曲周上颞颥下廉。曲鬓：在耳上发际，曲隅陷中，鼓颔有孔。率谷：在耳上如前三分，入发际一寸五分，陷者宛宛中。天冲：在耳后发际二寸耳上，如前三分。浮白：在耳后入发际一寸。窍阴：在完骨上、枕骨下，摇动有空。完骨：在耳后入发际四分。角孙：见手少阳经，手足少阳之会。本神：在曲差旁一寸五分，入发际四分。曲差：见足太阳经。阳白：在眉上一寸，直瞳子。睛明：见足太阳经，手足太阳、少阳、足阳明五脉之会。临泣：在目上直入发际五分陷中。目窗：在临泣后一寸。正营：在目窗后一寸。承灵：在正营后一寸五分。脑空：在承灵后一寸五分，挟玉枕骨下陷中。风池：在颞颥后发际陷中。
循颈行手少阳之前，至肩上，却交出少阳之后，入缺盆。
自风池循颈，过天牖穴，行手少阳脉之前，下至肩，上循肩井，却左右相交，出手少阳之后，过大椎、大杼、秉风，当秉风前，入缺盆之外。天牖：见手少阳经。肩井：在肩上陷中，缺盆上大骨前一寸半，以三指按取之，当中指下陷中者是。大椎：见督脉，手足三阳、督脉之会。大杼：见足太阳经，足太阳、少阳之会。秉风：见手太阳经，手太阳、阳明、手足少阳之会。缺盆：见足阳明经。
其支者：从耳后，入耳中出走耳前，至目锐眦后。
其支者：从耳后颞颥间，过翳风之分，入耳中，过听宫，出走耳前，复自听会至目锐眦，瞳子髎之分也。翳风：见手少阳经，手足少阳之会。听宫：见手太阳经，手足少阳、太阳三脉之会。听会、瞳子髎：见前。
其支者：别目锐眦，下大迎，合手少阳抵于䪼下加颊车，下颈合缺盆，下胸中贯膈，络肝，属胆。
其支者，别自目外瞳子髎而下大迎，合手少阳于䪼，当颧髎穴之分，下临颊车，下颈，循本经之前，与前之入缺盆者相合，下胸中天池之外，贯膈，即期门之所络肝，下至日月之分属于胆也。大迎：见足阳明经。颧髎、颊车：手太阳穴。天池：手心主穴，手厥阴、足少阳之会。期门：足厥阴穴。日月：见下文，胆之募也。
循胁里，出气冲，绕毛际，横入髀厌中。
胁，胠也。腋下为胁。曲骨之分为毛际。毛际两旁动脉中为气冲。楗骨之下为髀厌，即髀枢也。自属胆处，循胁内章门之里，出气冲，绕毛际，遂横入髀厌中之环跳也。章门：足厥阴穴，足少阳、厥阴之会。气冲：足阳明穴。环跳：在髀枢中。
其直者：从缺盆下腋，循胸过季胁，下合髀厌中，以下循髀阳，出膝外廉。
胁骨之下为季胁。此直者，从缺盆直下腋，循胸，历渊液、辄筋、日月穴，过季胁，循京门、带脉、五枢、维道、居髎，由居髎入上髎、中髎、长强，而下与前之入髀厌者相合，乃下循髀外，行太阳、阳明之间，历中渎、阳关，出膝外廉，抵阳陵泉也。渊液：在腋下三寸宛宛中，举臂取之。辄筋：在腋下三寸，复前行一寸，著胁陷中。日月：在期门下五分。京门：在监骨下，腰中挟脊季肋本。带脉：在季肋下一寸八分。五枢：在带脉下三寸。维道：在章门下五寸三分。居髎：在章门下八寸三分，监骨上陷中。上髎、中髎：并见足太阳经。上髎为足少阳、太阳之络，中髎则足少阴、少阳所结之会也。长强：见督脉，足少阴、少阳所结之会。中渎：在髀骨外，膝上五寸，分肉间陷中。阳关：在阳陵泉上三寸，犊鼻外陷中。阳陵泉：在膝下一寸，外廉陷中。
下外辅骨之前，直下抵绝骨之端，下出外踝之前，循足跗上，入小指次指之间。
䯒外为辅骨。外踝以上为绝骨。足面为跗。自阳陵泉下外辅骨前，历阳交、外丘、光明，直下抵绝骨之端，循阳辅，悬钟而下，出外踝之前至丘墟，循足面之临泣、地五会、侠溪，乃上入小指次指之间，至窍阴而终也。阳交：在足外踝上七寸，斜属三阳分肉之间。外丘：在足外踝上七寸。光明：在足外踝上五寸。阳辅：在足外踝上四寸，辅骨前，绝骨端，如前之分，去丘墟七寸。悬钟：在足外踝上三寸，动脉中。丘墟：在足外踝下，如前去临泣三寸。临泣：在足小趾次趾本节后间陷中，去侠溪一寸半。地五会：在足小趾次趾本节后陷中。侠溪：在足小趾次趾歧骨间，本节前陷中。窍阴：在足小趾次趾端，去爪甲如韭叶。
其支者，别跗上，入大趾之间，循大趾岐骨内出其端，还贯入爪甲，出三毛。
足大趾本节后为歧骨。大趾爪甲后为三毛。其支者，自足跗上临泣穴，别行入大趾循岐骨内出大趾端，还贯入爪甲，出三毛，交于足厥阴也。
是动：则病口苦，善太息，心胁痛不能转侧，甚则面有微尘，体无膏泽，足外反热，是谓阳厥。是主骨所生病者：头角颔痛，目锐眦痛，缺盆中肿痛，腋下肿，马刀挟瘿，汗出振寒，疟，胸胁痛，髀膝外至胫绝骨外踝前及诸节皆痛，小趾次趾不用。盛者：人迎大一倍于寸口。虚者：人迎反小于寸口也。
窌，《广韵》力嘲切，深空之貌，即空隙之谓也，江西席横家针灸书中，诸髎字皆作窌。岂髎窌声相近而然，今悉拟改定，虽然，所改不尽者，亦不必苦求之也。

足厥阴肝经穴歌  ***************************
足厥阴肝经之图（图缺）
足厥阴经十三穴。起于大敦行间接。太冲中封注蠡沟。中都膝关曲泉收。阴包五里走阴廉。阴廉章门期门启。
足厥阴肝之经。凡十三穴，左右共二十六穴。是经多血少气。
肝之为脏，左三叶，右四叶，凡七叶。其治在左。其脏在右胁右肾之前，并胃著脊之第九椎。
足厥阴之脉：起于大趾聚毛之上，循足跗上廉，去内踝一寸。
足大趾爪甲后为三毛，三毛后横纹为聚毛。去，相去也。足厥阴起于大趾聚毛之大敦穴，循足跗上廉，历行间、太冲，抵内踝一寸之中封也。大敦：在足大趾端，去爪甲如韭叶，及三毛中。行间：在足大趾间，动脉应手。太冲：在足大趾本节后二寸，或云一寸半动脉陷中。中封：在足内踝前一寸陷中，仰而取之。
上踝八寸，交出太阴之后，上膕内廉。
自中封上踝，过三阴交，历蠡沟、中都，复上一寸，交出太阴之后，上膕内廉，至膝关、曲泉。三阴交：见足太阴经，足少阴、太阴、厥阴之交会也。蠡沟：在内踝上五寸。中都：在内踝上七寸，䯒骨中。膝关：在犊鼻下二寸陷中。曲泉：在膝内辅骨下，大筋上，小筋下，陷中，屈膝得之，在膝横纹头是。
循股，入阴中，环阴器，抵小腹，挟胃属肝络胆。
髀内为股。脐下为小腹。由曲泉上行，循股内之阴包、五里、阴廉，遂当冲门、府舍之分，入阴毛中，左右相交，环绕阴器，抵小腹而上会曲骨、中极、关元，复循章门，至期门之所挟胃属肝下日月之分，络于胆也。阴包：在膝上四寸，股内廉两筋间。五里：在气冲下三寸，阴股中动脉。阴廉：在羊矢下，去气冲二寸，动脉中。冲门、府舍，见足太阴。曲骨：见任脉，足厥阴、任脉之会。中极、关元：见任脉，足三阴，任脉之会也。章门：在大横外，直脐季肋端，侧卧屈上足，伸下足，举臂取之。期门：直两乳第二肋端，肝之募也。日月：见足少阳经。
上贯膈，布胁肋，循喉咙之后，上入颃颡，连目系，上出额与督脉会于巅。
目内连深处为目系。颃颡：咽颡也。自期门上贯膈，行食窦之外，大包之里，散布胁肋，上云门、渊腋之间，人迎之外，循喉咙之后，上入颃颡，行大迎、地仓、四白、阳白之外，连目系，上出额，行临泣之里，与督脉相会于巅顶之百会也，食窦、大包：足太阴经穴。云门：手太阴经穴。渊腋：足少阳经穴。人迎、大迎、地仓、四白：见足阳明。阳白、临泣：见足少阳。百会：见督脉。
其支者，从目系下颊里，环唇内。
前此连目系，上出额。此支从目系下行任脉之外，本经之里，下颊里，交环于口唇之内。
其支者，复从肝，别贯膈，上注肺。
此交经之支，从期门属肝处别贯膈，行食窦之外，本经之里，上注肺中，下行至中焦，挟中脘之分，以交于手太阴也。
是动：则病腰痛不可以俯仰，丈夫㿗疝。妇人小腹肿，甚则嗌乾，面尘脱色。是主肝所生病者：胸满，呕逆，洞泄，狐疝，遗溺，癃闭。盛者：寸口大一倍于人迎。虚者：寸口反小于人迎也。
凡此十二经之病，盛则泻之，虚则补之，热者疾之，寒则留之，陷下则灸之，不盛不虚以经取之。

督脉经穴歌  ***************************
督脉之图（图缺）
督脉背中行二十七穴始长强。腰俞阳关命门当。悬枢脊中走筋缩。至阳灵台神道长。身柱陶道大椎俞。哑门风府连脑户。强间后顶百会前。前顶囟会上星圆。神庭素髎水沟里。兑端龈交斯已矣。
督脉：凡二十七穴。
督之为言，都也。行背部之中行，为阳脉之都纲，奇经八脉之一也。
督脉者，起于下极之俞。
下极之俞，两阴之间，屏翳两筋间为篡，篡内深处为下极，督脉之所始也。
并于脊里，上至风府，入脑上巅循额至鼻柱，属阳脉之海。
脊之为骨，凡二十一椎，通项骨三椎，共二十四椎。自屏翳而起，历长强穴，并脊里而上行，循腰俞、阳关、命门、悬枢、脊中、筋缩、至阳、灵台、神道、身柱，过风门，循陶道、大椎、哑门，至风府入脑，循脑户、强间、后顶，上巅，至百会、前顶、囟会、上星、神庭，循额至鼻柱，经素髎、水沟、兑端，至龈交而终焉。云阳脉之海者：以人之脉络，周流于诸阳之分，譬犹水也，而督脉则为之都纲，故曰阳脉之海。屏翳：见任脉，任脉别络，挟督脉、冲脉之会。长强：在脊骶端。腰俞：在第二十一椎节下间。阳关：在第十六椎节下间。命门：在第十四椎节下间。悬枢：在第十三椎下间。脊中：在第十一椎节下间。筋缩：在第九椎节下间。至阳：在第七椎节下间。灵台：在第六椎节下间。神道：在第五椎节下间。身柱：在第三椎节下间。风门：见足太阳经，乃督脉、足太阳之会。陶道：在大椎节下间陷中。自阳关至此诸穴，并俯而取之。大椎：在第一椎上陷中。哑门：在风府后，入发际五分。风府：在项入发际一寸。脑户：在枕骨上，强间后一寸五分。强间：在后项一寸五分。后顶：在百会后一寸五分。百会：一名三阳五会，在前顶后一寸五分，顶中央旋毛中，直两耳尖可容豆。前顶：在囟会后一寸五分陷中。囟会：在上星后一寸陷中。上星：在神庭后入发际，一寸陷中容豆。神庭：直鼻上入发际五分。素髎：在鼻柱上端。水沟：在鼻柱下人中。兑端：在唇上端。龈交：在唇内齿上龈缝中。

任脉经穴歌  ***************************
任脉经穴图（图缺）
任脉分三八起于会阴上曲骨。中极关元到石门。气海阴交神阙立。水分下脘循建里，中脘上脘巨阙起。鸠尾中庭膻中萃。玉堂紫宫华盖树。璇玑天突廉泉清。上颐还以承浆承。
任脉：凡二十四穴。
任之为言，妊也。行腹部中行，为妇人生养之本，奇经之一也。
任脉者：起于中极之下，以上毛际，循腹里，上关元，至喉咙，属阴脉之海也。
任与督，一源而二歧，督则由会阴而行背；任则由会阴而行腹。夫人身之有任督，犹天地之有子午也；人身之任督以腹背言，天地之子午以南北言，可以分，可以合者也。分之于以见阴阳之不杂，合之于以见浑沦之无间。一而二，二而一者也。任脉起于中极之下，会阴之分也。由是循曲骨，上毛际，至中极，行腹里，上循关元、石门、气海、阴交、神阙、水分、下脘、建里、中脘、上脘、巨阙、鸠尾、中庭、膻中、玉堂、紫宫、华盖、璇玑、天突、廉泉，上颐循承浆，环唇上，至龈交分行，系两目下之中央，会承泣而终也。云阴脉之海者，亦以人之脉络，周流于诸阴之分，譬犹水也，而任脉则为之总任焉，故曰阴脉之海。会阴：一名屏翳，在两阴间。曲骨：在横骨上，毛际陷中，动脉应手。中极：在关元下一寸。关元：在脐下三寸。石门：在脐下二寸。气海：在脐下一寸五分。阴交：在脐下一寸。神阙：当脐中。水分：在下脘下一寸，上脐一寸。下脘：在建里下一寸。建里：在中脘下一寸。中脘：在上脘下一寸，《灵枢经》云：[骨曷]骭，即岐骨也。以下至天枢，天枢足阳明经穴，挟脐二寸，盖与脐平直也。长八寸，而中脘居中是也。然人胃有大小，亦不可拘以身寸，但自[骨曷]骭至脐中，以八寸为度，各依部分取之。上脘：在巨阙下一寸，当一寸五分，去蔽骨三寸。巨厥：在鸠尾下一寸。鸠尾：在蔽骨之端，言其骨垂下如鸠形，故以为名，臆前蔽骨下五分也；人无蔽骨者，从歧骨际下行一寸。中庭：在膻中下一寸六分。膻中：在玉堂下一寸六分，两乳间。玉堂：在紫宫下一寸六分。紫宫：在华盖下一寸六分。华盖，在璇玑下二寸，《资生经》云一寸。璇玑：在天突下一寸陷中。天突：在颈结喉下一寸宛宛中。廉泉：在颈下结喉上舌本，阴维、任脉之会，仰而取之。承浆，在唇下陷中，任脉足阳明之会。龈交：见督脉，任、督二脉之会。承泣：见足阳明，跷脉、任脉、足阳明之会也。
按　任督二脉之直行者，为腹背中行诸穴所繫，今特取之，以附十二经之后，如《骨空论》所载者，兹不与焉。其馀如冲、带、维、跷所经之穴，实则寄会于诸经之间尔。诚难与督任二脉之灼然行腹背者比，故此得以略之。虽然，因略以致详，亦不害兼取也，故其八脉全篇，仍别出于左方云。
在十四经正文，并上金兰循经同。


卷下·奇经八脉篇  ——————————————————————————————————————————————————————————————————————————————————————————

奇经八脉篇  ***************************
脉有奇常，十二经者，常脉也；奇经八脉，则不拘于常，故谓之奇经。盖以人之气血，常行于十二经脉，其诸经满溢，则流入奇经焉。奇经有八脉：督脉督于后，任脉任于前，冲脉为诸脉之海，阳维则维络诸阳，阴维则维络诸阴。阴阳自相维持，则诸经常调；维脉之外有带脉者，束之犹带也；至于两足跷脉，有阴有阳，阳跷行诸太阳之别，阴跷本诸少阴之别。譬犹圣人，图设沟渠，以备水潦，斯无滥溢之患。人有奇经，亦若是也。今总集奇经八脉所发者，气穴处所，共成一篇，附之发挥之后，以备通考云。

督脉  ***************************
督脉者，起于小腹以下骨中央，女子入系廷孔之端。其络循阴器，合篡间，绕篡后，别绕臀，至少阴，与巨阳中络者合少阴，上腹内后廉，贯脊属肾；与太阳起目内眦，上额交巅上，入络脑，还出别下项，循肩膊内，挟脊抵腰中，入循膂络肾。其男子循茎下至篡，与女子等。其少腹直上者，贯脐中央，上贯心，入喉，上颐环唇，上系两目之中。此生病：从少腹上冲心而痛，不得前后为冲疝，其女子不孕、癃痔、遗溺，嗌乾，治在督脉。
督脉之别，名曰长强，侠膂，上项而散，上头，下当肩胛左右，别走太阳，入贯膂。
实则脊强，虚则头重，取之所别。故《难经》曰：督脉者，起于下极之俞，并于脊里，上至风府，入属于脑，上巅，循额至鼻柱，属阳脉之海也。此为病，令人脊强反折。
督脉，从头循脊骨入骶，长四尺五寸，凡二十七穴。
按《内经》督脉所发者二十八穴，据法，十椎下一穴名中枢，阴尾骨两傍二穴名长强，共有二十九穴，今多龈交一穴，少中枢一穴，会阳二穴，则系督脉别络，与少阳会，故止载二十七穴。穴已见前。

任脉  ***************************
任脉者，与冲脉皆起于胞中：循脊里，为经络之海。其浮而外者，循腹上行，会于咽喉，别而络唇口，血气盛，则肌肉热；血独盛，则渗灌皮肤生毫毛。妇人有馀于气、不足于血，以其月事数下，任冲并伤故也。任冲之交脉，不营其口唇，故髭鬚不生。是以任脉为病：男子内结七疝，女子带下瘕聚。故《难经》曰：任脉起于中极之下，以上毛际，循腹里，上关元，至咽喉，上颐、循面入目，属阴脉之海。
凡此任脉之行，从胞中上注目，长四尺五寸，总二十四穴。穴见前。
按《内经》云，任脉所发者二十八穴，经阙一穴。实有二十七穴，内龈交一穴属督脉，承泣二穴，属足阳明跷脉，故止载二十四穴。穴已见前。

阳跷脉  ***************************
阳跷脉者，起于跟中，循外踝上行，入风池。其为病也，令人阴缓而阳急。两足跷脉本太阳之别，合于太阳，其气上行，气并相还，则为濡目，气不营则目不合。男子数其阳，女子数其阴，当数者为经，不当数者为络也。跷脉长八尺。所发之穴，生于申脉外踝下属足太阳经，以辅阳为郄外踝上，本于仆参，跟骨下，与足少阴会于居髎章门下，又与手阳明会于肩髎及巨骨并在肩端，又与手足太阳阳维会于臑俞在肩髎后胛骨上廉，与手足阳明会于地仓口吻两旁，又与手足阳明会于巨髎鼻两旁，又与任脉足阳明会于承泣目下七分，以上为阳跷脉之所发，凡二十穴，阳跷脉病者宜刺之。

阴跷脉  ***************************
阴跷脉者，亦起于跟中，循内踝上行，至咽喉，交贯冲脉。
此为病者，令人阳缓而阴急。故曰跷脉者，少阴之别，别于然谷之后，上内踝之上，直上循阴股入阴，上循胸里，入缺盆，上出人迎之前，入鼻，属目内眦，合于太阳。女子以之为经，男子以之为络。两足跷脉，长八尺，而阴跷之郄在交信内踝上二寸，阴跷脉病者取此。

冲脉  ***************************
冲脉者，与任脉皆起于胞中，上循脊里，为经络之海，其浮于外者，循腹上行，会于咽喉，别而络唇口。故曰：冲脉者，起于气冲，并足少阴之经，挟脐上行，至胸中而散。
此为病，令人逆气里急。《难经》则曰：并足阳明之经，以穴考之，足阳明挟脐左右各二寸而上行，足少阴挟脐左右各五分而上行。《针经》所载：冲脉与督脉，同起于会阴，其在腹也，行乎幽门、通谷、阴都、石关、商曲、肓俞、中注、四满、气穴、大赫、横骨，凡二十二穴，皆足少阴之分也。然则冲脉，并足少阴之经明矣。

阳维脉  ***************************
阳维、维于阳，其脉起于诸阳之会，与阴维皆维络于身。若阳不能维于阳，则溶溶不能自收持。其脉气所发，别于金门，在足外踝下太阳之郄，以阳交为郄在外踝上七寸，与手足太阳及跷脉会于臑俞肩后胛上廉，与手足少阳会于天髎在缺盆上，又会于肩井肩上，其在头也，与足少阳会于阳白在肩上，上于本神及临泣，上至正营，循于脑空，下至风池，其与督脉会，则在风府及哑门。《难经》云：阳维为病，苦寒热。此阳维脉气所发，凡二十四穴。

阴维脉  ***************************
阴维、维于阴。其脉起于诸阴之交。若阴不能维于阴，则怅然失志，其脉气所发者，阴维之郄，名曰筑宾。与足太阴会于腹哀、大横，又与足太阴、厥阴会于府舍、期门，与任脉会于天突、廉泉。《难经》云：阴维为病，苦心痛。此阴维脉气所发，凡十二穴。

带脉  ***************************
带脉者，起于季胁，回身一周。其为病也，腰腹纵容，如囊水之状。其脉气所发，在季胁下一寸八分。正名带脉，以其回身一周如带也。又与足少阳会于维道。此带脉所发，凡四穴。
以上杂取《素问》《难经》《甲乙经》《圣济总录》，参合为篇。
